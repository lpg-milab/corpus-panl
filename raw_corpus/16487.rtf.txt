№210(16487)     
1986 оны есдүгээр сарын 2.
Олон нийтийн  санал  бодол

<< Олон түмний гүнд үргэлж байж тэдэнтэй холбоо барих бүх бололцоог ашиглан санал бодол, эрэлт хүсэлтийг нь байнга сонсож, зөвлөж, ярилцаж. . . >> байхыг нам, төр, олон нийтийн бүх байгууллага, удирдах ажилтны анхаарлын төвд байх асуудлын нэг гэж МАХН-ын XIX их хурал заалаа. 

Нийгмийн гишүүдийн ухамсрын түвшинг тодорхойлох гол үзүүлэлтийн хувьд олон нийтийн санал бодол намынхаа бодлогыг хэрэгжүүлэх, улс орноо хөгжүүлэх, ажлын бүх салбарт ололт амжилтыг бататгаж, дутагдлыг арилгахад чиглэж байдаг учраас нийгэм, эдийн засгийг хөгжүүлэхэд үнэлж баршгүй ач холбогдолтой бөгөөд нам, ард түмний холбоог бэхжүүлэхэд чухал үүрэгтэй юм. Манай орны хөдөлмөрчид, нийт коммунист нам, засгийнхаа бодлого, шийдвэрийг туйлын идэвхтэй ажил хэрэгчээр анхааран, өөрсдийн санал бодлоо чөлөөтэй илэрхийлж байдаг нь VIII таван жилд улс орны эдийн засаг, нийгмийг хөгжүүлэх төлөвлөгөөний үндсэн чиглэлийг бүх ард түмэн туйлын ажил хэрэгчээр хэлэлцэж, үнэтэй санал шүүмжлэл гаргасанчлан одоо << Сургуулийн системийг боловсронгуй болгох тухай >> МАХН-ын Төв Хорооны сэдвийн төслийг манай орны хөдөлмөрчид идэвхтэй хэлэлцэж байгаагаас тодорхой харагдаж байна. Олон нийтийн санал бодол нь улс төр, үзэл суртал, нийгэм сэтгэл зүйн цогцолбор шинжийг агуулж, нийгмийн томоохон нийтлэлүүдийн дунд явагддаг амьд, өвөрмөц үзэгдэл учраас ганц нэг хүний санал бодлоор түүнийг орлуулж хэрхэвч болохгүй юм. 

Хөдөлмөрчид өөрсдийнхөө туршлага, амьдрал, үйл ажиллагаа, аж төрөх ёсныхоо өдөр тутам давтагдан, ажиглагдаж байдаг харьцангуй тогтвортой талуудыг шүүн тунгааж ухаарах, тэдгээрт тодорхой үнэлэлт дүгнэлт өгөх үйл явцаар олон нийтийн санал бодол бүрэлдэн тогтдогийн хувьд нийгмийн түгээмэл туршлагын үзүүлэлт болдог. Нэгэнт бүрэлдэн тогтсон олон нийтийн санал бодол нь хүмүүсийн хоорондын харилцаа, тэдний үйл хөдлөлийг зохицуулагч, нийгмийн уур амьсгалыг тогтворжуулагчийн үүрэгтэй хүний хүчин зүйлийн онцгой үзэгдэл учраас намын бодлогыг амьдралд амжилттай хэрэгжүүлэх, түүний бодит байдлын эх үүсвэрийг бэхжүүлэх, хөдөлмөрчдийг нийгмийн үйл хэрэгт идэвх санаачилгатай оролцуулахад чухал нөхцөлийг бүрдүүлдэг билээ. Ийм учраас олон нийтийн санал бодол аяндаа урсгалаар биш харин нийгэм судлалын ухааны үндэстэй үзэл суртал, соёл хүмүүжлийн өргөн цар хүрээтэй үйл ажиллагаагаар төлөвлөгөө бүрдэх ёстой. Олон нийтийн санал бодолд нийгмийн ашиг сонирхлыг илэрхийлсэн дэвшилт чиглэл зонхилох боловч нэгэн хэв загварт орсон хязгаарлагдмал шинжтэй байдаггүй билээ. 

Олон нийтийн саналыг зөв төлөвшүүлэхэд үзэл суртал, сурталчилгааны ажил гол үүрэгтэй тул үнэн зөв мэдээллийг богино хугацаанд шуурхай, өндөр давтамжтай хүргэж чадаж байгаа эсэхээс түүний үр нөлөө шалтгаална. Тодорхой асуудал, үйл явц, зорилтын талаар олны дунд тогтвортой анхаарал, сонирхол бий болгосны үндсэн дээр нийгмийн амин чухал асуудлуудын тухайд анги, бүлгийг аль болох нэгдмэл санаа бодолтой болгоход намын ухуулга, үзэл суртал, хэвлэл мэдээллийн ажил чиглэх ёстой. Хувийн болон хэсэг, бүлгийн санал бодол нь албан ёсныхтой таарч тохирч байгаа үед олон нийтийн нэгдмэл санал бодол төлөвших үйл явц эрс түргэсэж улмаар хөдөлмөрчдийн сэтгэл санааг эзэмдэж, ажил үйлсийн бүтээмж сайжирна. 

МАХН-ын XIX их хурлын шийдвэрийг олон түмний санаа бодолд гүн шингээх ажлын асуудлын ерөнхий үнэлэлт дүгнэлтийн зэрэгцээ тэдгээрийг шийдвэрлэх хамгийн үр ашигтай арга зам, хэрэгслийг өөрөөр хэлбэл олон түмний үйл ажиллагаа өрнөвөл зохих тодорхой чиглэлүүдийг нарийвчлан мэдээлэх маш хариуцлагатай үед бид ороод байна. МАХН-аас улс орны хөгжлийг улам давшингуй болгох, эдийн засгийг эрчимжүүлэх нөхцөл бололцоо бүрдүүлэх, шинээр сэтгэж, шинэ арга барилаар ажиллах, ялангуяа хүний хүчин зүйлийн ролийг дээшлүүлэх талаар тавьсан зорилтуудын агуулгыг гүнзгий нээж, тэдгээрт хандах идэвхтэй санал бодлыг олон нийтэд бүрдүүлж, хэрэгжүүлэх үйл явцыг хөдөлмөрчдийн ахуй амьдрал, үйлдвэрлэлийн бодит жишээн дээр байнга эрчимжүүлэх нь чухал байна. Нийгмийн хөгжлийн цар хүрээ өргөжихийн хэрээр хүмүүсийн мэдлэг боловсрол, ухамсар, идэвхийн түвшин дээшилж байгаа нь олон нийтийн санал бодлыг бүрэлдүүлэн тогтоох ажилд арга барилаа байнга боловсронгуй болгож, шинэлэг хэлбэрээр ажиллахыг биднээс шаардаж байна. 

Нийгмийн шинэ зорилтуудтай уялдуулан олон нийтийн санал бодлыг судлах, төлөвшүүлэх, прогнозчилох ажлын хоцрогдлоос бид гарах ёстой. Үүний тул нийгэм судалгааны ажлыг далайцтай болгож, шинжлэх ухаан, техникийн ололтыг нэвтрүүлэх, энэ чиглэлээр мэргэжлийн боловсон хүчин бэлтгэх, удирдлагын шинжлэх ухааны шинэ ололтоор бид зэвсэглэх ёстой. 

Олон түмний санал бодол орчин үед олон улсын хэмжээний үйл явцад улам бүр өргөн нөлөөлөгдөж байна. Хөрөнгөтний үзэл сурталчид социалист орнуудын хүн ам, ялангуяа санал бодол нь тогтвортой биш, хурдан өөрчлөгдөн хувьсаж байдаг залуучуудад социализмын мөн чанар, марксистленинист намуудын үйл ажиллагааны талаар сөрөг санал бодол бин болгохын тулд зүсэн бүрийн арга, хэрэгсэл ашиглаж улайран зүтгэж байна. Нийгмийн залуу гишүүдэд шинжлэх ухааны үндэслэлтэй үнэн зөв санал бодол төлөвшүүлэн тогтоохдоо тэдний эх оронч, интернационалч байр суурийг бэхжүүлж, хөрөнгөтний үзэл суртлын нөлөөнд автагдахгүй байх урьдчилсан нөхцөлийг бүрдүүлэхэд онцгой анхаарах ёстой. 

Дэлхийн олон нийтийн саналд бас нийтлэг зүйл бий бөгөөд тэр нь улс түмний энх амгалан, аюулгүй байдлыг бэхжүүлэх, зэвсэглэлээр хөөцөлдөхийг зогсоох, халуун цөмийн дайн гаргуулахгүй байхад чиглэсэн энх тайванч санаа бодол юм. Социалист орнууд, ялангуяа ЗХУ-ын энх тайванч санаачилга дэлхий дахины олон сая хөдөлмөрчдийн бодол санал, эрх ашигт бүрэн нийцэж байдаг юм. 

Социологийн судалгааг тогтмол ашиглах, олон нийтийн санал бодол судлах төв, судалгааны төрөлжсөн групп, алба ажиллуулах зэрэг ЗХУ болон ах дүү социалист бус оронд өргөн хэрэглэж байгаа туршлагыг анхааралтай судалж, өөрийн нөхцөлд бүтээлчээр хэрэглэх нь нэн ач холбогдолтой. 

Олон түмний санал бодолд огт хамаарахгүй тийм ажил үйлс манайд хаа ч байхгүй бөгөөд үйлдвэрлэлийн бүтээгдэхүүний чанар үзэмжийг дээшлүүлэх тухайд ч, үйлчилгээг соёлч боловсон, шуурхай болгоход ч, нам, төр, олон нийтийн байгууллагын үйл ажиллагааны идэвхтэй дайчин, ажил хэрэгч чанарыг бэхжүүлэхэд ч олон нийтийн санал бодол маш чухал ач холбогдолтой юм. Гагцхүү олон түмний гүнд байнга ажиллаж, тэдэнтэй холбоогоо үргэлж зузаатгаж, эрэлт хүсэлт, санал бодлыг нь ажил хэрэгчээр сонсож, харилцан зөвлөлдөн байх зарчмыг ажил явуулах нэг чухал хэм хэмжээ болгосноор л бид намынхаа их хурлын заалтыг хэрэгжүүлж чадна. 

