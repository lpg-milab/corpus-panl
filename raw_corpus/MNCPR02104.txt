АЮУЛГҮЙ БАЙДАЛ ГЭДЭГ БОЛ ҮР ДҮН БИШ

"SECURITY" гэсэн бичиг өдөр бүр газар бүхэнд үзэгдэж, монголчууд бидний танил гадаад үгнүүдийн нэг болжээ. Хаа сайгүй хэрэглэгддэг, танил үг учраас утгыг нь бид бүгд мэддэг мэт. Гэвч, үгүй бололтой. Ихэнх хүмүүс энэ үгийг "хамгаалалтын алба" бүр "бие хамгаалагч" гэсэн үг гэж эндүү ойлгох нь элбэг байдаг юм байна.
Угтаа бол "SECURITY" гэдэг нь "АЮУЛГҮЙ БАЙХ" гэсэн ерөнхий утгыг агуулсан англи үг юм. Хүн төрөлхтөн энэ үгийг эрх мэдэлтэн, улс төрчид, алдар цуутай, хөрөнгө мөнгөтэй хүмүүсийн хүрээнд хэрэглэгддэг нэр томьёо гэж ойлгож үздэг байсан нь тун саяхан. Гэтэл өнөөгийн бидний нийгэмд "аюулгүй байдал" хэмээх энэ ойлголт улс орон, байгууллага, хувь хүн бүрт хамаатай, хэн бүхний анхаарлын төвд байдаг чухал асуудал болжээ. Хүмүүс бид аюулгүй байдлын талаар шат шатандаа хэрдээ их ярьдаг боловч хэрэг дээрээ "аюулгүй байдал" гэсэн ойлголтын тухайд ямар ч мэдлэггүй байдаг нь харамсалтай. Ихэнх хүмүүс энэ тэндээс сонссон ташаа мэдээлэл эсвэл өөрийн үзэл, итгэл үнэмшил дээрээ үндэслэн аюулгүй байдлыг төсөөлж ойлгодог нь эргээд том хохирол амсах, их хэмжээний эрсдэл үүрэх нөхцөл болдог юм. Хэн бүхнийг эндүү ташаа ойлголтоосоо болж аюул, эрсдэлд бүү өртөөсэй гэх үүднээс "SECURITY" буюу "АЮУЛГҮЙ БАЙДАЛ" гэсэн ойлголтын талаар товч боловч дэлгэрүүлэн авч үзье. Үндсэн тодорхойлолтууд Аюулгүй байдал гэх үгний цаана чухам ямар утга санаа агуулагдаж байдгийг мэдэхийн тулд онолын үүднээс тайлбарласан тайлбарыг авч үзэх нь зүйтэй болов уу. Миний үзэж байгаагаар "аливаа нэг объект ямар нэгэн хор хөнөөл бүхий нөлөөнд өртөхгүй байх, өртсөн ч тухайн объект өөрийн үйл ажиллагааг хэвийн, амжилттай үргэлжлүүлэн гүйцэтгэж чадаж буй нөхцөлийг аюулгүй байдал" гэж ойлгож болох юм. Объект нь эд зүйл /барилга, автомашин/, амьд организм /хүн/, материаллаг бус биет /мэдээлэл/ эсвэл бусад олон төрлийн объектуудаас бүрдсэн нэгдмэл цогц /улс орон/ зэрэг байж болно. Мэдээж объект гэсэн ойлголт байгаа тохиолдолд субъект гэсэн ойлголт байж таарна. Энэ тохиолдолд тухайн объектын аюулгүй байдлыг хангуулж байгаа этгээд субъект нь болдог. Зарим тохиолдолд объект нь субъекттэйгээ давхцан оршиж байдаг. Жишээ нь: хүн өөрийн аюулгүй байдлыг өөрөө хамгаалж байгаа үед. Аюулгүй байдал хэмээх бүхэл, хийсвэр ойлголтоос тодорхой нэг объектын аюулгүй байдлын асуудлыг салгаж ойлгох ёстойг мартаж болохгүй юм. Учир нь аюулгүй байдлын тухай ерөнхий ойлголтыг судалгаа шинжилгээ, шинжлэх ухааны талбарт ашигладаг. Ингэснээр нөхцөл байдалд дүгнэлт өгч, түүн дээрээ тулгуурлан аюулгүй байдлыг зохион байгуулах бүтэц, дүрэм заавар, хууль гаргах боломжтой болдог юм. Объект бүр зөвхөн өөрт нь хамаарах тодорхой онцлог шинж чанаруудыг агуулсан байдаг нь тухайн объектын аюулгүй байдлыг зохион байгуулахдаа тэдгээр онцлог шинж чанаруудыг нь харгалзаж үзэх ёстойг илтгэн харуулж байдаг. Аюулгүй байдлыг зохион байгуулах ерөнхий бүтэц, арга ажиллагааг аливаа объектод хавтгайруулан, ерөнхийлөн авч ашиглах нь олон сул талуудыг бий болгож, эрсдэл дагуулж байдаг гэдгийг онцгойлон анхаарах нь зүйтэй юм. Хэсэг бүлэг объектын аюулгүй байдалд зориулж бүтэц, арга ажиллагааны зөвлөмж гаргаж болох хэдий ч объект тус бүрийг аюулгүй байдлын өнцгөөс нь шинжлэн судалж, дүгнэлт өгч уг объектын онцлогийг харгалзсан зөвлөмж, шийдэл гаргаж ажиллах нь аливаа объектын аюулгүй байдлыг ханган ажиллах хамгийн зөв алхам байдаг гэдгийг энд онцгойлон тэмдэглэхийг хүсч байна. Гагцхүү ингэж ажилласан тохиолдолд л объектын аюулгүй байдлыг харьцангуй бат найдвартай түвшинд хангах бололцоо бүрддэг гэдгийг аюулгүй байдлын мэргэжилтнүүд тогтоосон байдаг. Аюулгүй байдал гэж үр дүн үү? Үгүй ээ, үйл явц! "Аливаа объектыг гадаад орчны хорт нөлөөллөөс хамгаалахад чиглэгдсэн тодорхой үйл ажиллагаануудын үр дүн бол аюулгүй байдал юм" гэж ойлгох нь нийтлэг байдаг. Гэвч энэ ойлголт бол ташаа, буруу ойлголт гэдгийг оюун ухаандаа хатуу тогтоож авах ёстой юм. Ямар ч объект /хүн, эд зүйл, систем/ гадаад орчинтойгоо нягт уялдаатай, харилцаа холбоотой байдгийг хүн бүр мэднэ. Энэ харилцаан дээрээ үндэслэн уг объект өөр бусад объектуудтай харилцаанд орж нэгдмэл системийн бүрэлдэхүүн хэсэг нь болдог. Ингэхдээ уг систем ба түүнийг бүрэлдүүлж буй хэсгүүд нь байнгын хөдөлгөөнд байж, өөрчлөгдөж, зарим нь алга болоход өөр нэг элемент шинээр гарч ирж, тооноос чанарт шилжих хувьсал явагдаж, зарим нэг элемент нь дангаараа хувьсан өөрчлөгдөж илүү олон шатлалт бүтэцтэй болох гэх мэтээр хувьсан өөрчлөгдөж байдаг жамтай. Жишээ татахад: бид нэг жилийн өмнө компьютертаа 2005 оны анти вирус програм суулгачихаад, өнөөг хүртэл апдэйт /баяжилт/ хийлгүйгээр миний компьютер анти вирус программтай учраас вирусээс айх аюул байхгүй гэсэнтэй адил ойлголтоор аюулгүй байдалд хандах нь элбэг тохиолддог. Иймээс хэрэв, бид объектын аюулгүй байдлыг - үр дүн гэсэн өнцгөөс авч үзэх юм бол тус объект нь тодорхой түвшинд хүртэл хувьсан хөгжчихөөд байхад уг объектод нөлөөлж байсан сөрөг нөлөөлөл нь анх хөгжлийн ямар түвшинд байсан тэр чигээрээ л байна гэсэн үг болох юм. Ийм нөхцөл зөвхөн доорхи хоёр тохиолдолд л бий болж болно. 1.Өөрийн томъёолон гаргасан тодорхой орчинд хийсвэр объектыг авч үзэж байгаа бол. 2.Объектын оршин байсан систем нь хөгжихөө болиод тогтоосон агшнаас өмнөх үед оршиж буй бол. Энэхүү хоёр хувилбар нь бодит бус, амьдралаас хол гэдэг утгаараа практик дээр хэрэглэгдэх боломжгүй бөгөөд гагцхүү эрдэм шинжилгээний загварчлал байдлаар л хэрэглэгдэх боломжтой юм. Ойлгоход илүү хялбар байлгах үүднээс амьдрал дээр элбэг тохиолддог түүхээс жишээ татъя: Иргэн Ч... 2006 оны тавдугаар сарын 10-ныг хүртэл ямар нэгэн гадны халдлага, хорт нөлөөнд өртөөгүй /үнэн хэрэг дээрээ хүн бүр ямагт хорт нөлөөнд өртөж явдаг эсвэл өртөх заналхийлэл дор байдаг/ явсан гэж үзье. Гэтэл 2006 оны тавдугаар сарын 11-нд хүчтэй хорт нөлөөнд буюу автомашины осолд өртөж нас баржээ. Дээр өгүүлсэнчлэн, аюулгүй байдал хэмээх ухагдахууныг үр дүн гэсэн өнцгөөс нь авч үзвэл осолд өртөх хүртэл иргэн Ч-ийн аюулгүй байдалд ямар ч аюул заналхийлээгүй буюу эерэг үр дүнтэй байсан байна. Гэтэл хоёр дахь өдөр нь уг иргэн аюулд /осолд/ өртөж улмаар нас баржээ. Энэ хоёр өдрийн хооронд ямар нэгэн шалтгаан үр дагаврын холбоос байгаа эсэхийг хянах боломж үгүй юм. Нэгэнт аливаа объект нь секунд, цаг тутам гадаад орчинтойгоо зохицон байнга хувьсан өөрчлөгдөж байдаг тул түүнд зориулагдсан аюулгүй байдлын арга ажиллагаанууд ч гэсэн мөн тасралтгүй хувьсан өөрчлөгдөж байх ёстой байдаг. Энэ бүхнээс дүгнэн үзвэл "Аюулгүй байдал бол үр дүн бус харин үйл явц юм" гэж тодорхойлбол илүү зөв, амьдралд ойр байх болно. Тус үйл явц хэрэгжих үед, гадны ямар ч нөлөөнөөс үл хамааран хэвийн үйл ажиллагаагаа явуулж чадахуйц хэлбэрийг хамгаалалтад буй объект нь бий болгодог. Гагцхүү, зөв зохион байгуулсан аюулгүй байдлын тасралтгүй үргэлжлэх үйл явц нь гадаад орчинд болж буй бүх өөрчлөлтүүдэд зөв хариу үйлдэл үзүүлэх бололцоог нээж өгдөг юм. Жишээ нь тодорхой калибрын сумнуудаас хамгаалах чадвартай хуягласан хантаазыг авч үзье. Уг хантааз гар бууны есөн мм-ийн сумнаас хамгаалах чадвартай боловч мөн адил гар бууны тусгай технологиор бүтээгдсэн есөн мм-ийн сумнаас хамгаалах ямар ч чадваргүй байх жишээтэй. Иймээс өндөр технологиор бүтээгдсэн орчин үеийн ийм сумнаас хамгаалах чадвартай хантааз шинээр үйлдвэрлэгдэж гарах хүртэл объектын амь насанд аюул, эрсдэл байсаар байна гэсэн үг юм. Өөрөөр хэлбэл, зөвхөн тасралтгүй, тогтмол үргэлжлэх үйл явц л объектод учрах аюулаас хамгаалж чадах эсвэл хохирлын хэмжээг багасгах бололцоог олгодог. Хамгаалах аргуудтай зэрэгцээд халдах аргууд төгөлдөржиж байдаг бол, нөгөө талаас халдах аргууд шинэчлэгдэхийн хирээр хамгаалалтын аргууд ч бас мөн л дагаад сайжирч баяжиж байдаг. Энэ бүхэн бол дээр өгүүлсэнчлэн аюулгүй байдлын тасралтгүй үргэлжлэх үйл явц билээ. Харин тасралтгүй үргэлжлэх уг үйл явцаас "хожимдож, хоцрох" нь аюулд өртөх эрсдлийн хувь хэмжээг шууд өсгөх гол үр дагавар, шалтгаан нь болдог гэдгийг ямагт мартаж болохгүй юм. Иймээс, объектын аюулгүй байдлыг хангахад чиглэгдсэн цогц арга хэмжээнүүдийг ямагт шинэчилж, сайжруулж гадаад орчинд илрэн шинээр гарч буй аюул, эрсдэл, заналхийлэлд зохих хариу үзүүлж чадахуйц түвшинд баяжин шинэчлэгдэж байх шаардлагатай юм. Энэ зарчмыг мөрдлөг болгож ажиллахгүй бол тус объект нь тухайн цаг үедээ аюулгүй байдлаа дээд түвшинд хангачихлаа гэхэд, хугацаа өнгөрөх тусам аюулгүй байдал нь аажмаар улам бүр суларч, хоцрогдоно гэсэн үг юм. Үүний үр дүнд объектын аюулгүй байдлын түвшин 0 рүү тэмүүлэхээс өөр зам үгүй болно. Аюулгүй байдал - цогц ойлголт болох нь Өөр нэг энд гарцаагүй тайлбарлах шаардлагатай зүйл бол "Аюулгүй байдал бол цогц ойлголт" гэсэн ойлголт юм. Аюулгүй байдал гэдэг нь олон бүрэлдэхүүнт хэсгүүдээс бүрддэг ба эдгээр бүрэлдэхүүн хэсгүүд бүгд нийлж, нэг систем болж ажиллаж чадсан нөхцөлд л аюулгүй байдлыг дээд түвшинд хангаж чадах бололцоо бүрддэг онцлогтой. Харьцуулан авч үзвэл хүний организмын эд эрхтнүүд бүгд тоо ёсоороо, хэвийн ажиллаж байгаа нөхцөлд л организм хэвийн ажиллагаатай байна гэж үздэг. Биеийн аливаа нэг эд эрхтэн дангаараа үүргээ бүрэн гүйцэтгэх боломжгүй бөгөөд гагцхүү бүгд нэг систем болж байж л тус тусын гүйцэтгэх ёстой үүргээ зохих түвшинд гүйцэтгэж чаддаг. Бие махбодь нь эрүүл чийрэг боловч хараагүй эсвэл дүлий бол тухайн хүн амьдралыг бүрэн хэмжээнд мэдэрч, аюулын үед энгийн хүний хэмжээний хариу үйлдэл үзүүлж чадахгүй гэдэгтэй хэн ч санал зөрөхгүй байх. Үүнтэй яг утга ижил аливаа объектын аюулгүй байдлыг хангахын тулд ямар нэг хэмжээгээр мэдээлэл цуглуулах, сөрөг тагнуулын ажиллагаа явуулах шаардлагатай байдаг юм. Энэ ажиллагаа орхигдож байна гэдэг бол дээр өгүүлсэнчлэн хараагүй, дүлий бие хүнтэй адил хариу үйлдлийг аюул, заналхийллийн үед үзүүлнэ гэсэн үг. Харамсалтай нь ихэнх байгууллага, хүмүүс тэр дундаа аюулгүй байдлын үйл ажиллагаа явуулдаг байгууллагууд хүртэл аюулгүй байдал бол цогц ойлголт гэдгийг сайн ойлгоогүйгээс аюулгүй байдлын зарим нэг бүрэлдэхүүн хэсэгт хэт төвлөрөн анхаарч, туйлшран бусад бүрэлдэхүүн хэсгүүдийг мартан орхигдуулж байна. Үүнтэй холбогдуулан хэлэхэд манай улсад "аюулгүй байдал бол цогц ойлголт" гэдгийг сайн ойлгож мэдээгүйгээс аливаа объектын аюулгүй байдлыг хангахтай холбогдон гарсан хууль, эрх зүйн баримт бичгүүд нь аюулгүй байдлыг бодит, цогц утгаар нь хэрэгжүүлэх боломж нөхцөлүүдийг нь хязгаарлан, хаасан байдал элбэг ажиглагддаг. Тодруулбал, дутуу эд эрхтэнтэй организм үүргээ хангалттай биелүүлэх магадлал туйлын бага гэсэн үг. Аюулгүй байдлын салбарт алдааг "том", "жижиг" гэж ангилдаггүй юм. Өөрөөр хэлбэл алдаа бол алдаа, АЛДАА=ХОХИРОЛ. Аюулгүй байдалд нэн тэргүүнд авч үзэх зүйлс л гэж байна уу гэхээс биш хоёрдугаарт авч үзэх асуудал гэсэн ойлголт байх боломж үгүй юм. Нэг талын арга хэмжээнүүдийг сайжрууллаа гээд өөр нэг хэсгүүд дээрээ хүчээ сулруулж болдоггүй ба гагцхүү цогц шийдэл л аюулгүй байдлыг 100 %-д ойрхон хэмжээнд хүргэх боломжийг нээж өгдөг. 
Б.БАТЗАЯА Удирдахуйн Ухааны магистр, ОУБХХ-ны Олон Улсын сургагч, Аюулгүй байдлын зөвлөх. 
