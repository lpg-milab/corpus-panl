№202 (17105)    
1988 оны наймдугаар  сарын 23,
ШИНЭЧЛЭЛИЙГ ҮЙЛДВЭРЛЭЛИЙН НЭГЖИД

Улс орны эдийн засгийг захиргааны аргад дулдуйдсан, үрлэгэн байдлаас нь эрс ангижруулж, чанарыг эрхэмлэсэн, эрчимтзй, үр ашигтай арга замаар хөгжүүлэх түүхэн шилжилтийн үе эдийн засгийн шинэчлэлийн үйл явц эхлээд хагас жил гаруй хугацаа өнгөрлөө. 

Энэ оны зургадугаар сард МАХН-ын Төв Хорооноос зохион байгуулсан нам, аж ахуйн идэвхтннй болон хөдөө аж ахуйн хоршооллын удирдах ажилтны зөвлөлгөөнөөр удирдлагын шинэ аргад шилжих явцыг ил тод, нухацтай хэлэлцэж, шинэчлэлийг нийгмийн амьдралын бүх хүрээнд Эргэлт буцалтгүй гүнзгийрүүлэх заалт шийдвэр гаргасан нь өөрчлөлт шинэчлэлийн үзэл санааг дэлгэрүүлэхэд чухал түлхэц өглөө. 

Зөвлөлгөөнөөс хойш чамлалтгүй хугацаа өнгөрсөн ч үйлдвэрлэлийн үндсэн нэгж дээр өөрчлөлт шинэчлэлийг гүнзгийрүүлэх тодорхой эхлэл санаачилга төдийлөн гарахгүй байгаа нь бүх шатны удирдах ажилтан, үйлдвэрлэн бүтээгчдийн аль алинд олон арван жилийн турш хэвшсэн командлан захиргаадах аргын дадал болсон хуучин ухамсрыг даван туулах зоримог шинэчлэлийг нэн даруй шаардаж байна. 

Ард түмнээ хооллож, хувцаслаж, орон сууцаар хангахаар мэрийж байгаа хөдөлмөрийн хамт олны ажил үйлсэд тус дэмжлэг болохын оронд дээрээс нь захиргаадаж, хөндлөнгөөс зааварлаж саад бэрхшээл учруулдаг хуучин байдал төдий л өөрчлөгдөөгүй нь олон баримтаас ил тод харагдаж байна. 

Өнгөрсөн онд 58 сая төгрөгийн барилга угсралтын ажил гүйцэтгэсэн Улаанбаатар хотын барилгын трест 1988 онд 64 сая төгрөгт хүргэхээр өөрсдөө төлөвлөсөн байхад Төлөвлөгөө, эдийн засгийн улсын хорооны их барилга. хөрөнгө оруулалтын газар, Улаанбаатар хотын АДХ-ын гүйцэтгэх захиргаа 72 сая болгон нэмжээ. Улсын барилгын хорооны хэмжээгээр эхний хагас жилд угсралтын ажлын гүйцэтгэл ноднингийн мөн үеэс 30 гаруй сая төгрөгөөр буюу бараг долоон хувь, хөдөлмөрийн бүтээмж нь 2, 2 хувь нэмэгдсэн байхад улсын даалгавар 1. 5 хувь тасарч, улмаар барилгачдын цалин, шагнал хасагдан хохирч байгаа нь дээрх байдлаар үндсэн байгууллагын бие дааж төлөвлөх эрхийг хөсөрдүүлж хөндлөнгөөс оролцон захиргаадсаны уршиг мөн. 

Жилд 138, 3 сая төгрөгийн бүтээгдэхүүн борлуулсан, 49 сая төгрөгийн ашигтай ажилладаг мянга гаруй ажиллагчтай ээрмэлийн үйлдвэр нийгэм, соёлын фондоос дөнгөж 350 мянган төгрөг шимтгэдэг мэдлийн түүнээс ажилчдын хоолны үнийн хөнгөлөлтийн зөрүүг төлөхөд 320 мянгыг зарцуулах учир ажилчдын нийгмийн бусад хэрэгцээнд зарах хөрөнгө бараг үлддэггүй байна. 

Налайх, Шарын голын нүүрсний уурхай бие дааж байгуулсан борлуулалтын аж ахуйн гэрээтэй ажилладаг боловч Түлш, эрчим хүч, уул уурхайн үйлдвэр, геологийн Яам нүүрсний хуваарийг дахин дахин өөрчилдгөөс гэрээний үүрэг тасалдаж, торгууль төлснөөс хамт олны нийгэм, соёл, урамшууллын фондын хөрөнгийг дундруулсан байна. Энэчлэн өөрийн хүчин чадал, өнгөрсөн жилүүдийн шахуу гүйцэтгэлд суурилж төлөвлөсөн хэмжээг яам, газрууд нь дур мэдэн их хэмжээгээр өсгөн нэмж, зардлуудын норм лимитийг хэмнэх бололцоогүй болтол нь ханаж, ашгийг нь улсын төсөв, нэгдэл, яам, газрын мэдэлд цөлмөн шимтгэж үйлдвэрийн газар өөрийгөө санхүүжүүлэх юмгүй хоосон хоцордог хатуу системийг зоригтой тууштай өөрчлөхгүй цагт эдийн засгийн шинэчлэл урагшаа хол явахгүй нь мэдээж. Энэ мэт шинэчлэлийн тухай өндөр дуугаар ярьж захиргааддаг хуучин аргаа хэвээр үргэлжлүүлэн эдийн засгийн шинэчлэлийн хөдөлмөрчдийг урамшуулан идэвхжүүлэх чадварыг үгүй хийж, бие даан төлөвлөж ажиллах эрх, ардчиллыг ноцтой зөрчиж, утга агуулгыг гуйвуулдаг арга барил улсын хороо, яамдын ажилд хэвээрээ байгаа нь шинэчлэлд саад боллоо гэж ажилчин, хөдөлмөрчид зүй ёсоор шүүмжилж байна. Иймээс эдийн засгийн шинэчлэлийг Нэвтрүүлэх ажил өнгөн талаасаа аль ч газар салбарт ахицтай мэт боловч жинхэнэ үйл ажиллагаа, үр дүнгээрээ хангалтгүй байна гэсэн нам, аж ахуйн идэвхтннй зөвлөлгөөний зарчмын шүүмжлэлээс санаа сургамж авч, 1989 оны төлөвлөлтөөс эхлэн зоримог шинэ өөрчлөлт гаргах хэрэгтэй болжээ. 

Эдийн засгийн шинэчлэлийг хөдөө аж ахуйд тэр тусмаа зогсонги байдлаас гарч чадахгүй байгаа мал аж ахуйн салбарын үндсэн нэгж дээр нэвтрүүлэхэд илүү их анхаарч Шамдах ёстой. Нэгдэл, сангийн аж ахуйнууд улсаас өгсөн даалгавар, норматив, лимитийг үндэс болгож төлөвлөгөөг өөрсдөө хийдэг болсон, нэгдэлд нормчлол, хөлсний шинэ систем, зардалд чекээр хяналт тавих арга нэвтэрч байгаа зэрэг шинэчлэлийн агуулгатан зарим эхлэл хийж байна. Гэтэл үйлдвэрлэлийн үндсэн нэгж дээр аж ахуйг эрхлэн хөтлөх ирээдүйтэй цоо шинэ арга болсон өрхийн болон хамт олноороо гэрээлэн ажиллах, түрээслэх хэлбэрийг аймаг орон нутагт олигтой дэмжиж өрнүүлэхгүй байна. 

Нэгдэл, аж ахуйтайгаа гэрээ байгуулан ажиллаж байгаа суурь малчдын тоо хоёр зуугаас хол хэтрээгүй байгааг мал аж ахуйн 30 гаруй мянган суурьд харьцуулахад хувь эзлэхээргүй цөөн, түүнчлэн шинэ хэлбэрийн энэ ажил огт эхлээгүй аймаг, арав гаруй, сум олон арав байна. Ирээдүйтэй шинэ зүйлээс айн болгоомжилдог, бусдын арга туршлагыг бэлэнчилж хуулбарлахаар хүлээдэг дээд байгууллагын шийдвэр заавар харж цаг нөгчөөдөг арга зуршлаас болж эрин цагийн аястай хөл нийлсэн чухал ажлыг цалгардуулж байгаадаа дүгнэлт хийх нь аймаг, сумдын хөдөө аж ахуйн байгууллагын удирдах ажилтны үүрэг болж байна. 

Хөдөлмөрчдийн өргөн хэрэгцээг хангахад чухал хувь нэмэр оруулах учиртай хөдөлмөрийн хоршоолол. нөхөрлөлийг хөгжүүлэх тогтоол шийдвэр гарсан боловч орон нутгийн зарим байгууллага шинэ хэлбэрийг дэмжихгүй, харин ч гадуурхах хандлага үзЭгдэж байгааг өөрчилж хөдөлгөөнд оруулахын хамт, хоршоололд нэгдэж ажиллагчдын нийгмийн даатгал, улсад ажилласан хугацаа. тэтгэвэр тэтгэмжийн асуудлыг түргэн шийдэх хэрэгтэй байна. Эдийн засгийн шинэчлэлийн үзэл санааны дагуу үйлдвэр, аж ахуйн газрын бие даасан байдал, эрх, ардчиллыг хөгжүүлэхэд саад болж байгаа хуучирсан хууль тогтоомжийг өөрчлөх, шинэчлэх ажлыг яаравчилж, яам, улсын хороод элдэв гох дэгээг арилгахад зориг гарган шуурхайлах цаг болжээ. 

Үйлдвэр, байгууллагынхаа эдийн засгийн амьдралыг тухайн хамт олонд сар, улирал бүр дэлгэрэнгүй мэдээлж учир холбогдлыг ил тод, илэн далангүй тайлбарлан ойлгуулж, байгууллагынхаа ашиг, алдагдал, аж ахуй. санхүүгийн бусад нарийн асуудлыг ажилчин бүр орон гэрийнхээ амьдрал шиг сайн мэдэж, санаа тавьж чармайдаг болгоход шинэчлэлийн үеийн үзэл суртал, хүмүүжлийн ажил төвлөрөх ёстой. 

Өөрчлөлт шинэчлэлийг саатуулж байгаа хүнд суртлын арга барил, хуучин заавар удирдамж, хоцрогдсон сэтгэлгээг ул үндэстэй илрүүлэн шүүмжилж түүнийг арилгахад хөдөлмөрчин олон түмний анхаарлыг чиглүүлсэн хурц дайчин нийтлэл, нэвтрүүлэг, үйлдвэрлэлийн үндсэн нэгжид барин тавин тус болох чанартай сайн нийтлэлийг олшруулж, эдийн засгийн шинэчлэлийг өнөөдрийн нийтлэл, нэвтрүүлгийн гол сэдэв болгож төв байр эзлүүлэх нь хэвлэл, мэдээллийн байгууллагын хойшлуулшгүй гүйцэтгэх үүрэг мөн. 

