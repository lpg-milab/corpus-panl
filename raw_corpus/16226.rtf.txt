№263 (16226)
1985 ОНЫ АРВАН НЭГДҮГЭЭР  САРЫН 1.
Шийдвэрлэх хоёр сар

Таван жилийн төлөвлөгөөний хамгийн сүүлчийн шийдвэрлэх хоёр сар үлдээд байна. Төлөвлөгөөт зорилтоо гүйцээгээгүй байгаа газрууд шинэ таван жилийн төлөвлөгөөний гарааны заагт тулж ирсэн энэ үед их зүйл эргэцүүлэн бодож, идэвхтэй ажил зохиож байгаа нь мэдээж хэрэг. Зарим байгууллага дутуугаа гүйцээхээр чармайж зохицтой ажил өрнүүлэн, зарим нь яаж ч тооцоолоод хоёрхон сард багтаан гүйцээх аргагүй их ажил үлдээд байгааг ухамсарлаж хий л бачимдаж байж ч мэднэ. Цохицтой ажил хийх нэрийн дор ямар ч үнээр хамаагүй төлөвлөгөөг биелүүлэхээр зүтгэхэд хүрвэл энэ хоёр сар нь жигд ажиллагааг алдагдуулж, хамгийн оргил ачааллыг бий болгоход хүрч мэднэ. Тэгвэл үнэн хэрэг дээрээ ямар нэг үр дүн гарч болох боловч довтолгооноос гарах муу үр дагавар нь заримдаа нөхөж болшгүй их гарз учруулж болзошгүйг ч санах нь чухал юм. 

Улс ардын аж ахуйн бүх салбарт ажлын эрчийг нэмж, үлдэж байгаа хугацааг хамгийн үр дүнтэйгээр ашиглаж, 1985 оны төлөвлөгөөт зорилтыг бүрэн дүүрэн биелүүлэхийн тулд юуны өмнө төв, орон нутгийн үйлдвэр, барилга, тээвэр, худалдаа, хөдөө аж ахуйн байгууллага, хамт олон бүр уралдааны үүрэг, төлөвлөгөөний биелэлтийн явц, байдалдаа яаралтайгаар бодитой судалгаа дүгнэлт хийж, дутуу зүйл, тасалдлыг нөхөх нөөц бололцоог илрүүлэн ашиглаж, төлөвлөгөөгөө тоо, чанар, нэр төрлөөр бүрэн биелүүлэхэд хүч анхаарлаа төвлөрүүлэх хэрэгтэй. 

МАХН-ын Төв Хороо, БНМАУ-ын Сайд нарын Зөвлөлд болсон зөвлөлгөөн дээр нөхөр Ж. Батмөнх хэлсэн үгэндээ, << . . . Ер нь өвлийн бэлтгэлийг хангах асуудал улс ардын аж ахуйн нийт салбар, төв, орон нутгийн бүх байгууллага, нийт хөдөлмөрчний дав даруй яаравчлан хийж гүйцээвэл зохих чухал ажлын нэг мөн >> гэж заасан ёсоор үйлдвэр, аж ахуй, соёлын аль ч газрын хэвийн жигд ажиллагааг хангах, эрчимтэй, бүтээл ихтэй ажиллах нөхцөл бүрдүүлэх, өвөлжилтийн ажлыг хариуцлагатай зохион байгуулах шаардлагатай байна. 

Одоогийн байдлаар өвлийн бэлтгэлээ бүрэн хангаагүй, тэр ч байтугай эхлэлтийн төдий ор нэр болгосон газар төв, орон нутагт цөөнгүй байгаа нь хөдөлмөрчдөөс сонины газарт ирүүлсэн захидал мэдээллээс тодорхой харагдаж байна. Өвөлжөөгөө засаж дулаалан, өтөг бууц, өвс, тэжээлээ аль хэдийнэ бэлтгэсэн байх ёстой байтал өдийд хаана өвөлжихөө ч мэдэхгүй яваа малчин, хурга ишгээ ч ялгаж дуусаагүй сум нэгдэл, уурын зуухны засвар нь дуусаагүй, байшин барилгын хаалга цонх эвдэрхий албан, үйлдвэрийн газар ч байдаг байна. Үлдэж байгаа хоёр сарын хувьд хөдөө аж ахуйнхан малын хорогдлыг нэмж гаргахгүй байх, нэгэнт бойжуулж авсан төл, ялангуяа нэг хүртэлх насны малыг тордож онд мэнд оруулахад ихээхэн хүч чармайлт тавих ёстой. 

Өнгөрсөн есдүгээр сард улсын хэмжээгээр нэмж хорогдсон нийт төлийн дал гаруй хувь нь Архангай, Булган, Дундговь, Өвөрхангай, Төв, Сүхбаатар, Хэнтий, Увс аймагт гарсан зохисгүй байдлыг арилгаж зүй бус хорогдлыг эрс багасгах тодорхой арга хэмжээ авах хэрэгтэй байна. 

Ашиглалтад оруулах барилга, бэлтгэж тээвэрлэх модны төлөвлөгөөний тасалдал оны эцсийн саруудад ихээхэн тунарч түүнийг нөхөн биелүүлэхэд асар их хүч чармайлт шаардагдаж байна. Үүнээс болж тасалдлаа нөхөх нэрээр учир зүггүй довтолгож материалын нөөцийг ирээдүйгээ бодохгүй шавхаж, ажиллах хүчийг тамирдуулан, ирэх оны эхээр дахиад л сул зогсолт, тасалдал гаргахгүй байх талаар барилга, ой модны үйлдвэрийн салбарын яам, газар, тэдгээрийн намын байгууллага буурьтай бодож тодорхой арга хэмжээ авах нь зүйтэй юм. 

Улс орны өнөөгийн потенциалын үүднээс үзэхэд хэрэв нөөц бололцоог шавхан дайчилж, газар бүр өндөр зохион байгуулалттай ажиллан, ажлынхаа эрч далайцыг нэмбэл үлдэж байгаа бүтэн хоёр сар бол асар их зүйл бүтээх хугацаа юм. Цаг мөч бүрийг маш их үр ашигтай өнгөрүүлж, улсын төлөвлөгөөт зорилтыг үзүүлэлт бүрээр нь биелүүлэхийн төлөө тэмцэлд бүхний хүч анхаарлыг төвлөрүүлэхэд намын улс төр, үзэл суртал, зохион байгуулалтын ажил бүрэн чиглэх ёстой. Ажилд түлхэц өгөх гол хөшүүрэг бол олон түмний улс төр, хөдөлмөрийн идэвхжилийг өрнүүлэх шалгарсан хэрэгсэл социалист уралдаан учраас улам эрчимжүүлэн газар бүр өндөр зохион байгуулалт, ухамсартай сахилга, дээд зэргийн хариуцлага, гүйцэтгэлийн тогтмол, ажил хэрэгч хяналт шалгалтын төлөө тууштай тэмцэл өрнүүлэх хэрэгтэй. Мал өвөлжүүлэх бэлтгэлийн дутууг яаравчлан хангах, ашиглалтад оруулах барилгын тасалдлыг нөхөх ажлыг улам эрчимжүүлэх, тэжээл тээвэрлэлтийг яаралтай дуусгах хэрэгтэй байна. 

Төлөвлөгөөний хувь заяаг гардан шийдвэрлэгч хөдөлмөрийн хамт олонд өнөөгийн тулгамдсан зорилтыг нь гүнзгий ухамсарлуулж, үйл ажиллагааг нь идэвхжүүлэх бүтээлч ажил өрнүүлэх, хүн нэг бүрийн гүйцэтгэх тодорхой ажлыг эрчимжүүлэх нөхцөлийг бурдүүлэх хэрэгтэй. Яам, тусгай газар, улсын хороо, аймаг, хотын АДХ-ын гүйцэтгэх захиргаад салбарынхаа болон нутаг дэвсгэрийнхээ үйлдвэр, аж ахуйн газрын уралдааны үүрэг, төлөвлөгөөт зорилтыг биелүүлэх үйлсэд биетэй туслалцаа үзүүлж, ажил хэрэгч удирдлагаар шуурхай хангах талаар эргэлт гаргаж, ярианаас ажилд шилжвэл зохино. 

Долдугаар таван жилийн барианы оны үлдэж байгаа цаг хугацааг туйлын бүтээлчээр ашиглан, 1985 оны төлөвлөгөөт зорилтыг үзүүлэлт бүрээр бүрэн хангах нь намын ээлжит их хурлын жил, шинэ таван жилийн төлөвлөгөөний гарааны оны ажлыг амжилттай эхлэх хамгийн гол нөхцөл мөн гэдгийг манай намын байгууллагууд, нийт коммунист гүнээ ухамсарлаж намынхаа XIX их хурлыг угтсан гавшгай хөдөлмөр, өндөр бүтээлийн ажил үйлсэд хошуучлах хэрэгтэй байна. 

