Монголын эмгэнэл

Монголын ядуу буурай амьдралын тухай бодит байдлыг дэлхийн хүмүүс ойлгоосой хэмээн Английн сэтгүүлч Дамиэн Даусон бичжээ.
Тэрээр сүүлийн зургаан сарын турш манай орны гэр хорооллын амьдралыг судлан баримтат кино хийж байгаа аж. Бидний тухай гашуун ч гэсэн үнэнийг бичсэн энэхүү нийтлэлийг уншигч танд толилуулъя. Миний бие сүүлийн зургаан сарын турш Монголоор аялан явж, хориотой наймаа болон тэдний ядуу буурай амьдралыг харуулсан баримтат кино хийж байгаа юм. 
Өнгөрсөн сард кино оператор бид хоёр хотын хүн амын 80 хувь нь орших "гэр хороолол" хэмээх газрыг ихээр сонирхсон билээ. "Гэр хороолол" гэх монгол үндэсний сууцаар нэрлэсэн энэхүү хороолол нь довын хажуугаар энд тэндгүй сүндэрлэн харагдана. Хаа сайгүй Бразили, Индонези улс шиг хүнсний мухлагууд эргэн тойрон тааралдах юм. Монголд өвөлдөө хасах 25 хэм хүрдэг аж. Гэр хороололд гоожуурын ус буюу цэвэр, бохир усны сүлжээ гэж үгүй. Зуу, магадгүй мянган хүн модон жорлон, худгаа хамтран эзэмшдэг юм байна. Монгол улс нь 2,6 сая хүн амтай бөгөөд хүүхдийн эндэгдэл 13 хувьтай байдаг аж. Улаанбаатар хот дахь довууд нь нэн ядуу айлын байр сууц төдийгүй бүр оршуулгын газар нь ч болдог байна. Холоос үл анзаарагдах, нэг хэвийн загвартай, эвдэрч сүйрч, юу ч үгүй цөлмөгдсөн булшнуудыг тойрон байшин, гэрүүд энд тэндгүй дурайна. Хулгайчид болон нэн ядуу хүмүүс тэдгээр булшийг ухан гаргаж, дотор нь байх эд зүйлсийг аваад хар зах болон эртний эдлэлийн дэлгүүрт өгдөг гэнэ. Тэднээс гадаадын жуулчид болон эртний эдлэл цуглуулагчид сонирхсон зүйлээ худалдан авдаг аж. Харин нэн ядуучууд нь амьдрахын эрхээр талийгаачдын авсны модыг түлш болгон түлж, хоол хүнсэнд хэрэглэх зүйлээ ч эндээс эрдэг нь хамгийн аймшигтай. Иймэрхүү амьдрал өөр бусад газарт ч байдаг гэнэ. Тэдгээр цөлмөгдсөн булш нь хэдэн арван жилээр хэвтэх аж. Гэр хорооллоор хог хаягдал энд тэндгүй хөглөрнө. Зуны бороотой улиралд үерийн ус довоор урсан хальж эдгээр үлдэгдэл хогтойгоо холилдон тэдний ундны усаа авдаг худаг руу нь цутгадаг юм байна. Үндэсний төв телевиз нь энэ хавьд байдаг ч үүнийг анзаардаггүй бололтой. Төрийн болон төрийн бус байгууллагууд, үндэсний тусламжийн агентлагууд нь ч анхаарал тавьдаггүй гэнэ. Монголын парламент гэх Их Хурал нь төрийн бус болон бие даасан тусламжийн байгууллагуудад өндөр татвар ногдуулах хууль мөрддөг аж. Олон улсын төрийн бус байгууллагаас ирэх ажилчид нь азаа туршин, таагүй орчинд ажиллах нь энд тэдэнд өндөр цалин олгодогтой холбоотой юм. Азийн сангаас явуулсан судалгаагаар арваас дээш насны тэнүүлчин хүүхдийн ихэнх нь бэлгийн замын халдварт өвчтэй гарсан байна. Эрүүл мэндийн үйлчилгээ нь авлигад идэгдсэн, удирдлагын бодлого нь буруу хэмээн иргэд нь эсэргүүцлийн жагсаал хийх нь ч олон. Эрүүл мэндийн салбарт очсон тусламжийн мөнгийг хэрхэн зарцуулсан талаархи асуудал босч ирсэн энэ үед Монголын Засгийн газарт саяхан ядуурлыг бууруулах зорилгоор АНУ-ын Мянганы сорилтын сангаас ЗОО-гаад сая ам.долларын буцалтгүй зээл олгожээ. Авлига газар авч буй тус оронд эдийн засгийн байдал улам тогтворгүй болсоор байгаа билээ. Тусламжууд ч яахав өгдөг л юм байж, гэхдээ гол асуудал нь 2,6 сая хүн амтай, төр, нийгмийн харьцангүй тайван тогтвортой энэ улс дайн дажинд нэрвэгдсэн Африкийн орнуудад л байдаг туйлын ядууралд орж, ихэнх хүн ам нь ингэж зовж зүдрэх учир юунд байна вэ? Олон хэсэг болон хуваагдаж дайн дажин хийгээд байгаа биш энэ улсын эдийн засгийн доройтол нь авилга хээл хахуультай холбоотой юм. Уран, алт, зэсээр баялаг энэ орон дэлхийд томоохонд тооцогдох Рио Тинто уул уурхайн компани, мөн Бороо алт, Айвенхоу майонз гэх зэрэг компаниудын сонирхлыг ихээр татаж байгаа аж. Хүн амын 80 хувь нь нэн ядуу амьдралтай байгаа гэнэ. Монгол улс НҮБ-ын гишүүн болоод 50 жил болж байгаа билээ. Гэвч хүний эрхийг зөрчсөөр л байгаа аж. Бидний олж мэдсэн нэг баримт бол дөнгөж арав гаруй насны охидууд биеэ үнэлэх нь элбэг байгаа нь үнэхээр эмзэглүүштэй юм. 
Д.Цэрэндолгор
