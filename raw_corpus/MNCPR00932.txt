Монгол маань орших, эс оршихуйн зааг дээр ирлээ

Монгол Улсын ардын уран зохиолч Пунцагийн Бадарчтай ярилцлаа. 
-Бид хоёр нэг уулзсаных ярих юм их бий дээ. Энэ удаа юу ярилцмаар байна? 
-Чи намайг мэднэ дээ. Төрийн төлөө боож үхэхээр "оготно" биш гэдгийг. Сүүлийн үед нөхөр чинь нэг л бухимдаад, түүнийгээ бас найз нөхөд та нартайгаа хуваалцмаар санагдаад байх болчихлоо. Энэ нийгмийн байдал нэг л биш болчихлоо. Тэгтлээ айхавтар гамшиг зовлон ч таараагүй л байна. Ер нь нэг, улс гүрнүүдэд байдаг л чинээнд. Тэгсэн хэр нь ард түмний амьдралын байж байгаа царайг. Өглөө босоход л юмны үнэ тариф нэмэгдчихсэн. Цалин тэтгэврийн хэд нь хэвээрээ. Энэ улс орон ядарлаа шүү. Ядармааргүй ард түмэн юмсан. Үүнийг чинь хараад бухимдахгүй байж болохгүй байна. 
-Юунаас боллоо гээд хэнд бухимдаад байгаа хэрэг вэ? 
-Төр засагт илүү бухимдаж байна. Энэ залхуу ард түмэндээ ч бас хир халдаамаар байна. Чи бид хоёр санал нийлэх байх. 1990 оны ардчилсан хувьсгал, Монголын ардчилал гэдэг чинь юм өгсөн юм шүү. Ардчилсан намынхан нь балчирдаад, ах намынхан нь хөөргөж донхорлоод юм хийлгэсэнгүй. Ажил хийлгүй, найр хийсээр байгаад 18 жилийг үдлээ. Энэ хориод жилийн хугацаа чинь бага хугацаа биш. Азийн зарим улс гүрэн энэ хугацаанд чинь бар болчихсон юм гэсэн. Бид муурын зулзага ч болж чадаагүй явна. Үүнийг чинь хараад, зохиолч сэтгүүлч хүмүүс зүгээр сууж чаддаггүй юм байна. Бид сэтгэлээрээ шаналах болдог юм байна. 
-Юун дээрээ алдаад байна гэж бодох юм? 
-Юм юман дээрээ алдаж байна. Миний бодож байгаагаар хүн төрөлхтний дагаж ирсэн хоёр соёл иргэншлийг зөв зохицуулж чадахгүйд байгаа юм уу гэж боддог. Нүүдлийн соёл иргэншил гэдэг маань Улаанбаатар хотоос 30-40 км-ийн цаана л үргэлжилж байна. Тэнд нүүдэлчдийн ёс заншил яг хэвээрээ. Гэрээ барьчихсан, адуу мал нь таран бэлчсэн, тараг сүүгээ идэж уусан, бэлчээр дагаад нүүдэг, өвөлжөө, хаваржаа нь ч хэвээрээ. Тэнд хүмүүс уужуу тайван, уур хилэнгүй амьдарч байна. Суурин иргэншил нь хот, аймаг сумын  төвд буй. Гал, ус шиг ийм хоёр иргэншил зэрэгцэн оршиж байхад, хамтад нь хөтөлж явах асар их ухаан хэрэгтэй юм. Тэр ухаанаар удирдаж байгаа хүн өнөөдөр алга гэхэд нэг их  олон хүн гомдохгүй болов уу. 
-Төрийн бодлого ямар байх ёстой гэж бодож байна? 
-Төр бол хуулиараа барьж, зохицуулж байх учиртай. Түүхийг харж байхад нүүдлийн соёл иргэншил нь байгаль экологио шүтэж, дээдэлж ирсэн байх юм. Суурин соёл иргэншил нь устаж түйвээж иржээ. Нүүдлийн соёл иргэншлийн үед хэвлэмэл хууль төдийлөн байсангүй. Ард түмэн өөрсдөө хууль гарган "Богд уулнаас мод хугалбал хариутай, "Нуур голын усанд бузар оруулбал лус савдаг хилэгнэнэ" гэхчилэн хэвшүүлчихсэн, унаган төрхөөр нь байгалиа хамгаалж байв. Суурин соёл иргэншил юу болгов. Хэдхэн жилийн дотор нийслэлийнхээ эргэн тойрны уулуудыг нүцгэлж дуусаад, голуудынх нь бургасыг бүгдийг хядаад, хайрга шороог нь хамж аваад ширгээчихлээ. Хахсан хойно нь хашгирав гэгчээр өнөөдөр "Туулаа, Сэлбээ хамгаалах хөдөлгөөнүүд" байгуулагдаж эхэллээ. Хожимдож дээ. Энэ бүхнийг би юуны учир ярьж байна гэвэл энэ хоёр соёл иргэншлийг эн тэнцүү зохицуулж аваад явчих ухаантай удирдлага гараасай гэсэндээ л хэлж байгаа юм. 
-Одоо бүгдийг суурин байдалд шилжүүлнэ. Малын бэлчээр ч алга боллоо. Малаа цөөлнө. Ямаагаа бол бүр цөөлнө. Цөм сүрэгтэй болно. Хашаанд л бордоод баймаар юм ярьж байгаа шүү дээ. Монголын бэлчээрийг хэдэн ямаа зээр нь байхгүй болгочихсон юм биш үү? 
-Монголд зуун сая мал идчих бэлчээр бий. Арга ухаанаа л олохгүй байна. Хөдөөг хөгжүүлэлгүй хаячихсанаас малчид нь залхаад хот суурин газар руу ороод ирчихсэн. Хүн хүч их дутагдаж байна. Соёл их дутагдаж байна. Монголын хөдөө бол үндсэндээ хаягдсан газар нутаг. Саяхан чи хараа биз дээ. Ганцхан оройны цасан шуурганаар тавь гаруй хүн алтан амиа алдлаа. Малын тоо гарч дуусаагүй байна гэнэ. Лав саяар тооцогдох байлгүй. Ийм нөхцөлд Монголын төр хөдөөгөө мартчихсан. Бүх л зүйлийг ганц хотод овоолоод байгаа. Дээд сургууль хоёр гурван зууд хүрлээ гэв үү. Миний бодлоор бол Чингэсийн гэж өргөмжлөөд байгаа Монгол маань орших, эс оршихуйн торгон зааг дээр ирлээ гэж бодох юм. 
-Том хөрөнгө оруулалт хийгээд баяжина. Кувейт шиг амьдарна л гэх юм. Бидний үед ч үгүй байх. Ер нь тийм ирээдүй бий юү? 
-Миний бас л эргэлздэг зүйлийн нэг. Баян худалдаачин чинь зиндааныхаа наймаачинтай л худалдаа хийдэг. Гэтэл өнөөдөр гадаадын нэг компани, Засгийн газар, Их хуралтай л наймаа ярилцдаг гэх юм. Төр засаг гэдэг маань наймаа хийдэг бус, хуулийг нь гаргаж өгөөд хянаж суудаг газар юм байгаа биз дээ. 
-Баян хүн хоттой хониноосоо бариад өгдөг. Тэгэхдээ нас гүйцсэн ирэгнүүдээ бол тэгтлээ барьж өгөөд байдаггүй. "Хотны чимэг" гэж үлдээдэг. "Буяны мал" ч гэдэг. Гэтэл гадаадынханд гол орд газруудаа барьж өгөөд цөлмүүлчих юм. Энэ талаар юу бодно вэ? 
-Намайг бухимдуулаад байгаа нэг зүйл энэ. Эрдэнэт, Монголыг 400 жил, Оюу-Толгой нь 800 жил тэжээх нөөцтэй юм гэж нэг геологич нөхөр маань хэлж байж билээ. Тэгсэн чинь бид тэжээлгээгүй шахам байж Эрдэнэтийнхээ 40 хувийг ухуулаад зөөлгөчихлөө гэх юм. Хэрвээ ийм наймаа хийгээд байгаа бол дэндүү харамсмаар. 
-Өөрийн чинь санаа бол, эрх баригчдыг нэг солиод, эх орноо хөгжих үгүйг үзье гэж бодоод байгаа юмаа даа? 
-Хүнийг нь ч солимоор, тогтолцоог нь ч солимоор. Рааш гэж сайд ярьж байна. МАХН нь дэмжиж гэнэ. Замын-Үүдийн чиглэлд хос төмөр зам тавина гэнэ. Тэгсэн чинь явдаг галт тэрэг нь ганц хоёрхон шинэ толгойтой юм уу даа. Бас Ерөнхий сайд ярьж байна. Төв аймгаас цааш олон улсын онгоцны буудал барина гэнэ. Бас л түрээсийн хоёрхон онгоцтой юм дагаа даа. Нэг л их том юм ярьсан хүмүүс. Хийсэн нь ердөө харагддаггүй. Наагуур нь хиймээр, дав даруй шаардлагатай ажил мөн ч их байдаг, үсэрч цаана наана нь гараад байх юм. Ийм хүниймсэг хүмүүс улс орныг удирдаж явна гэхэд нэг л санаанд багтахгүй байна. 
-Хүниймсэг гэдгийг ямар утгаар хэлж байна? 
-Өөрийнхөө ард түмнийг боддоггүй, хүний хүнийг болохоор амь сүнсээ тавьдаг хачин зуршил тогтож. Би хоёрхон жишээ авъя. Тавантолгой гэдэг чинь дэлхийд бараг байхгүй, хатсан нефть юм гэж над нэг мэргэжлийн хүн ойлгууллаа. Илчлэгээрээ одоо бидний түлж байгаа нүүрснээс олон дахин илүү, утаагүй, үнсгүй, ёстой л Улаанбаатарт түлж баймаар түлш юм байна. IV ТЭЦ-д насаараа ажилласан нэг инженер хоёрхон сарын дотор Улаанбаатарыг утаагүй хот болгох судалгаа төсөл боловсруулчихаад явж байхад дарга сайд нар хэн нь ч хүлээж авахгүй байна гэнэ. Улаанбаатарыг утаагүй түлшээр хангахыг хориглож байгаа хэрнээ дэлхийн зах зээлд тонн нь 450 ам.долларын үнэтэй тэр нүүрсийг Хятад руу тонныг нь наймхан ам.доллараар гаргадаг гэх юм. Эзэн хүн харамсмаар ийм зүйл байнга чих дэлсч байна. Ард түмнийхээ шүтэн дээдэлдэг шашинд санаа тавихгүй хэрнээ гадаадын шашныханд 100 гаруй сүмийн зөвшөөрөл, газар олгосны ихэнх нь хотын төвд байх юм. Тэр газрыг ард түмнээсээ харамлаад харийнханд нууцаар олгоод байна. Үүнийг л би хүниймсэг гээд байгаа юм. 
-Ер нь шүтэн дээдлэх юмтай ард түмэн л хөгждөг гэдэг биз дээ. 
-Тэгэлгүй яахав. Шашнаа шүтдэг, уул усаа шүтэн дээдэлдэг ард түмэн хөгждөг. Гэтэл өнөөдөр энэ шүтэн бишрэх сэтгэлгээ алга болж байна. Бугын чивнээс эхлээд, бурхан багшийнхаа алтан шуумлыг хүртэл хулгайлж зарах боллоо. Харамсаар байгаа биз. 
Г.Жамъян

