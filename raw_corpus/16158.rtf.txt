№195(16158)
1985 ОНЫ НАЙМДУГААР САРЫН 14.
БАЙГАЛИЙН ӨГӨӨЖ, ХҮНСНИЙ НӨӨЦ

Хүн амын хүнсний нөөцийг нэмэгдүүлэх, тэжээллэг чанар, бүтцийг сайжруулах чухал эх үүсвэрийн нэг бол жимс, самар, мөөг, байгалийн бусад өгөөжийг хоол, хүнсэнд өргөн хэрэглэх явдал мөн. Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программд уг асуудлыг зохих ёсоор анхаарч, байгалийн төрөл бүрийн жимс, жимсгэнэ, мөөг, самар болон хүнсэнд хэрэглэх боломжтой бусад ургамал, үр жимсийг түүж ашиглах, нөөцийг хамгаалж авч арвижуулах арга хэмжээ авахыг заасан билээ. 

Манай оронд жимс, жимсгэний дөч гаруй төрлөөс гадна сонгино, таана, хүмэл, мөөг, гоёо зэрэг хүнсний зориулалтаар ашиглах олон төрлийн ургамалтай. Тэдгээрийг хоол хүнсэндээ хэрэглэж ирсэн уламжлалыг орчин үед улам баяжуулан байгалийн өгөөжийг боловсруулах, савлах, хадгалах ажлыг үйлдвэрлэлийн аргаар гүйцэтгэх, хүнсний үйлдвэрүүдэд жилийн турш хэрэглэхэд чиглэсэн ажил хийж байна. Худалдаа, Бэлтгэлийн Яамны системийн төв, орон нутгийн байгууллагууд өнгөрөгч онд зэрлэг жимс, самар, мөөг, халиар, таана, хүмэл зэрэг нийтдээ 170 гаруй тонн ургамал, ургамлын гаралтай зүйлийг нөөцөлж хоол хүнсэнд хэрэглэсэн бол энэ жил уг хэмжээг хоёр дахин нэмэгдүүлэхээр техник, зохион байгуулалтын олон арга хэмжээ авч байна. Жимс, самар, мөөг түүж, боловсруулах ажлыг нийслэлийн нийтийн хоолны газруудын хүч бололцоонд тулгуурлан явуулын болон суурин цэгийн хэлбэрээр зохион байгуулсан нь сайшаалтай эхлэл юм. Эдгээр цэгт жимсийг чанамал хийх, шүүс бэлтгэх, хатаах аргаар боловсруулахын гадна давслах, гуужуулах зэрэг боловсруулалтын аргыг ашиглаж байна. Гэвч байгалийн баялгийг хүнсний зориулалтаар ашиглах ажлын зохион байгуулалт замбараа муутай, хэмжээ багатай, чанар мөхөс байна. 

Улаанбаатар хот, зарим аймгийн өндөр настны зөвлөлийнхөн мөөг түүж худалдаалж байгаагаас тооцвол жимс, мөөгийг цэврээр худалдаалах, янз бүрийн хоол, зууш чимэглэх, дангаар нь зуушны байдлаар хөдөлмөрчдөд худалдаалах ажил бараг алга. Түүнчлэн аймаг, хотын ой агнуурын аж ахуй, сургууль, цэцэрлэг, зарим албан байгууллага хэрэгцээндээ жимс нөөцлөхийн зэрэгцээ заримыг хүнсний захаар дамжуулахгүй худалдаж борлуулах явдал нэлээд гардаг болжээ. Нэгдсэн зохион байгуулалт, тодорхой системтэйгээр жимс, самар, өвс зэргийг түүж ашигласнаас байгаль орчныг бохирдуулан сүйтгэх, ариун цэвэр эрүүл ахуйн шаардлагыг зөрчих нь давшгүй байна. 

Зарим хүн хувийн ашиг завшаан бодож, янз бүрийн зохимжгүй багаж хэрэгсэл ашиглан жимс, самрыг иш, навчтай тасдан түүж, мод бут, сөөгийг гэмтээж нөхөн ургахааргүй болгож байхад ой хамгаалагчид эрс шийдвэртэй тэмцэхгүй байна. Ойн баялгийг тодорхой системгүй ашиглах, байгаль орчныг бохирдуулах, гал түймэр гарган нөхөшгүй хохирол учруулдгийг ардын депутатын хурлын гүйцэтгэх захиргаад, хууль хяналтын байгууллага онцгой анхаарч, урьдчилан сэргийлэх арга хэмжээ авч хяналт тавьж байвал зохино. 

Байгалийн өгөөж ашиглах ажлыг цар хугацаа алдалгүй шуурхай зохион байгуулж, бэлтгэсэн зүйлийн чанарыг алдуулахгүйгээр технологи, ариун цэвэр, эрүүл ахуйн шаардлагын дагуу боловсруулах явдал нэн чухал юм. Жимс, жимсгэнэ, бусад зүйлийг үйлдвэрийн аргаар боловсруулах хэмжээг нэмэгдүүлж, уг ажлыг юуны өмнө аймгийн хүнсний үйлдвэр, сум дундын хүнсний цехүүдэд зохион байгуулах хэрэгтэй. 

Жимс, жимсгэнэ, мөөгийг эрүүл ахуйн шаардлага хангахуйц саванд савлаж битүүмжлэх гар болон механик ажиллагаатай багаж хэрэгсэл, техникийг олшруулах талаар материал техникийн хангамж, худалдааны байгууллага анхаарч зориуд арга хэмжээ авбал зохино. Гэрийн нөхцөлд бэлтгэсэн жимс, жимсгэний чанамлыг лаазлахад ашиглах зэвэрдэггүй ган, нийлэг материалаар хийсэн таглаа, тэдгээрийг бин битүү болгох хавчаар, ариутгал хийх тогоо, шүүгээ, бусад багаж хэрэгслийг худалдаанд гаргах нь зүйтэй. 

Жимс, жимсгэнийг ашиглахад онцгой анхаарах асуудлын нэг бол төрөл бүрийн витаминаар баялаг хүнсний ийм үнэт зүйлээр дарс, согтууруулах ундаа хийхийг багасгах, улмаар бүрмөсөн зогсоох явдал мөн. Ийм төрлийн үйлдвэрлэлийн цех, хэсэг бүхий хөдөө аж ахуйн нэгдэл, хоршооллууд дарсны зүйлийг багасгаж ундаа, шүүс, чанамал, мармелад зэрэг нэр төрлийн хүнсний үйлдвэрлэлийн технологийг эзэмшвэл зохино. Үйлдвэрлэлийн чиглэлийг ийнхүү өөрчлөхтэй холбогдон үйлдвэр, аж ахуйн газрын санхүү, эдийн засгийн үзүүлэлтэд орлогын талаар гарах бэрхшээлийг арилган, ашигтай ажиллах нөхцөлийг бүрдүүлэх талаар холбогдох яам, улсын хороо, аймаг, хотын холбогдох байгууллага туслалцаа үзүүлэх хэрэгтэй. 

Нар, хур тэгш дэлгэр зуны байгалийн өгөөж жимс, жимсгэнэ, самар, мөөг зэргийг аригч нямбай түүж бэлтгэн боловсруулж, хүн амын хүнсний хангамж, бүтцийг сайжруулан хөдөө аж ахуй, хүнсний зорилтот программыг хэрэгжүүлэх эхний жилийн ажилд нэмэр хандив оруулахын төлөө ажиллацгаая. 

Багш, сурагчдын амралтын үеэр << ногоон >> , << шар >> эргүүл, постын ажиллагаа нэлээд суларч, зарим ой хамгаалагчид зуны дэлгэр сайхан цагт тайвшрах, амины аж ахуйн ажлаа хөөцөлдөх зэрэг зохисгүй байдал нэлээд байдлыг Ой, Модны аж үйлдвэрийн Яам, Монголын байгаль хамгаалагчдын нийгэмлэг, эвлэл, пионерийн бүх шатны байгууллага анхааралдаа авч, самар, жимсний Мод, бутыг хайрлан хамгаалах, ойн түймэр, бохирдлоос хамгаалах үр нөлөөтэй ажил зохиох хэрэгтэй, 

