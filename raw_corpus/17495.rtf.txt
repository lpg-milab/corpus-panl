№278(17495)   
1989 оны арван нэгдүгээр сарын 21,
Хэрэглэгчийн хяналт

Зах зээлийн механизм, таваар мөнгөний харилцааг өргөтгөх, социалист өмчийн олон хэлбэрийг үр ашигтай хөгжүүлэх, аж ахуйн тооцоог нэвтрүүлэх, үйлдвэрлэлийн үр ашиг, хөдөлмөрийн бүтээмжийг дээшлүүлэх, бүтээгдэхүүн, ажил, үйлчилгээний чанарыг сайжруулах нь эцсийн дүнд ард түмний сайн сайхан аж байдлыг дээшлүүлэхэд чиглэгдэж байна. Өргөн олон хэрэглэгчдийн төрөл бүрийн хэрэглээний бараа, үйлчилгээний нэр төрөл хэр зэрэг нэмэгдэж байгаагаар амьдралын түвшин хэмжигддэг ёсоор улсын үйлдвэр, аж ахуйн газрууд үйлдвэрлэл, үйлчилгээгээ нэмэгдүүлж, чанарыг нь сайжруулахыг тэргүүн зэрэгт анхаарах ёстой. Сүүлийн жилүүдэд хоршоолол, иргэдээс хувиараа хөдөлмөр эрхлэх хэлбэр нэмэгдэж, хүн амд үйлчлэх хүрээг өргөтгөх, гар урлал, соёлын бараа үйлдвэрлэж, худалдаалах, хоолны газар нээх, орон сууц засварлах, гэрэл зураг авах, үс засах зэрэг олон төрлийн төлбөрт үйлчилгээ бий боллоо. 

Улс, хоршооллын болон худалдааны бусад олон хэлбэр зэрэгцэн орших зайлшгүй шаардлага манайд нэгэнт үүсэн бүрэлдэж, нийгмийн үйлдвэрлэлийн харилцаанд өөрчлөлт, шинэчлэл гарч үйлдвэрлэл, үйлчилгээнд хэрэглэгчийн сонирхлыг онцлон анхаарч хүний тусын тулд үйлдвэрлэл, үйлчилгээг ардчилж, хэрэглээнд ил тод байдлыг хэвшүүлэх, хэрэглэгчдийн хэрэгцээ, эрх ашгийг хамгаалах асуудал нийгэм эдийн засгийн төдийгүй улс төрийн агуулга, ач холбогдолтой болж байна. 

Бүтээгдэхүүн, ажил, үйлчилгээний чанарт хяналт тавих үүрэгтэй стандартын газар, чанарын хэлтэс, тасаг, алба, ардын хяналтын хэсэг, пост, үйлдвэрчний эвлэл, ХЗЭийн байгууллага, эмнэлэг, худалдаа, ахуйн үйлчилгээний зэрэг төр, олон нийт, аж ахуйн олон байгууллага нь хэрэглэгчид хөдөлмөрчдийн ашиг, сонирхлыг хамгаалахын төлөө ажиллаж байгаа нь мэдээж. Гэвч хяналт явуулахдаа завсрын, дамжуулагчийн шинж чанартай, заримдаа салбарын явцуу эрх ашигт хөтлөгддөг дутагдал гарсаар байна. Өөрөөр хэлбэл, хэрэглэгчээс өөрөөс нь давамгайлах шалгарсан сайн хянагч байхгүй гэдэг нь хэнд ч тодорхой учраас хэрэглэгчдийн зүгээс бүтээгдэхүүнд, ажил, үйлчилгээний чанарт өгч байгаа үнэлгээг нэгтгэн дүгнэх, түүнийг үйлдвэрлэл, үйлчилгээний эцсийн үр дүнг сайжруулах хөшүүрэг болгон ашиглах хэрэглүүр бий болгох цаг болжээ. 

Хүн төрөлхтний соёл иргэншлийн нийтлэг үнэт зүйлээс суралцах, нийгмийн хөгжил, дэвшлийн нийтлэг хуулийг чадамгай ашиглах, социализмын өөрийн нь давуу талыг нээн хөгжүүлэх, хуучирч хоцрогдсон зүйлээс нь эрс шийдэмгий салах, социалист байгуулалтын татан дуудах чадварыг дээшлүүлэх өргөн хүрээтэй ажлын нэг чухал бүрэлдэхүүн хэсэг нь хэрэглэгчдийн хэрэгцээний соёлын түвшинг тогтоож нарийвчлан судлах алба бөгөөд хэрэглэгчдийн хяналтын систем бүрэлдүүлж, үйлдвэрлэлд нэвтрүүлэх шаардлагатай боллоо. 

Нийгмийн байдал, нас, хүйс, хэрэглээний онцлог, сонирхолтойгоо уялдуулж хөдөлмөрчид сайн дураараа хэрэглэгчдийн нийгэмлэг, эвлэл, холбоо байгуулж өргөн хэрэглээний барааны хүрэлцээ, хангамж, чанар чансаа, эмнэлэг, худалдаа, ахуйн үйлчилгээний соёл чанарын байдалд хамтын үнэлгээ өгч, нутаг дэвсгэрийнхээ засаг захиргаа, үйлдвэр, аж ахуйн газар, хууль хяналтын байгууллагын үйл ажиллагаанд идэвхтэй нөлөөлж, бүтээгдэхүүн, ажил, үйлчилгээний чанарыг дээшлүүлэх боломж их байгаа бөгөөд үүнийг нэвтрүүлэх хэрэгцээ ч их боллоо. 

Хэрэглэгчийн хяналтыг үр нөлөөтэй төлөвшүүлж жинхэнэ ёсоор тавьж чадвал үйлдвэрлэгч, үйлчлэгч нь гэдийж суудаг, хэрэглэгч нь бөхийж гуйдаг одоогийн өрөөсгөл зуршлаас ангижрах бас нэг чухал нөхцөл бүрэлдэж, үйлдвэрлэл, үйлчилгээний байгууллагын таваараа дангаараа тулган хүлээлгэдэг эрх дархыг хязгаарлаж, тэдний үйл ажиллагааг хэрэглэгчийн эрэлт хэрэгцээ, сонирхолд нийцүүлж өгөх хүчтэй хөшүүрэг бий болох юм. Тэрчлэн хүн амын өргөн давхаргыг үйлдвэрлэлийг удирдахад идэвхтэй оролцуулах, өөрөө удирдах ёсыг амьдралд хэрэгжүүлэх, нийгмийн үйлдвэрлэлийг бүхэлд нь ардчилах, үйлдвэрлэл, үйлчилгээнд ил тод байдлыг хэвшүүлэх, гүйлгээгүй, чанаргүй бүтээгдэхүүн гаргахгүй байх нэмэгдэл баталгаа бүрдүүлнэ. Хэрэглэгчдийн эрх ашгийг хамгаалах олон нийтийн байгууллага нь хэвлэл, мэдээллийн хэрэгслээр дамжуулан ухуулга, сурталчилгаа явуулах өргөн эрхтэй, бүтээгдэхүүний чанарт шалгалт, туршилт хийх материаллаг баазтай, өөрийгөө санхүүжүүлэх чадвартай байх зарчимд тулгуурлах ёстой. 

Эмнэлэг, худалдаа, ахуйн үйлчилгээний соёл, өргөн хэрэглээний бараа, хүнсний бүтээгдэхүүний чанар, хүрэлцээ, хангамж, улсын жишиг, үнэ, тарифын мөрдөлт, үнэ бүрдэлтийн талаар хөдөлмөрчдөөс гарч байгаа эрэлт, хүсэлт, санал гомдол, талархал сайшаалыг нэгтгэн дүгнэх, дээрх чиглэлээр социологийн судалгаа хийх, тодорхой санал боловсруулах, шаардлагатай арга хэмжээг холбогдох газраар авахуулж, хэрэгжүүлэх ажлыг зохион байгуулахад хэрэглэгчдийн нийгэмлэг, эвлэл, холбоод чухал үүрэг гүйцэтгэх ёстой юм. Бүтээгдэхүүн, ажил, үйлчилгээний чанарыг сайжруулах, хэрэглэгчдийн эрхийг хамгаалах асуудлаар хэлэлцүүлэг, зөвлөлгөөн зохион байгуулах, өргөн хэрэглээний бараа, үйлчилгээний шинэ төрөл, хэлбэр, улс, хоршооллын болоод зах зээлийн үнэ, тариф зэргийг хэвлэл, мэдээллийн хэрэгслээр хүмүүст тогтмол мэдээлж сурталчлан бүтээгдэхүүний зарлал, шүүмжийг хөгжүүлэх нь хэрэглэгчдээс үйлдвэрлэл, үйлчилгээнд тавих хяналтыг хүчтэй болгох бас нэг хэлбэр мөн. 

Хэрэглэгчийн хяналт нь бүтээгдэхүүний соёл, ухаалаг хэрэглээг нийгмийн амьдралд төлөвшүүлэх, чанарын төлөө тэмцэл өрнүүлж, аливаа хамт олон, хувь хүнийг хийж бүтээснийхээ хэрээр хэрэглэж сургах, өрхийн төсөв, гэр аж ахуйгаа оновчтой зохион байгуулахад дэмжлэг туслалцаа үзүүлэхэд ихээхэн нөлөөлөх ёстой. Нөгөө талаас хөдөлмөрийн хамт олныг идэвхжүүлэх, нийгмийн үйлдвэрлэлийг эрчимжүүлэх, үр ашгийг дээшлүүлэх, бүтээгдэхүүн, ажил, үйлчилгээний чанарыг сайжруулахад хэрэглэгчийн хяналт шууд болоод шууд биш замаар чухал үүрэг гүйцэтгэдэг учир тэдний санал, шүүмжлэл, хүслийг онцгой анхаарах шаардлагатай байна.

