Ю. Цэдэнбал

Засгийн эрхийг хамгийн олон жил гартаа авсан МАХН-ыг мөн л хамгийн олон жил удирдсан хүн бол Ю. Цэдэнбал бөлгөө. Өдгөө энэ хүнийг Монголын ард түмэн мартаагүй. Ажил амьдралынхаа гарааг Санхүүгийн техникумын багшаар эхэлсэн тэрбээр хэдхэн сарын дараа хичээл ангийн эрхлэгч болсон төдийгүй дараа жил нь гэхэд Сангийн яамны орлогч сайдаар суга дэвшиж тэр жилээ БНМАУ-ын Сангийн яамны сайдаар томилогджээ. 
Энэ залуу хүний хувьд тэнгэрийн умдаг атгасан дайны амжилт байсан байж таараа. Тэр хэрээр мань хүн эрхэлсэн ажилдаа амжилт гаргаж ирээдүйн замаа засч байлаа. Тэр үе бол Монголын хувьсгал феодал ангийг үндсэндээ устгачихсан социализмыг байгуулах цаашдын нөхцөл байдалд аажмаар бэлтгэж эхэлсэн тийм он жилүүдийн эхлэл байв. Халх голын районд 1939 онд Японы булаан эзлэгчдийн эсрэг хийсэн дөрвөн сарын байлдааны үед Ю.Цэдэнбал Монгол-Зөвлөлтийн армийг хоол хүнсээр хангах Засгийн газрын бүрэн эрхт төлөөлөгчөөр ажиллажээ. 1940 оны энэ өдөр хуралдсан МАХН-ын Х их хурал түүнийг МАХН-ын Төв хорооны гишүүн хийгээд намын нарийн бичгийн даргаар тус тус сонгосноос хойш МАХН-ын удирдлагад тасралтгүй 40 жил ажилласан байна. Дэлхийн II дайны үед Ю. Цэдэнбал Намын Төв хороонд үндсэн ажлаа хийхийн хамт Монголын ардын хувьсгалт армийн жанжны орлогч, улс төрийн газрын даргаар ажилласан бөгөөд дайн дууссаны дараа Улсын төлөвлөгөөний комиссын дарга, БНМАУ-ын Ерөнхий сайдын орлогчийн албан тушаалд хавсран ажиллаж. Өдгөө түүх сөхөх аваас тэрбээр 1952 оны тавдугаар сараас 1974 оны зургадугаар сар хүртэл 22 жилийн турш БНМАУ-ын Сайд нарын Зөвлөлийн даргын албан тушаалд байж, Намын Төв Хорооны Улс төрийн товчоог удирджээ. 1958 оны XI сард нөхөр Ю.Цэдэнбалыг МАХН-ын Төв Хорооны нэгдүгээр нарийн бичгийн даргаар сонгож улмаар 1974 оны зургадугаар сард БНМАУ-ын Ардын Их Хурлын тэргүүлэгчдийн даргаар сонгожээ. Ю.Цэдэнбал төрийн өндөр, дээд албан тушаал хашсаныхаа төлөө 1961онд БНМАУ-ын хөдөлмөрийн баатар, 1966 онд БНМАУ-ын баатар, 1979 онд цэргийн дээд цол БНМАУ-ын Маршал цолыг хүртсэн байх юм. Харин энэ хүнийг орчин үеийн түүхэнд хэрхэн өгүүлсэн талаар сонирхуулбал, "Ю.Цэдэнбал, Оросын Эрхүү хотод сурч улмаар Оросын КГБ-ын далд гарт орсон хүн бөгөөд тэр Монголын төрд дөчин жил байхдаа сайн ч зүйл хийсэн, бас муу ч зүйл их хийсэн юм. Үүнд Орост дагаар орох өргөдлийг бичих санал тавьж байсан.1941 онд монгол бичгийг кирилл үсгээр сольсон. 1960 онд хувийн аж ахуйг устгаж, Коммуна байгуулан,тойрон хүрээлэгчдээр өөрийгөө хамгаалуулж, ганцаар ноёрхох дэглэмийг 1960-1970 онд тогтоож, үндэсний гэсэн бүх зүйлийг хялайн харж устгасан юм. Мөн чадалтай сэхээтнүүдийг өөрөөсөө холдуулан зайлуулж, чадваргүй боловсрол дорой дундчуудаар өөрийгөө тойруулан хүрээлүүлсэн нь төрийн алдаа болсон. Нөгөөтэйгүүр, хүн амаа эрүүлжүүлэх, соёлжуулах, сургах талаар том алхам хийсэн ч эдийн засгийн хувьд нэг орны хараат болгож их өрөнд оруулсан. Энэ хүний хамгийн том гавьяа бол Монголоос хятадуудыг шахан гаргаж хятадчилагдах аюулаас бага ч гэсэн цаг хожсон зүйл хийсэн" хэмээжээ. 

