Шатахуун ургуулах уу?

Канола. Энэ бол нэгэн зүйл ургамлын нэр. Энэхүү ургамлаас хэсэг бүтээлч хүмүүс био дизель түлш гаргаж авчээ. Мэдээж, тусгай шахуурга бүхий техник хэрэгслийн тусламжтайгаар. Техник хэрэгслээ гаднаас авчирчээ.
Гэхдээ энэ нь төгс бүтээгдэхүүн гарсан гэсэн үг биш. Харин үр дүнгээ үзэх бодитой алхам хийгдсэн нь энэ. Өнгөрсөн онд ингэж шат ахисан бол одоо дараагийн алхамдаа шамдаж байгаа гэнэ. Ер нь канолаг шахан гаргаж авсан био түлш бол бидний нэрлэж дадсанчлан дизель түлштэй хольж хэрэглэх бололцоотой түлшний эх үүсвэр юм. Одоогоор тэдний үйлдвэрлэж байгаа түүхий тосыг дизель түлш болон хүнсний ургамлын тос хийж боловсруулах ганцхан алхам дутуу байгаа бүтээгдэхүүн ажээ. Энэ ажлыг хийж буй хүмүүс бол Сэлэнгийн Цагааннуур, Ерөө, Алтанбулаг, Түшиг, Хушаатад газар тариалан, мал аж ахуй эрхэлдэг Л.Чинбат захиралтай "Гацуурт" компанийн Газар тариалан Мал аж ахуйн салбарынхан, тэр дундаа захирал Э.Жаргал нар ажээ. "Гацуурт" компани нь усалгаатай болон усалгаагүй тариалан эрхэлдэг. Сэлэнгийн бүсэд хатуу улаан буудай, арвай, вандуй, царгас, канола тосны ургамал тариалдаг. Газар тариаланд дэвшилтэт технологи нэвтрүүлэх, махны чиглэлийн үхэр, хонь үржүүлэх зорилт тавьж ажиллаж байгаа компани юм. Ямар нь хэрэгтэй, юу нь шинэ болох тухай түүнээс асуулаа. Тэр ярьж байна аа. Өнөөдөр дэлхий дахин ногоон түлш буюу био энергийн бүтээгдэхүүний хэрэглээнд шилжиж эхэлжээ. Америкт гэхэд нийт машин, техникийн бензин шатахууны хэрэглээний найрлагад 10 хувь нь зайлшгүй этинол буюу био бензин эзэлсэн байх ёстой гэдгийг хуульчлаад өгчихсөн байна. Тэгвэл, этинол гэдэг нь юу болоод, тэгж анхаарал татаад байна гэдэг асуудал гарч ирнэ. Энэ бол энгийн зүйл. Улаан буудайнаас бид спирт гаргаж авдаг даа. Зарчмын хувьд бараг адил төхөөрөмжөөр этинолыг /100 хувь цэвэр спирт/ улаан буудай, арвай, эрдэнэ шишээс гаргаж авна. Харин энэ этинолыг бензинд холиод хэрэглэхээр тийн Америкт арван хувийг нь заавал эзлүүлэх шийдвэр гаргах шалтгаан байгаа юм. Этинол бол бензинд холихоор тухайн шатахууны октаныг нэмэгдүүлдэг байна. Октан нэмэгдсэн бензин хэрэглэж буй машины хөдөлгүүрийн шаталт түргэсч, утаа нь үлэмж багасдаг ажээ. Зүйрлэж хэлбэл будаг өтгөнөөс бийр гүйхгүй бол олиф холихоор гарын аясаар налардагтай адил октан нэмэгдүүлсэн буюу этинолтой шатахуунаар ажиллаж байгаа машины хөдөлгүүрийн эдэлгээ, чадамж гайхамшигтай болдог байна. Өнөөдөр манай хотын гудамжинд ийм шатахуун хэрэглэж байгаа машин үгүй бөгөөд, тэр хэрээр биднийг хордуулж буй утаа заарцгийг давхарласаар байна гэж ойлгож болох нь. Яг энэ цаг үед Америкт хэрэглэж байгаа бензиний гуравны нэгийг этинолтой шатахуун эзлэж байгаа аж. Энэ нь ерэн хувь нь бензин, арван хувь нь этинол агуулагдсан найрлага бүхий шатахуун агаад E-10 нэртэй. А-98 бол одоогоор бидний хэрэглэж байгаа хамгийн лаг нь гэж хэлж болох түлш. Гэтэл E-10-тай түүнийг харьцуулах нь даалимбыг торготой жишсэн хэрэг болж таарах нь. Тэрчлэн, E-85 хүртэл гарчихаад байгаагийн 85 хувь нь этинол, 15 хувь нь бензин аж. Энэ бол бүр янзын юм байж таарах гээд байна. Бас л Америкт гээд жишээ татъя. Өнөөдөр тус оронд ашиглагдаж байгаа бүх загварын машиныг этинолтой бензин хэрэглэх зохицуулалттайгаар бүтээж байгаа юм байна. Мэдээж, бусад зэрэглэлийн шатахуунаар ажиллаж болох бололцоог нь хаагаагүйгээр. Эдгээр технологийн дэвшил авчрахын зэрэгцээ эрүүл ахуйд хоргүй байх ногоон түлшийг манайд бүтээхийг эрмэлзэж эхэлж байгаа дээрх залууст нэн талархалтай. Энэ нь газар тариалан, мал аж ахуйг интеграцичилж буюу хослуулан хөгжүүлэхийн бодит үндэс болж байгаа юм. Дээрх био дизель, этинол гаргаж авч байгаа канола, арвай, буудай бол газар тариалангийн бүтээгдэхүүн. Этинол гаргаж авдаг тэдгээр арвай, улаан буудай сайн муу ямар байх нь хамаагүй, гагцхүү цавуулагтай байх хэрэгтэй гэдэг ганцхан шаардлага тавигддаг. Тэгэхээр гурил хийхэд гологдсон улаан буудай ч этинол хийхэд ямар ч асуудалгүй байна. Био түлшийг гаргаж авахад бий болох канолагийн шахагдас, будааны шаар болон үйлдвэрт ашигласан ус нь малд тэр дундаа үхэрт чихэр гэсэн үг. Тэгээд энэ "чихрээр" хашаанд нь бордоод махны чиглэлийн луг луг үхрүүд язайлгачих бүрэн боломжтой. Бяруундаа 300 кг татах махны үхрийг "Гацуурт" компани үржүүлж байна. Та зураг дээрээс ийнхүү язайж байгаа үхрийн фермийг харж байна. Энэ бол Канадын жишээ. Тэгэхээр ногоон буюу био түлш хийгээд, яг түүнтэйгээ зэрэгцүүлээд, махны чиглэлийн үхэр өсгөөд, газар тариалан мал аж ахуйгаа хослуулаад, ажлын байр нэмэгдүүлээд гэхчилэн олон сайн үзүүлэлт, үр дүнг үздэг байна. Үүнийг л газар тариалан, мал аж ахуйг хослуулан хөгжүүлэхийн бодит үлгэр гэхээс өөр юу гэхэв. Үүний хамгийн тодотгож харах зүйл бол этинолтой бензинийг нэн даруй хэрэглээнд оруулах шаардлага байгаа юм. Өнөөдөр бид, бүхий л хэрэглээний түлш шатахууныг импортоор авч, зөөж, үнээр хяхуулж, хавчуулж байгаа. Тэгвэл этинолыг гаргаж аваад хэрэглээд эхэлбэл тэрхүү импортын шатахууныхаа ядаж 5-10 хувийг нөхнө, ингэвэл мөн сайхан байнаа. Дээр нь утаа униар багасах гээд. Зүгээр л жишээ хэлэхэд этинолтой бензин хэрэглэснээр машины утаа 30 хувь багасдаг, агаарын бохирдол ч мөн адил гэж Э.Жаргал захирал ярилаа. Тус компанийнхан эдгээр бүх сайн үзүүлэлт, дэвшлийг амжилттай нэвтрүүлж эхэлжээ. Тэдний ажлын үр дүн түргэн гараасай. Гэвч бас төр засгаас газар тариаланг эрчимтэйгээр дэмжмээр зүйл байна. Тэр нь тэдний ажлын хамгийн анхны түүхий эд болох канола, арвай, улаан буудайг нь түвэггүй ургахад нь туслах явдал. Мэдээж хур бороо, хөрсний чийг голлох нөлөөтэй. Эдгээрийг ургахад юу саад болдог гээч. Элдэв хортон шавьж, хог ургамал. Бас эрдэс бордооны дутмагшил. Хэрэв төр засаг маань гаднаас оруулж ирдэг хөдөө аж ахуйн техник, эрдэс бордоо, хог ургамлын хор гербицидын гааль, нэмүү өртгийн татварыг чөлөөлчихвөл ганц боллоо гэж тэд өгүүлж байна. Хэрэв ингэж нэвтэрч эхэлж байгаа, дэлгэрүүлж эхэлж байгаа сайн үр нөлөө, хөгжлийн дэвшлийг дэмжмээр байна уу гэж асуухдаа "Шатахуунаа ургуулах уу?" гэлээ л дээ. 
Б.Золбаяр
