№13   (16290)        
1986 оны нэгдүгээр сарын 15.
НАЙРАМДЛЫН ГЭРЭЭ

Дөчин жилийн тэртээ, дэлхийн хоёрдугаар дайн зөвлөлтийн баатарлаг түмний ялалтаар дууссанаас хэдхэн сар өнгөрч байсан өвлийн жаварт өдрүүдийг манай ард түмэн тодхон санаж байна. Монгол, зөвлөлтийн ард түмний найрамдлын Гэрээ байгуулагдсан тэрхүү дуулиант өдрүүдэд эхээс төрж мэндэлсэн хүүхдүүд өнөөдөр манай найрамдал, хамтын ажиллагааны үр дүнд сүндэрлэн боссон Эрдэнэт, Багануур, Бор-Өндөр эсвэл Дархан хотын аль нэгэн үйлдвэрт туршлага дадлагатай ид насны хүмүүс болчихсон шинэ наймдугаар таван жилийнхээ гараар эрчимтэй эхлээд ажиллаж байгаа нь дамжиггүй юм. 

Өнгөрсөн дөчин жилд манай оронд социалист хөгжлийн бат бааз суурь бий болж, хувийн аж ахуйтан ардууд хоршоолсон хамтын том аж ахуйд нэгдэж, морин өртөөг автомашинаар сольж улмаар төмөр зам, иргэний агаарын тээврийн бүхэл бүтэн алба төлөвшиж, харилцаа холбооны орчин үеийн ололт нэвтэрч, телевизийн нэвтрүүлэг буй болж, атар газар эзэмшин газар тариалангийн салбар хөгжиж, шинэ шинэ хотууд, үйлдвэрийн том том нэгдэл байгуулагдан, хөдөө аж ахуйн түүхий эдийг аж үйлдвэрийн аргаар боловсруулдаг болж, орчин үеийн барилга байгууламж, үйлдвэрлэлийн шинэ шинэ хүч чадлыг эзэмшсэн зэрэг сүүлийн дөчин жилийн дотор манай эх орны олсон амжилтыг зөвхөн тоймлон дурдахад үнэхээр дорвитой том өөрчлөлт гарсан нь хэнд ч ойлгомжтой байна. Тооны хэлээр илэрхийлбэл өнгөрсөн дөчин жилд нийгмийн үйлдвэрлэлийн нийт бүтээгдэхүүн 15 дахин, үндэсний орлого 11, 5 дахин өссөн нь манай хөгжлийн асар их хурдцыг гэрчилнэ. Туйлдаа хүртэл хоцрогдсон орны нэг байсан. Монголд ийнхүү богино хугацаанд бий болсон шинэ их ахиц, дэвшлийн нэг хүчирхэг хурдасгуур нь ах дүүгийн ёс, интернационализмын зарчимд тулгуурласан монгол, зөвлөлтийн ард түмний найрамдал, үр бүтээлт нягт хамтын ажиллагаа юм. 

Амьдрал ахуйн бүх хүрээнд ач тус үр нөлөө нь бодитойгоор хэрэгжиж, манай орны хөгжил бадрал, эрх чөлөө, тусгаар тогтнолын яндашгүй баталгаа болж байдаг энэхүү ариун бөгөөд бат бэх найрамдлын ганхашгүй үндэс суурийг дэлхийн хөдөлмөрчдийн аугаа их багш Владимир Ильич Ленин, монголын ард түмний суут хүү Дамдины Сүхбаатар нар тавьж, 1921, 1938, 1946, 1966 онуудад хоёр орны хооронд байгуулсан ах дүүгийн найрамдал, хамтын ажиллагааны түүхэн баримт бичгүүдэд удаа дараа тусгалаа олж, баяжин хөгжиж бэхэжсээр ирсэн билээ. 

Өнөөдөр, монголын ард түмэн 1946 онд байгуулж 1986 онд улам хөгжүүлэн бататгасан монгол, зөвлөлтийн ард түмний найрамдал, хамтын ажиллагаа, харилцан туслах тухай Гэрээний дөчин жилийн ойг ёслол төгөлдөр тэмдэглэхдээ энэхүү түүхэн баримт бичгийн үзэл санаа үг үсэгчлэн хэрэгжиж ирсэн ялгуусан замналаа бахархалтайгаар эргэн харж байна. Гэрээний аугаа их хүч, гүнзгий агуулга нь манай эх оронд социализм байгуулах үйлсэд хэлбэрэлтгүй хэрэгжиж, он цагийн шалгалтыг амжилттай даван туулж, ах дүү хоёр ард түмний аль алины нь амин чухал эрх ашигт үйлчилж, нийтийн нэгдмэл зорилтод яв цав нийцэж, улс хоорондын шинэ маягийн харилцааны дүр загвар, амьд биелэл болж ирлээ. 

Эх түүхэнд хоёр улс орон эрх тэгш, харилцан бие биесээ хүндэтгэх зарчимд тулгуурласан найрамдлын Гэрээ байгуулж үр дүнтэй хамтран ажиллахын ууган жишээ болсныхоо хувьд ч, хөгжлөөр хоцрогдсон орныг нийгмийн бүхэл бүтэн хэлбэршил алгасуулан урагш давшуулан шийдвэрлэгч түлхэц үзүүлж үр бүтээлт найрамдал, хамтын ажиллагааны хэм хэмжээг илэрхийлж байдгийнхаа хувьд ч найрамдлын Гэрээ бичиг гүнзгий түүхэн үр нөлөөтэй олон улсын ач холбогдолтой юм. 

<< Өнөөгийн шатанд манай үр бүтээлт хамтын ажиллагаа улс төр, үзэл суртал, эдийн засаг, шинжлэх ухаан техникийн болон нийгмийн амьдралын бусад Хүрээнд улам өргөжин гүнзгийрч, нам, улс, аж ахуй. олон нийтийн байгууллагуудын ажил хэргийн шууд харилцаа улам батжиж байна >> гэж нөхөр Ж. Батмөнх БНМАУ, ЗСБНХУ-ын эдийн засаг, шинжлэх ухаан техникийн хамтын ажиллагааг 2000 он хүртэл хөгжүүлэх урт хугацааны Программд Кремльд гарын үсэг зурах үеэр мэдэгдсэн билээ. Үнэхээр манай амьдралын бүх хүрээг хамарч асар их далайцтайгаар өргөжин хөгжиж байгаа монгол, зөвлөлтийн ах дүүгийн найрамдал, хамтын ажиллагаа нь сэтгэл догдлом хэтийн ирээдүйтэй юм. Өнгөрсөн жилүүдийн түүхэн ололтоороо бид бахархахын хамт урган гарах гэрэлт ирээдүйнхээ бадрангуй хэтийн төлөвийг гүн итгэлтэйгээр урьдчилан харж байна. 

Сүүлийн жилүүдэд манай хамтын ажиллагаанд цаашид ихээр хөгжих ирээдүй бүхий хамтарсан үйлдвэрүүдийн эзлэх байр суурь улам нэмэгдэж байгаа нь ч манай найрамдал, хамтын ажиллагааны маргаашийн сүрлэг сайхан дүр зургийг илтгэж байна. 

Найрамдлын Гэрээний 40 жилийн ойгоор МАХН-ын Төв Хороо, БНМАУ-ын Ардын Их Хурлын Тэргүүлэгчид, Сайд нарын Зөвлөлөөс ЗХУКН-ын Төв Хороо, ЗСБНХУ-ын Дээд Зөвлөлийн Тэргүүлэгчид, Сайд нарын Зөвлөлд илгээсэн баярын цахилгаан утсанд дурдахдаа: << Найрамдал, хамтын ажиллагаа болон харилцан туслах тухай Гэрээ нь БНМАУ-ын аюулгүй байдлыг хангах үнэнхүү чухал хүчин зүйл, цөмийн дайныг сэрэмжлэн зайлуулах, Ази болон даян дэлхийд анх тайван, тогтвортой байдлыг сахин бэхжүүлэхийн төлөө тэмцэлд манай орнуудын олон улсын талбар дахь хамтын ажиллагаанд бат бэх үндэс болж байна >> гэж найрамдлын Гэрээ бичгийн олон улсын ач холбогдлыг үнэлсэн байна. 

Монгол, зөвлөлтийн найрамдлын Гэрээний бүтээн байгуулагч энх тайванч, интернационалч гүнзгий агуулга, хүч чадал нь манай эх орны социалист хөгжлийн хамгийн найдвартай баталгаа байсаар ирсэн түүхэн дээд уламжлал нь хойчийн ирээдүйд ч ашид мөнх үргэлжлэх болно. 

