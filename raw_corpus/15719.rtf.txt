№70(15719)
1984 ОНЫ ГУРАВДУГААР САРЫН 22
Сургалт, үйлдвэрлэлийн холбоо

МАХН-ын XVIII их хурлаас ерөнхий боловсролын сургуулийн сургалт, хүмүүжлийн ажлыг нийгмийн амьдрал, үйлдвэрлэлтэй холбохын чухлыг тэмдэглэж, сурагчдад хөдөлмөрийн хүмүүжил, ажил мэргэжлийн баримжаа олгох ажлыг сайжруулах талаар тодорхой арга хэмжээ авахыг заасан билээ. Энэ заалтыг хэрэгжүүлэх явцад арван жилийн дунд сургуулийн ахлах ангид хөдөлмөрийн өргөтгөсөн сургалт заах боллоо. Бага, дунд ангийн хөдөлмөр сургалтын агуулга, арга зүй сайжирч, сургууль дээр болон үйлдвэрт нэгдсэн цех, тасагт сурагчид ажиллах болов. 

Ерөнхий боловсролын сургуулийн хөдөлмөр амралтын зуслан, хөдөлмөрийн бригад сурагчдад хөдөлмөрийн хүмүүжил олгох чухал хэлбэр болж байна. Сурагчийн жил 1983, 1984 онд үйлдвэр, албан газар, байгууллагаас сургуулийн хөдөлмөр сургалтад туслах явдал улам ч өргөжлөө. Эрдэнэт хотын намын хороо, АДХ-ын гүйцэтгэх захиргаа арван жилийн дунд сургуулийн ахлах ангийн хөдөлмөр сургалтыг хотын үйлдвэр, аж ахуйн газруудын цех тасагт хийж байхаар шийджээ. Түүний дагуу тус хотын үйлдвэр, аж ахуйн газруудад 22 мэргэжлээр 500-гаад сурагч суралцаж байна. Тэгээд тэд ажилчин хүний хөдөлмөрийн онцлогтой танилцан, орчин үеийн үйлдвэрийн машин техник дээр ажиллаж, хөдөлмөрийн дадал олох төдийгүй, тодорхой хэмжээний политехник боловсролыг эзэмшиж байна. Улаанбаатар хот, Говь-Алтай, Төв, Дундговь зэрэг аймгийн нэлээд сургуулийн ахлах ангид техник, хөдөлмөр, хөдөө аж ахуй, ахуйн үйлчилгээний чиглэлээр өргөтгөсөн сургалт зохиож үр дүнд хүрч байна. 

Оёдлын үйлдвэрийн нэгдэл Улаанбаатар хотын 50, 76 дугаар дунд сургуульд оёдлын цех байгуулан өгч, тэнд сурагчид ажиллан, үйлдвэрлэлийн төлөвлөгөөг биелүүлэхэд хувь нэмрээ оруулж байна. 

Сургалт, үйлдвэрлэлийн холбоо ийнхүү бэхжиж байгаа боловч ерөнхий боловсролын сургуулийн сурагчдыг амьдрал, хөдөлмөрт бэлтгэх ажил газар бүрт харилцан адилгүй байна. Ерөнхий боловсролын зарим сургуулийн техник, хөдөлмөрийн кабинет орчин үеийн шаардлагыг хангахгүй байна. Үүний улмаас хэнд хүүхдийн хийж байгаа зүйл нь хэрэгцээний бус, загварын шинжтэй байна. Ерөнхий боловсролын сургуулийн ахлах ангид хөдөлмөрийн өргөтгөсөн сургалт, практикийг зохион хийх шийдвэр гараад нэлээд хэдэн жил өнгөрч байна. Гэсэн ч Улаанбаатар хотын 48, 45 дугаар сургууль хамгийн бололцоотой атал одоо хүртэл ахлах ангидаа хөдөлмөр сургалт зохион байгуулаагүй байна. 

Сургууль, үйлдвэрийн холбоог бэхжүүлэх талаар зарим аймаг, хот, районы намын хороо, АДХ-ын гүйцэтгэх захиргаа олигтой анхаарал тавихгүй байна. Хөдөлмөр сургалтын материаллаг баазыг бэхжүүлэх, сургуульд суурь машин, багаж хэрэгсэл, түүхий эд материал нийлүүлэх нэгдсэн журам тогтоогүй байна. Дээрх дутагдлыг арилгаж, ерөнхий боловсролын сургуулийн сурагчдад шинжлэх ухааны гүнзгий мэдлэг эзэмшүүлэн хөдөлмөрийн дадлагатай болгох дорвитой ажил зохиох шаардлагатай байна. Сурагчдад ертөнцийг үзэх диалектик материалист үзэл, коммунист хүмүүжлийг төлөвшүүлэх хэрэгтэй. Сурагчдыг амьдрал хөдөлмөрт бэлтгэх зорилгоор сургалтыг үйлдвэрлэлтэй нягт холбох ажил ерөнхий боловсролын сургууль, түүнтэй холбогдох байгууллагын анхаарлын төвд байх ёстой. Ерөнхий боловсролын сургууль бүр бага, дунд ангийн хөдөлмөр сургалтыг өөр дээрээ зохиох сайтар тоноглосон кабинеттай болж, тэнд сурагчдаар хүмүүсийн хэрэгцээний зүйл хийлгэхийг журам болгох хэрэгтэй байна. Сурагчдаар хийлгэх зүйл нь хөдөлмөрийн хичээлийн программтай уялдсан байвал зохино. Уг зүйлийг хийх явцад хүүхдийн хөдөлмөрийн ерөнхий соёл, дадлага, чадвар дээшилж. тэдний хийж бүтээх авьяас билгийг хөгжүүлэхээр зохион байгуулсан байх ёстой. Үйлдвэрийн тасаг, цехэд сурагчид ажиллах хэлбэрээр хийж байгаа хөдөлмөрийн өргөтгөсөн сургалтыг дэмжин дэлгэрүүлэхийг үйлдвэрийн газрууд ч ихээхэн анхаарах хэрэгтэй байна. 

Сургууль, үйлдвэрийн холбоог бэхжүүлэх ажлыг нам, захиргааны байгууллага гартаа авбал илүү үр дүнд хүрдгийг Эрдэнэт хот, нийслэлийн Ажилчны районы туршлага харуулж байна. Иймд аймаг, хот, районы нам, захиргааны байгууллага сургалтыг үйлдвэрлэлтэй холбохыг үйлдвэр, аж ахуйн газрын ажлыг үнэлэх нэг чухал үзүүлэлт болгон үзэж байвал зохино. 

Ерөнхий боловсролын сургуулийн хөдөлмөр, сургалтын материаллаг баазыг бэхжүүлэх, сургуулиудыг багаж, машин, түүхий эд, материалаар хангах, бүтээгдэхүүнийг үнэлэх, борлуулах, сурагчдын хөдөлмөрийн хөлс олгох журмыг боловсруулан, мөрдөх талаар холбогдох байгууллагууд ихээхэн санаачилга гаргах хэрэгтэй байна. 

Сургалтыг үйлдвэрлэлтэй холбох зорилтыг манай орны хөдөөний сургуулиуд хэрхэн хэрэгжүүлэх, сурагчдыг мал маллах арга барилтай, дур сонирхолтой болгон хүмүүжүүлэх асуудлыг яаж шийдвэрлэх талаар дорвитой судалгаа хийх нь сурган хүмүүжүүлэх ухааны эрдэм шинжилгээний байгууллагын чухал зорилт болж байна. 

Ерөнхий боловсролын сургуулийн сургалтыг амьдрал, хөдөлмөртэй холбох зорилтыг хэрэгжүүлэх нэг чухал нөхцөл бол сурагчдыг нийгмийн тустай хөдөлмөрт системтэй оролцуулах явдал мөн. Нийгмийн тустай хөдөлмөр нь, хүүхдийн амин чухал хэрэгцээ болж чадсан байх ёстой. Энэ зорилтыг хэрэгжүүлэхийн төлөө тэмцэлд зөвлөлтийн сургуулийн шинэчлэлт үлгэр жишээ болж байна. 

Шинэ нийгмийн хүн сургуульд суралцах, үйлдвэрлэн бүтээх хөдөлмөрт оролцох явцад төлөвшин бүрэлддэг. Үүнийг анхаарч сургуулийг үйлдвэртэй, сургалтыг үйлдвэрлэлтэй нягт холбох талаар ихээхэн санаачилга гарган ажиллах нь манай орны бүх шатны сургууль, түүний дэргэдэх намын байгууллагын эрхэм зорилт болж байна. 

