Батламжийн хуудсаа оройтож авах нь их, дээд сургуульд элсэхэд нөлөөлөхгүй гэнэ

-Уутлагчдын ажлын буруугаас зарим элсэгчдийн батламж орхигдсон бололтой- "Элсэлтийн ерөнхий шалгалт-2007"-г тойрсон гомдол санал үргэлжилсэн хэвээр.
Боловсролын үнэлгээний төвөөс зохион явуулсан тус шалгалтад хамрагдагсдын хувьд өдгөө сэтгэл зовнисон асуудлын нэг нь их, дээд сургуульд бүртгүүлэх батламжийн хуудсаа гардан авч чадахгүй байгаа явдал. Зургадугаар сарын 10-нд эцсийн шалгалтаа өгсөн нийслэл дэх элсэгчдийн зарим нь энэ сарын 28-нд багтаж батламж хуудсаа авах байсан ч чадсангүй. Одоогийн байдлаар нэлээдгүй төгсөгч их, дээд сургуульд элсэх тус хуудсыг авч чадаагүйдээ бухимдаж, эцэг, эх, багшийн хамт Боловсролын үнэлгээний төвийн үүдийг сахиж сууна. Гэтэл их, дээд сургуулиуд аль хэдийнэ бүртгэлээ эхэлсэн бөгөөд энэ нь ирэх сарын 5-н хүртэл үргэлжлэх юм байна. Харин Хүмүүнлэгийн ухааны их сургуулийн бүртгэлийн хугацаа долдугаар сарын 2-нд дуусах гэнэ. Хэдий олны сэтгэлийг зовоосон ээдрээтэй асуудлууд ар араасаа гарч байгаа ч мэргэжилтнүүд шалгуулагчдын батламжийн хуудсыг долдугаар сарын 1-н хүртэл гардуулах болсноо амлаж байна. Хүссэн мэргэжлээ сонгох гээд тэвдэж яваа залууст, батламжийн хуудсаа хугацаандаа авч чадаагүй явдал их, дээд сургуульд бүртгүүлэхэд нөлөөлөхгүй. Гагцхүү шалгалтаас авсан дүн тухайн сургуулийн босго оноонд хүрч байвал санаа зовох зүйлгүй гэж Боловсролын үнэлгээний төвийнхөн зөвлөсөн. Энэ төвийн мэргэжилтэн н.Билэгсайханаас авсан мэдээллээр зарим элсэгчийн батламжийн хуудас хугацаандаа багтаж эзэндээ хүрч чадаагүй нь хэд хэдэн шалтгаантай юм байна. Юун түрүүнд тухайн шалгуулагчийн овог, нэр, регистрийн дугаар зөрүүтэй байснаас уншигч төхөөрөмж хүлээж авахгүй байгаа гэнэ. Нөгөөтэйгүүр, бичиг баримт уутлагчдын ажлын алдаа ч үүнд нөлөөлсөн гэх. Тэд батламжийн хуудсуудыг дугаар, кодоор нь ууталж, баглах явцдаа зарим нэгнийхийг орхигдуулсан байх юм. Гэвч энэ бүхэнд хэн буруутай гэхээс илүүтэй батламжийн хуудас л тэнд хуран цугларсан, төөрөгдсөн нөхдүүдэд хэрэгтэй байна. Харин хөдөө орон нутгийнхны хувьд өөр юм. Тэдний батламжийн хуудсыг их, дээд сургуулийн консерциумын гишүүд долдугаар сарын 1-нээс аймаг орон нутагт биечлэн очиж гардуулах үүрэг аваад байгаа гэсэн. Өчигдөр эхний баг бүрэлдэхүүн Баян-Өлгий аймгийг зорьжээ. Энэ дашрамд сонирхуулахад, ерөнхий шалгалтын дээд оноо 800 бөгөөд өнөө жилийн хувьд хангалттай гэж үзэх энэ оноог хөдөө, орон нутгийн шалгуулагчид маш сайн биелүүлсэн сурагтай. Гэхдээ одоогоор аль аймгийн, хэддүгээр сургуулийн сурагч гэх зэрэг нь тодорхойгүй ч шалгалтын дүнг шүүгчид ийнхүү дүгнэсэн байна. Өмнөх оны төгсөгчдийн хувьд "Сан" дээд сургуулиас батламжийн хуудсаа гардах ёстойг холбогдох мэргэжилтнүүд дахин дахин санууллаа. Өчигдөр эзэндээ ирэхгүй хаа нэгтээ гээгдсэн батламжийн хуудсыг сураглан Боловсролын үнэлгээний төвийг зорьсон элсэгч хийгээд тэдний эцэг эхтэй уулзаж сэтгэгдлийг нь сонслоо. Эцэг, эхийн төлөөлөл иргэн М.Нурмаагийн хэлж буйгаар уржигдар буюу энэ сарын 28-ны өдөр батламж нь үгүй болсон гэх хэсэг төгсөгчдийг "Элсэлтийн ерөнхий шалгалт-2007"-г зохион байгуулагчид 23 дугаар сургууль дээр ирэхийг урьжээ. Тэднийг очиход, "Та нарын шалгалтын дүн гараагүй. Шалгалт авах үеэр багш нар баганан кодыг буруу хайчилж, хуудсаа тарааснаас зарим шалгалтын хуудас баганан кодгүйгээс дүн гаргах боломжгүй болоод байна. Өөрсдийнхөө бичгийг таньж байгаа биз дээ. Эндээс олоод гаргаад ир. Дүнг чинь тавиад өгье" гэжээ. Анхнаас нь шалгуулагч бүр хар өнгийн үзгэн балаар даалгавраа гүйцэтгэсэн тул "Чинийх, минийх гэж" ялгах хэцүү байжээ. Удаан үргэлжилсэн энэ байдлын эцэст элсэгчид таамгаар энэ, тэр байж магадгүй хэмээн баганан кодгүй шалгалтын хуудсыг сонгоход хүрчээ. Энэ мэт гомдол, саналыг элсэгчид, эцэг, эхчүүд мэдүүлж буй ч Боловсролын үнэлгээний төвийнхөн үүнийг эсэргүүцэж байгаагаа илэрхийлээд авсан юм. 
Ч.Анна
