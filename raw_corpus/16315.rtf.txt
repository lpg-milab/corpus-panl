№38 (16315)        
1986 оны хоёрдугаар сарын 13.
Сангийн аж ахуйн мал  сүрэг

Манай сангийн аж ахуйнуудад улсын өндөр ашиг шимт малыг олонхи хувь нь төвлөрч, орчин үеийн хүч чадал, бүтээмж сайтай техник хэрэгслээр хангагдаж, материал техникийн бааз нь байнга бэхжиж байгаа билээ. Сангийн аж ахуйнуудыг мал аж ахуйн үйлдвэрлэлд шинжлэх ухаан, техникийн ололтыг ашиглах, саалийн механикжсан ферм, мал бордох цогцолборт аж үйлдвэрийн аргад үндэслэсэн механикжсан технологи нэвтрүүлэх ажил улам далайцтай боллоо. 

Малын үүлдэр угсааг сайжруулан, ашиг шимийг нэмэгдүүлэх, өндөр ашиг шим мал өсгөх, үржүүлэхэд сангийн аж ахуй ихээхэн үүрэг гүйцэтгэж байгаа бөгөөд үржлийн сайн малаар хөдөө аж ахуйн нэгдэл, аж ахуйг хангах үндсэн бааз нь болж байна. Сангийн аж ахуйнуудын нийт үхрийн дөч, хонины тавь, ямааны дөч гаруй хувь нь цэвэр үүлдрийн болон эрлийз мал болсноос гадна махны чиглэлийн үхэр, хивсний болон нарийн, нарийвтар ноост хонь, ноолуурын ямааны шинэ үүлдэр, үүлдрийн хэсэг бий болгох ажлыг Ингэттолгой, Байдраг, << Найрамдал >> , Ерөө, Баяннуурын, зэрэг аж ахуйд амжилттай хийж байна. 

Өндөр ашиг шимтэй мал өсгөх маш чухал зорилтыг төвлөрүүлж байгаагийн хувьд сангийн аж ахуйн мал маллагааны арга барилд тавих шаардлага улам нарийсч, сангийн аж ахуйн малаас авах ашиг шим, гол нэр төрлийн бүтээгдэхүүний чанарыг сайжруулж, өөрийн өртгийг хямдруулах асуудал тулгамдсан зорилт болж байна. Тавигдаж байгаа чухал зорилтыг хэрэгжүүлэхэд сангийн аж ахин үйлдвэрлэлийн онцгой салбар мал аж ахуйг хөгжүүлэх ажлыг удирдан зохион байгуулах арга барил өнөөгийн шаардлагаас хоцорч, хүмүүсийн хариуцлага, сахилга тун хангалтгүй байна. Одоо нэгэнт бий болсны материаллаг бааз нь мал сүргийг аль ч улиралд төрөл бүрийн сайн чанарын тэжээлээр тасралтгүй хангаж, тарга хүчтэй онд оруулж, хорогдолгүй маллах, тэр ч байтугай өвөл, хаварт мах, сүү байнга үйлдвэрлэж байх бүрэн боломжтой юм. Гэтэл бодит бололцоог ашиглаж тэр бүрий чадаагүйгээс болж эх мал, төлийн хорогдол зогсохгүйгээр үл барам малын ашиг шимийн төлөвлөгөө тасарч, нэлээд аж ахуй алдагдалтай ажиллаж байна. 

Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программыг хэрэгжүүлэхэд бүх аж ахуй шинэ таван жилд дорвитой хувь нэмэр оруулахын тулд сангийн аж ахуй, тэжээлийн аж ахуй бүр хүнсний хангамжийн эх булаг болсон мал аж ахуйгаа эрчимтэй хөгжүүлэх талаар нухацтай дүгнэлт хийж, шинэ дэвшилттэй арга барилаар ажиллах шаардлагатай болжээ. Юуны өмнө аж ахуйнууд өмнөх жилүүдлийхээ мал аж ахуйн үйлдвэрлэлийн байдалд нарийвчилсан шинжилгээ хийж, өөр өөрсдийн байгаль цаг уур, эдийн засгийн нөхцөлд мал аж ахуйгаа хөтлөх систем боловсруулж, урьдын дутагдал давтан гарах замыг таслан хаавал зохино. 

