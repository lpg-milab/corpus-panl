№227(16190)
1985 ОНЫ ЕСДҮГЭЭР САРЫН 20.
Зорилтот Программ хүүхэд

МАХН-ын Төв Хорооны X бүгд хурал дээр тавьсан илтгэлдээ нөхөр Ж, Батмөнх << Манай оронд хүүхдийн зориулалттай хоол хүнсний асуудал шийдвэрлэгдээгүй байна >> гэж цохон тэмдэглээд, зорилтот Программд энэ талаар тусгаж хэрэгжүүлэх асуудлыг тодорхойлон заасан билээ. 

Үр хүүхдийн эрүүл чийрэг өсч торних бүхий л нөхцөл бололцоог хангах асуудлыг тэргүүн зэрэгт тавьж байдаг манай намын гүн их анхаарал халамж нь зорилтот Программд тодорхой тусгалаа олсон юм. Ирэх таван жилд Улаанбаатар хотын сүүний нэгдүгээр үйлдвэрийг хүүхдэд зориулсан сүүн бүтээгдэхүүн бэлтгэх үйлдвэр болгон шинэчилж тоноглох тэрчлэн аймаг, хотуудын хүнсний комбинатад хүүхдийн хоол тэжээл, зайрмаг үйлдвэрлэхийг нэмэгдүүлэх болон бусад арга хэмжээг хэрэгжүүлэхээр зорилтот Программд заажээ. 

Хүүхдийн зориулалттай хоол хүнсний бүтцийн шийдвэрлэх бүрэлдэхүүнд сүү, цагаан идээ, төрөл бүрийн махан болон гурилан бүтээгдэхүүн, жимс жимсгэнэ, витаминт хүнсний ногоо онцгой чухал байр эзлэх ёстой. Хөдөө аж ахуйн байгууллагууд үүнд хамгийн их үүрэг гүйцэтгэхээр нэг ёсондоо нийт ард түмний захиалга хүлээж авсан гэж үзвэл зохино. Бага насны хүүхдийг элдэв өвчнөөс сэргийлэх, эрүүл чийрэг өсгөж торниулахад зориулалттай хоол хүнс шийдвэрлэх ач холбогдолтойг анхаарч, албан үйлдвэр, аж ахуйн нэлээд газар хүүхдийн хоол хүнсийг сайжруулах, төрөл зүйлийг баяжуулахад санаачилгатай ажиллаж байна. Өвөрхангай аймгийн Бүрд, Хөвсгөл аймгийн Цагаан-Уул сумын нам, захиргааны байгууллага ах, хүүхэд бүрийн эрүүл мэнд, ахуй хангамжийг судлан, шаардлагатай хоол хүнсний зүйлээр хангаж, эмнэлгийн урьдчилан сэргийлэх болон яаралтай тусламжийг цаг алдалгүй хүргэх ажлыг идэвхтэй зохион байгуулдаг байна. 

Эх нялхсыг хамгаалахын тэргүүний ажилтны улсын зөвлөлгөөнөөр ( 1984 ) эх, хүүхдийн эрүүл мэндийг хамгаалах талаар зохиож буй ажлыг нэгтгэн дүгнэж, цаашдын зорилтыг тодорхойлсон ёсоор юуны урьд хүүхдийн эрүүл ахуйн материаллаг хангамжийг дээшлүүлэх ажлыг хоол хүнсний асуудлаас эхлэх хэрэгтэй юм. Сүүн бүтээгдэхүүнийг арвижуулж, хүүхдийн хоол хүнсэнд нэмүү хэрэглэхийн тулд бод, ялангуяа бог малыг саалинд өргөн хамруулж, тараг, ааруул ээзгий, тос, бяслаг бэлтгэх уламжлалт аргыг үйлдвэрийн аргатай хослуулан юуны урьд эмнэлэг сургууль, ясли, цэцэрлэгийг хангахад зарим ахиц гарч байна. 

Ерөнхий боловсролын сургуулиуд өөртөө ногооны газар, туршлагын талбай, хөдөлмөр зуслантай болж, бод, бог малын сааль сүү ашиглаж, дотуур байрынхны хэрэгцээг хангахаар их хэмжээний бүтээгдэхүүн бэлтгэдэг сайхан санаачилгыг бүх нийтийн өргөн хөдөлгөөн, сургууль бүрийн үзүүлэлт болгох хэрэгтэй юм. Тэрчлэн аймаг, хотын хүнсний комбинат үйлдвэрүүд, сумдын талх боовны цех, хүүхдийн зориулалттай хоол хүнс бэлтгэхэд дотоод нөөц бололцоогоо дүүрэн ашиглаж чадвал ихээхэн үр дүнд хүрч болно. 

Эх, хүүхдийн эрүүл мэндийг хамгаалахын эцсийн үр дүн нь эн, эг, эх, нийт хөдөлмөрчинд эрүүл аж, төрөх ёс, хүүхдийг зөв асарч, хооллох мэдлэг олгож, дадал заншил эзэмшүүлэхээс шууд шалтгаална. Ялангуяа олон нийтийн тухайлбал үйлдвэрчин, эмэгтэйчүүд, залуучууд, улаан загалмайн байгууллага, эмч, эмнэлгийн ажилтны оролцоотойгоор эх, нялхсын эрүүл мэндийг сахин хамгаалах соёлч эрүүл ахуйг бий болгох, хооллох соёлыг дээшлүүлэх, хүнсний хангамжийг витаминт бүтээгдэхүүнээр баяжуулахад чиглэсэн бодитой ажил сэдэж, зорилтот Программын хүрээнд орон нутгийн санаачилгыг өрнүүлэх хэрэгтэй байна, Үүнд хэвлэл, мэдээллийн төрөл бүрийн хэрэгсэл сургалтын богино хэмжээний кино, зурагт хуудас зэргийг өргөн ашиглаж далайцтай сурталчилгаа явуулах ажлыг эрчимтэй хийх нь чухал юм. 

Хүүхэд эрүүл чийрэг өсөж, торниход сүү, сүүн бүтээгдэхүүнээс дутахгүй чанартай зүйл болох жимс, жимсгэнэ, хүнсний ногоо, гурилан бүтээгдэхүүнийг нэмэгдүүлэх, ялангуяа байгаа бололцоогоо ашиглах, үүний тулд төрөл бүрийн чанамал жимс, жимсний ундаа бэлтгэх, хүнсний ногоог нухаш хэлбэрээр болон хангах давслах, дарах, шуузлах аргаар нөөцлөн, өвөл, хаврын хэрэгцээнд зориулан бэлтгэх санаачилга дутагдаж байна. 

Өтгөрүүлсэн сүү, хайлмаг, бяслаг, уурагжуулсан цөцгийн тос, хүнсний комбинат зэрэг шинэ нэр төрлийн бүтээгдэхүүнийг үйлдвэрлэх технологи эзэмших талаар зорилтот Программд тодорхойлсныг ажил хэрэг болгохдоо юуны урьд эх, нялхсын хэрэгцээг бодолцох нь зүйтэй. 

Аймгийн төвд нэгдэл дундын үйлдвэрийг түшиглүүлэн жирэмсэн, нялх биетэй эхчүүдийн амрах байр байгуулсан Хөвсгөл, Булган Архангай аймаг, тийм байрыг нэг загварын зургаар сумдад байгуулсан Говь-Алтай аймгийн туршлагыг нэвтрүүлэхийн хамт хүнсний хангамжийн асуудлыг нь орон нутгийн бололцоонд тулгуурлан шийдвэрлэх хэрэгтэй байна. Ерөнхий боловсролын сургууль, цэцэрлэг, яслийн хүүхдэд эрүүл мэндийн үзлэг тогтмол чанартай хийж, эрүүлжүүлэх, вакцинжуулах, витаминжуулах зэрэг арга хэмжээг жилийн нэгдсэн графикт тусгаж, түүнийг хэрэгжүүлэх, хоол хүнсний илчлэг тэжээллэг чанарыг байнга хангуулж байх шаардлагатай. Эмнэлэг, сургуулиудын дэргэдэх намын анхан шатны байгууллагын дайчин чадварыг өндөржүүлж, эх, нялхсын эрүүл ахуйг дээшлүүлэхэд үр нөлөөтэй ажил зохиож байхыг амьдрал зүй ёсоор шаардаж байна. Эх, хүүхдийн эрүүл мэндийг хамгаалах ажилд анагаах ухааны сүүлийн үеийн ололт, ЗХУ болон ах дүү социалист бусад орны тэргүүн туршлагыг шуурхай, үр бүтээлтэй нэвтрүүлэх хэрэгтэй байна. 

Манай эх орны ирээдүй, ард түмний маань элэг бүтэн жаргалтай амьдралын бэлэг дэмбэрэл болсон үр хүүхдийн эрүүл мэндийг хамгаалан бэхжүүлэх үйл хэрэгт хүүхдийн зориулалттай хоол хүнсний асуудлыг шийдвэрлэхээр дэвшүүлсэн зорилтот Программ бүрийг хэрэгжүүлэх нь амин чухал ач

