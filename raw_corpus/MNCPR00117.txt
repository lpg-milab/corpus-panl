Би явж, Бээжин сууж эхэллээ

Да хүрээнээс хөдөлсөн жинчид "Би явж байна, Бээжин сууж байна. Тийм тул очих л байлгүй" хэмээн сажилдаг байжээ. Дээр үед. Тэр лугаа хаа байсан 2008 онд болох Олимпийн эрхийг өвөрлөх "аян дайнд" зуны төрлийн "топ" спортууд жагсаж жигдэрчээ. "Топ" спорт гэхээр манай сонирхогчдын зарим нь бөх, буудлага, бокс гэж эндүүрдэг. Спортын ертөнцөд эхнээсээ дуустал байрнаасаа үл ховхрох хэдэн ланжгар төрөл бий. Тэр нь хөнгөн атлетик буюу гүйлт харайлтууд, залгаад хүнд атлетик буюу өргөх шидэх ... Харин ч чөлөөт бөх, бокс зэргийг хойшид олимпийн төрөлд үлдээх эсэх нь улам бүрхэг болж байгаа гэнэ шүү.
Дэлхийн хүндийн өргөлтийн холбоо саявтар хурлаа хийж 2006 оноос үргэлжлэх тив дэлхийн бүх тэмцээнээ Бээжинд очих эрх, босгонд зориулж чангалсан байна. Хоёр жилийн дотор дэлхийн аваргаа хоёронтоо тодруулж бусад тивүүдийн аварга, Гран при нийлсэн 30 гаруй томоохон тэмцээний эцэст Олимпийн эрхүүд тодорч дуусах гэнэ. Хамгийн анхны эрхийн төлөөх том тулаан энэ оны есдүгээр сард болох Сант Доминиканы дэлхийн аварга. Тэнд эхний зургаан байр эзэлсэн, тамирчид, багууд. Эндээс "юм" авч чадаагүй нь тивдээ эхний хоёроор, эсвэл оюутны, дэлхийн залуучуудын аварга болж байж сая "цагаан хэрэм" давна. Хүн төрөлхтний буурал спорт штангид эрэгтэй найм, эмэгтэй долоон жинд аваргын төлөө өрсөлддөг. Тэгэхээр нэг улсаас нийт 15 хүртэл туйванч орчихоор. Гэтэл саяны хурлаар нэг улсад хичнээн бяртай хүчтэн байсан ч эрэгтэй зургаа, эмэгтэй дөрөвхөн хүнээр квот тогтоожээ. Энэ нь бүх л жинд аварга, ядаж медальд хүрэх боломж бүхий Хятад, Солонгос, Орос, Болгар, Турк зэрэг аваргууд нь чихэлдсэн орнуудад "үхлийн" шийдвэр болсон байна. Нэн ялангуяа эмэгтэй долоон жинд бүгдэд нь олимп, дэлхийн аваргатай өмнөд хөршийн тэрбум хүнээс шигшиж шигшиж дөрөвхөн бүсгүй Бээжинд штангийн гол атгах нь. Энэ мэтчилэн хасч танасаар олимпийн дэвжээн дээр 15 жинд эрэгтэй ердөө 170, эмэгтэй 90 хүндийг өргөгч очуулахыг яс тохирчээ. Цагаан хуудсыг дөрөвхөн хүнд олгохдоо өргөж тээсэн килограммыг нь харгалзах болохоос өрөвдөж "хаалга"-дах юм юу ч байхгүй шүү гэж. Монголын хүндийн өргөгчдийн хувьд яах нь бас л сонин юм. Манайхан Афинд нэг хүнээ илгээсэн. Саяын цаначид шиг далан хэд, наян хэдэд давхиагүй. Олимп болохоос хэдхэн сарын өмнө ганцхан удаа тэмцээнд ороод эрхээ авсан байдаг. Харин өнгөрсөн жил дэлхий нийтээр том зэрэглэлийн 32 тэмцээнд болж түүнд 90-ээд орны 1034 тамирчны амжилтыг тоон үзүүлэлтээр зиндаалжээ. Үүнд П.Ганболд шилдэг 200 тамирчны 110-т, Т.Даваа 87-рт, Н.Баярмаа 10 дугаар байрт яваа гэнэ. Цаана нь үлдсэн 35 орны 724 тамирчны хувийн амжилтыг хангалтгүй хэмээн тооцож бүртгэлдээ аваагүй орхижээ. Мэдээж үүнд манайхаас ч тамирчин бий. МХӨХ-ны удирдлагууд энэ спортын эмэгтэйчүүдийн төрөлд ихээхэн найдлага тавьж сургалт, бэлтгэлжилтэндээ шуурхайлж эхэлсэн байна. Тэд гурав ба түүнээс дээш эрх олдох юм байна гэж тооцоолжээ. Харахад их олон "тоо"-ны ард зогсож буй ч Орос, Хятад зэрэг цөөхөн орны давхардсан тамирчдаас ердөө л нэгд нь олимпийн эрх өгөх тул урагшаа суга ахих нь ойлгомжтой. Тухайлбал, Н.Баярмаагийн жинд зогсох Хятадын 6-10 аваргуудаас ердөө л нэг нь Бээжинд улсаа төлөөлж бусад нь өөр тэмцээнд оролцохоос замгүй. Тэгэхээр хөрөнгө төсөв, дэмжлэг тусыг хэн нэгэн сайн санаат өөрөөсөө гаргаад дэмжээд өгвөл олимпийн медальд хүрэх боломжтой аж. Б.Гансүх, С.Хөхөө нарын дасгалжуулагчид өчигдөр олимпийн үндэсний хороон дээр болсон ээлжит сургалт семинарын үеэр энэ тухай мэдээлэв. 
Г.МАНДУУЛ 
