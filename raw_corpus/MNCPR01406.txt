Уйтан дорнын талст

Үргэлжлэл. 
Өглөө эрт томоо гэгчийн таван автобус хөлөглөсөн манай нүсэр багийнхан Тамилийн хязгаарын хот балгад, хөшөө дурсгал, хүн зонтой танилцахаар гарч өглөө.
Аялна гэдэг бол зам харгуйг мэдрэх явдал. Өмнөд Энэтхэгийн зам бол нэн чигжүү, хөдөлгөөнд оролцогчдын соёл сайн биш. Замын эн хүртэл их нарийхан юм. Зөрөх машинууд бараг шүргэлцээд л туучих. Бүх машин буруу талдаа жолоотой. Зүүн талын толины хэрэг алга, зарим нь эвхчихсэн, зарим нь бүр аваад хаячихсан байна. Орон нутгийн үйлчилгээний автобус унаа нь сэрүүцүүлэх төхөөрөмжгүй бололтой. Хар улаан алагласан том том үхэр машинуудын цонхоор тас хар царайтай хүмүүс, илтэд халуурхаж, нохойгоор бол хэлээ унжуулж, сарлагсан бол уухирдан сааглаж явна уу гэлтэй. Гэхдээ энэтхэг хүн хэзээ ч өөрчлөгдөшгүй тэр халуундаа нэгэнт дасаад тэрхүү хэцүү юм шиг, өмнөөс нь халгамаар ядрангуй төрх нь магадгүй эрч хүч, нөөц боломжийг агуулж байдаг ч уу, энд бойжсон биш яаж мэдлээ. Үзэгдэх төрх, үнэн байдлаас зөрөх нь олонтаа. Хэрэв энэ халуун үнэхээр гамшиг сан бол эд ингэтлээ олуулаа болж хүн төрөлхтний хүрээнд тодоос тод толбоширно гэж үү. Аялна гэдэг бол бодох цаг. Эргэцүүлэх зав зай. Ченнай хотоос хэдийнэ алслан гарсан ч, суурин хотын байдал ер өөрчлөгдсөнгүй. Өөр ямар хот руу, суурин руу орж ирж байгаа нь барагтай мэдэгдэх зүйл алга. Гагцхүү машины цонхоор тасралтгүй нааш цааш зөрөх хүн зон, ногоохон уст цөөрөм, өвдөгцөө намагшсан уснаа зэрэгцэн зогсоцгоогоод тариалалт хийх хүмүүс, сэлмэн далиу эвэртэй хар одос үхрүүд өвсөн толгой шүүрэн гилтэлзэх дүр зураг зогсолтгүй үргэлжилж байлаа. Манай энэ тамильчуудад байна уу, ерээс энэтхэг хүний нийтлэг дутагдал уу, алив юманд жаахан нарийн мэдрэмж муутай шиг. Хоёр цаг яваад очно гэх газраа гурван цаг явчихаад, арай болоогүй байна гээд дэрмэлзэх нь нийтлэг. Ингээд бидний халуу дүүгсэн үдэд ирж зогссон газар бол Махабалипурам байлаа. Энэ нь Бенгалын булангийн баруун энгэсэгт орших Коро-мандал эрэгт орших ажгуу. ЮНЕСКО-гоос дэлхийн соёлын өвд бүртгэн авсан газар. Тийн соёлын дурсгал болохын учир нь чулуун урлал, түүний өв дамжин хадгалагдсанд байна. Байгаль дээр байсан чулуун уул толгодыг цүүцдээд байна уу, өрөвтөлдөөд байна уу, ямар ч байсан заан болгож, сүмд хувиргаж, бүхэл бүтэн урлан үүсгээд хотыг туурвичихсан байгаа юм. Тэгээд уг туурвил нь энэ тооллын өмнөх 600-700-гаад оны өмнө урлагдсан гэж байгаа юм даа. Мөн адармаатай цаг тоо шүү. Тэртээ цаг үед ийм юм бүтээгээд, ариглаж гамнан авч ирнэ гэдэг их ухаан л юм даа. Хоёр их тооллыг дамнан болдшин хатаагдсан тэр чулуун хотыг ирт, үзүүрт болгоноор чичивч үл нурж эвдрэхээ. Мөнхийн юм гэж юусан билээ, хэнсэн билээ гэх. Гэхдээ мөнхийн юм гэж үүнийг хэлэлтэй, түүнийг бүтээгч бас мөнхийнд хамаарч байна. Тэр бол хүн юм. Аугаа их бүхний сүүлчийн цэг дээр хүн л зогсмуй. Тэгэхээр аугаа их ард түмэн бол Энэтхэгийн ард түмэн яах аргагүй мөн байгаа биз. Би өөрөөсөө ийнхүү асуугаад, хар аяндаа л бүх эд эсээрээ мэдрэн зөвшөөрч явлаа. Нэг мексик бүсгүй том хүрэн чулуун зааны хошуу руу нясалж, хумсалж үзэж байгаа харагдана. Тэртээ галавын өмнө ч бас хэн нэгэн нь энэ зааныг бүтээчихээд нясалж, алгадаад бахдан зогсч байсан байж мэдэх. Урьд өмнөхгүйгээр одоо үе үгүй, одоо үе үгүйгээр өмнөх үе үгүй. Ертөнцийн үнэн энэ. Тэрхүү чулуун хотын бие эдийг барьж үзвэл хав халуун. Уучлаарай л даа, мэргэн уншигч авгай та, би энд хав халуун хэмээх үгийг цөөнгүй нуршиж буйг. Амьсгалах агаар, хөдлөх тутам энэ халуун үргэлж зуураатай байгаа болохоор давтахаас яалтай. Халуун байна гэж чулуу ч гэсэн гараар дамжуулан ийнхүү хэлж байна шүү дээ. Гэвч халууныг хамгийн их тэвчигч нь чулуу ажээ. Тийм учраас л энэхүү соёлын дурсгал цаг хугацааны үлэмж их мөчлөгийг туулж чадсан байна. Махабалипурамын чулуун дурсгалуудын урлалын илэрхийлэл нь гоёмсог бунхан, заан, арсланг дүрсэлсэн хээ, тамиль маягийн донжтой суврагуудаас цогцолсон нь зөөлөн нарс зорсон лугаа нарийн чимхлүүр уртай. Эндээс хүний дүрслэх, урлах чадвар ерөөс анх орчлон эхлэхэд л зэрэг өгөгдсөн мэт санагдана. Чулуун дурсгалын газар ийнхүү бодол мэлмий уралдуулсан хэсэг азнаад цааш хөдөллөө. Номхон далайг хөвөөлдөөд өмнө зүгийг бариад л яваад байгаа. Нэг уужимхан усан хөндий мэлсхийн гарч иртэл, замгаран ногоорогч мандал дээр нь баахан хонь хөвж явах шиг харагдлаа. Харин энэ "хонь" хэмээн харсан зүйл бол хотон шувуу байлаа. Манай Хар-Ус нуур намар яг өдийд цэнхэрлээд, шувуу будраад ер бусын байдаг даа. Тэрхүү цэнхэртэн болорших усанд будран үймэх шувуудын нь дунд энэ л хотон шувуу өмбөж бөмбөж байдаг л. Дорно Тамилийн гүн ногоон уснаа ийнхүү хотон шувуу үзээд нутгаа саначихлаа. Өмнөд Энэтхэгийн шувуу Гималай давж Монголд очдог гэдэг. Мадрасын тэмдэг бүхий бөгжтэй шувуу Хяргас нуурт очсон нь бий. Тийн үзвэл Хар-Ус нуурт айлчлан очдог хотонгийн садангууд эд мөн биз ээ. Бас чингэж бодвоос энэхүү ногоон усан хөндий, Хяргас, Хар-Ус нуурууд эдгээр хотон шувууны хэвэл нэгт нутаг болох бүлгээ. Энэ нуурууд нэгэн бүүвэйтэйн тул хотонгууд ирж очин хөвнө буюу. Хол ойр, хязгаар алс, өмнө умар, өрнө дорно бүхэн ямар нэгэн сэжмээр холбогдоно. Монголын баруун хязгаарт хотонгийн хошуугаар морины хусуур хийдэг нэг муу зуршил бий. Харин энэ өмнөд Тамильд хотонг хороох ямар нэг шалтгаан байдаг эсийг мэдэхгүй юм. Амгалан тайван хөвж байхуй нь аюулгүйнх болов уу. Гэвч Хар-Ус нуурын гүймэгхэн бидрээнд мөр дарж цорголсон танан гүц адил хөвж байдгаас, Тамиль хязгаарын энэ хотонгууд үнэндээ жаахан гоёмсоггүй харагдлаа. Эх нутгийн хайрга хүртэл хөвөн мэт санагддаг элэг зүрхний татлагынх биз ээ. Ингэж өмнөд Энэтхэгээс Монголынхоо зураг хээг бодож явахнаа, энэ байдлыг улам лавшруулах гэсэн мэт улаагч, халиугч үнээд тутаргын талбайнаа идээшилж үзэгдлээ. Яг л монгол үхэр, биеийн бүхий л галбир төрхөөрөө. Ер нь Энэтхэгт гурван төрлийн үхэр байна. Замд явж байхад хар загас мэт харагдсан одос, саяын энэ монгол маягийн халиугч улаагч, гурав дахь нэг тийм сүмбэ мэт нүцгэн цагаан үхэр. Ердийн хөсөг, эдэлгээнд энэ цагаан үхрээ их хэрэглэж харагдах юм. Хоёрлосон морь лугаа хосоор нь хөллөөд ачаа бараа зөөн, нааш цааш. Энэ үхэр сэрвээн дээр "зэвтэй". Тэр нь ботгон тэмээний урд бөх шиг ширээ өндөр. Ямааных адил хойш сэрийн ургасан урт эвэртэй. Эврийн нь үзүүрийг гууль мэт зүйлээр гоёчлон бөгжилсөн нь харагдана. Тамильд үхэр эрх чөлөөтэй нь эрх чөлөөтэй л амьтан байна. Гэхдээ унагаад хүлчихсэн, ногтлоод хөтөлчихсөн, тэргэнд хөллөчихсөнийг харвал бас тийм ч дураар нь дургиулчихдаггүй шиг. Гэхдээ энд анзаарагдсан нэг зүйл бол Энэтхэгт үхрийн мах, архи, тамхинд цээртэй бололтой. Архи ууж, тамхи татсан хүн үзэгдэхгүй бөгөөд, мах идэх тохиолдол бүрт өнөөх л тахианых. Тахианы мах ч олон өдөр идэж болдоггүй, лүдийн хоол байна лээ дээ. Гэвч энд тахиа, будаа хоёр бол хоолны гол орц. Манай аяллынхан хоёр дахь өдрөө Номхон далайг хөвөөлдөн Понтичэрри хот орохоор явж байлаа. Далайн эргийн амьдрал далайн эргийн л амьдрал байдаг байна. Амьдрал ядуу, анхиагүй бол далайгаа, зах хязгаараа л барааддаг ажгуу. Нэг эмгэн, амь нь хаана байна аа гэмээр атлаа үрчийсэн хар гараараа жараахайны хайрс нудчаад л, үргэлжилсэн өгөр сүрлэн овоохойн дор тув туранхай шалдан хар хүмүүс эр эмгүй нэг юм идсэн болоод л, савх шиг хөлтэй майцарсан нялх хүүхэд унаж, тусаж уйлаад л, сав суулгаа угаамар болон самардаж суух өвөгчүүд. Өмссөн хувцасгүй шахам атлаа сахал нь ноолорсон заваан харчууд углавчаа давхарлаж дэрлэн унтацгаана. Сахал дээр нь ялаа сууж, салтаа цавиа хумьсан юм алга. Үлгээд үлгээд сүү гарамгүй арьсан хөхтэй эхнэрүүд эрийтэл сууцгаачихсан, энгэрт нь чөрдгөр чөрдгөр хар хүүхдүүд гүрвэл шиг зүүлгээстэй. Цаана гүн их далай эрчлэн эрчлэн давалгаална. Тэр давалгаа нэг л өдөр "Ингэж амьдрахаар, бүү амьдар" гэх шиг бөөнөөр нь авч оддог байна. Гэвч дахиад л маргааш нь далайн хөвөөнд мөнөөх амьдрал яг хуучин байснаараа зээглэн эрийж, нүдэнд дасал болоогүй хүнд өтчихсөн мэт язганадаг байна. Хүний хорвоо чадалгүй, арчаагүйгээ ингэж дандаа холтгон зайлуулан хаялж, мөнөөх арчаагүйн армид газар хотойгоод ирэхээрээ байгалийн заазаар арчиж орхидог нь үнэн юм. Тамилийн хязгаарт, далайн хөвөөнд хүн байхуйн утга учрыг дахин шинээр эргэцүүлж явлаа. Энэ бөглүү алсын ядуу хүрээнд соёл боловсрол, эгээрч гэгээрэхүйн тухай яриаг огтоос орхиход, зөвхөн гол зогоохын төлөө, өдөр хоногийг өнгөрөөхийн тухай яриа хээнцэрдэх шахуу байна биш үү. Ж.Гэндэндарам гуай ярьж байна. Тавин жилийн өмнөх энэ амьдрал яг л хэвээрээ шүү гэж. Миний бодлоор таван зуу, таван мянга, таван сая жилийн өмнө ч ийм л байсан биз ээ. Хойшид хэрхэхийг эс мэднэ. Өөрчлөгдөнө гэхэд бэрхтэй. Ийнхүү оршсоор байх юм болов уу даа. Понтичэрри хотод ирэхэд цэвэрхэн гэж жигтэйхэн. Яагаад ийм цэвэрхэн нь учиртай. Тамилийн энэ бүс нутаг хамгийн анх Францын колонид өртсөн газар. Арваннаймдугаар зууны турш энэ улсын эрхшээлд байжээ. Тэр эрхшээн суугчдын үр хүүхэд эдүгээ Энэтхэгийн парламентад нутгаасаа сонгогдож хүртэл үе дамжин амьдарч байгаа нь сонин. Энэ учрын улмаас цагаан арьстнууд түлхүүхэн суудаг тул тийнхүү цэвэр цэмцгэр байгаа хэрэг ажээ. Бүр европжуу. Бид энд Шри Ауробиндогийн Аашрам хэмээх хүндэт газарт зочлов. Аашрам гэдэг манайхныхаар бол дацан юм уу даа. Энэ Аашрамыг үндэслэгч Шри Аурибиндо хэмээх браахман нь зуун арван тав насалсан хүн бөгөөд Энэтхэгийн домогт зохиолч Р.Таагүрийн удмын хүн ажээ. Бясалгагч, гэгээрэгч хүмүүн байжээ. Энэ хоёр гол шалтгааны улмаас энэ Аашрамд хүмүүс ихэд очдог байна. Дацангийн төвд цэцгэн эрх хэлхэж дээжилсэн гоёмсог мандал байх агаад өвдөглөн сөхөрч хацар духыг хүргэн чив чимээгүйгээр удаан суух хүмүүс нэн сүжигтэй. Тэнд ярьж хэлэхийг хориглох ажээ. Нэгэн зууныг бүхэл бүтэн элээж дахин арван таван жил амьдарнаа гэж. Бодвол их л лут хүн байгаа биз дээ, гэгээрэх, ариусах мөн чанарт хүрснийх болов уу. Чимээгүй амгалан энэ дацангаас гараад ирвэл нэгэн их том зааныг зургар хар хүн хөтлөн гудамжны цаагуур далдрах нь нар жаргах шигийг санагдууллаа. Хэсээг, байж байгаад тэртээгээс мөнөөх зааны цурхиран цурхиран уйлах мэт дуугарах нь сонсдвой. 
Үргэлжлэл бий 
Б.Золбаяр
