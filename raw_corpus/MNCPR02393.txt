Саваагүй хүн

Мягмар гуайг би саваагүй хүн гэж нэрлэмээр санагдлаа. Өөрөө ч бас тэгж байна лээ. Гэхдээ тэрээр хаа хамаагүй зүйлд, үр дүнгүй зүтгэхгүй. Юм бүхнийг сурахыг хичээж, сурсан зүйлээрээ амьдрал ахуйгаа өөд нь татаж яваа хүн. Өөрөөр хэлбэл, хөдөлмөрийн үр шим нь сайхан амьдралынх нь үндэс суурь болжээ.
М.Мягмар гуай уг нь эмэгтэйчүүдийн эмч мэргэжилтэй. Анх хүн эмнэлгийн техникум төгссөн хүний бага эмч, удалгүй дээд сургуулийг нь дүүргэн их эмч болсон тэрбээр 30 жил Баянхонгор аймагт ажиллажээ. Мэргэжлээрээ багагүй  хугацаанд ажилласны  зэрэгцээ сумын дарга, аймгийн эрүүлийг хамгаалах газрын орлогч дарга, үйлдвэрчний төв зөвлөлд ч алба хааж байв. Хүүхдүүд нь том болж сургуулийн мөр хөөхөд тэднийгээ даган Улаанбаатарт суурьшаад 10 оныг үдэж буй. Одоо тэднийх Хүүхдийн ордны харалдаа хойд талын гэр хороололд хоёр давхар байшинтай. Мягмар гуай хотод ирснээсээ хойш зуух пийшин хийж амьтан ах дүүдээ тус болох болжээ. Түүнийгээ хэр үнээр хөөрхөн борлуулчихна. Хөдөө гадаа явдаг дүү нь авч яваад нэгийг нь төлөг борлон болгоод аваад ирэх. Тэдний хашааны буланд дүүрэн төмөр, пийшин зуух байна. Хүүхдүүдээ ч гагнуурын ажлаа зааж өгчээ. "Хүний гал голомтыг хийж өгч байгаа болохоор мөнгөнд шунав гэж хүүхдүүдээ захидаг юм. Гэхдээ ч мөнгө хэрэгтэй юмаа" хэмээн тэрээр ярьж суусан. Хүний их эмч мэргэжилтэй байж хаана гагнуур, пийшин хийж сурав гэж гэхэд саваагүйтэж яваад гэлээ. Оюутан байхад тэднийх сургуулиараа 45 хоног барилга дээр ажиллажээ. Тэр үед өвгөн гагнуурчныг даган нүдээ ув улаан болтол зүтгэсээр байж өөрийн болгон сурч авсан нь одоо хэрэг болж байгаа хэрэг. Тэрбээр дээд сургуулийн оюутан болоод настай ээж, эхнэр хүүхэдтэйгээ хамт хөдөөнөөс иржээ. Оюутан хүн гэр бүлээ тэжээнэ гэдэг амаргүй. Тухайн үед модны үртэс хаа сайгүй овоолгоотой байдаг байлаа. Үүнийг ашиглах юмсан гэсэн бодол нь түүнд үртэсний пийшин хийх санааг өгчээ. Мэдээж, гагнуур хийх сурсан нь хэрэг болов. Энэ бүтээлээрээ тэрээр оюутны эрдэм шинжилгээний хуралд оролцон тэргүүн байрт шалгаран 100 төгрөгөөр шагнуулж баяжлаа. Мэдээж, үртсэн пийшингийн анхны хэрэглэгч нь өөрөө. Бас хөршийнх нь. Хамаатан садандаа ч хийж өгчээ. Түлш бэлэн, сайн хална ч гэж жигтэйхэн сайн. Үүнийхээ дараахан одоогийн XI хороолол дахь ардчилсан холбооны байрны цахилгааныг инженерүүдтэй нь нийлэн монтажилж өгөөд хөлсөнд нь 3700 төгрөг авчээ. Түүгээрээ эхнэртээ булган захтай пальто, өөртөө савхин дээл худалдан авч гангарч явж. Энэ үеэр өөрөө зургийг нь авч төгсөгчдийн монтаж хийж байсан нь чамгүй ашиг өгдөг байв. Зургаан настайдаа ааваасаа өнчирч ээжийнхээ нөмөр нөөлгөнд үлдсэн тэрбээр хар багаасаа л амьдрах, амь зуухын төлөө зүтгэж, хөдөлмөрт шунажээ. Хотод ирээд зуух, пийшин хийгээд нэлээн хэдэн жил болсны хойно Мягмар гуай нэгэн зарлал олж уншсан нь гагнуур хийдэг хүмүүстэй уулзалт хийнэ гэсэн байлаа. Яваад очиж. Зарлалыг Гэрийн зуух төслөөс гаргасан бөгөөд түлшний хэмнэлттэй, шинэ зуух хийх, бусдад сургах хүмүүсийг бэлтгэх зорилготой байв. Ингээд төсөлд орж түлшний хэмнэлттэй, бүрэн шаталттай зуух, пийшин хийж эхэлсэн байна. Бусдад ч зааж сургалаа. Тэдний хажуугийн айлуудаас эхлээд ойр хавийнхан нь бүгд л шинэ зуух худалдан авчээ. Одоо тэрээр жирийн зуухыг сайжруулан засч байгаа гэсэн. Уг нь ингэж сайжруулахад 15-20 мянган төгрөг байдаг ч мөнгө муутай нэгэнд нь дөрөв таван мянган төгрөгөөр хийгээд өгчихнө. Ажил хийхийн хэрээр орлого ч нэмэгдэн, ахуй амьдрал дээшиллээ. Сүүлийн 10 жилийн хөдөлмөрөөрөө тэрээр хашаандаа хоёр давхар сууц бариад байгаа нь энэ. Гэхдээ байшингаа бас өвөрмөц шийдлээр барьжээ. Урд талын хаалгаар нь хүүгийнх нь гэртээ орно. Харин аавынх нь баруун талын хаалгаар нь гэртээ орно. Тэдний хоёрынх голдоо нэг пийшинтэй. Пийшингийн ам нь Мягмар гуайнд байдаг болохоор гал хөсний хамаг асуудлыг тэднийх даана. "Эдний галч хийж байна даа" гэж аав нь хошигнон ярих. Мягмар гуайн удам судрыг хөөвөл ээжийнх нь нагац ах Ламын гэгээний хамгийн сүүлчийн дүр, хутагт Цэрэндорж аж. Энэ хүн эсэргүүний үеэр баригдаж амиа алджээ. Ээжийнх нь аав ч ялгаагүй хэлмэгдэн буудуулсан байна. Түүний гэргий С.Жамбал багш. Одоо тэтгэвэртээ гарсан ч халамжийн "Итгэл" сургуульд багшилдаг. Өглөө хаа холын Налайх руу гарч өгнө. Хичээл гурав, дөрвөн цагийн үед дуусна. Хичээлийн хажуугаар хүүхдүүддээ амьдрах ухааны сургалт явуулна. Тун саяхан тэрээр зөөлөн тоглоом хийж сурснаа хүүхдүүдээ зааж байгаа гэсэн. "Хүн сурахад оройтдоггүй юм байна" гэсэн нь түүний үг. Түүний аав уран Сономдаш хэмээн нутаг усандаа алдартай уран хүн байжээ. Аавынх нь урласан монгол гутал, булигаран гөлөм өдгөө угсаатны зүйн музейд хадгалаатай байдаг аж. Эднийх нэг охин, дөрвөн хүүтэй. Хүүхдүүд нь бүгд л дээд боловсролтой, тус тусын ажилтай ч сурсан юм хэзээд хэрэг болно хэмээн аав нь бүгдэд нь гагнуур зааж сургажээ. Тэд ч ажлынхаа завсар зайгаар ирээд аавдаа тусална. Өөрсдөө ч юм хийнэ. Мягмар гуайн хобби нь цэцэг жимс, төмс ногоо тарих. Гэрт нь таримал цэцэг цөөнгүй бий. Идсэн жимснийхээ үрийг нь шороонд булна. Гэрт нь томоо вааранд мандарин, усан үзэмний бут ургаж байлаа. Долоон жилийн дараа жимс нь гардаг гэсэн. Хойтонгоос бараг гарчих болов уу гэж харж суугаа. Мод ургаад байшингийн таазанд тулахаар дээрээс нь тайрдаг гэсэн. Хашааных нь булан тохойд ногоон сонгино соёолжээ. Уг нь эднийх хүлэмжтэй байсан ч байшин барилга гээд бас машин тавих зайгүйдээд түр хураачихаад байгаа аж. Гэхдээ энэ хавар хүнсний ногоогоо хашаандаа тарина гэнэ. Ногоо гэснээс тэрээр хөдөө сумын дарга байхдаа орос мэргэжилтнийхээ гэрээс ув улаан хальстай төмс хэдхэн ширхэг үлдсэнийг авч тарьжээ. Бүр зургаан шуудай болтол нь өсгөсөн байна. Наадам гэхэд л болц нь гүйцдэг хачин сайхан амттай тэр төмс түүнийг аймаг руу шилжсэний дараа алга болсонд одоо ч харамсч явдаг гэсэн. Бас Мягмар гуайд алт мөнгөний дархны нарийн багаж бий. Залуудаа танилынхаа өвөө, хэвтэрт орсон нэг хөгшнийнг асарч сувилан хөл дээр нь босгосон бөгөөд баярласан өвгөн тэрхүү багажийг  бэлэглэн, бас дарх зааж өгчээ. Одоо хараа муудсан болохоор багажаа далд хийсэн байна. Мөн хуучны зоосон мөнгө, марк цуглуулдаг байсныг ач, зээ нар нь тоглоод дуусгасан бололтой. "Манайхан ядуу байна, ядуу байна л гэх юм. Толгой, гар нь хөдлөхгүй болохоор ядуу байхаас яах вэ" гэж Мягмар гуай халаглан ярьж байсан. Хар багаасаа юм юмаар оролдон, хөдөлмөрийн амтанд орж, хэр хэрээрээ өсч дэвжин яваа болохоор залхуурч хэвтээ бусдыг харан ингэж хэлэх нь аргагүй биз ээ. 
Д.Оюунтуяа
