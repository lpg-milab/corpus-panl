ХЯТАДЫН ЗАНАЛХИЙЛЭЛ

Хятад батлан хамгаалах салбарт оруулах хөрөнгөө нэмснээр Тайвань болон АНУ-ыг сүрдүүлж байна хэмээн Хонгконгийн "KANWA" хэмээх дүн шинжилгээний төвийн цэргийн шинжээч Андрей Чан мэдэгдсэн байна.
БНХАУ уг салбарынхаа зардлыг нэмсэнтэй холбогдуулан Пентагоны нэгэн хариуцлагатай ажилтны саяхан хийсэн мэдэгдлийг үндэслэн Андрей Чан ийнхүү хэлжээ. Өнгөрсөн пүрэв гаригт мэдээллийн нэгэн агентлаг Пентагоны хариуцлагатай ажилтны үгнээс иш татаж "Хятад Тайванийн асуудлыг шийдэхдээ цэргийн хүч хэрэглэх гэж байна" хэмээн мэдэгдсэн билээ. Үүнээс хэдхэн хоногийн өмнө Пентагоноос дөрвөн жилд нэг удаа гаргадаг "Батлан хамгаалахын тойм" сэтгүүлд "Хятад батлан хамгаалах салбараа улам бэхжүүлэх болсон нь бүс нутгийн тэнцвэртэй байдлыг алдагдуулаад зогсохгүй АНУ-д заналхийлж байна" хэмээн бичсэн байна. Харин Хятадын удирдлага үүний хариуд энэ бол ямар ч үндэслэлгүй гүтгэлэг гэсэн тайлбар өгчээ. Хонгконгийн цэргийн шинжээчийн үзэж байгаагаар Хятадын хамгийн гол зорилго нь Тайвань болон АНУ-ыг сүрдүүлэх явдал гээд "Хятад ойрын 15-20 жилд хоёр зорилго дэвшүүлж зэвсэгт хүчнээ хөгжүүлсээр байна. Нэгд, тайваньчуудыг статус-кво шаардахгүй болтол нь айлгах. Хоёрт, Тайванийн эсрэг тус улс цэрэг дайны ажиллагаа явуулбал АНУ-ыг оролцохгүй байх ёстой гэдгийг ойлгуулах явдал. Америк Тайванийн асуудалд оролцвол тэдэнд хэтэрхий хүнд тусна гэдгийг ухамсарлах ёстой" гэжээ. Хятад батлан хамгаалах анхаарал тавьж байгаа бөгөөд энэ хэрээр асар хурдтай хөгжиж байна. Энэ талаар Хятадтай өрсөлдөх орон байхгүй. Сүүлийн 15 жилд нэг л удаа цэргийн төсвөө есхөн хувиар нэмсэн бөгөөд бусад жилүүдэд 10-аас дээш хувиар өсгөжээ. 2015 он гэхэд БНХАУ-ын цэргийн зардал 100 тэрбум ам.доллар хүрнэ. Энэ жил гэхэд 30 тэрбум ам. доллар байгаа гэнэ. АНУ-ын ТТГ-ын үзэж байгаагаар тус улсын уг салбар дахь зардал албан ёсны мэдэгдэж байгаа дүнгээс 3-4 дахин их аж. Үүнд сансрыг эзэмшихэд зарцуулж буй төсөв багтдагаас гадна Хятадын арми бизнесийн салбарт үйл ажиллагаа явуулсаар байгаа гэнэ. Чухам ямар бизнес болохыг ажиглагчид тогтоож чаддаггүй юм байна. Гэхдээ одоохондоо цэргийн техникийн хувьд ОХУ болон АНУ-ыг гүйцдэггүй гэнэ. Мэргэжилтнүүд, яг одоо Хятад Америкт заналхийлээгүй ч гэсэн 10 жилийн дараа энэ нь бодит аюул болно. Энэ нь Хятад уг салбарын хөгжлөөрөө АНУ-тай ижил түвшинд очно гэсэн үг. Ойрын таваас арван жилд Хятад Тайванийн эсрэг цэрэг дайны ажиллагаа явуулах боломж бүрдэх гэнэ. Одоохондоо орчин үеийн бөмбөгдөгч онгоц хангалтгүй, усан доогуур шумбагч болон хэдэн мянган цэрэг тээвэрлэх том хөлөг онгоц байхгүйтэй холбоотой аж. БНХАУ нэг бус удаа АНУ-ыг дотоод хэрэгт нь оролцохгүй байхыг анхааруулсан. Өнгөрсөн зун Хятадын нэгэн генерал мэдэгдэл хийхдээ Вашингтон Тайванийг дэмжих юм бол Америкийн хэдэн зуун хотыг устгаж чадна хэмээн онцолсныг дурдах нь зүйтэй байх. "ИЗВЕСТИЯ" 
