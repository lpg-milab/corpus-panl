№91 (16681)       
1987 оны дөрөвдүгээр сарын 16.
Техник эзэгнэх соёл

Улс ардын аж ахуйд хөдөлмөрийн фонд зэвсэглэмж жилээс жилд нэмэгдэж, зөвхөн аж үйлдвэрийн салбарт одоогийн байдлаар нэг ажилчны фонд зэвсэглэмж 130 шахам мянган төгрөгт хүрч, хөдөлмөр механикжуулалт, автоматжуулалтын түвшин нэмэгдэхийн хэрээр ажилчин, барилгачин, тээвэрчин, механикжуулагч бүрт ногдох үндсэн фондын тоо, хэмжээ ихээхэн өсөх төдийгүй, бүтэц, хийцийн талаар ч чанарын өөрчлөлт гарсаар байна. 

Цаашдаа компьютерын болон тоон программт удирдлага бүхий суурь машин, энгийн манипулятораас эхлээд роботоор тоноглогдсон үйлдвэрлэлийн уян систем, автомат шугам, дамжлага зэрэг манай зууны шинэ шинж төрхтэй үйлдвэрлэл манайд ч богино хугацаанд өргөн нэвтрэх болно. Машин, механизмыг бүрэн хүч чадлаар нь аль болох эрчимтэй ашиглаж, түргэн шинэчилж, илүү өндөр бүтээмжтэй системд шилжих боломжийг хангахуйцаар тэдгээрийн эдэлгээний хугацаа, найдвартай байдлыг зураг төсөл, хийц. эд нь << программчлах >> асуудал өнөөдрийн машины үйлдвэрийн гол баримтлал болж байна. Ийм өөрчлөлт нь техник эзэгнэх бүхэл бүтэн соёл бий болгохыг биднээс аяндаа шаардаж байна. Юуны урьд машин техникийн үечилсэн үйлчилгээ, тохируулга, төлөвлөгөөт урьдчилан сэргийлэх засварыг цаг тухай бүр нягт нямбай хийх, ажлын горим, ачааллыг зохистой хэмжээнд барих, ажлын байр бүрийг техникийн нөхцөлд тохирох хэмжээнд нямбай зохион байгуулах, нийт цех, хэсгийн бичил уур амьсгалыг бүх үзүүлэлтээр тогтвортой байлгахад суралцах хэрэгтэй юм, Машин тоноглол эзэмшдэг ажилчин, оператор бүр ажил гүйцэтгэх хамгийн оновчтой хөдөлгөөн, үйлдлүүдийг хүртэл шинжлэх ухааны үндэслэлтэй хийж сурах, ердийн арчилгаа, цэвэрлэгээ, тосолгоог ч дадал зуршил болтол хэвшүүлэх зэрэг техник ашиглалтын соёл, хүмүүжлийг төлөвшүүлэхгүйгээр орчин үед нарийн шаардлагатай үйлдвэрлэл амжилттай эрхлэхэд учир дутагдалтай байх болно. 

Хэдэн жилийн өмнө Улаанбаатарын хивсний үйлдвэрийн бүтээгдэхүүнд хяргалт жигд бишээс шалтгаалсан гологдол олонтаа гарсныг инженер, технологичид судалж үзээд хяргагч хутгыг янз бүрээр ирлэж байгааг тогтоожээ. Үүний мөрөөр ирлэх ажиллагааг нэхэгч бүрт эзэмшүүлж, ирлэлтийн чанарыг тусгай үлгэр загвартай жишиж шалгах болсноор дээрх төрлийн гологдлыг үндсэнд нь арилгажээ. Үйлдвэрлэлийн тоног төхөөрөмж, машин механизмын ээлжийг нэмэгдүүлэх энгийн шаардлагыг биелүүлж чадаагүйгээс, тухайлбал өргөгч цамхаг, бульдозер, экскаватор зэрэг барилгын үндсэн механизмын хүч чадлын ашиглалт манайд тавин хувиас хэтрэхгүй байна. 

Орчин үеийн техник, технологитой атлаа хуучин арга барил, хоцрогдсон сэтгэлгээнээс салаагүй хүмүүс машин тоноглолыг эвдэж гэмтээх, шатахуун тос, химийн бодисыг асгаж гоожуулах, аливаа үйлдвэрлэл, ажлын технологи зөрчих, өөрчлөх зэргээр дур зоргоор авирлаж, эцсийн дүнд улсад болоод өөртөө хохирол учруулдаг байна. Улаанбаатар хотын дулааны цахилгаан станцууд, Дундговь, Дорноговь зэрэг олонхи аймгийн дизельстанц, нэгдсэн халаалтын зуухнууд, авто засварын үйлдвэрлэлийн нэгдлийн хэд хэдэн завод техник эзэмших соёл дутсанаас нүүрсний тоос, шатахуун, тослох материал, хялбар шатах, тэсрэх бодис, металлын зоргодос, хаягдалдаа дарагдаж аюултай хэмжээнд хүрчихээд байхад ч эдгээрийн удирдлага, инженер техникчид нь тухайн үйлдвэрлэлийн онцлогоос үүдэн гарсан ерийн зүйл мэт үзэж, техник ашиглах соёлыг гаргуунд орхиж, осол аваар нэг биш удаа гаргажээ. Техник эзэгнэх соёл дутагдаж, шатахуун, тос гоожих мэтэд бүр дасаад анхдагч эх үүсвэрийг олж арилгахын оронд лааз, хувин тосч тавих, мод " даавуугаар бөглөж аргацаах зэргээр олны ярьдгаар << монголчлох >> болхи аргад шилжиж ашиглалтын соёл, үйлдвэрлэлийн ариун цэвэр, гоо зүй, хөдөлмөр хамгаалал, аюулгүй ажиллагааг болон арвилан хэмнэх зарчмыг нэг бус удаа ноцтой зөрчсөөр байна. Техник эзэгнэх соёлыг өргөн хүрээтэй хэвшүүлэхэд инженер, техникийн ажилтнууд гол үүрэг гүйцэтгэж, өөрсдөөсөө эхлэн үйлдвэрлэлийн гоо зүй, эргономик, дизайнерийн мэдлэг ухагдахууныг далайцтай сурталчлах шаардлагатай байна. 

Сервисийн үйлчилгээг практикт шургуу нэвтрүүлэх нь техник ашиглалтын соёлыг дээшлүүлэх бас нэг чухал арга зам, хамгийн үр нөлөөтэй хэлбэр юм. Манайд автомашин, эрчим хүчний тоног төхөөрөмж, хөдөө аж ахуйн машин, механизм, гэр ахуйг цахилгаан болон электрон техник нийлүүлдэг ЗХУ-ын гадаад худалдааны нэгдлүүд орчин үеийн тоног төхөөрөмж, хичээллэх анги бүхий техникийн үйлчилгээний тов, баталгаат засварын цэгүүдийг Улаанбаатар, Дархан хотод байгуулж, мэргэжлийн өндөр ур чадвартай инженерүүдийг ажиллуулж, худалдан авагчдын дуудлагаар ч үйлчилж байгаа сайхан туршлагаас шууд суралцах хэрэгтэй байна. 

Улаанбаатар, бусад хотод нэгэнт байгуулсан автомашины техникийн үйлчилгээний станцууд одоо барьж байгаа дизель хөдөлгүүртэй болон суудлын машины зориулалттай ийм станцуудыг бүрэн хүч чадлаар нь зориулалтын дагуу ашиглаж, техник ашиглалтын соёлыг төлөвшүүлэхэд нөлөөтэй төв болгууштай байна. 

Төлөвлөгөө биелүүлэх, хүч чадлыг бүрэн ашиглах нэрийдлээр машин тоног төхөөрөмжийг << клиник үхэлд >> хүртэл нь ажиллуулах, эсвэл хайрлаж хямгадах гэрийн дор дутуу ачаалалтайгаар цөөн цаг ашиглах төдий байлгасаар << өтлүүлж >> моралийн элэгдэлд оруулахын аль аль нь манайд ихээхэн архагшаад техник ашиглалтын соёл, хүмүүжил төлөвшүүлэхэд саад болж, эдийн засгийн сэтгэлгээний хөгжлөөс хойш татаж байна. Аливаа техникийг бүрэн хүч чадлаар нь эдэлгээний нормативт хугацаанд нь эрчимтэй ашиглаад аль болох түргэн шинэчлэн өөрчлөх бодлогыг хэрэгжүүлэх, аж ахуйн механизмыг төгөлдөржүүлэн, шинэ, хуучин машиныг үр дүнтэй ашиглах, гар болон механизмаар гүйцэтгэх ажлын харьцаа, цалин хөлсийг оновчтой болгох зэрэг угсраа олон асуудлуудыг шийдвэрлэх талаар эдийн засгийн тов болон эрдэм шинжилгээний байгууллага, инженер техникийн ажилтнууд идэвхтэн туслалцаа үзүүлэх шаардлагатай байн. 

