Хадгаламжийн банкны Ц.Чимэдцэрэн дахиад л ХЗХ-той холбогдож байна

-Хамгийн олон хохирогчтой ХЗХ-ны шүүх хурал өнөөдөр болно- Хадгаламжийн банкны ерөнхий менежер Ц.Чимэдцэрэнг ашигт малтмалын олон лиценз эзэмшигч болох тухай яриа хэдийнэ тархсан. Бидэнд олдсон мэдээллээр бол тэр яг тоон утгаар хэлбэл 65 лиценз эзэмшигч юм байна. Үүнээсээ 10-ыг нь "Бүтээн байгуулалт хөгжлийн сан" Хадгаламж зээлийн хоршооны (ХЗХ) удирдлагуудаар дамжуулан заруулахаар ажиллаж байсан тухай өчигдөр тус хоршооны хохирогчид мэдээлэв. Ц.Чимэдцэрэн эзэмшиж байсан ч худалдахаар "Бүтээн байгуулалт хөгжлийн сан"-д шилжүүлсэн арван лицензийг нь эх тус хоршооны хавтаст хэрэгт дурайтал байгааг хохирогчид баталж байна. Энэ талаар чухалчлан мэдээлж байгаа нь бас учиртай. "Бүтээн байгуулалт хөгжлийн сан"-гийн мөрдөн байцаах ажиллагаа хэрэв эрт дуусч, шүүх хурал хэдийнэ өнгөрсөн бол Ц.Чимэдцэрэнгийн тус хоршоотой хуйвалдаж байсан гэмт хэрэг дарагдан, нам гүм өнгөрөх байж хэмээн тэд үзжээ. Хаана ч булхайтай үйлдэлд хутгалдаж явсан Ц.Чимэдцэрэнгийн Хадгаламжийн банкны асуудал хэдийнэ нийтэд илчлэгдсэн нь хоршооны харилцагчдын мөнгөөр гараа угаахаар завдаж байсан лицензтэй холбоотой үйлдлийг асуудлын голд авчирлаа гэж байв. Энэ бүхнийг хохирогчид тус хоршооны шүүх хурал хойшилсноос хойш хавтаст хэрэгтэй танилцах боломж олдсоноор илрүүлжээ. Тэрчлэн УИХ-ын гишүүн, Монголын ардчилсан социалист залуучуудын холбооны ерөнхийлөгч Г.Занданшатарын сонгуулийн сурталчилгаанд зориулж "Бүтээн байгуулалт хөгжлийн сан"-гаас хоёр сая төгрөг өгч байжээ. Харин МАХН-ын сонгуулийн санхүүжилтэд 40-50 сая төгрөг гаргаж өгсөн гэсэн баталгаа мөн л хавтаст хэрэгт байгаа аж. Өдгөө тус хоршооны шүүх хурал Сүхбаатар дүүргийн шүүхэд болох гэж байгаа. Гэтэл цаг хугацааны хувьд бас л өмнө нь "Бүтээн байгуулалт хөгжлийн сан"-гийн удирдлагууд Сүхбаатар дүүргийн шүүхийн ойд зориулж 50 сая төгрөг хандивлан, ивээн тэтгэсэн байх аж. Энэ бүхнийг шалгах хугацаа олгох үүднээс энэ удаагийн шүүх хурлыг хойшлуулах нь зүйтэй гэж хохирогчид үзжээ.
"Бүтээн байгуулалт хөгжлийн сан" ХЗХ-ны анхны шүүх хурал хоёрдугаар сарын 5-ны өдөр болохоор товлогдсон байсан хэдий ч хохирогчид шинээр өмгөөлөгч авах, танхимын зай талбай шаардлага хангахгүй, яллагдагчдын өмгөөлөгч зугтсан гэсэн шалтгаанаар хойшилсон. Тийнхүү дараагийн хугацаа нь өнөөдөр байхаар товлосныг хойшлуулж өгөөч хэмээн шаардаж байгаа баримтууд нь энэ аж. МАХН, тэдний залуучуудын байгууллагын удирдлагын сонгуульд хандивласан мөнгөний асуудал, дуулиантай эдийн засгийн гэмт хэрэгт голлон холбогдоод байгаа Ц.Чимэдцэрэнгийн лицензийн наймааны асуудлыг шалгахаас гадна бусад хэд хэдэн шаардлагаар энэ удаагийн шүүх хурлыг хойшлуулах хэрэгтэй хэмээн үзэж байгаа аж. Үүнд шүүх хуралд төрийн албан тушаалтныг хариуцагчаар татах хэрэгтэй гэсэн асуудал ч багтаж байна. Бас "Бүтээн байгуулалт хөгжлийн сан" ХЗХ-г үүсгэн байгуулагчдын нэг Б.Энхтөр харилцагч асан хүмүүсийн хохирлыг барагдуулахад бодит алхам хийе гэж байгаа тухайгаа дамжуулжээ. Объектууд, орд газруудыг хохирогчдод шилжүүлье гэж байгаа аж. Хохирогчдын өнөөгийн үйл ажиллагаа, тэмцлийн санхүүжилтэд зориулж ч бас мөнгө өгье гэжээ. Харин ингэхэд бага ч болов хугацаа хэрэгтэй учир энэ удаагийн шүүх хурлыг хойшлуулж өгөөч хэмээн хүссэн байна. Хохирогчид Б.Энхтөрийг хэн нэгнээс хангалттай мөнгөний авцаатай байж магад, түүнийгээ авахад хугацаа хэрэгтэй байгаа хэрэг хэмээн тооцоолжээ. Өнөөдөр эхлэх учиртай "Бүтээн байгуулалт хөгжлийн сан" ХЗХ-ны шүүх хурлын өмнө хохирогчид нь дээрх бүхнийг хүүрнэлээ. Эх орончдын өдрөөр баривчлагдсан залуу хоригдсон хэвээрээ МАХН-ын өдөр буюу Эх орончдын баярын өдрөөр ХЗХ-ныхон жагссан. Энэ үеэр жанжны талбайд хүндэтгэл үзүүлж байсан төрийн түшээд болон хамгаалагчид руу "Бүтээн байгуулалт хөгжлийн сан" ХЗХ-ны хохирогч Цогбадрах гэгч залуу чулуу шидсэн хэмээн баривчлагдсан билээ. Түүнийг баривчлан явсан Сүхбаатар дүүргийнхнээс тус хоршооныхон эд мөрийн баримт нэхсэн байдаг. Сүхбаатарын талбай орчимд чулуу байхгүй байхад чулуу шидсэн хэмээн гүтгэж хүнийг хорьж цагдлаа гэсэн асуудал тавьж байсан юм. Өнөөг болтол Сүхбаатар дүүргийн цагдаагийн хэлтсээс Цогбадрахыг буруутгасан нотлох баримтаа үзүүлээгүйн дээр 14 хоног баривчлан саатуулах болсноо мэдэгдсэн. Маргааш болох тус хоршооны шүүх хуралд Цогбадрах оролцож чадахгүй нь. Өнөөх шийтгэлийн 14 хоногийн хугацаа дуусаагүйг тус хоршооны хохирогчид дамжуулав. Өмгөөлөгчийн захыг шатаасан хохирогчдыг нэхжээ "Бүтээн байгуулалт хөгжлийн сан" Хадгаламж зээлийн хоршооны шүүх хурал хойшилсны дараа хохирогчид яллагдагчдын өмгөөлөгч нар руу дайрч, нэлээд үймээн шуугиан үүсгээд авсан. Өмгөөлөгчийн өмсч явсан гадуур хувцасны захыг ханзлан авч шатаасан тухай мэдээллийн хэрэгслүүдээр тодорхой цацагдсан байдаг. Эл явдалд өртсөн өмгөөлөгч Чингэлтэй дүүргийн хэрэг бүртгэхэд нэхэмжлэл хүргүүлжээ. Өмгөөлөгч рүү халдсан хүмүүсийг олж өг хэмээн Чингэлтэй дүүргээс "Бүтээн байгуулалт хөгжлийн сан" ХЗХ-ны хохирогчдын эрх ашгийг хамгаалах түр зөвлөлийнхөнд хандсан аж. Хариуд нь "Бухимдсан хүмүүс сэтгэл хөдлөлөө барьж ядахдаа тийм хэрэг үйлдсэн..." хэмээн хоршооныхоо хохирогчдыг өмгөөлсөн байна. Тэр ч бүү хэл захаа шатаалгасан өмгөөлөгч хохирогчдод "Тэнэг та нар хохь чинь..." гэхчилэн хэлж доромжилсон тухай хэрэг бүртгэгчид хэлжээ. Хохирогч болохоороо хүн биш мэт хандаж боломгүй баймаар, хуулийн хүн тийм зан гаргах нь бас байж боломгүй явдал гэхчилэн учирласан аж. Гомдол гаргасан өмгөөлөгчийг ч нэхэмжлэлээ татаж ав хэмээн шаардсан аж. 
Б.ХАЖИДМАА
