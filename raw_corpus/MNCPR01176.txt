Арваннэгдүгээр ангийн анхны төгсөгчид

"Нэг ангийнхан" булангийн энэ удаагийн зочноор Архангай аймгийн төвийн арван жилийн сургуулийн 1965 оны төгсөгчид уригдлаа. Энэ ангийнхан Монголын анхны арваннэгдүгээр анги төгсөгчид. Сургуулиа төгсөхдөө давхар мэргэжлийн үнэмлэх өвөртлөн бүрэн дунд боловсролтой төгсч байсан онцлогтой.
Тус ангиас Төрийн соёрхолт эмч Б.Чоёндорж, Дашчойлон хийдийн тэргүүн хамба, Ч. Дамбажав, Санхүүгийн зохицуулах хорооны Тамгын газрын дарга Ж.Жадамбаа, Энхтайван, найрамдлын төлөө Монголын холбооны дэд ерөнхийлөгч Д.Цогзолмаа, зохиолч, яруу найрагч, Ц.Рэнцэнхорлоо, СТА Р.Боролзой, Барилгын Ж.Чулуунбат, гавьяат хуульч н.Чимэдцогзол, Шинжлэх ухааны доктор агсан Д.Бямбажав зэрэг салбар салбарын алдартнууд төржээ. Энэ ангийнхан бага насны хөгжилтэй дурсамж хийгээд өдгөө 60 насны босгон дээрх хийж бүтээж буй ажил, амьдралынхаа тухай манай уншигчдад ярихаар бидний урилгыг дуртайяа хүлээн авч өнгөрөгч амралтын өдрөөр ангийн дарга Ж.Чулуунбатын ажлын өрөөнд цугларсан юм. Намайг очиход дөрвөн "хөвгүүнээ" тойрон суусан 20 орчим "охид" угтлаа. Хамт олноороо сонинд бичигдэх гэж байгаадаа тэд хөөрцөглөн дуу шуу болцгоон ам уралдан ярьж, хүн бүр дор бүрнээ шаагилдав. Ангийн дарга Ж.Чулуунбат "Нэг нь яриач ээ нөхөд өө. Б.Чоёндорж түлхүү ярь" гэж үүрэг өгснөөр түр зуур дуу намжив. Даргын тушаалаар Б.Чоёндорж эмч ярихаар болсон ч тэрбээр юунаас нь эхэлж ярья даа гэсэн байртай яриагаа эхэлж ядаж байтал охидууд тэсэхгүй ам уралдууллаа. Б.Чоёндорж угийн дуу цөөтэй хүн аж. Түүнийг тэр бүр хүний өмнүүр орж яриад байдаггүй. Тэгсэн хэрнээ их шооч, бусдад нэр хоч өгөхдөө тэргүүлэгч нь гэж ангийнхан нь тодотгосон. Охид бие биенээсээ өрсөн манай анги төчнөөн хүүхэдтэй, тэд нь эмч, тэд нь инженер багш, төрийн албан хаагч, цэргийн хурандаа, лам гээд л тэрнийхээ нэрийг орхичихож, нэр орхиж болохгүй шүү гомдчихно хэмээн 100 гаруй хүний нэрийг гуравхан минутын дотор дуржигнуулаатхав. Энэ удаа цугласан 20 орчим хүн бол байнга уулзалддаг учраас бие биесээ төдийлөн сонжиж шинжээд байхгүй. Арав төгсөөд арван жил болж байгаа ч хуруу дарам хэдхэн нөхөдтэй жилдээ ганц нэг уулздаг миний хувьд 40 жилийн турш салаагүй нөхөрлөж буй энэ ангийнхан, хамт олон гэхээсээ ах дүүсийн уулзалт гэмээр санагдсан. Арав гаруй нь алтан медальтай төгсчээ Архангай аймгийн төвийн арван жилийг тухайн үед 120 гаруй хүүхэд төгсчээ. Уг нь дөрвөн бүлэг байснаа хожим нэгдэж нэг анги гэгдэх болж. Нэгдсэн ангийн дарга нь Ж.Чулуунбат юм билээ. Эдний анги үе үеийн төгсөлтөөс нэлээд онцлогтой. Арав төгсөх жил нь дунд сургуулийн хүүхдүүдийг мэргэжилтэй төгсгөнө гэсэн шийдвэр гарч, дөрвөн ангийг трактор комбайнч, цэцэрлэгийн хүмүүжүүлэгч, радио, техникийн ажилтан, автомашины жолооч хэмээн ангилж дахин нэг жил сургаад 11 жил суралцуулан бүрэн дунд мэргэжилтэй төгссөн байна. Энэ нь туршилт маягаар нийслэлийн 18 дугаар сургууль болон Дорноговь, Архангай аймгийн төвийн 10 жил зэрэг сургуулиудад нэг жил хэрэгжээд үгүй болсон гэх. Нэг ёсондоо өнөө жилийн арав төгсөгчид шиг дүнгээр нь жагсаан их, дээд сургуулийн хувиар олгодог байж. Хүүхдүүд нэр төдий үнэмлэх авсангүй сонгосон мэргэжлээрээ талбайд газар хагалж, холбооны шугам сүлжээ татаж, эвдэрсэн радио засаж, цэцэрлэгт хүүхэд хүмүүжүүлж, шуудангийн машин жолоодож, дадлагажиж байсан гэдэг. Арван жилийн сургууль төгсөхдөө олж авсан мэргэжлээрээ одоо хүртэл ажиллаж буй хүмүүс нэлээд бий. Тухайлбал, П.Хөгжилсайхан, Ж.Аюур, Б.Оюун нарын арваад хүн. Түүнчлэн Д.Жанчив, С.Жанчив, Ж.Чулуунбат, Чүлтэм-Очир, Чүлтэмпүрэв, Бямбажав, Амарсайхан, Нямсүрэн, Бадамдорж, Дондов, Авирмэд, Дашням зэрэг нийт 12 хүүхэд алтан медальтай төгссөн байна. Нийт төгсөгчдийн 60-аад нь их, дээд сургуульд орох хувиар авахад төгсөгчдийн хамгийн эхэнд Д.Бямбажав сурлагаараа жагссан гэдэг. Шинжлэх ухааны хүрээлэнгийн захирал, Математикийн шинжлэх ухааны доктор агсан тэрбээр 1965 онд анхны тооны олимпиадад улсдаа хоёрдугаар байр, олон улсын олимпиадад шагналт байранд орж байжээ. Зургаан эмчтэй анги Ангийнхны мэргэжлийг жагсаавал, Төрийн соёрхолт, эмч Б.Чоёндорж, гоо сайхны "Сарнай" салоны захирал М.Сувдаа, Хүүхдийн мэс заслын их эмч агсан Д.Самбуу, их эмч С.Жанчив, Архангай аймгийн мэс заслын эмч П.Цэрэндорж, халдвартын эмнэлгийн эмч агсан Чанцалдулам нарын зургаан эмчтэй. Ч.Дамбажав, түүний нарийн бичиг Р.Боролзой, зурхайч Д.Баян-Очир нарын гурван лам, Эрдэнэтийн шугам сүлжээний газрын дарга, аж үйлдвэрийн гавъяат ажилтан А.Жанчив, Дархан дахь техникийн сургуулийн захирал доктор, профессор Р.Лхагвасүрэн, бэлтгэл хурандаа Чулуунхүү, Ц.Батаев, хошууч Өлзийбаяр, А.Батаев, химич Б.Дашням, геологич Д.Амарсайхан, УИХ-ын гишүүн асан Ж.Жадамбаа, Үндсэн хуулийг батлалцсан Б.Дашзэвэг, эдийн засагч Д.Баянзул, багш С.Хандсүрэн, Чанцал, Л.Нанжид, Цагаан, С.Шагдарсүрэн гээд арав гаруй тэргүүлэх зэргийн багш, инженер Дариймаа, Чулуунцэцэг, Нямсүрэн Доржзундуй, Намсрайдорж, "Отрын адуучин", "Хавар болж дээ хонгор минь" зэрэг дууны зохиогч зохиолч, яруу найрагч Рэнцэнхорлоо гээд бүгдийг нэрлэх аргагүй. 1965 онд зохиогдсон анхны идэрчүүдийн аварга бөх Пүрэвжав бас тэдний бахархал. Гурван гэр бүл төржээ Тэр үед үсээ ургуулж халимаг тавихыг хориглодог байж. Аравдугаар анги төгсөх жилээ үсээ урт ургуулж багш нараасаа банга хүртсэн ч үл тоон явтал, ангийн багш Сэнгэжав урт үстнүүдийн үсийг тайрах санаатай н.Баярдалай гэдэг сурагчийг "Манай гэрт очоод хайч аваад ир" гээд явуулахад мань хүн галын хайч барьчихсан ирж. Уурссан багш галын хайчийг хүчтэй шидтэл хүүхдүүдийн толгой дээгүүр өнгөрч арын фанеран ханыг цоо шидэж байсан тухай тэд уулзалдах бүртээ л ярьж хөгжилдөнө. Бас хичээл хийх дургүй үедээ өглөө багшаасаа эртлэн ирж зуухнаас дутуу шатсан мод гаргаж ангиар дүүрэн утаа тавьж цонхолдог дэггүй жаалууд байж. Түүгээр ч зогсохгүй журнал дээрээ багш нарынхаа дүнг тавьж, хоёр өдөр хоригдон байцаагдсаны эцэст хэргээ хүлээж байсан гэдэг. Энэ удаагийн уулзалтад ирсэн Б.Чоёндорж, Ж.Чулуунбат, Р.Боролзой, Д.Амарсайхан нарын хөвгүүдээс Д.Амарсайханы тухай охид илүү ярих сонирхолтой.Яагаад гэвэл тэр намтар түүх арвинтай. Москвад сургууль төгссөн геологич мэргэжилтэй түүнийг багад нь "аалз" гэж хочилдог байж. Тэр багын бие жижигтэй, хөдөлгөөнтэй. Охидууд манай Амараа ч "арван зүг наян зовхистой эр дээ" гэж ирээд л тас тас хөхрөхөд мань хүн энэ хэд ингэж л байдаг юм гэсэн шиг ажирахгүй суух. Ер нь түүнд орохгүй газар, хоцрохгүй юмгүй арван тийшээ арвалздаг хүүхэд байсан учраас л аалз нэр зүүсэн хэрэг. Одоо ч энэ зан нь тавигдаагүй хөнгөн шингэн хэвээр охидын зарааланд ойр зуур дэгдээд л байна. Д.Амарсайхан нэг удаа ангийн дарга Ж.Чулуунбатад "Би ер нь их буян муутай хүн байх. Өвдөх өвчин нэг ч байхгүй, аягүй бол та нараасаа ганцаараа үлдэх байх" хэмээн халаглаж байсан гэдэг. Удаан ярилцсаны эцэст тэдний ам халсан бололтой нэг нэгнээ багын хочоор нь дуудаж, бас үерхэж байсан хосуудыг холбон шоолж хүүхэд шиг жуумалзан аальгүйтэх нь ч бий. Гэхдээ учиргүй дэлгээд ярьчихгүй. Хөгшин хүмүүс ийм юм яриад хэрэггүй гэх. Б.Чоёндорж эмч лав хайр дурлалын баатар юм байх. Хөвгүүд хичээлээ тарчихаад бөөнөөрөө сууж "Нарнаас саранд, навчнаас цэцгэнд, надаас чамд... ." гээд нөгөө алдарт захиа нэг нэгийг бичиж аваад үеийн болон доод ангийн охид руу зөөцгөөдөг байв. Д.Цогзолмаа нэлээд хөвгүүдээс хайрын захиа авч явсан нэгэн. Анх долдугаар ангид байхад нь А.Жадамбаа захиа өгөхөд нь тэр дор нь задалж уншаад "Чи надаас намхан учраас тохирохгүй" гэдэг санаагаа үйлдлээр үзүүлээд буцааж байж. Тэр хоёр хожим гуч гарсан хойноо уулзалдаад багын дурсамжаа ярихад А.Жадамбаа "манай найз л чамд өг гээд байсан юм" гээд ичингүйрч суусан гэдэг. Д.Цогзолмаад мөн ангийнх нь Одон наймдугаар ангид байхад нь хайрын захиа өгөхөд нь зөвшөөрч. Арван жилээ төгстлөө захиагаар харилцсан мөртлөө тулаад уулзаж чадахгүй ичингүйрч явсаар хоёр тийш салж байж. Хэдийгээр тэдний хайр сэтгэл бүтээгүй ч энэ ангиас Ичинхорлоо-Хөгжилсайхан, Ичинноров-Хишигжаргал, С.Жанчив-Ж.Жадамбаа нарын гурван хос гарсан байна. Цагаан сараар хамбадаа түрүүлж золгоно Гурвын гурван лам, тэр тусмаа хамба ламтай болоод ч тэрүү эндний ангийнхан их шүтлэгтэй. Бидний ярилцаж суух хооронд Р.Боролзой лам бүгдэд нь цаасанд боосон утлага, рашаан тараагаадах нь лээ. Зарим нь бүр нэмж ч авч байгаа харагдсан. Р.Боролзой лам уг нь Москвад Цэргийн их сургууль төгссөн дэд хурандаа цолтой хүн. Нэлээд хожуу лам болсон бөгөөд бага сургуульд байхдаа л ширээн дээр гарч завилж суугаад гараа хавсран ном уншдаг хүүхэд байсан нь өдгөө биелэлээ олсон хэрэг. Ч.Дамбажав хамбын хувьд багадаа "Донхор баян" цолтой. Үг дуу цөөтэй, нүдэнд дулаахан хүү байж. Түүний аав нь багш, бурхан шүтдэг хүн байсан бөгөөд хамба өөрөө ч хүүхэд байхын л сүсэг бишрэлтэй байсан гэнэ. Гэвч тэр шууд шашны мөр хөөгөөгүй. Политехникум төгсч III цахилгаан станцад ажиллаж байгаад Шашны их сургууль байгуулагдахад элсэж анхны төгсөгч нь болсон түүхтэй. Түүнээс хойш шашны зам мөр нь шулуудан өдгөө дэлхийн буддистуудын болон лам хуврагуудын холбооны дэд ерөнхийлөгч гээд нэр алдар нь Монголоос хальжээ. Хамба байнга л гадаадад ажлаар явдаг учраас ангийнхныхаа зохион байгуулсан уулзалтад тэр бүр оролцоод байдаггүй. Энэ удаа ч эзгүй байж таарсан. Түүнд яваагүй газар гэж үгүй. Африкаас бусад бүх орноор явж шашны төвүүдтэй нь танилцсан юм үзэж, нүд тайлсан нэгэн. Хамба гадаадад явах бүртээ ангийнхнаасаа нэг нэгээр дагуулж газар үзүүлдэг болоосой гэж анги хамт олон нь нэг бус удаа мөрөөдсөн нь бий. Жил бүрийн цагаан сараар тэд бөөнөөрөө хамба лам дээрээ ирж золгоод тэр жилийнхээ засал номыг хийлгээд гэр бүлээ даатгаад буцдаг гэсэн. Мөнхийн залуу, цоглог хамт олон Тэд бие биенээ л түшиж явбал ажил бүтэж, амьдрал баяр баясгалантай байдаг гэцгээсэн. Архангай аймгийн төвийн бага сургуулиас эхлээд 60 орчим жил нөхөрлөж буй энэ хугацаанд баяр баясгалан, уй гашуу, гавъяа шагнал гээд бүхий л зүйлээ хамтдаа хуваалцдаг байна. Хэн нэгэн шагнал урамшуулал авах юм уу, ар гэрт нь элдэв гачаал учрахад тэд уулзахгүй өнгөрнө гэж үгүй. Хамтдаа инээж, хамтдаа уйлна. Бие биендээ үргэлж сэтгэлийн дэм өгч, аль болох өөдрөг талаас нь харж амьдардаг. Ер нь бол мөнхийн залуугаараа цоглог хамт олон гэж өөрсдийгөө тодорхойлно лээ. Сургууль төгссөний тав, 10, 20, 25, 30 жилийн уулзалт тасралтгүй зохион байгуулсан. Заримдаа хотынх нь хөдөө очиж, заримдаа хөдөөнийнхөн хотод ирж ойн баяраа тэмдэглэнэ. Өнгөрсөн жил Архангайд очиж арав төгссөний 40 жилийн ойгоо тэмдэглэсэн. Үүнээс гадна тэд аймгийнхаа ойн баяруудад тогтмол оролцож хандив өргөнө. С.Нэргүй багшийнхаа нэрэмжит математикийн олимпиадыг санаачлан уламжлал болгон зохион явуулж байна. Гэх мэтчилэнгээр 1965 оны төгсөгчид нутаг усандаа нэр хүндтэйн дээр багшийнхаа нэрийг өндөрт өргөж яваа сурагчид. Өдий олон жил эвсэг хамт олон яваа нь ангийн багш нарын олгосон хүмүүжил гэж Б.Чоёндорж хэлнэ лээ. 2004 онд сургуулийнхаа 80 жилийн ойд хамт олноороо оролцож, хотоос С.Нэргүй багшаа хөгшинтэй нь авч очоод нутагтаа буй Сэнгэжав, Р.Бямбаахүү багш нартайгаа зад наргисан юм байх. 80 гарч яваа багш, 60 шүргэж яваа шавь нар өөрсдийгөө эмээ, өвөө гэдгээ ч умартаж баардаж, дискодож. Сүүлдээ багш нарыг хүүхдүүд ирж хүчээр аваад явсан гэнэ. Ийм л залуу сэтгэлгээтэй, цоглог хамт олон. Өдгөө 80 гарч яваа багш нартаа урт удаан насалж, шавь нартаа үргэлж хайр ивээлээ хайрлаж яваарай гэж шавь нараас нь уламжилсныг дамжуулъя. Гоо сайханч насаа нууж чадсангүй Жаран нас шүргэж яваа гэхэд тэдний ихэнх нь ажлаа хийж, бас ч үгүй наснаасаа залуу харагдах аж. Гэхдээ М.Сувдаа арай л залуу харагдаад байхаар нь "Та ангийнхнаасаа дүү юу" гэхэд, тэрбээр тэр дор нь өлгөж аваад "Би эд нараас таван насаар дүү" гэтэл охид писхийн инээлдэн худлаа ярьж байгаа юм. Бид чинь нэг ч насны зөрүүгүй чацуутнууд наадах чинь гоо сайхны мэргэжилтэн болохоор л тэр байхгүй юу гэснээр М.Сувдаагийн нас илчлэгдэв. Гэхдээ М.Сувдаа зөвхөн өөрийнхөө гоо сайханд анхаараад зогсохгүй ангийнхаа охидод үнэгүй үйлчилдэг гэсэн. Ер нь мэргэжил мэргэжлээрээ л бие, биендээ тусална. Сүүлийн үед нас ахиад ч тэрүү гэмтэж хөл гараа хугалах нь ихэсч. Энэ үедээ тэд Б.Чоёндоржийн л асаргаанд орно. Ж.Чулуунбат хөлөө хугалахад түүнийг бүтэн сар эмнэлэгт хөдөлгөөнгүй хэвтүүлжээ. Тэгэхээр нь "Чи миний найз юм байж. Ямар удаан эмчилдэг юм. Хурдан хөл дээрээ босмоор байна" гэхэд Б.Чоёндорж "Хэр удаан хэвтэнэ, төдий чинээ сайн эдгэнэ" гэж хэлснээр тэрээр зургаан сар хэвтэрт өнжсөний хүчинд өдгөө ямарч зовиургүй, эгц алхаж байгаа гэнэ. Харин Одон эмч найзынхаа үгэнд оролгүй сар гаруй хэвтээд хөл дээрээ боссоноос доголон явдаг болж. Тэдний ам халж, олон зүйлийг хөөрөлдөж цаг өнгөрч байгааг ч анзаарах сөхөөгүй. Нэгэнт уулзсаных Чимэдцогзолынхоо шагналыг угаая гээд тэр оройгоо лав салах янзгүй. (Чимэдцогзол саяхан болж өнгөрсөн Шүүхийн 85 жилийн ойгоор гавъяат хуульч болсон) Багын явдлаа ярьсаар байгаад эргээд хүүхэд насандаа очсон мэт дуу хөгжмийн багш н.Цэендолгор нүд нь сэргэчихсэн "дуугаа дуулъя" гээд цүнхнээсээ цаасан дээр бичсэн нот гаргаад Арын сайхан хангайн сургууль минь Аясхан бодолд ургаад байна Ангийнхаа ширээнд тохой нийлээд Ахиад хамтдаа суумаар байна... . хэмээн дуулахад ангийнхан түрж яг л хонхны баяраа хийж буй арван хэдтэй хүүхдүүд шиг гэгэлзэн дуулцгаав. "Цэцэрлэг хотын сургууль минь" хэмээх энэхүү дууг тэд сургуулийнхаа 80 жилийн ойд зориулж зохиосон бөгөөд Рэнцэнхорлоо шүлгийг нь бичиж, аяыг нь СУИС-ийн багш Цэцэрлэгээр хийлгэжээ. Энэ уулзалтаар далимдуулан ангийн дарга "Арван жилийн ангийнхныхаа тухай ном бичих гэж байгаа. Хүн бүр өөрт байгаа ховор нандин зургаа авчирч өгнө үү" хэмээн зар тарааснаар бидний уулзалт өндөрлөсөн. 
Д.Цогзолмаа
