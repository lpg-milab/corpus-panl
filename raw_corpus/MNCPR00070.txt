Амралтын тасагтай худалдааны төв

Шинэ байшин булангаараа Баянзүрх дүүргийн XIII хороонд буюу "Нарантуул" худалдааны төвийн ард баригдаж буй худалдааны төвийг танилцуулж байна.
Тус барилга ирэх наймдугаар сард ашиглалтад орох юм. Олон улсын жишигт нийцсэн, шинэ техник, технологиор баригдаж буй "Дүнжингарав" худалдааны төв бүх төрлийн худалдаа, үзвэр, үйлчилгээний төвүүдийг нэгтгэсэн томоохон хэмжээний цогцолбор болох аж. Уг цогцолбор ОХУ, БНХАУ-ын томоохон худалдааны төвүүдийн жишиг, стандартаар баригдаж байгаа. Нийт 260.000 м2 ашиглалтын талбайтай. Өөрөөр хэлбэл, "Нарантуул"-аас хэд дахин том байх гэнэ. Бүрэн ашиглалтад орсон үедээ өдөрт 150-200 мянган хүнд үйлчлэх хүчин чадалтай юм байна. Барилга В 3, В 2 гэсэн хоёр хэсэгтэй бөгөөд В3 гурван давхар, В 2 нэг давхар. Өнгөрсөн оны аравдугаар сараас эхлэн баригдсан үйлчилгээний зориулалттай тус барилга ачааны лифт, урсдаг шал, шат зэрэг шинэ технологийг цогцоор нь анх удаа нэвтрүүлж байгаараа онцлогтой. Түүнчлэн агааржуулагч, гэрэлтүүлэг сайтайгаас гадна үйлчлүүлэгчдэд зориулсан амралтын тасагтай. Нэгэн зэрэг 800 хүнд үйлчлэх хоолны заалтай. Түүнээс гадна бие засах газар, машины зогсоол зэрэг нийтийн үйлчилгээ нь үнэ төлбөргүй. Гадна талбайдаа 10 мянган автомашины ил зогсоолтой бөгөөд өдөрт 25-50 мянган автомашины багтаамжтай байх юм байна. Тус компанийн захиалагчаар "Инвэкс" ХХК, барилгын гүйцэтгэгч компаниар БНХАУ-ын "Дүовэй ууны" компани ажиллаж байгаа аж. "Дүовэй ууны" компани Хятад улсад гүйцэтгэлийнхээ чанараараа эхний аравт багтдаг байна. Барилгыг металл хийцээр барьж байгаа юм. Мөн ОХУ, БНХАУ-ыг холбосон төв төмөр замаас салаалсан оролттой юм байна. Ингэснээр төмөр замаар тээвэрлэж ирсэн ачаа худалдааны төвд шууд буух боломжтой гэсэн үг. 
Х.Цэнд-Аюуш

