Монголын говь дахь солирын тогоо Ангараг дээрх тогоотой их адилхан

Профессор, Такафуми Мацуйтай цуврал лекцийнх нь дараа уулзаж ярилцлаа. Тэрбээр Японы ШУА-ийн жинхэнэ гишүүн аж.
-Таныг Монголд анх удаа ирж байгаа гэж сонслоо. Юуны өмнө манай орны талаар төрсөн бодлоо хуваалцаач? -Монгол социалист орон байсан гэдгийг мэднэ. Би Кубад 10 жил судалгааны ажил хийсэн. Тиймээс Монгол, Куба хоёрын харьцуулж байна л даа. Кубад шинжлэх ухааны бүх салбар бий. Монгол ч адилхан юм. Гэхдээ танай орон шинжлэх ухааны судлагдахуунаар илүү арвин баялаг, эрдэмтдийнх нь мэдлэг өндөр, судалгаа хийх машин техниктэй юм. Мөн миний лекцэнд суусан оюутнууд сонирхолтой, шинжлэх ухааны мэдлэгтэй асуултууд тавьж байсан нь надад таалагдсан. Тэд дахиж хэзээ лекц унших вэ гэж асууж байсан шүү. -Та ирээд удаагүй ч манай эрдэмтэдтэй уулзан, шинжлэх ухааны байгууллагаар орж танилцсан байх... -Одон орны чиглэлээр ажиллаж байгаа залуу хүмүүс ч байна, настай хүмүүс ч байна. Энэ чиглэлийн тоног төхөөрөмж харьцангуй их өртөг өндөртэй. Дэлхийд одоо 10 метрийн диаметртэй дурангаар од эрхэс, огторгуйг дурандаж байгаа. Гэтэл Монголд 20 см-ийн диаметртэй дуран ашиглаж байгаа нь хүнд юм. Тиймээс монголчууд илүү ойр, онцлогтой судалгааны салбарыг сонговол зүгээр юм уу гэж бодсон. Монголын шөнийн тэнгэрт од их сайхан харагддаг юм байна. Тиймээс энэ чиглэлийг судалбал яасан юм бэ. Хоёр жил орчмын дараа Монголын говь орчмоор нар хиртэнэ. Тэр үед одон орны олон эрдэмтэн ирэх байх. -Та хэдийнээс эхэлж од эрхэс, гариг ертөнцийг судлах болов? -1957 онд хуучнаар ЗХУ гэж байхад "Спутник-1" нэртэй дэлхийн анхны хиймэл дагуулыг хөөргөж байсан.Түүнийг харсан цагаас л одон орон судлах сонирхолтой болсон. Намайг дээд сургууль төгсөөд магистрт орох үед Америк саран дээр буух том төсөл хэрэгжүүлж байсан. Түүнээс үүдэн сарны судалгааг хийе гэж бодсон. -Тэгвэл сарны талаар олж авсан таны анхны шинэ мэдлэг юу байсан бол? -Магистрын эхний жилдээ эрдэм шинжилгээний нийтлэл бичиж байсан. Сарны хөрсний зузаан нь 300 км орчим бөгөөд энэ нь шаварлаг магниум бүрхүүл юм. Яагаад гадаргуу нь ийм хайлмаг хэрнээ цөм нь хатуулаг байгаа юм бэ гэсэн санааг нийтлэлдээ тусгасан. Миний энэ өгүүлэл тухайн үедээ дэлхий даяар шуугиан тарьж байсан. -Таны судалгааны нэг хэсэг нь Санчир гариг түүний дагуул Титаныг судлахад чиглэгддэг. Энэ талын судалгааны ажил ямар үр дүнтэй байгаа вэ? -Титан бол дэлхийтэй маш төстэй юм биш үү гэж би төсөөлдөг. Үүнийг судалгаагаараа магадалж байгаа. Би өмнөх лекцэн дээрээ ч хэлж байсан. Титан дээр ус болон метан байгаа гэж. Титан бол ус метаны цикл эргэлтэд байдаг. Дэлхий дээр яагаад амьд организм үүсэв гэхээр усны эргэлт явагдаж байдаг болохоор гэсэн хариу ирдэг. Тэгвэл Титаны хувьд ус хөлдөж мөс болон эх газар болсон. Харин метан ус шиг хөдөлгөөнт эргэлт үүсгэж байгаа. Дэлхий анх үүсч байхдаа азот, метанаас бүрдсэн агаар мандалтай байсан. Одоо Титаны агаар мөн л азот, 10 хувь нь метан байгаа. Дэлхийтэй маш төстэй. Тиймээс Титан дээр амьдрал үүсэх боломжтой. Цаг хугацааны л асуудал байгаа. Титаны гадаргуу дээр сорин (tholin) хэмээх улбар шар өнгөтэй органик бодис байдгаас тийм өнгөтэй харагддаг. Би Америкийн Сансар судлалын төвийн Калифорнид байдаг хүрээлэнтэй хамтарч Титан дээр байгаа тэрхүү улбар шар өнгөтэй сорин хэмээн органик бодисыг гаргаж авах судалгаа хийж байна. Одоогоор лабораторид туршилтаар гаргаж авсан бодис, ажиглалт хоёрыг харьцуулж байгаа. Мөн Титан дээр байгаа метаны цикл яаж явагддаг талаар судалгаа хийж байна. -Та бас Ангараг гаригийг судалдаг... -Тийм ээ. Ангараг гариг дээр усны голдирол, ай сав байгаа нь батлагдсан. Яаж ийм зүйл бий болов. Яагаад Ангараг гариг өөрчлөгдөв гэдгийг судалж байгаа. -Та Японд амьдардаг уу, эсвэл Америкт уу? -Японд ч байна. Америкт ч байна. Ер нь их олон улс орноос явж лекц уншдаг. Өнгөрсөн сар Германд очсон. Монголоос буцаад Хятад, Мексик, Куба явах ажлын хуваарьтай. Японд хийж байгаа ажил маань солирын цохилтын судалгааг лабораторид туршиж байгаа судалгаа юм. 10 км/секундын хурдтай цохилтоор үүсэх процесс яаж явагддагийг судалж байгаа хэрэг. Ийм туршилт дэлхийд ганцхан манайх л хийж байгаа. Гэхдээ бид олон орны эрдэмтэдтэй хамтарч ажилладаг. -Ирэх жил таныг дахин Монголд ирнэ гэж сонссон. Ямар ажлаар ирэх вэ? -Хэрэв судалгааны ажлын хүрээнд зарцуулагдах төсөв батлагдвал дараа жил ирнэ. Монголын өмнөд говьд байх солирын бөмбөгдөлтөөс үүссэн тогоог судлах ажил хийх юм. Учир нь Монголын говьд үүссэн тэрхүү тогоо нь дэлхий дээр үүссэн анхны солирын тогоо юм биш үү гэсэн таамаг бий. Үүнээс гадна Ангараг гариг дээр ажиглагддаг солирын бөмбөгдөлтийн тогоотой төстэй байдаг учраас сонирхсон хэрэг. Үүнийг Ангараг гариг дээрх тогоотой харьцуулж судалж болно. Тиймээс анхаарал татаж байгаа юм. 
Д.Оюунтуяа
