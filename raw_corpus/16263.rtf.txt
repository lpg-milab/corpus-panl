№300(16263)
1985 ОНЫ АРВАН ХОЁРДУГААР  САРЫН 14.
Малчны ахуй

Манай намын нийгэм, эдийн засгийн бодлого хөдөөгийн хүн амын аж байдал, соёл ахуйн хөгжлийг сайжруулахад чиглэж байдаг бөгөөд зорилтыг хэрэгжүүлэх нь хот, хөдөөгийн хүн амын аж байдал, соёлын түвшинг аажмаар ойртуулах нөхцөлийг бүрдүүлэх болно. 

Хувьсгалын жилүүдэд хөдөөгийн хөдөлмөрчид, ялангуяа малчдын амьдрал ахуйд асар их өөрчлөлт гарч, хөдөлмөр ахуйн нөхцөл нь дээшилж, соёлч байдал сайжирч, мөнгөн орлого нь ихээхэн нэмэгдсэн юм. 

Малчдын өрх бүр радио хүлээн авагчтай болж, шинэ сонин мэдлэг өдөрт нь сонсож мэдэх боломжоор хангагдаж Баян-Өлгий аймгийн бүх сум, бригад, Говь-Алтай, Өмнөговь, Дорнод аймгийн зарим бүс нутгийн малчид гэртээ телевизор үзэж байна. Суурьдаа цахилгаан гэрэлтэй малчдын тоо жилээс жилд нэмэгдэж Сүхбаатар аймгийн Асгат зэрэг олон сумын малчдын суурийн тавь хүртэл хувь, цахилгаан станцтай болжээ. 

Малчдын орон сууцны нөхцөл дээшилж төмөр зуух, дулаан пийшин, цагаан бүрээс, цаваг, хишиг, модон шал, хивс, орчин үеийн хийцтэй авдар шүүгээ, ор, гар нүүр угаалгын болон хөнгөн маягийн усан шүршүүр зэрэг зүйлээр шинэ гэрийн тавилга тохижиж сайжирлаа. 

Нам, засгаас төлөвлөгөөтэйгөөр хэрэгжүүлж байгаа арга хэмжээний үрээр хөдөө нутагт системтэй ажиллах ахуйн үйлчилгээ бий болж, үйлчилгээний нэр төрөл олшрон, хамрах хүрээ нь улам өргөжиж байна. Одоо нийт суманд ахуйн үйлчилгээний тохилог төв буюу захиалга хүлээн авах, олгох цэг байгуулагдсаны дээр автомашинтай явуулын үйлчилгээний бригадууд малчдад үйлчилж байна. 

Дундговь, Хөвсгөл, Хэнтий зэрэг олон аймагт үйлчилгээний явуулын бригадаар хими цэвэрлэгээ, оёдол эсгүүр, үсчин, зурагчин, гутал засвар, цаг, радио засвар, нүүдлийн халуун устай иж бүрэн үйлчилгээ үзүүлж малчдын ахуйн соёлыг дээшлүүлэхэд тус хүргэж байна. 

Хөдөөгийн хөдөлмөрчид, малчдын аж байдал, соёл ахуйн нөхцөл ийнхүү сайжирч чанарын өөрчлөлт газраар байгаа боловч цаашид шийдвэрлэвэл зохих асуудал, хийх ажил маш их байгааг тус улсын хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программд тодорхой дээшлүүлэн тавьсан билээ. Юуны урьд соёл ахуйн үйлчилгээг аль болохоор мал аж ахуйн үйлдвэрлэлийн үндсэн нэгжид ойртуулах хэрэгтэй учир төрөл бүрийн явуулан үйл ажиллагааг арвижуулах талаар Нийтийн аж ахуй, үйлчилгээний Яам, түүний орон нутгийн байгууллагууд санаачилга гаргаж, нийтийн аж ахуй, үйлчилгээний асуудлыг БНМАУ-ын Ардын Их Хурлын чуулганаар хэлэлцүүлэхийн өмнө өрнүүлж байгаа ажилдаа бүтээлчээр тусгах нь чухал байна. Явуулын үйлчилгээг малчдын амьдрал ахуйн бодит шаардлага, нутаг орны онцлогт тулгуурлан ангилан төрөлжүүлж, шуурхай болгоход голлон анхаарах ёстой. Хөдөөгийн нэг хүнд ногдох ахуйн үйлчилгээний хэмжээг арван таван жилийн дотор 1, 8 дахин нэмэгдүүлэх Программын зорилтыг хэрэгжүүлэхийн тулд суурин болон явуулын үйлчилгээнээс гадна захиалга хүлээн авах цэгүүдийг олноор байгуулж, шаардагдах боловсон хүчнийг сурган бэлтгэж, материаллаг бололцоог бүрдүүлэхэд их хүч анхаарал тавивал зохино. 

Саяхан хуралдсан МАХН-ын Төв Хорооны XI бүгд Хурал дээр нөхөр Ж. Батмөнх хэлсэн үгэндээ ажиллагчдын тогтвор суурьшил хангалтгүй нь тэдгээрийн ажиллах амьдрах нөхцөлийг газар бүр жигд зохистой шийдвэрлэж хараахан чадаагүйтэй холбоотойг тэмдэглээд хөдөөд хөдөлмөрлөх нөхдөг, ахуйн үйлчилгээ сайжруулахын тулд хөдөө аж ахуй, хүнсний зорилтот Программд тусгагдсан арга хэмжээг ирэх VIII таван жилийн болон жил тутмын төлөвлөгөөнд тодорхой тусгаж хэрэгжүүлэхийг цохон заажээ. 

Малчдын болон хөдөөгийн механикжуулагчид, төрөл бүрийн мэргэжилтний орон сууцны нөхцөлийг сайжруулан, угсармал модон байшин үйлдвэрлэх, ойрын зориулалттай гэр, сууцыг олшруулах, гэрийн эсгий, дотуур, гадуур бүрээс, гэрийн мод, тавилгын үйлдвэрлэлийг нэмэгдүүлэхийн тулд Ой модны аж үйлдвэрийн Яам, Нийтийн аж ахуй, үйлчилгээний Яам, тэрчлэн үйлдвэр аж ахуйн газрууд нөөц бололцоогоо дайчлан тодорхой ажилд орох цаг болжээ. Малчдын орон сууцны нөхцөлийг сайжруулахад тэдний өөрсдийн санаачилга нэн чухал учраас аж ахуйн аргаар болон хоорондоо хоршиж хүч, хөрөнгө, хөдөлмөрөө нийлүүлэн орон сууцны байшин барих ажлыг дэмжиж туслалцаа үзүүлэх талаар санаа тавих хэрэгтэй байна. 

Малчдын ахуйн салшгүй бүрэлдэхүүн хэсэг болсон сүү, цагаан идээ бэлтгэх, мал аж ахуйн бүтээгдэхүүнийг тордох, боловсруулах ажилд орчин үеийн хэрэгсэл нэвтрүүлэх, сүү тосны машин, ааруул шахах зүсэх төхөөрөмж, ноосны шахуурга, хяргах агрегат, арьс, сур элдэх механикжсан хэрэгслээр хангахад Шинжлэх ухааны Академи, Хөдөө аж ахуйн Яам ажил хэрэгч санаачилга гаргах ёстой. Малчдад худалдааны үйлчилгээг ойртуулж, худалдааны агент, автомухлагийн үйлчилгээг нэмэгдүүлэн сайжруулах, ахуйн шаардлагатай бараа материалаар хангах ажлыг эрчимжүүлэх хэрэгтэй байна. 

Намын байгууллагууд малчдын ахуй, нөхцөлийг сайжруулах ажлыг зохион байгуулахдаа юуны урьд хүний хүчин зүйлийг голчлон анхаарч, цахилгаанжуулах, механикжуулах, хөдөлмөр, хөнгөвчлөх арга хэмжээг малчдын ахуйд нэвтрүүлэх, тэдний хөдөлмөрийг хамт олны хэлбэрээр зохион байгуулах замаар хөдөөгийн хүн амын аж байдал, соёлын түвшинг хотынход аажмаар ойртуулах намын бодлогыг хэрэгжүүлэхэд ойрын болоод хэтийн төлөвтэй иж бүрэн арга хэмжээг системтэйгээр авч явуулахад ихээхэн хуч чармайлт тавивал зохино. 

