Гадаад эзэнтэй цэнгээний газрууд монгол охидоор орлого олж байна

Монгол охидод их мөнгө, сайхан амьдрал амлаж хил дамнуулан худалдах хэрэг ихсэж байна гэсэн мэдээ гарах болсон.
Харин монголд ийм төрлийн бизнес хийж мөнгө олдог гадаад иргэд байдаг юм байна. Тодруулбал, гадаад эзэнтэй томоохон баар, ресторан монгол охидыг караокед суулган худалддаг байж мэдэх аж. Эх сурвалжийн мэдээлж байгаагаар дээрх газруудын кароекегаар үйлчлүүлж байгаа гадаад иргэд монгол охидыг хажуудаа суулган наргидаг юм байна. Тэд эхлээд өмнөө зэрэгцэн зогссон нүцгэн шахуу охидоос өөртөө таалагдсанаа сонгоно. Сонгосон охидоор дуу дуулуулж, архи хундагалуулна. Дараа нь хамт хононо. Энэ бүгдийг хийсэн охид 50-80 мянган төгрөг авдаг аж. Охид үйлчлүүлэгч хүнд аль болох их архи уулгаж, тус бааранд орлого оруулах үүрэгтэй бөгөөд үүний тулд өөрсдөө ууна. Тэд согтох ёсгүй бөгөөд согтохгүйн тулд ургамлын тос, усаар зуурсан түүхий гурил зэргийг уудаг гэнэ. Тэднийг Агаши хэмээн солонгос үгээр нэрлэдэг. Энэ нь монголоор биеэ үнэлэгч гэсэн үгтэй утга дүйнэ. Агаши нарыг хариуцаж даргалдаг хүнийг мадам гэнэ. Мадам охидод яаж ажиллахыг заадаг аж. Энэ мэт хууль бус үйл ажиллагаа явуулдаг олон газар байдаг аж. Уг мэдээллийн мөрөөр "Ванана" баарыг зорьсон юм. Хан-Уул дүүргийн 120 мянгатад буюу Энхтайвны гүүрний баруунтай байрлах тус бааранд тайчих үзүүлбэрээр үзүүлдэг юм байна. Хоёр давхарт баар, караоке байрлана. Тэнд 18 цагийн үед очиход ажил жигдрэх арай болоогүй бололтой, үйлчлүүлэгчидгүй байлаа. Хэдэн охид нааш цааш холхилдон, нүүр амаа янзалж, хувцсаа сольж байлаа. Зөөгч, бармен охидоос караокед охид ажилладаг эсэхийг лавлахад "Урнаа мадам чөлөө авсан. Гэрлээ захирал одоогоор байхгүй байна. Зун охидууд энд байрлаж ажиллаж байсан. Харин одоо зочид ирэхээр ирж ажилладаг. Жуулчид ховор байгаа учир зочид ирэх нь багассан юм шиг байна лээ. Урд нь Сараа хэмээх мадам ажиллаж байсан юм. Тэр мадамыг ажиллаж байхад 20, 30 охин гурван давхарт байрлан ажилладаг байсан. Тэр эмэгтэй гадаадуудтай их танил юм шиг санагдсан. Одоо "Жэникс" хэмээх газар ажиллаж байгаа гэж сонссон юм байна" гэлээ. Тус баарны эзэн нь Yон хэмээх солонгос хүн байдаг аж. Харин монгол талын захирал нь Гэрлээ хэмээх 40 орчим насны эмэгтэй байдаг гэнэ. Гадаад хүмүүс үйлчлүүдэг болоод тэр үү монгол караокетэй харьцуулахад үнэ өндөртэй юм. Нэг хүн цагийн 35 ам.доллар төлдөг. Караокед үйлчлүүлэхдээ заавал виски авах ёстой гэнэ. Шил виски 180-350 ам.долларын  үнэтэй юм байна. Нэг зочин 500 мянган төгрөгөөс дээш орлого оруулж байж охидыг авч явдаг гэнэ. Дээрх ажлыг хийдэг Х-тэй холбоо барьж уулзсан юм. Тэрээр энэ ажлыг хоёр жил хийсэн юм байна. Одоо гуравдугаар курсийн оюутан. -Ямархуу хүмүүс үйлчлүүлдэг вэ? -Ихэнх нь ази хүмүүс байдаг. Европчууд ирдэг л дээ. -Үйлчлүүлэгч ямар нэгэн байдлаар зодох, мөнгөө өгөхгүй байх тохиолдол гардаг уу? -Зарим нэг зэрлэг хүн байдаг л юм. Би анх ажилд орохдоо айснаасаа болоод хөл минь мэдэгдэхээр чичирч байсан юм. -Зодуулсан тохиолдолд мадам юм уу баарны эзэд хариуцлага хүлээх үү? -Юу гэж дээ. Бидний л хохь болно шүү дээ. Дандаа зодуулдаг азгүй хүн гэж хаана байх юм. -Өдөрт хэдэн төгрөг олдог вэ? -Ширээнд суусан тохиолдолд 10 мянган төгрөг, орой таксины мөнгө 1000 төгрөг авдаг. Үйлчлүүлэгч 50-80 мянгаг төгрөг өгнө. -Энэ газраас өөр хаана ийм ажил байдаг бол? -Одоо "Женикс", "Хан палас"-т олон үйлчлүүлэгч очдог гэсэн. Ер нь бол солонгос эзэнтэй баар, ресторан, зочид буудлууд дотроо караокетэй л бол энэ төрлийн үйлчилгээ байж л байгаа даа. -Хэдэн цагийн үед гэртээ харьдаг вэ? -Үүрээр дөрвөн цагийн үед гэртээ ирдэг. Өдөр нь сайн унтаж аваад орой ахиад л ажилдаа гарна даа. -Энэ ажлыг нийт хичнээн эмэгтэй хийдэг бол? Мэдэхгүй ээ. Олон л байдаг байх аа. Манай ангид л гэхэд гурван охин ажилладаг юм шиг байна лээ. Ихэнх хувийг нь оюутнууд эзлэх байх. Хэрвээ бид энд ажиллахгүй бол Монголын хэдэн хувцасны дэлгүүр дампуурах байлгүй дээ. 
Х.Цэнд-Аюуш
