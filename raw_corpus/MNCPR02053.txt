"Москвагаас ярьж байна"-д явалгүй "Монгол кино"-нд шингэсэн хүн

Жараад оны дундуур Монголын радиод номер нэг гэгддэг нэвтрүүлэгч Цэвээндоржтой хослон нэгэн эмэгтэйн цээл сайхан хоолой уянгалаг, яруу цуурайтдаг байсныг санаж байна. Тэрхүү цээл сайхан хоолойгоороо "Чиний өнөө эр хүний арван гурван мэх чинь энэ үү? 
Нэг бригад байтугай өнөөх нийслэлдээ очсон ч салахгүй юм байх аа" гээд инээд алдан хүний хор шарыг малтдаг радиогийн нэвтрүүлэгчтэй уулзахаар цаг болзон нэгэн эмнэлэгт хүлээх зуур "карт" бичигч охиноос Цэнд-Аюуш харагдаагүй биз гэхэд -Ямар? -Яагаав "Ягаанаа", -Өө ирээгүй ирээгүй гэлээ. Тэрбээр бидний мэдэх энэ л нэрээрээ олонд алдаршсан хүн. Бид хоёр нэгэнтээ Монгол кино гэдэг их айлын халуун тогооноос халбагадаж явсан улс. Тэрбээр нэгэн сонинд өгсөн ярилцлагадаа "Лабораторийн Дашхүү анх намайг "Ягаанаа" гэж дуудахад дургүй хүрмээр эвгүй байсан. Харин одоо "Ягаан" гэхгүй бол бараг гомдох шахуу болчихож" гэснийг тод санаж байна. Хэрхэн радиогийн нэвтрүүлэгч болсон тухайгаа "Би театрт зургаан жил ажиллаад радиод нэвтрүүлэгчээр орсон. Ордгийн шалтгаан нь цалин өндөр, хэдэн жил ажиллачихвал Москвагийн радиод нэвтрүүлэгчээр суудаг байлаа. Энэ бүхэн намайг дуудсан хэрэг. Тэр үед радиод нэвтрүүлэг хийнэ гэдэг маш хариуцлагатай ажил, нэг өгүүлбэр байтугай нэг үг буруу хэлбэл "Дээлээ толгой дээрээ нөмрөх" юм болдог байлаа. Эфирт гарахаар "Миншер" өрөөнд чимээ гаргалгүй текст хүлээн суухад эфир эхлэхээс нэг хоёрхон минутын өмнө хаалган доогуур редакторын зассан текстийг шургуулан өгнө. Тэрний нь учрыг олж унших гэж зовсны эцэст нэг юм уншсан болдог байлаа. Надтай цуг суудаг Цэвээндорж үнэхээр авьяастай нэвтрүүлэгч. Текстээ дээгүүр харан унших атлаа доошоо харандаагаар зурж тэмдэглэдэг хачин мэргэжсэн хүн байж билээ" гэж ярьсан юм. Москвад суух гэж байсан нэвтрүүлэгчийн амьдралыг орвонгоор нь эргүүлсэн нэгэн явдлын талаар өгүүлье. Л.Ванган багш " Цэнд-Аюушаа чи кино үйлдвэр дээр яваад ир. Жүжгийн ангитай болж арван хүн авахаар болсон. Нэг орон тоог чамд үлдээсэн. Чи ирж ор" гэжээ. Ингээд л Монгол кинонд үлдэж. Тэрбээр "Нийслэл хүү" киноны зохиолд "Ягаан гажид"-ын дүрийг надад зориулж хийснээр би өнөөдөр олны танил болсноос гадна Ванган багш "Өглөө" киноны Лхам авгайд намайг сонгохдоо Бодоогийн сүүлэрдэг хүн арай залуу байна хөгшрүүлэх хэрэгтэй гээд намайг хөтлөн нүүр хувиргагч Баяржаргал дээр дагуулж очоод "За хүү минь наад хүнээ нэлээн хөгшин болгоод өгөөрэй" гэсний дагуу дор нь янзалчихлаа. Тэгээд ч зогсохгүй хувцасны өрөөнд дагуулан орж олон янзын хувцас шилж шилж нэлээн хуучин эхнэр дээл сонгон надад өмсүүлсэн нь Лхам авгайн дүрийг амилуулаад явчихсан" хэмээн дурсаж сууна. Ялангуяа, орчуулгын кинонд дуу оруулах үеэ дурсахдаа манайхан их эвсэг. Р.Дамдинбазартай ажиллахад түшигтэй, ноён нуруутай хүн байлаа. Ер нь кинонд ам барьж, дуу оруулна гэдэг амаргүй. Дэлгэцний гэрэлд үгээ уншиж ам барьж дүрдээ шингэх бас л амаргүй. Чимид-Осор гуай нэг удаа дуу оруулж байхдаа дүрдээ хөтлөгдөн микрофоноосоо өнгөрөөд явчихаж билээ. Манай "Шукар" /Чимид-Осор гуайг жүжигчид ингэж дууддаг/ дуу хийхдээ суугаа бол сууж, босоо бол босож, хөдөлж байвал хөдөлж бүх л дүрсийг дуурайдгаас амьд дүр гардаг, одоогийнх шиг текст уншдаггүй байлаа. Бас Элбэгсайхан бид хэд зааланд дуу оруулаад байтал нэг юм түс хийгээд унаад өгөх нь манай Элбэгээ яасан ч юм бүү мэд уулаасаа их шогч тоглоомтой болохоор нь маяглаж байна гэж бодоод хүүе "Кольцо" эхэллээ, босооч гээд өшиглөөд авлаа. Хөдөлдөггүй. Гэрэл асаавал мань хүн үнэхээр ухаан алдсан байсанд бид сандралдан түргэн мүргэн болж байлаа. Дуу бичлэгийн өрөөнд хэдэн цагаар ч хамаагүй зогсдогоос ядарсан байсан. Өргөтгөлд ороод дууны заал уужим том болсон. Ер нь киноны дуу чимээ, хөгжим яриа бичнэ гэдэг бүлэг бүрээс хайчлан "Кольцо" битүү гогцоо болгонг наасан дүрсийг кольцо гэдэг. Орчуулгын кинонд кольцо хийхдээ уул киноны бүлэг бүрийн зөвхөн яриатай хэсгийг салган хийдэг. Энэ тухай монтажчин С.Дарьсүрэн "Орчуулгын кинонд кольцо хийхдээ дуу оруулах жүжигчдэдээ тохируулж янз бүрийн хэмжээтэй хийдэг, туршлагатай У.Осор, Д.Чимид-Осор, Р.Дамдинбазар гуай, Ц.Цэнд-Аюуш, Т.Цэмпилмаа, Элбэгсайхан, Карма, Ш.Цэцэгмаа нарт кольцо "бөөндөн" энэ нь 50-60 метр урттай нэг ийм кольцог Цэнд-Аюуш ямар том кольцо вэ, яаж дуусах юм бэ? гэхээр нь амны хайрцаг уруулын хөгжил сайтай улсад юу байхав гэдэг. Тэгээд ч тэдний дуу хийсэн киноны бичлэг хурдан байдаг. Туршлага багатай шинэхэн жүжигчдийн кольцо богино 5-10 метр орчим байдаг учир нь ам барих гэж олон дахин эргүүлэхэд амар байдаг юм. Ер нь Цэнд-Аюуш "амны хайрцаг" уруулын товшилт яг "синхром" барьдаг болохоор дуу бичих түвэггүй байдаг" гэж байсан. Ц.Цэнд-Аюуш гэдэг энэ хүн хүүхдийн театр, радио, кино гэдэг их урлагт хөл тавьсаар даруй 50 шахам жил болжээ. Хүүхдийн театрын тайзнаа хэд хэдэн жүжигт гол дүр бүтээдэг байсан бөгөөд кинонд голдуу туслах дүр бүтээж тэр нь үзэгчдийг байлдан дагуулж чадаж чайлаа. Би ер нь яасан хачин хүн бэ дээ дандаа л ха чин юманд тоглодог. "Тамирын охин"-д ганц гол дүр бүтээхдээ бас л үл бүтэх ааштай Норов авгайн дүрд тоглосон. Хамгийн сүүлд бүр болиод хонь төхөөрөх болдог юм байна. Театрын найруулагч Г.Доржсамбуу агсны "Монголын нэг өдөр" кино хамгийн хүнд нь. Тэнд хонь төхөөрөх юм боллоо. Эмэгтэй хүн хонь төхөөрөх гэж хаашаа харсан юм байхав. Нэгэнт ийм дүр оногдсон болохоор аргагүй л хонь төхөөрөх болж, өнөөх зургаа хичнээн ч дубль авахуулснаа санахгүй байна. Хонио дээш нь харуулах тоолондоо, -Хонь минь намайг уучлаарай чи яасан үйлийн үртэй хонь вэ? Би яасан үйлийн үртэй жүжигчин бэ? Ум мааний бад ми хум" гэхийг найруулагч сонсчихоод "Цэнд-Аюуш гуай зүгээрээ зүгээр, би нүглийг нь даая" гэж билээ. Тэр киноноос хойш нэг их удаагүй өөд болсон доо хөөрхий" гэж сэтгэл нь сэмэрч байлаа. Цэнд-Аюуш ямаршуухан чансаатай хүн гэдэг нь юм юманд харагддаг. "UBS" телевизийн "Шинэ өглөө" нэвтрүүлэгт оролцож байхад үзэгч олон "гавьяат болоорой" гэж сэтгэлээсээ ерөөж байсан. УГЗ О.Уртнасан "Ард түмний гавьяат" Цэнд-Аюушийн тухай "Бид нэг нутаг усных, анх "Тус биш ус" кинонд зурвасхан гараад өнгөрдөг хэсэгт Дорлигийн авгайд тоглодог. "Эртний нутгийн солонго" киноны зурганд туслахаар Ж.Биндэр зохион байгуулагчаар, УБИС-ын оюутан Ч.Авирмэд бэлэн Зэнээ жолоочоор бас Мяасүрэн бид хэд Говь-Алтайд явж байхдаа би Авирмэдийг "Чи манай нутгийн Дэлгэрхангай уулын энгэрийн ганц согоог авчихдаг сүрхий эр шүү" гэж цаашлуулсан юм. УГЗ, кино найруулагч Х.Дамдин: "Миний кинонд Цэнд-Аюуш тоглоогүй ч миний найруулсан орчуулгын кинонд дуу оруулж байсан. Ер нь манай хүн жүжиглэх гоц авьяастай. Түүний бүтээсэн туслах дүрүүд жижигддэггүй, гол дүрээ улам тодруулдаг онцлогтой. Ялангуяа "Ягаан Ганжид", "Лхам" авгайн гээд өчнөөн олон сайн дүрүүд бүтээсэн. Орчуулгын кинонд дуу оруулахдаа ёстой гаршсан мастер түүний "Ийм нэгэн явдал" киноны Калугины (Мангаа) дууг маш чадмаг оруулсан. Заримдаа орчуулгын киноны гол дүрийг тэндээс ч илүү амилуулдгаараа бусдаас ялгардаг. Хувь хүний хувьд хүнд их тусархуу, хов жив хөөцөлддөггүй, эршүүд, шулуун шударга зантай хүн дээ. Бид хоёр хэд хэдэн орчуулгын кинонд ажилласнаас Сибирийн охин кинонд нэгэн дүрд сайн дуу оруулсан гэж дүгнэсэн. СТА, жүжигчин Т.Цэмпилмаагаас жүжигчин хүнд инээх амархан байдаг уу гэхэд "Жүжигчин хүнд уйлах амархан инээх хэцүү. Ялангуяа Цэнд-Аюуш эгч шиг инээх бүр хэцүү. Уйлах бол сэтгэлийн хямралд амархан автагддагаас нулимс өөрийн эрхгүй гардаг. Харин инээд бол сэтгэлийн гүнээс жинхэнэ инээх техникийг Цэнд-Аюуш эгч сайн эзэмшсэн мэргэжлийн жүжигчин. Цэнд-Аюуш эгчийн эргэн тойронд сайхан хүмүүс байсан. Дамдинбазар гуай, Элбэгсайхан хоёр илүү ойр. Тэдний тоглоом хүн гомдмоор хатуу байдаг. Цэнд-Аюуш эгч ч мөчөөгөө өгдөггүйсэн гэж байлаа. Харин Ягаан Гажидтай ярилцаж суухад миний өмнө хонхот Арслангийн овогт Чойжилын Авирмэд, Цагаандэндэв овогт Цэндийн Цэнд-Аюуш нарын амьдралын түүхэнд холбогдох баримт бичгүүд, сонин хэвлэлд нийтлэгдсэн материалууд, жүжгийн танилцуулга гэсэн хаяг бүхий хавтастай зүйлийг өмнө минь дэлгэж билээ. Түүнийг нь үзэж суугаад "Та ном гаргаач" гэвэл, "Яршиг даа, Дашхүү минь. Ном гаргах тэр их мөнгө цаас хаана байхав. Тэгээд ч миний тухай хэн уншихав" хэмээсэн. Үүнийг нь би эрс эсэргүүцэж "Дурсамж номоо хэвлүүлчихсэн байхад гавьяатаас чинь үнэтэй юм үлдэнэ шүү дээ" гэсэн юмдаг. Үүнээс улбаалан ер нь гавьяат гэдэг хүсүүштэй эд боловч дэлхийд гавьяат дуучин Майкл Жексон, Мадонна гэдэггүй. Тэд заяасан нэрээрээ алдаршин од болон орд харшид тансаг амьдарч байхад манай ардын жүжигчид, гавьяатууд юутайсан билээ хэмээн театр, киноны нэрт найруулагч И.Нямгаваа нэгэн телевизэд өгсөн ярилцлагадаа онцлон тэмдэглэж байснаар энэхүү нийтлэлээ өндөрлөе. 
П. Дашхүү 


