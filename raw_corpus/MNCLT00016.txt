Г.ДАМБА

АНГИЙН <<ДАЙСАН>> 

Байцаагч Агвааны бие байнга чилээрхэнэ. Зүрх нь тасалдан, амьсгаа нь боочих гэж зовооно. Ажил хөдөлмөр хийх байтугай алхах гишгэхээс ч дургүй нь хүрнэ. Ажилдаа ирээд гурван давхарт байх өрөөндөө хүрэх гэж амьсгаадаж, ёолж, бөөн хараал тавина. Гэргий нь нөхрийнхөө төлөө шаналсаар гунхаж явах гучин насандаа бууралтан, дэмий л цай, хоолыг нь базаана.
- Хөөрхий ИЙМ цэл залуугаараа ингэж эмгэг өвчний үүр уурхай болох гэж дээ. Ийм өвчин эдгэрэх нь бэрх шүү гэж жижүүр авгай гасална.

Агваан янцаглаж, амьсгаадаж, хэд хэд амарч байж хувцсаа тайчив. Хэсгийн эмч Уранцэцэг бүсгүй түүний даралтыг хэмжиж, зүрх, уушгийг чагнаж хэд хэд босгож суулгаж үзсэнээ цаанаа нэг л янзтай мушийтал инээж:
- Та империализмтай тэмцдэг үү? гэж асуув. Ийм юм асууна чинээ огт зүүдлээгүй суусан Агваан давхийтэл цочиж эмчийн өөдөөс бүлтийтлээ ширтэв. Түүний өмнө алдарт Занабазарын гайхамшигт баримал - Цагаан дар эхийн алтан цутгамал амилж цасан өнгөт нөмрөг хөдрөөд инээмсэглэн суух мэт. Гол шиг уран бие цогцос, зураг хуар шиг нүүр царай... бурхан байгаль түүнд гоо сайхан бүхнээ хайрлажээ. <<Шинэ эмч маань над шиг амьтанд сээтэн хаямааргүй даанч сайхан бүсгүй юм даа. Гэвч ямар дотрыг нь өнгийж үзсэн биш. Юу бодоод ийм жоготой юм асууж байгаа юм бол? Хоолойд нь нэг тохуутай инээд сонсогдох шиг, тоглох гээд ч байх шиг... >> Агваан агшин зуур ингэж бодоод гэнэт зориг оров.
- Тэмцэлгүй яах вэ. Өглөө оройд сүүлийн үеийн мэдээг алгасалгүй чагнаж, сонин хэвлэлийн гадна нүүрийг байнга уншдаг. Империалистууд хаана ямар бузар булай хэрэг тарьж, түйвээж байгааг нэгд нэгэнгүй мэдэж аваад орцныхоо Цэрэн авгайд ярьж өгдөг...

Уранцэцэг эмч гэнэт лавай цагаан шүдээ яралзуулан тачигнатал инээхэд ботгон хар нүднээс нь эрдэнийн чулуун шигтгээ адил тунгалаг нулимс мэлтэрч, уран гоолиг толгойноос нь улаан хэрээст цагаан малгай нь хийсэн унав. Түүний инээх нь цас хонхны дуун жингэнэх мэт. Эмчийн инээд хөөр тэр дорхноо Агваанд халдаж нүцгэн байгаагаа ч умартан, хэзээ хэзээгүй нярайлахыг завдан буй эхийн хэвлий лүгээ адил урагш цүлхийн унжсан цулцгар хүйтэн гэдэс харвингаа шалхийтэл алгадан азарга янцгаах мэт их дуугаар тачигнатал инээхэд үүдэнд хүлээсэн гурван хүн зэрэг шагайв.

Уранцэцэг эмч цаана цаанаасаа ундрах инээдээ арайхийж бариад:
- Та гаднын империализмтай сүрхий тэмцдэг юм байна. Харин өөрийнхтэйгээ тэмцдэг үү? Аль эсвэл бууж өгөхөөр шийдсэн үү? гэж асуухад Агваан ихэд гайхаж <<Өөрийнхөө империализмтай гэнэ үү. Өвчнийг минь хэлж байгаа юм байна>> гэж сэхээрэн:
- Үхэх сэхэхээ үзсэн тэмцэл хийж байгаа Монгол улсад байдаг бүх антибиотикийг тариулсан. Барууны орнуудаас ирсэн бараг л бүх эмийг уусан. Өчүүхэн муу бие дээрээ ийм олон эм хэрэглэж туршиж анагаах ухаанд тус болсон, улсад үлэмжийн орлого оруулсан надад эмнэлгийн тэргүүний ажилтан цол олгосон ч багадна гэж алиалав.

- За та хувцсаа өмс!
- Эмчээ, та надад эм бичиж өгөхгүй юм уу?
- Та дайснаа таньдаггүй мунхаг хүн байна. Наад хэмээс хэтэрсэн өөх тарга чинь таны империализм, гол дайсан чинь. Ер нь хорвоо ертөнцийн түүхэнд ирт мэсэнд үрэгдсэнээсэй идэж уусандаа дийлдэж үхсэн нь хавьгүй олон байдаг юм. Хэмээс хэтэртэл таргална гэдэг чинь социализмаас урваж дайсантай сүлбэлдэж байгаа хэрэг. Та бол ангийн дайсан мөн...

Агваан санамсаргүй байгаад айхавтар хатуу ял сонссон хэрэгтэн шиг үнэсэн хөх царайлж:
- Та арай дэндүүлж байна шүү, эмч ээ гэж гонгинов.

- Үгүй шүү. Та хичнээн олон хүүхдийн идэх цөцгийн тос, ёотон, талхыг ганцаараа хивж залгив? Юм л бол өвдөж гадаадаас алт мөнгөөр худалдаж авчирсан хамаг үнэтэй эм тариаг сүйтгэнэ. Эмнэлэгт хэвтэж, эмчийн чөлөө авч ажил хийгээгүй мөртлөө цалингаа бараг бүтнээр нь авахыг нь яана. Энэ бүхэн чинь социализмд дайсагнаж байгаа хэрэг биш үү.

Танд ямар ч эм хэрэггүй. Буцалсан хүйтэн ус, биеийн тамирын дасгал, гар хөдөлж, булчин цуцаах ажил гурваас өөр эм байхгүй. Биеэ оторлож, өөх таргандаа баригдсан ийм муусайн мөлжигчдийг хатуу шийтгэж байвал таарна. Та гар! Зайл эндээс!

Агвааны хамаг биед шүглэсэн их даралт, хаван, хатгалгаа, өвчин зовиур гэв гэнэт хийсэн арилах шиг санагдав.

1988 он

 
