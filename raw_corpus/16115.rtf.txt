№152 (16115)          
1985 оны зургадугаар  сарын 25.
МАХН-ын XIX их хурлыг амжилтаар угтъя

МАХН-ын Төв Хорооны X бүгд хурлаас МАХН-ын ээлжит XIX их хурлыг 1988 оны тавдугаар сарын 28-нд хуралдуулах шийдвэр гаргасан нь намын нийт байгууллага, коммунистууд, хөдөлмөрчдийн идэвх, санаачилгыг өрнүүлсэн онцгой чухал баярт үйл явдал боллоо. 

Коммунистуудын дээд чуулгыг угтаж намын ажлын арга барилыг боловсронгуй болгох, чанар, үр нөлөөг нь дээшлүүлэх, бүх салбарт нөөц бололцоог бүрэн ашиглан улсын төлөвлөгөөг давуулах, хүнсний зорилтот Программыг эхнээс нь амжилттай биелүүлэх хөдөлгөөн газар сайгүй өрнөж байна. 

Олон аймаг, хотын намын байгууллага, намын XIX их хурлыг угтсан 19 сарын өндөр бүтээлийн уралдааныг тодорхой зорилго, үе шаттай зохион байгуулж, мал, төлийн хорогдлыг багасгах, үйлдвэрт барилгын төлөвлөгөөг биелүүлэх, хөдөлмөрийн бүтээмжийг дээшлүүлэх, үйлдвэрлэлийн үр ашиг, чанарыг сайжруулахад мэдэгдэхүйц ахиц өөрчлөлт гаргаж байна. Сүхбаатар, Сэлэнгэ, Баян-Өлгий, Увс аймаг, Улаанбаатар, Дархан хотын намын байгууллага намын ажлын үр нөлөөг дээшлүүлэх, шийдвэрлэвэл зохих гол зангилаа асуудлыг сонгон авч түүнд үзэл суртал, зохион байгуулалтын ажлыг төвлөрүүлэх талаар чармайлт, санаачилгатай ажиллаж байна. 

Төв орон нутгийн намын байгууллагаас хийж байгаа ажил, түүний үр дүн чамлалтгүй их байгаа боловч намын XIX их хурлын өмнө гүйцэтгэх ажил, шийдвэрлэх зорилт асар их байна. Их хурал угтаж зохиох ажил өргөн хүрээтэй, баялаг агуулгатай, олон талтай нь мэдээж юм. Үүний дотроос чухлын чухал нь энэ оны үлдэж байгаа хугацаанд VII таван жилийн төлөвлөгөөний дутууг заавал нөхөн хангаж, шинэ таван жилийн төлөвлөгөөний эхний жилийг гараа сайтай эхэлж 1986 оны тэргүүн хагасын төлөвлөгөөг хугацааны өмнө бүрэн биелүүлэхэд бүх нийтийн хуч анхаарлыг төвлөрүүлж зохион байгуулах явдал мөн. 

Намын Төв Хороо улс орны өмнө тулгарч байгаа нэн чухал зорилтыг товойлгон тавьж түүнийг биелүүлэхэд нийтийн анхаарлыг төвлөрүүлж байна. Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программ баталж, дотоод нөөц бололцоог ашиглан барилгын материал үйлдвэрлэлийг нэмэгдүүлэх, хөдөлмөрчдийн үйлчилгээ, хангамжийг сайжруулах, нийт хүний хариуцлага, сахилга болон боловсон хүчинтэй ажиллах ажлыг шинэ шатанд гаргах зэрэг харилцан нягт холбоотой олон чухал зорилтыг програмчлан дэвшүүлж тэдгээрийг хэрэгжүүлэх арга замыг тодорхой зааж өглөө. 

Энэ бүхнийг амьдралд ягштал хэрэгжүүлэх явдал МАХН-ын XIX их хурлыг угтсан ажлын гол агуулга болж улмаар үзэл суртал, зохион байгуулалтын арга барилаа эрс сайжруулахыг орон нутгийн болон Намын анхан шатны байгууллагаас шаардаж байна. 

Нөхөр Ж. Батмөнх МАХН-ын Төв Хорооны X бүгд хурал дээр тавьсан илтгэлдээ << Нам, улс, олон нийтийн бүх байгууллага, хамт олон МАХН-ын XVIII их хурлын шийдвэрийг хэрхэн биелүүлсэн байдалдаа шүүмжлэлтэй дүгнэлт хийж, олсон ололт амжилтыг бататган арвижуулах эрчимтэй ажил өрнүүлбэл зохино >> гэж заалаа. 

Намын байгууллага бүр намын XVIII их хурлын шийдвэрийг биелүүлэхийн тул юу хийж, ямар үр дүнд хүрснээ зарчимчаар дүгнэн шинжилж, ямар дутагдал, доголдол байгааг намч ёсоор илрүүлэн, түүнийг арилгах арга замыг зөв тогтоож урьд урьдаас эрчимтэй ажиллах нь чухал байна. 

Намын зарим байгууллагад хийсэн ажлаа хэт дөвийлгөж, сайн ажилласан, их юм хийсэн гэж хий хоосон магтах, элдэв тоо, баримт цуглуулан илтгэл тайлан хийж, бичиг цаастай зууралдах хандлага нэлээд байгааг шийдвэртэй таслан зогсоох хэрэгтэй. Хуралдахын тулд хуралдах, төлөвлөгөөтэй байхын тулд төлөвлөх зэргээр хэлбэрдсэн, ёс төдий болгосон ажил ямар ч үр дүн өгөхгүй нь мэдээж. Ийм учраас намын анхан юмны бүх байгууллага ажил бүрийн чанарыг эрхэмлэж намын XIX их хурал угтаж удирдан зохион байгуулах арга барилаа өөрчлөн дайчин шуурхай болгон сайжруулбал зохино. 

Намын байгууллагын үзэл суртлын ажлын агуулгыг улам гүнзгийрүүлж, намын эдийн засаг, нийгмийн бодлогын зангилаа асуудлыг хэрэгжүүлэх, аливаа дутагдал доголдлыг шийдвэртэй арилгахад түүний хурц үзүүрийг чиглүүлэн амьдралтай нягт холбож, арга барилыг боловсронгуй болгох, ялангуяа аман ухуулгын чанар, үр нөлөөг Намын Төв Хорооны тогтоолын заалтын түвшинд хүртэл сайжруулах нь намын байгууллага бүрийн эрхэм чухал үүрэг мөн. 

Коммунистуудын манлайллыг үйлдвэрлэл, хөдөлмөр, ахуйд үнэхээр үлгэр жишээч дээшлүүлэх нь намын XIX их хурлыг угтаж хийх ажлын нэг гол чиглэл юм. 

Асуудалд амарлингуй, цалгар назгай хандах, цаг хугацаа алдах, нүд хуурах, хэлбэрдэх, загварчлах, нэр төр хөөцөлдөх явдалтай Намын Төв Хорооны X бүрд хурлаас чухалчлан заасны дагуу эрс шийдвэртэй тэмцэж ухамсартай сахилга, зохион байгуулалттай чанар, социалист дэг журмыг бүх талаар бэхжүүлэх нь намын их хурал угтсан ажлын салшгүй чухал хэсэг байх ёстой. 

Одоо удахгүй аймаг, хотын намын хороодын бүгд хурлаар хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программыг хэрэгжүүлэх асуудал хэлэлцэх гэж байна. Энэ хурлыг ажилдаа бодитой дүгнэлт хийсэн, зарчимч шүүмжлэл өрнүүлсэн, өндөр шаардлага тавьсан, цаашдын зорилтоо зөв тодорхойлсон, хамт олны хүч анхаарлыг гол асуудалд чиглүүлэн туйлын ажил хэрэгч хийх нь аймаг, хотын намын хороодын тулгамдсан зорилт мөн. 

Олон түмний идэвхийг өрнүүлэх гол арга Социалист уралдааныг хэлбэр төдий биш, жинхэнэ ёсоор нь өрнүүлж, намынхаа XIX их хурлыг хөдөлмөрийн бахдам амжилтаар угтах хөдөлгөөнийг улам бүр эрчимжүүлэн тэргүүн туршлагыг бүтээлчээр нэвтрүүлэх нь намын байгууллага бүрийн эрхэм зорилт, нэр төрийн хэрэг болж байна. 

