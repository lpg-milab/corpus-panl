ОЧИРВААНЬ УУЛЫН ЦАГААН ҮҮЛ СУТАЙ ХАНЫ ХӨХ САЛХИНАА

Нар нэлээд хэвийжээ. Говь-Алтай аймгийн Тайшир сумын нутаг руу орж явна. Энэ зуны хувьд ногоо цагааны гарц ямар ч сайхан байгаа юм. Сутай ханы төрийн их тахилга маргаашийн мандах нарнаар эхлэх учиртай. Бид яарч яваагийн учиг энд бий. Тэгэвч Тайшир сумын төвд дөрөө мулталлаа. Энэ нутаг орны хойморь нэгэн сайхан хүний гэрэлт хөшөө боссон нь бий гэнэ. 
Лодойдамба хэмээх гэрэлт хүн энэ газар шороон дээр унаж төрсөн аж. Энэхэн их хүний анхлан залгилсан цэнхэр салхинаас ханатлаа нэг залгилж авлаа. Эгэлхэн мөртлөө эрдэнийн гэрэл цацруулсан агуулгатай хөшөө дурсгал  байна. Лодой зохиолчийн хөшөөг гараараа зөөлөн илбээд лимбэний нүхээр сүвлэх нарны гэрэл лугаа  Шаргын говь хэмээх алдарт говь нутаг руу шурган, шурган орж явчихлаа. Шаргын говийн шөнө үнэхээр уужим юм. Тэнгэрийн ододтой нь л ярилцаж явлаа. Гэнэт өөдөөс машины гэрэл гарч ирэх мөртлөө ан гөрөө харж яваа гэлтэй замаас гарч орж явсаар бидний өмнө ирж зогсов. Гурван хархүү гарч ирсээр гурван үг солиод ганц хүүхэн та нартай таарав уу гэж соньхон асуулт тавьж байх юм. Энэ эзгүй уужим Шаргын говьд тэгээд шөнө дөлөөр бүсгүй хүн хайгаад давхиж явах. Бүсгүйчүүд нь ч сарныхаа гэрэлд алхаж явах. Шаргын говь гэдэг чинь... Нэг л далдхан уянга байна даа. Газар усыг баримжаалах боломжгүй тул энэхэн хэдэн сэрвэгэр буттай газар орныг Ганц хүүхэнтийн хөндий гэж нэр өгч жаал хөгжилдөөд замд шуудрав. Нэг мэдэхнээ сэрүү татаж байна. Сэрээд буухнаа нь нэгэн нуурын хөвөөнөө ирээд унтжээ. Тонхил нуур гэнэ. Уянгат найрагч Тоомойн Очирхүүгийн нутагт уснаа ирээд хоножээ. Очирхүү ах Тонхил нуурын өглөөний нарыг мөн ч олон шүлгэндээ  өлгийдсөн байх даа гэх гоёхон бодол цээжин орноо өндөг шиг төрөх агаад төдхөнөө нуур руу шувуу шиг ниснэ. Хөдөлж одохуйд Очирхүү ах дэргэд сууж яваа шиг санагдаад л. Шалмигар шар халимагаа үе үе илэх шиг бодогдоод л.  Түүний шүлэг найргийн дээжийг уяран хайлан дуулж явлаа бидэн. Шаргал гэгээ тэнгэрийн хаяанаас үүсч замын дэргэдүүр хичээнгүйлэн ургасан ортуузны цэцгэнд ягаан будаг түрхэх аж. Ортууз... их сайхан ягаан цэцгээр өөрийгөө бүрхэн ургасан мөртлөө яг уярч хайлаад гараа хүргэхээр өргөстэй нь мэдэгддэг хүмүүний хорвоо шиг аяг ааштай ургамал аж. Очирхүү ах минь энэ л ягаахан цэцгээрээ далдалсан өргөстэй ортуузны дундуур гүйж өссөн байх нь. Тиймээс хорвоог эрт таньж өргөс цэцгийн учирлалыг илүү мэдэрснээс найрагчийн хайлан болсон байж таарна гэх мэт ягаахан бодлуудаар өөрийгөө будаж явлаа. Шар гэгээ улмаа дэлхсээр өглөөн нарны тод улаан хуруу үзэгдэхтэй болов. Тэрхүү уяхан улаан хуруу улаан шүдэнз асаан барьсан мэт бөгөөд эргэн тойрны өндөр хүрэн харлаг уулсын оргилууд  гол ороогоод хонуулсан зулын цөгц мэт үзэгдэнэ. Харин  мөнөөх уянгат улаан хуруун завсар дахь ув улаахан шүдэнз ягуухнаар уулс уулсын оройд хүрэх бөгөөд зулын  гэрэл гэнэт бадран асах шиг уулс нь асч өглөө болдог орон ертөнц ажээ. Ийнхүү Очирхүү ахын ягаахан цэцэгт ортуузны уянга, аянга хоёроор нэгэн бадаг шүлэг сүлжиж амжаа ч үгүй   явтал тэнгэрийн хаяанаа бадмарсан цагаан уулын сэрвээ цагаан дөл маналзуулсаар гараад ирэх нь тэр. Да хүрээнээс зорьж гарсан дагшин их уул Сутай. Биднийхээр бол Баруун Монголын Утай угтан авах нь энэ ээ. Говь-Ал-тай, Ховд хоёр аймгийн  мөргөлчид Зүйлийн гол дагуу гэр майхнаа барьж буудалласан бөгөөд энд тэндгүй аргалын утаа өглөөн тунгалаг агаарт өлзий хээ ороон бургих нь эгээ л Сутай хайрхны өмнүүр эгнүүлэн өрсөн бойпортой арц уугин уугих шиг дүр зураг нүднээ тусна. Харин мөргөлчид тахилгын овоо руу гандангийн  цэнхэр тагтаанууд  будаа цацсан газар руу хошуурах мэт уухайлан хошуурчээ. Монгол төр их хайрхандаа хүндэтгэл үзүүлж байна. Сайхан хэрэг. Дотоод билгэ билгүүнээр учралдан шүтэлцэх нь хамгийн гол нь. Тахилга тайлга ном ёсоороо болоод өндөрлөхөд Сутайн цагаан оргил мөнгөрөн сэрвэлзсээр л бүлгээ. Юу хүртэж, юу мэдэрснийг нь тэнгэр эрхсийн мэлмий л таалан болгоож байгаа даа. Сарлаг унасан бүсгүй савдагтай юм шүү дээ гэж   З.Гүнсэн найрагч хажуухнаас хөөрч байна. Тиймээс энэхэн цагаан уулын эргэн тойронд үеийн үед сүү цагаан идээ халгиж цалгиж байхын шид хутаг оршсон юм гэж бас залбирч байна. Нээрээ Очирваань хайрхныг бодохноо их зөөлөн төрхтэй юм. Хойшоо хараад салхи  залгилаад  хэвтэж байгаа цагаан тарлан сарлаг  шиг. Монгол төр энэхэн хишиг буянт уулаа тайж тахисан нь түмэн олноор хишиг буян дэлгэрэхийн өлзий бодсон хэрэг байх нь хэмээн уран бүтээлч бидэн ам нэгдэн зөвшлөө. Сутайн зүгээс арц хүжсийн үнэртэй хөх салхи хөхөлзөнө. Сутайн  салхи их өөр салхи юм. Түмэн сарлагийн хөлөөр ирж байгаа салхи шиг юм. Чимээ авиа нь самарч байгаа сүүний чимээтэй  салхи юм. Хүчит бөхчүүдийнх нь дэвээ шаваа энэхэн салхины  нь аяс айзмаар аж. Шандаст хүлгүүдийнх нь давхил ч мөнөөх салхиныхаа л ая дангаар ажээ. Зорьсон томилолт сэтгэлийн хүслээ гүйцсэн бидэн Сутайн нарны шар орхимжноос адис аваад Шаргын говийн шар замаар шанздаж одвой. Гэгээтэйд туулж явахад үнэхээр сэтгэл сэргэм сайхан говь ажээ. Бударгана их юм. Ногоолин өнгөт бударганын завсраар харин хаа нэг ч болсон тэмээн сүргийн бөх цухалзахгүй нэг тиймхэн. Эртхэн цагтаа тэмээ ороод төөрчихдөг байсан загийн шугуй энэ говийн сүр сүлд болж байсан гэлцдэг. Харин өнөөдөр нөгөө загийн шугуй нь зөвхөн зэрэглээндээ л шингэж оджээ. Загийн шугуй байтугай говийн алтан сүрэг энд үзэгдэхгүй болж харин оронд нь ногоолин эрдэнийн бутан дундуур хятад мотоцикль унасан халмаг харцуул сүлжилдэн давхих бүлгээ. Нөгөө алтан сүрэг нь хот газрын хуушуурын гуанзнуудад буйлалдан байгаа байх нь гэж бодохоор бас л зүрх ёгхийн өвдөнө. Тэмээгээ үгүйлсэн бударганын шивнээн, тэнэглэлээрээ гоёсон залуусын давхиан дундуур сүлжин явсаар Шаргын говийг туулж Говь-Алтай аймаг орж явчихав. Сонгууль энээ тэрээ гээд хөл ихтэй хотод буудал суудал хүртэл ховор байлаа. Эрүүлийг хамгаалахын гавьяат ажилтан Х.Оросоо ах бидэнд найр тавьснаар баруун бүсдээ алтан чагнууртан бэлддэг буянтай сургууль болох Анагаахын оюутны байранд хоноглох газар өглөө. Алжааж аяншсан бид хоёр тэнд буухуйд зохиолч М.Эрдэнэбат ажлаар ирээд буучихсан бид хоёрыг хүлээж авлаа. Гурвуул жаахан сэтгэл хөөрч аваад мянган оюутантай тэгээд ихэнх нь эмэгтэйчүүд гэх энэ байранд  оюутных нь тоогоор шүлэг уншиж бас оюутан бүхэнтэй хундага тулгавал юу болох тухай  жаал  хошигнолдоод А.Эрдэнэ-Очир маань хэрэв ирсэн бол мянган оюутны дунд лав нойр нь хүрэхгүй шөнөжин шүлэг бичиж ханыг нь илбэж хонох байсан гэх мэтээр  ам халцгаав. Нээрээ л бид гурав мянган бүсгүйн дунд Арабын Шахууд шиг нойрсов. Нартай уралдан боссон бид говь нутгийн зам руу чиглэн тоос босговой. Төдхөн Тайширын усан цахилгаан станцын хиймэл нуурын дэргэдүүр дэргүүлэв. Багашаархан нуур байх аж. Бараг миний өндөртэй ус хуримтлагдаж байж станц ажиллах гэнэ. Урсгал тунгалаг Завхан голынхоо эхийг нүдээр харсан хүний хувьд нэг л сэтгэлд бууж өгсөнгүй. Отгонтэнгэрийн суганаас эх авч урссаар энд хүрч ирэхдээ Завхан гол болдог Буянт голын урсгал хэрхэн татарсан, Чулуут гол зөвхөн цагаан сайр болсон зэргийг хоёрхон хоногийн өмнө нүдээр харсны хувьд үнэхээр сэтгэлд буусангүй. Буусангүйгээр үл барам энэ их хөрөнгийг хараад салхи юмуу нарны станц байсан сан бол ч гэж харамсан бодлоо. Станцаас жаахан өнгөрөөд алдарт Нарванчин гэгээний хүрээ хийдийн тууринаа хүрч очлоо. Завхан гол руу харж хэвтсэн хээлтэй  харлаг гүү шиг уул байна. Түүний өвөрт багахан сумын  төвийн дайны газарт хүрээний туурь зүүрмэглэнэ. Энд нэгэн цагт сүмийн алтан ганжир гялбалзаж бүрээ бишгүүр хангинан мөргөлчид бужигнаж Нарванчин гэгээн, Дилав хутагт хоёр алхаж явсан гээд бодохоор үнэхээр сүсэг төрөм. Бас л арц хүжээ шатаагаад хадаг сэлтээ өргөж эгээ л Энэтхэгээс ирсэн ринбүчи нар шиг аяглав. Гэхдээ энэ бол аяглаж буй хэрэг огт бус шашин ном, үндэсний соёлдоо ээж шигээ хайртай "тэнэгхэн" сэтгэлт биднүүсийн үнэнхүү сүсгийн царай төрх сөн билээ. Явах гэсэн нэг л сэтгэл хоргодоод болдоггүй. Тэгэхээр нь гол хэсгийнх нь тууринаас нэг ширхэг хөх тоосго сугалан авч хадганд нандигнаад Завхан голоо өгсөн тоос босговой. Завхан голоос нааш манай нутаг харин цаашлахаараа Чилаажав найрагчийн нутагсан билээ. Гол замаас маань хазайв бололтой бүдэг зам дагуулаадахав. Яваад байтал нэгэн том хар уул, өвөр дээрээ бадар аяга гэлтэй  зэгс ганхуулж хун бужигнуулсан үлгэрийн гэлтэй уул ус хоёр. Тэгэхнээ Мандалт хэмээх эртний тахилгатай хайрхны өвөрт азаар давхиад ороод иржээ. Намайг багад аав минь хэд хэд дагуулж ирсэн юм. Сум нэгдэл өвсний нормоо хүчрэхгүй болохоор ийш зарж байсан хэрэг. Тэгээд л томчууд нь гар хадуур бариад л зэгсийг нь найгуулан хэвтүүлээд байх. Гурав, дөрөвдүгээр ангийн хүүхдүүд бид мөнөөх зэгсийг нь бяцхан бяцханаар нь хөвүүлэн эрэг дээр гаргадаг сан. Харалган цаг үеийн өмнөөс Мандалт хайрхан, Зэгст нуур хоёрт уучлал эрж бага насныхаа гэгээн тунгалаг хөргийг дахин санагалзаж эмзэглэвэй. Ийн аян замаа үргэлжлүүлэв. Одоо биднийг Дэлгэрийн буурал тал угтан авч байна. Энд Гуулин сумын Засаг дарга Л.Раднаабазар гэж  шүлэг шиг сэтгэлтэй сайхан хүн бий. Цаахнатай нь баруун зүгийн хун чуулдаг Тайгам нуур бас мэлтэрнэ. Найрагч анд Чилаажав, зохиолч Эрдэнэбат хоёрын минь нутаг. "Эрдэнэ засгийн унага" шиг гэгэлзсэн талаар ийн давхисаар Х.Жалбажав  ахын зусч буй Хашаатад дөрөө мултлав. Чилаажавын маань ах болох тэрбээр биднийг найрагчид хэмээн хүндэлж байна. Түр саатаад мордох гэтэл адуун дээрээ аваачна гэлээ. Юу юугүй сартай хонгор морь барьж цулбуураа хадагтай хамт барьсаар ирэх нь тэр. Өчүүхэн  шүлэгч надад бэлгэлж байгаа юм гэнэ. Ганц уургач морь нь гэлээ. Сэтгэл хөдлөм үйл явдлыг харин Сэрх богдын салхин мялаан мялааж байлаа. Хөөрсөн би өгөх юмаа олж ядахдаа хотоос гарахдаа авч гарсан Очирваань, Сутай хайрхдын салхийг шингээн дээдэлсэн доржзодов судраа хадгийн хамт барилаа. Ингээд би шүлэг, зохиолын шинэ мэдрэмж  уургалах морьтой, Жалбажав ахынхан адис авах бас нэгэн судартай боллоо. Ай даа, Дэлгэрийн буурал тал. Хол замын улс биднийг хөдлөхөд Чилаажав маань өнө эртний тахилгатай Лүн хайрхандаа бараалхаад хөдөлнө гэлээ. Хоёрхон хоногийн өмнө  Разон срас ринбүчи  ирж энэ хайрхныг тахижээ. Бакула багшийн дүү ринбүчи тэрбээр их ахынхаа айлдварыг ёсоор болгож яваа нь энэ гэнэ. Түүгээр ч үл барам нутаг орныхонтой зөвшин байж Бакула Лүн хайрхан гэсэн нэр хайрлаад буцжээ.  Жагарын орны тэр их хүмүүн  юуны учир энэ тал нутгийн нэгэн уул овоог онцолсон юм. Ямархан ч нандин шүтэлцээ холбож байгаа юм. Монгол нутгийн минь билгэ билгүүн ийм сэн билээ. Лүн хайрхны өвөрт Чилаажав, Эрдэнэбат бид гурав шүлгээ уншиж баахан хөөрлөө. "Эрдэнэ засгийн унага"-ыг гурвантаа дуулж лус савдгийг баясгалаа. Сэрх богдын зүгээс хэсэгхэн бороо наашилна. Лавтайяа гурав хоног энд бороо орно гэж өөрсдийгөө баясгалаа. Ийн мордоод жаахан явтал багийн төв таарлаа. Сондгойхон босгосон нэгэн хөшөө дурсгал хараа татсан юм. Давхиж хүрвэл Ламын гэгээний тавдугаар дүр тарган гэгээний гэрэлт дүр өмнөөс цацран угтах нь тэр. Хормой дэвсэн мөргөлөө. Хэрэг учрыг нутгийн хүнээс тодруулбал  энүүхэн шаргал дэрсэн дунд төрсөн юм гэнэлэй гэж багийн төвийн хогоо асгасан хэсэгхэн шаргал дэрсийг зааж байна. Сэтгэл доторх мөнөөх нэгэн хувраг чинь бас л  догшрон бухимдаж тэрхүү дэрсний хогийг ядахнаа цэвэрлэчихье хэмээн намайг хэсэг зовоов. Гэгээн багш минь өршөө хэмээн гэрэлтсэн хэсэгхэн шаргал дэрсийг нь сэтгэлийн мутраараа илбэн аргадаад  мордвой бид. Хойноос Очирваань уулын цагаан үүлс Сутайн хөх салхийг хөлөглөн хөх буга унасан цагаан дээлтэй лус шиг даган даган дэргүүлнэ. Өмнөөс борооны үнэр... 
Яруу найрагч Ц.Бавуудорж 


