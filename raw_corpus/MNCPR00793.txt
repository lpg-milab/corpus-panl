Эцэг тогтоох шинжилгээг маргаангүй болгосон

Шүүх шинжилгээний үндэсний төвийн, шүүх эмнэлгийн хэлтсийн лабораторийн тасгийн эрхлэгч С.Ганболд манай сурвалжлагчийн асуултад ингэж хариулжээ.
-Манайхан эцэг тогтоох гэсэн ойлголттой байдаг. Эхийг бас тогтоодог байх нь... ? -Шинжилгээг үндсэндээ эцэг тогтоох гээд хэвшчихсэн байна. Төрөх газар хүүхэд солигдох, хулгайлах, төөрөх зэрэгт ховор ч гэсэн ийм шинжилгээ хийж эх тогтоох нь бий. -Эцэг, эхийг яаж тогтоодог юм бэ? -Өнөөдрийн хувьд ДНХ-ийн төвшинд хийж байгаа. Дезоксеребонуклейн хүчил гэдэг юм л даа. Түүн дотор хүний удамшил дамжуулдаг ген байдаг. Ийм шинжилгээ бараг зуун хувь магадлалтай болохоор маргаан гардаггүй. Шүүхийн захирамжаар хийдэг тул гарцаагүй үнэн хариу гаргах ёстой. -Танай лаборатори дэлхийн төвшинд шинжилдэг үү? -Тэгэлгүй яахав. БНСУ-аас оруулж ирсэн юм. Ийм лаборатори 90 мянган ам долларын үнэтэй. Харин урвалж бодисын хувьд 3-4 мянган ам доллараар бүтэн хоёр жил шинжлэх боломжтой. Бид үүн дээр нь суучих гээд байдгийм. Төсөвт тусгана гэдэг ч орхичхоод байдаг нь сонин санагддаг. -Өмнө нь яаж шинжилдэг байв? -Ийлдэс судлалын аргаар хийж байлаа. Резус фактор гэдгээр тогтооно гэсэн үг л дээ. -Маргаан гарна даа? -Гарнаа. Давтан шинжилгээгээр тогтоодог юм. Тэгэхдээ шинэ баг гаргаж хийлгэдэг журамтай. -Хэдэн жилийн урьд тогтоолгосон ч эргэлзээд, энэ лабораториор шинжлүүлэх хүсэлт гаргах тохиолдол байх уу? -Мэр сэр байна шүү. Хийгээд өгдөг . Одоохондоо үүнтэй холбоотой ямар нэг маргаан гараагүй. -Шинжилгээ хийхэд эцэг, эх, хүүхэд заавал хамт байна биз? - Тэгж чадвал бүр сайн. Харин эцэг, эхийн нэг нь нас барсан тохиолдолд нөгөө хоёрыг нь шинжилдэг. Дэлхийн практик ч тийм. -Өдөрт дунджаар хэдэн шинжилгээ хийх үү? -Сард таваас зургааг хийнэ дээ. -Төлбөртэй юу? -Байлгүй дээ. Гурван үзүүлэлтээр хийхэд 70 мянга. Давтан шинжилгээ зургаан үзүүлэлтээр гардаг болохоор өснө. Өндөр хөгжилтэй орнуудад есөн үзүүлэлтээр мянган ам доллараар хийдэг гэсэн. -Шинжилгээ хийлгэхэд заавал баталгаат гэр бүл байх ёстой юу? -Албагүй. Хүссэн хүн болгонд хийгээд л өгдөг. Одоо өв залгамжлах асуудал гарч ирсэн болохоор цаашид нарийсч магадгүй. Манайд тэтгэлэг, төлбөрийн хэмжээнд л яригддаг бололтой. -Хариулахгүй ч байж болно. Эцэг, эхээс зайлсхийхийн тулд гар цайлгаад аргалах оролдлого хийх юм тааралдах уу? - Хариулахад болохгүй ч юм биш байна. Тохиолдноо. Чи ямар хүн алж хүрээ талчихсан хүн үү. Шоронд явчих гээд байна уу. Хүний эцэг байхад юу нь болдоггүй юм гээд л лекцэлж өгнө дөө. 40 минутаас дөрвөн цаг лекцэлсэн үе байгаа. Эцэст нь ухаараад баярлалаа эмчээ, хүүхдээ нэг эргэчихье гээд гар бариад гарах сайхан байдаг даа. Манай талаас шинжлэх ухааны нөгөө талаас ёс суртахууны асуудал гэх үү дээ. 
Г.МӨНХНАСАН 


