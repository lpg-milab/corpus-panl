Хүүхдүүд долоо хоногт 28 цаг ажилладаг гэнэ

Монгол Улсын Үндэсний статистикийн газар, НҮБ-ын Хүүхдийн сантай хамтран "Хүүхэд хөгжил" судалгаа явуулснаа тайлагнав. Энэ судалгааг хүүхэд, эмэгтэйчүүдийн байдлыг үнэлж дүгнэх зорилгоор олон улсын түвшинд статистикийн бодит мэдээлэлд түшиглэн 21 аймгийн 129 сум, нийслэлийн найман дүүргийг хамруулан явуулжээ.
Боловсролын түвшин, өрхийн аж байдал, хүүхдийн эндэгдэл, хоол тэжээлийн дутагдлын байдал, ундны цэвэр ус, нөхөн үржихүйн эрүүл мэнд, төрөлтийн бүртгэл, хүүхдийн хөдөлмөр хамгаалал, хүмүүжил, ХДХВ/ДОХ-ын талаархи мэдлэг гэх мэт олон сэдвийг хамарснаараа онцлог болсон байна. Нийт 6220 өрхийн 15-49 насны 7459 эмэгтэй, тав хүртэлх насны 3547 хүүхэд оролцсон энэ судалгаанд хөрөнгө хүч, цаг хугацаа нэлээд шаардагдсан гэнэ. Шинэ мянганы босгон дээр хийсэн судалгаагаар 1000 амьд төрөлтөд ногдох тав хүртэлх насны хүүхдийн эндэгдэл 87 байсан бол 2005 онд 51 болж буурсан нь 13 хүүхдийн нэг нь нас бардаг байснаа 20 хүүхдийн нэг болсон гэсэн үг юм. Үүнээс 0-1 насны нялхсын эндэгдэл 64-өөс 41 болтлоо буурчээ. ЭМЯ-ны статистик мэдээллээр 1000 амьд төрөлтөд ногдох нялхсын эндэгдэл 26 тохиолдол байдаг аж. Эрүүл мэндийн дэд сайд А.Отгонболд хүүхдийн эндэгдлийн судалгааг сонсоод "судалгааны дүнг хэвлэл мэдээллийнхэнд урьдчилан зарлаж болохгүй. Улс төржүүлэх хандлага ч илрэхийг байг гэх газаргүй" гэж байсан нь хариуцдаг салбарынх нь эмзэг асуудал болох нь тодорхой. Хүүхэд төрсний дараахь нэг сард эхийн эрүүл мэнд, төрөлхийн гажиг согог, төрөх үеийн гэмтэл зэргээс шалтгаалдаг бол үүнээс дээш насандаа эндэх нь өвчлөл, хоол тэжээлийн дутагдал, бэртэл гэмтэл гэх мэт орчны хүчин зүйл голчлон нөлөөлдгийнх гэнэ. Тав хүртэлх насны найман хүүхдийн нэг тураалтай байдаг байсан явдал сүүлийн жилүүдэд хоёр дахин багассан байна. Манай улсын баруун, зүүн бүсийн хүүхдүүд насныхаа өндөр, жинд хүрэхгүй байгаа нь ажиглагджээ. Энд нэг сонирхолтой зүйл өгүүлэхэд Монголын харьцангуй боловсролтой эхчүүдийн үрс огт боловсролгүй бүсгүйчүүдийн "боргил бор" жаалуудаас наснаасаа намхан байх үзэгдэл хоёр дахин, биеийн өндөртэй нь харьцуулахад жин бага байх нь гурав дахин их байдаг нь "соёлч боловсон" хүүхнүүд маань балчир үрээ хөхөөр хооллодоггүй, гоо сайхандаа санаа тавих нэрийдлээр илчлэг тэжээлтэй хоолноос татгалздагийн сонгодог жишээ гэнэ. Зургаан сараас доош насны хүүхдүүдийн 57 хувь нь дан хөхөөр хооллож байгаагаас дийлэнхдээ хөдөөний эхчүүд л нялххан үрдээ ангир уургаа шимүүлдэг аж. Хүүхэд эсэн мэнд өсөн бойжиход эрүүл саруул ээжийн үүрэг хариуцлага чухал нь мэдээж. Төрөхийн өмнөх хяналтад 15-19 насны залуу эхчүүд, 49 насны ахимаг эмэгтэйчүүд хамрагдах нь бага байдаг байна. Хөдөөгийн эмэгтэйчүүд эмчийн үзлэгт бүрэн хамрагдаж чаддаггүй гэх. Эхийн эндэгдлийн дийлэнх нь төрөх буюу төрсний дараахь үед тохиолддог. Эмэгтэйчүүдийн 98,6 хувь нь эмнэлэгт төрдөг бол огт боловсролгүй эхчүүд эмнэлгийн мэргэжилтний тусламж авалгүй төрөх нь 4,3 хувьтай байгаа аж. Гэр бүл төлөвлөлтийн хамгийн зохистой арга нь жирэмслэлтээс хамгаалах явдал гэдгийг мэргэжилтнүүд өгүүлж байна. Гэрлэсэн болон хамтран амьдрагчтай эмэгтэйчүүд жирэмслэлтээс сэргийлж 29 хувь нь ерөндөг, 11 хувь нь эм тариа хэрэглэдэг гэсэн судалгаа гарчээ. Нас ахисан хойноо ч юм уу, хэт эрт бие давхар болох нь эх, үрийн эрүүл мэнд, амь насанд аюултай байдаг. Манай улсад охидын сургуульд хамрагдалт хөвгүүдийнхээс өндөр байдаг нь боловсрол эзэмших /хүйсийн/ урвуу ялгааг бий болгодог. Бага сургуульд 100 хөвгүүн, 102 охин, дунд сургуульд зургаагаар нэмэгдэж хүйсийн ялгааны индексийг өсгөсөөр байна. Хүүхдээ төрөхөд бүртгүүлэх нь улс нийгэм, хувь хүмүүст хаа хаанаа хамааралтай чухал зүйл. Зургаан сараас дээш насны хүүхдийн бүртгэл харьцангуй өндөр үзүүлэлттэй байхад нэг сар хүртэлх насны хүүхдийнх 43, 1-2 сартай хүүхдийн бүртгэл 77-хон хувьтай байгаа нь манайхны аливаад алгуур ханддаг амгалан зантай холбоотой биз. Харин хүүхдийн мөнгө өгөх сургаар бүртгэлийг овоо шуурхай хийлгэх болсон нь сайшаалтай. Хүүхдийн эрх гэж их ярих болсон энэ цаг үед хөдөлмөр, хамгаалал, хүмүүжлийн талаархи судалгааг ч бас хийсэн байна. Хүүхдийн хөдөлмөрийн хамгийн түгээмэл хэлбэр нь гэрийн ажил байсан гэх бөгөөд 5-17 насныхны 14 хувь нь долоо хоногт 28-аас дээш цаг ажилладаг юм байна. 
Л.Батцэнгэл 
