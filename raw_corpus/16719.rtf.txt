№129 (16719)    
1987 оны тавдугаар сарын 30.
Ан амьтан

Байгаль орчныг хамгаалах цогцолбор асуудал зөвхөн газрын хөрс, ус, агаар мандлыг хамрах төдийгүй тэдгээрийн шүтэлцэлгээнд аж төрж, амьд байгалийн гинжин холбоог бүрдүүлж байдаг ан амьтны ертөнцийг нэгэн адил багтаадаг ойлголт билээ. << Хөвч ой нь ангаар бүрэн, хөрсөн дор нь эрдэнээр баян >> гэгддэг манай эх орны үнэт баялаг ан амьтдын зүйлийн бүрдэл улсын агнуурын фонд дал гаруй зүйл загас, 410 зүйл шувуу, 140 орчим зүйл хөхтнөөс бүрддэг бөгөөд энэ нь улсын биологийн нөөцийн хэвийн нөхөн үйлдвэрлэлийн үндсэн сан хөмрөг мөн. 

Тэдгээрээс 66 зүйл хөхтөн, зуу гаруй зүйл шувуу, гуч шахам зүйл загас нь агнуурын болон спорт агнуурын ач холбогдолтойн зэрэгцээ 17 зүйл хөхтөн, 11 зүйл шувуу дархан цаазтай юм. 

Байгалийн жинхэнэ төрх байдлаараа байгаа амьтдын зүйлийн бүрдэл, амьдрах орчны байдал, өсөн үржих нөхцөл, нүүдэл хөдөлгөөнийг хангах, хамгаалах, шинжлэх ухааны үндэслэлтэй, оновчтой ашиглах, нөхөн үржүүлэх нь улс орны эдийн засаг, нийгмийн төдийгүй байгаль орчны биологийн тэнцвэр, амьтны генофондыг хадгалах чухал ач холбогдолтой арга хэмжээ мөн. Ан амьтдыг хамгаалах талаар нам, засгаас онцгой анхаарч, олон талт арга хэмжээ авч байгаагийн үр дүнд удаан хугацаагаар дархлан хамгаалсан буга, хүдэр, янгир, хар сүүлт зээр, баавгай, ойн булганы нөөц нэмэгдлээ. 

МАХН-ын XIX их хурлаас << . . . Шинжлэх ухаан, техникийн ололтыг ашиглахтай холбогдолгүй шийдэх үйлдвэрлэлийн болон нийгмийн нэг ч асуудал байхгүй. . . >> гэж заасан билээ. Намын энэ заалтын дагуу ан амьтныг хамгаалах, өсгөх, зохистой ашиглах ажлыг ах дүү социалист орны болон эх орны эрдэмтэн, судлаачдын судалгаа шинжилгээний үр дүнд тулгуурлан идэвхтэй, цогцолбор аргаар хийх ёстой. 

Амьтдыг хамгаалах, ашиглах хууль тогтоомжийн заалт бүрийг ширхэгчлэн биелүүлэх нь манай иргэдийн дагаж мөрдөх эрхэм үүрэг төдийгүй эх оронч сэтгэхийн хэмжүүр билээ. Гэтэл ан агнуурын хууль тогтоомж зөрчиж, хувийн эрх ашгийг эрхэмлэн, ан амьтдыг хатуу сэтгэлээр агнан егүүтгэдэг ухвар мөчид, эсвэл заль мэхтэй этгээдүүд цөөн биш байна. Тийм этгээд эх орны зөөлөн алт болсон ойн булга, хадны суусар, ондаторын арьсаар хувцас эдлэл хийх, эсвэл худалдаж ашиг хонжоо олох бурангуй зорилгоор сэмхэн гөрөөлж хороосоор байна. Зээр болон зарим ан амьтан агнах тусгай зөвшөөрөл олгосныг далимдуулан тогтоосон тоог давуулан илүү агнах. хориотой анг нууцаар авлах. хортон мөн тавьж олноор устгах, загас жараахайг зүй бус аргаар олноор хөнөөх тохиолдол говь, хангайн аймгуудад давтагдсаар байна. Улсын тэмдэгт үгүй ангийн үсээр үйлдвэрлэл явуулахыг хориглож ажил хийдэггүйгээс хулгана анчид үнэг, чоно, тарвага, туулайг намнаж, арьсаар нь үйлдвэрүүдэд хувцас захиалан хийлгэхээ ч сийхгүй тохиолдол элбэг байна. 

Улс орныхоо амьтны аймгийн зүйлийн бүрдлийг баяжуулах, нутагшуулах талаар их ажил хийх шаардлагатай байна. Хориод жилийн өмнө Сэлэнгэ аймгийн Буурын голоос Ховд аймгийн Хар-Ус нуурт ондатор нутагшуулсан шиг үр дүнтэй, далайцтай ажил төдий л өрнөхгүй байна. Төв Азийн уугуул нутагтаа үгүй болоод хорь илүү жил болж байгаа тахийг төрөлх газарт нь эргэн нутагшуулах тухай нэлээд хэдэн жилийн өмнөөс ярьсан боловч энэ хэр хэрэгжсэн зүйл огт үгүй өдий хүрчээ. 

Ан амьтныг судлах ажлын хүрээнд зөвхөн ховор, ховордсон амьтдыг төдийгүй, аж ахуйн тэргүүн зэргийн ач холбогдолтой амьтдыг ч хамруулах учиртай. ЗХУ, социалист бусад орны шинжлэх ухаан, техникийн энэ талаархи ололт, тэргүүн туршлагыг өөрийн орны нөхцөлд бүтээлчээр нэвтрүүлэхэд эрдэм шинжилгээ, аж ахуйн байгууллагууд хүч хамтран ажиллах шаардлагатай байна. Улс, ардын аж ахуйн аливаа салбар өөрийн түүхий эдийн нөөцөд тулгуурлан, судалж тооцоолсны үндсэн дээр хөгжлийн хэтийн төлөвөө тогтоодог. Ан амьтны нөөц, тоо, чанарын хөдлөл зүй, өнөөгийн байдлын талаар системтэй мэдлэггүйгээр тэдгээрийг хамгаалах, зохистой ашиглах боломжгүй билээ. Иймээс байгалийн нөөцийн бүртгэлийн системийг бий болгон хөгжүүлэх, амьтны аймгийн бүртгэл кадастрын шинжлэх ухааны үндэслэлийг боловсруулах шинэлэг асуудлыг даруй шийдвэрлэх цаг болсон тул тийм үүсгэл санаачилгуудыг дэмжих хэрэгтэй байна. Зөвхөн өргөн ашигладаг төдийгүй ховор, ховордсон амьтдад ч бүртгэлээр хяналт тавьж, ан амьтны нөөцөд үнэлгээ өгөх, улмаар мэргэжлийн алба байгуулах асуудлыг судлал үзэх шаардлагатай байна. 

Эдийн засаг, нийгмийн түргэн хөгжил, нутаг дэвсгэрийн цогцолборуудын бүрдэлт, үйлдвэрийн хүч чадлын цар хүрээ, далайцын үр дагавар нь байгаль, экосистемд мэдэгдэхүйц нөлөө үзүүлэхийг бодолцон ан амьтныг хамгаалах, ашиглах эрхийн харилцааг газар эдэлбэр, ой, ус, хөрс ашиглалт, хөдөө аж ахуй, геологи, уул уурхай, түлш, эрчим хүч, хүнс, хөнгөн аж үйлдвэр, ой мод бэлтгэх, боловсруулах үйлдвэрлэлийн хүрээнд уялдуулан зохицуулж, улс ардын аж ахуйн төлөвлөгөөнд амьтны аймгийг хамгаалах, ашиглах арга хэмжээг тэнцвэртэйгээр тусгах шаардлага амьдралаас урган гарч байна. 

Ан амьтны нөөц, тархалтын байдлыг харгалзан улсын төвлөрсөн хэрэгцээнд тэдгээрээс агнаж бэлтгэх ажлыг үндэслэлтэй зохион байгуулах, энэ жил ан хийсэн газрыг ирэх жил нь өнжөөх, ан амьтдад хортой химийн бодис цацах, бусад сөрөг нөлөө бүхий аливаа үйлдэл хийхийг хориглох ёстой. 

Ан амьтдыг өргөтгөсөн нөхөн үйлдвэрлэлийн зарчмаар ашиглах арга хэлбэр нь ан агнуур, загасчлал бөгөөд манайд найман зүйлийн шувууг махны болон спорт-агнуурын чиглэлээр агнаж, дөчөөд нэрийн ангийн үс. агнуурын гаралтай түүхий эд бэлтгэн эх орны үйлдвэр, экспортын хэрэгцээнд нийлүүлж байна. 

Аливаа амьтны популяцийг эсэн мэнд хамгаалах тохиромжтой нөхцөл бүрдүүлэхүйцээр оновчтой ашиглах өнөөгийн экологийн арга ухаанд тулгуурлан ухамсар, тооцоотой хамгаалах, ашиглах асуудлыг сайтар уялдуулан зохицуулах нь төлөвлөгөө, эдийн засгийн болон холбогдох яамд, Монголын байгаль орчныг хамгаалах нийгэмлэгийн Төв Зөвлөлийн хойшлуулшгүй зорилт мөн. 

