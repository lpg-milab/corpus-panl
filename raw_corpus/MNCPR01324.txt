МОНГОЛД ЖУУЛЧИЛСАН НЬ

Бидний хэн нэг нь гадаад хүн байгаад ухаан санаанд нь гэнэт Монголыг үзсүгэй гэж санагдвал юу харах вэ? Манай аялал жуулчлалын холбооныхон жуулчинг тосч аваад үдэж гаргах хүртэлх замаар яваад үзэх үү гэсний дагуу "гадаад хүн"-ий дүрд хувирлаа. Нөгөө "Жонон ба гуйлгачин хоёр" солигддог шиг.
Тур аяллаар түр явагсад өглөө эртээ "Буянт-Ухаа"-д ирэхэд (буухад гэе л дээ) өмнөөс Цолмон гэдэг гаед охин тосч угтав. Гунхсан нэг нь монголыг тоодоггүй, гутлаа чирсэнд мөнгө дутагддаг холын хол энэ оронд их л цөөхөн зочин ирдэг бололтой. Эхлээд харьцуулалт их сонин санагдав. Бүх л юмыг арав дахин багасгасан жижигхээн нисэх буудал, хэдхэн такси, намхан барилга гээд л. Дэлхийн дундаж орны хүн ам 25 сая орчим байдаг бол эд нар 2,5 саяулаа гэв үү. Хаа очиж нутаг нь яваад яваад барагдашгүй том ажээ. Ингэхэд би энэ оронд хүнд хэлмээргүй шал өөр зорилгоор ирсэн юм. Мэдээж тагнуул хийх гээгүй л дээ. Одоо учрыг нь ойлгов уу? Бас нэмж хэлэхэд хэн нэгэн намайг далдаас зураг авч буй гэж сэрэмжлэхгүйгээр дураараа архи ууж, нутагтаа нуух гэж үйлээ үздэг "юм"-нуудаасаа түр салах сайхан боломжийг олж харлаа. (Япон, Сингапур, Англи зэрэг ихэнх орон бүрэн камержсан байдаг) Жуулчлалын хөтөч "гайт" охин надад Монгол орны тухай болон нэн хэрэгтэй цаг, цаг агаар, валют солих цэг хаана бий эсэх талаар нисэх буудлаас нийслэл орох замд танилцуулав. Түүний яриа байсгээд л XIII зууны байлдан дагуулагч Чингэс хааны тухай домог руу хальтран орно. Монгол нь Чингэс хааны уугуул нутаг яг мөн гэв. Ер нь төв ба дундад Азийнхан бүгд л энэ тухай ярьдаг л даа. Өвөр Монголд бол бүр илүү үнэмшилтэй, сонирхолтой байдаг гэсэн. Хөтөч биднийг хөтлөн Улаанбаатарын хамаг чухал газруудыг заав. Эхлээд буддын шашны төв дээрээ аваачлаа. Бээжингийн "Юнхэ гүн"-ээс хэд дахин бага цөөн мөргөлч бүхий тоос бужигнасан газар байна. Сүсэгтнүүд цлиндр хэлбэртэй эргүүлгүүдийг (хүрд) гараараа угзран наминчилна. Түүнийг хичнээн олон удаа эргүүлнэ, түүний тоогоор аз жаргал өөрт ирдэг гэж тайлбарлав. Гандан гэдэг нэртэй уг хийдийн газрыг яагаад ч юм хэт хувьсгалчид нурааж амжаагүй үлдээжээ. Бусад хийдийг төдийгүй дотор нь ажиллаж байсан санваартнуудыг устгасан тухай товч түүх сонсов. Энэ орны уйтгартай түүхийн 1990 он хүртэлх хугацаа бусдад бахархахаар зүйлээр маруухан бололтой. Африкийн орнууд 1950-иад онуудад ид тусгаар тогтнолоо олж байсан тэр үед хүртэл монголчууд бусдын эрхшээлд байсаар байжээ. Дэлхийд хэн нь ч мэдэхгүй Манж гэдэг улс Монголыг 300 жил ертөнцөөс тас нууж, дараа нь оросууд 80 жил коммунист туршилт явуулсан. Ийм олон жил мартагдсан тул бидэнд танил биш санагдах нь аргагүй юм. Харин ч шинжлэх ухаан энгийншсэний хүчинд амархан орчин үежжээ. Уг нь их эртний улс боловч хамаг түүх дурсгалаа устгуулж, үлдсэн заримыг нь хоёр хөрш орон нь хуваагаад зөөчихсөн. Хөрш гэснээс ийм цөөхүүлхэнээ, ийм олон жил колони байсан хэрнээ Монголд монголоос өөр үндэстэн бараг байхгүй гэхэд болно. Малайз гэхэд л хүн амын 30 хувийг хятадууд зонхилдог байхад хоёр сая хүнтэй Монголд барилга бариад буцах хөлсний ажилчдаас өөр хятадаар ярьдаг хүн алга. Жуулчны танилцуулга дээр монгол хүний төрхийг үстэй малгай өмссөн, жартгар нүдтэй, нар салхинд улайссан нүүртэй, маанаг байрын байдлаар илэрхийлсэн байсан. Тэд мах идэж, ан хийн хагас зэрлэг маягаар амьдардаг. Хүн гэхээсээ илүү амьд үзүүлэн шахуу юм байна гэж ойлгогдоно. Орчин үед тийм амьдрал нүдээр үзнэ гэдэг бол завшаан байхсан. Ялангуяа орос, хятадууд бүх муу юмныхаа жишээнд Монголыг хамруулдаг нь эргэлзээ төрүүлдэг байсан шүү. Газар дээр нь яваад очиход харин ч Азийн бусад орноос хавьгүй илүү Европжсон бараг шар арьстан гэхээргүй залуусын орон санагдсан. Улаанбаатарт "Дерсу Узала" шиг хүн нэг ч харагдаагүй . Охид нь гоолиг атлаа царайлаг. Хувцсаа өөртөө тохируулан тун дэгжин, бас жоготой! ? Цолмон биднээс "Кэтч дог" гэдэг монгол хэлц үг бий. Энэ ямар учиртайг таа даа гэв. Хүмүүс янз бүрээр тайлбарласан боловч хэн ч ойртуулсангүй. Тэр нь нүүдэлчин удмынхан өргөн уудам нутаг дээр ганц нэгээр тархан амьдардаг. Хэн нэгнийдээ хаа нэгтээ айлчлахаар гэрийн гадаа урилгагүй очдог байна. Харин айл бүр гаднаа эзнээсээ бусдыг зуудаг нохой тэжээнэ. Одоо ч хөдөөний айлын нохой их муухай ааштай хэвээрээ юм билээ. Нохой гэрийнх нь гадуур өнгөрсөн машин бүрийг хазахыг оролдоно. Тэгснээ тодорхой зай өнгөрсний дараа машин хөөхөө даруй зогсоон юу ч болоогүй мэт шогших нь өхөөрдмөөр. "Кэтч дог" гэдгийн цаад учир нь нэгдүгээрт, би танайд муу юм саналгүй ирж буйн "паролл". Хоёрдугаарт, танайх бас надад элгэмсэг хандахаар зэхсэн бол нохойгоо үл турхирахаар илэрхийлэгдэнэ гэсэн үг. Энэ хоёр тохироо бүрдэж "хав хав" гээд байгаа амьтнаа уяж, барьж тээр удсаны дараа сая л "Хау дю дү" гэлцэнэ. Түүнээс шууд буугаад "Хай" гээд гараа сарвайвал ноход өрсөөд төмсгийг чинь сугалаад хаячихаж мэднэ. Ганданг үзэж сонирхсон зочид дараа нь хотын төв талбайд саатлаа. Цэргийн нэрт жанжин Сүхбаатарын хөшөөг 1947 онд барьсан бол Чингэс хааны баримал урлагдаад ердөө нэг жил болж байгаа ажээ. Тэгэхээр сонирхох түүхийн дурсгалт зүйл алга даа. Хамгийн их гадаад зочин авдаг "Баянгол" зочид буудал нь социализмын үед баригдсан аж. Тэнд нэгэн герман хүн 1998 оноос өнөөг хүртэл хөлсийг нь төлөөд амьдарч суугаа гэнэ. Энэ буудлын хамгийн өндөр үнэтэй өрөө бол хаад, Ерөнхийлөгчид зориулсан усан "бадуушиг"-тай ор бүхий тасалгаа байв. 262 ам.доллар төлсөн хэнд ч хамаагүй нэг хонуулах юм байна. Баянголын арван давхар барилгын цонхоор гадагш харахад хэд хэдэн гоёмсог харш нүдэнд тусна. Энэ бол хувийн арилжааны банкны салбар учраас тийм өнгөлөг бөгөөд мөнгөлөг юмаа. Бүх юм хувьд очоод арав гаран жил болоход хамгийн түрүүн банк хөлждөг гэнэ шүү. Хотын төв хэсэг "Энхтайван"-ы өргөн чөлөө гудмаар зочлоорой. Өөр газраар явбал төөрнө. Бас манай халаасны хулгайч нар санаанд оромгүй чадварлаг тул та хамаг юмаа алдана шүү гэж сэрэмжлүүлэв. Тэр өргөн чөлөөний хоёр талын барилгууд нэгэн хэвийн хуучин шавар байшин зонхилжээ. Хуучирсан барилгын нүүрэн талыг битүү реклам зар сурталчилгаагаар дүүргэсэн нь хэмжээнээс хэтэрсэн харагдана. Эндхийн хүмүүс ихэнх нь бичиг үсэг мэддэггүй байх. Эсвэл амархан хуурагддаг гэнэн хонгор зантай юм болов уу? Яагаад ийм олон зар сурталчилгаа хадсан юм бол. Монголчууд монголоосоо өөр хэлээр ярьдаггүй нь их гацаа болно. Гудамж нь битүү түгж- рэлтэй, машины дуу чих дүлийрэм чанга. Ялангуяа том оврын автобус хулхи өрөмдөх лүгээ үе үе хахирган дуугаар чарлахад цочсондоо машин доогуур орчих гээд байв. Хүмүүсийг нарийн ажиглаад байхад нэгнээсээ маш их ялгаатай юм шиг санагдсан. Өндөр нам, мөн хар хүрэн ногоовтор нүдтэй, зарим нэг хүн негрэрхүү ч байх шиг. Тэгсэн атлаа англи юмуу хятадтай төстэй хүн бараг харагдаагүй. Зочид буудал албан байгууллага, машин унаанд "Эйр кондиншн" огт хэрэглэдэггүй нь биед ямар таатай байв аа. Улаанбаатараас илүү тохилог газраас ирсэн зочид Монголын нийслэлээс тэгсгээд уйдаж өөр газар явж сонирхохоор болцгоов. Өөр газар буюу эндхийнхэн "хөдөө явах" гэдэг рүү зорилоо. Тэнд л зөвхөн онгон тансаг байгаль, цэвэр агаар, нүүдэлчин малчны өвөрмөц амьдрал, эзэн Чингэс хааны дурсгалыг олж харж гайхшрах юм байх. Тэгээд хотоос зүүн тийш маш муу замаар их л удаан явсан. Бие тавгүй болж машины сэгсрээнд гэдэс зайлагдан их ядрав. Цонхоор гадагш харахад янз бүрийн мал яваа нь анхандаа сонин байснаа нэгэн хэвийн үзэгдэл тасралтгүй үргэлжлэхээр нүдэнд дасал болно. Мартсанаас газар тариалан яагаад харагдахгүй байна гэхэд тэд "Манайхан хүнс, гурил, будаагаа элсэн цөлийн цаана орших Хятадын нэгэн бөглүү тосгоноос зөөчихдөг юмаа" гэсэн. Сүүлийн үед сүү, махаа ч тэндээс авдаг гэх мөртлөө "Байгалийн цэвэр бүтээгдэхүүн хэрэглэдэг" гэх зэргээр учир нь ойлгогдохгүй юм ярьсан. Тэгээд ч уйтгартай ийм элс хайрган хөрсөнд таримал ургамал ургана гэхэд ахадсан ажил болох байх. Газрын хөрсөн дээрх өвсийг олон сая мал өрсөлдөн идэж зулгаан, ямаа гэдэг амьтан идээд дуусчихсан ургамлын үндсийг сугалан сэгсэрнэ. Энд онгон биш сөнөж буй эмзэг байгалийг л харууллаа. Замд хэд хэдэн суурин тааралдсан. Тэр суурин нь Итали орныг хөндлөн туулах хэмжээнд ердөө хоёрхон тохиох ба өөрсдөө нийслэлээс гараад холдоогүй байна гэж мэдэгдэв. Тосгоныг ямар ч утга учиргүй задгай газар товлож барьсан. Бусад оронд бол иймэрхий газарт гол төлөв цэргийн анги, хорих байгууламж байдаг даа. Монголчууд хэдэн үеэрээ хот тосгонгүй байсныг далимдуулан оросууд малын түүхий эдийг нь төвлөрүүлэх зорилгоор ийм бааз байгуулсан нь хожим засаг захиргааны нэгж болсон гэнэ. Тэнд одоогийн эрх чөлөөт хүмүүс амьдрахаа улам бүр больж нүүж байгаа нь зүй ёсны юм. Монгол нь хагас цэрэгжсэн дэглэм дор олон жил амьдарсан. Бүгдээрээ адилхан хувцас өмсдөг, адилхан цалин авдаг байсан гэсэн. Хүмүүн төрөлхтний дотроос хөөрхий монголчууд Чингэс хаан болж явсан "зүйл ангиар" 380 жилийн ял авч саяхан л суллагдаад байгаа аж. Коммунист дэглэм нураагүй бол дахиад хичнээн жил ч ийн явах байсан байх. Эрдэнэ, Баяндэлгэр гэдэг нэртэй тосгодоор жуулчны автобус зогссонгүй. Зогсоод ч сонирхох юм байхгүй гэв. Бид цааш өвсгүй нүцгэн толгод даван явсаар "Женко тур" баазын XIII зуун цогцолборт хүрлээ. Эндхийн бүх амьдрал, орон байр, нэн эртний маягаар дэглэгджээ. Эсгий гэрээс малын бололтой эвгүй үнэр ханхална. Баатар эрийн хөө хуяг, нум сум, сэлэм байна. Гэрт задгай гал түлж эсгий дээр шагай асган бүсгүйчүүд, хүүхдүүд тоглох эд хогшил дотроос орчин үеийн хэрэглэл нэг ч байхгүй. Хамгийн том өргөө нь Чингэс хааны гэр. Бөө нар нь тусдаа байрлана. Малчин айлын гадуур мал нь бэлчинэ. Энд нэг сонин нь монголчууд аливаа хүн, амьтан юмсыг гайхалтай тогтоож авах юм. Жирийн нэг малчин хүн өөрийнхөө хэдэн зуун малыг нэг бүрчлэн танихаас гадна бусдын малыг ч андахгүй. Малыг таньдаг малчнаас малаа мэддэггүй хоньчин харин сонирхолтой шүү гэлцэв. Нэгэнт малыг ой санамжиндаа багтааж байгаа юм чинь хүнийг бүр андахгүй. Би өөрийгөө Жон гээд танилцуулсан бол арван жилийн дараа Парист явж байхад "Сайн уу Жон" гэхээс сийхгүй. Би зориуд хоёр хонийг сонгож ямар ялгаатайг хараад хараад ялгааг олж чадсангүй. Гэтэл тэдний гадуур 500 ихэр хурга байгаа шүү дээ. За тэгээд тэр олон ижилхэн уул толгод тус бүрдээ нэртэй. Шөнийн цагаар машины цонхоор нэг хараад л одоо тэнд явна гээд шууд хэлнэ. Хотынхноос та нар ингэж чадах уу гэхэд хөдөө очоод жаахан удвал магадгүй шүү. Яагаад гэвэл бид бүгдээрээ нүүдэлчний удам шүү дээ гэсэн. Бөөгийн дүрд хувилж гадаадынхны сонирхлыг татах зориулалттай нэгэн эрхэм сүүлдээ бүр жинхэнээсээ бөө болж орон нутгийн иргэдийг "үздэг хардаг" болчихжээ. Тэрээр ид шидийн хүчээр бороо оруулж өвс ногоо ургуулах гэж хаваржингаа бөөлсөн боловч байгаль түүнийг үнэндээ ойлгосонгүй. Харин биднийг очдог өдөр тэнгэр аяндаа бүрхэж анхны бороо орсон нь мань эрийг эвгүй байдалд оруулчихав. Монголын онгон тансаг байгаль гэдэг нь харин худлаа юм билээ. Байгалиар дүүрэн хүн, мал аль сөлтэй газрыг нь сорчлон байрласан. Орчин үеийн бүх л лааз, гялгар уут, шилний хагархай алхам тутамд хөглөрнө. Аав ээжийнхээ эзгүйд гэрээ сахиж буй олон хүүхэдтэй айл шиг бүх юм нь замбараагүй хөглөрсөн тийм л орон харагдсан. Хүмүүс машиныхаа цонхоор ууттай хогоо хаячихна. Яаж байгаа юм бэ гэхээр өөдөөс гэнэн, гүндүүгүй байдлаар хараад инээнэ. Чингэс хааны XIII зууны амьдралыг харуулсан сонирхолтой амьдралаас гараад буцах замд дахиад л гэр мал тааралдав. Гэрийг нь гандсан цагаан даавуугаар бүтээж, задгай галыг зууханд оруулсныг эс тооцвол XIII зуунтайгаа их төстэй амьдрал байсан. Монголд нэн эртний ховор дурсгалт газар, Чингэс хааны хэрэглэж байсан эд өлөг, эртний сүм хийд байхгүй. Тэнд байсан гэж яриад олон удаа хуурсан шүү. Одоо цөмөөрөө эртний Монголын нийслэл Хархорумыг очиж үзэцгээе гэсэн санал гарав. Тэгтэл Монголын нэг нөхөр бидэнд "Тэрэн шиг худлаа юм байхгүй дэмий явж ядрахын нэмэр. Тэнд очоод нурсан барилгын хэлтэрхий харчихаад урам чинь хугарна..." гэж үнэнээ хэлснээр аялал өндөрлөв. 
Ж.Гангаа
