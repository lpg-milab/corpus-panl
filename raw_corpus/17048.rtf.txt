№145 (17048)        
1988 оны зургадугаар сарын 17.
ЗУНЫ САР ЗУРГАА БИШ 

<< Зуны сарыг гараад ирэхээр зургаа юм шиг эндүүрч явлаа >> гэсэн ардын дууны үгийг санах цаг ирлээ. Дэлгэр сайхан зун болж. мал сүрэг ногоонд цадаж хүмүүс өвөл, хаврыг мартаж, амарч тухлахаа урьдал болгож, өвлийн улирлыг мартагнадаг энэ үед цалгардсан өдөр, цаг бүр өвлийн улиралд нь асар их үнэ хүрч, хөдөлмөрөөр, бүр заримдаа хохирлоор тооцогдоход хүрч байсан урьдын гашуун сургамжийг эргэн санах шаардлагатай юм. Барилга орон сууц, инженерийн байгууламж. тоног төхөөрөмжид засвар үйлчилгээ хийж, түүхий эд. материал, түлээ түлшээ базааж авахаас эхлээд өвлийн улиралд бэлтгэх ажил тоо томшгүй олон байдгийг хүн бүр мэддэг боловч зун, намрын налгар цагт хууртагдаж, хариуцлага алдаад өвөл хохирдог явдал цөөнгүй тохиолддог билээ. Улирлын ажиллагаатай үйлдвэрүүдэд ээлжит засвар үйлчилгээг эхлэх. ажилчдаа зохион байгуулалттай амруулах, материал техникийн хангамжийг бүрдүүлэх зэрэг олон төрлийн ажил хаяанд тулжээ. Бэлтгэлийг эртээс хангаж, засвар үйлчилгээг чанартай хийж хэвшсэн цагт ямар ч үйлдвэр. өвөл. хавар жигд ажиллаж бүтээгдэхүүний чанарыг стандартын түвшинд хангаж чадах нь эргэлзээгүй юм. Баян-Өлгийн ноос угаах үйлдвэр, Улаанбаатарын эсгий, эсгий гутлын үйлдвэр, Ерөөгийн мод бэлтгэлийн аж ахуй, Эрдэнэтийн хивсний комбинатын хамт олон өвлийн бэлтгэлийг эртээс сайн хангаснаараа хөдөлмөрчдийн өргөн хэрэгцээний болон экспортын зориулалттай халуун угаалгын ноос, эсгий гутал, гэрийн эсгий. хивс зэрэг бүтээгдэхүүнийг цаг агаараас шалтгаалахгүйгээр үйлдвэр, худалдаанд жигд нийлүүлэх баталгаатай болсон байна. Ноосны үйлдвэрийн нэгдлийн харьяа эсгий, эсгий гутлын үйлдвэрийнхэн засвар үйлчилгээг бүрэн хийж, ажилчид, инженер техникчдийн ээлжийн амралтыг зохицуулах, ноос хүлээн авах бэлтгэлийг хангахын хамт шууд тушаадаг аж ахуйнууддаа мэргэжлийн туслалцаа үзүүлж бэлтгэдэг бүх талаас нь аль болох иж бүрнээр хангахыг эрмэлзэж үр дүнтэй ажилладаг байна. 

Улс ардын аж ахуйн аль ч салбарт өвлийн бэлтгэл хангаагүй үйлдвэр, байгууллага нэг хоёрын зэрэг байлаа гэхэд тэр нь нийт ажилд төлөвлөхгүй өнгөрөх аргагүй болжээ. Бүтээгдэхүүн нийлүүлэх, чиглэл гүйцэтгэх шууд үүргээ Биелүүлдэггүй газруудын балгаар бусад нь хохирч, бэрхшээл бий болж, эцсийн дүнд улсад хохирол учруулдаг зохисгүй байдлын тодорхой эздэд хариуцлага ногдуулж байх ёстой. Ялангуяа дулаан, цэвэр, бохир усны шугам зэрэг инженерийн байгууламж, өргөх, зөөвөрлөх механизмын засвар, угаалга болон даацын туршилт сорилтыг цаг тухайд нь хийхгүй алгуурлаж хугацаа алдвал тэр нь нөхөх боломжгүйгээр барахгүй давхар давхар чирэгдлийн ноцтой шалтгаан болно гэдгийг нийтээрээ ухамсарлах ёстой. 

Технологийн уялдаа холбоотой, түүхий эд, хагас боловсруулсан бүтээгдэхүүнийг харилцан нийлүүлдэг амь нэгтэй үйлдвэрүүдийн хувьд өвлийн бэлтгэлийг бүрэн хангах нь улс ардын аж ахуйн бүх салбар, хөдөлмөрчдийн нийтлэг ашиг сонирхлын хэрэг мөн. 

Мод боловсруулах үйлдвэрүүдийн түүхий эдээр хангадаг аж ахуйнууд өргөх, тээвэрлэх машин, тэрчлэн зам, гүүрийн засварыг зуны налгар улиралд бүрэн хийдэггүй орхидгоос жил бүр өдий төдий бэрхшээл хохирол, саатал гарсаар ирлээ. Түнхэлийн мод бэлтгэлийн аж ахуй өнгөрсөн зун, намар машин механизмын засварыг оромдож хийснээс өвөл нь хөдлөх механизмгүй болж, урьд жилийн болон оны эхний улирлын төлөвлөгөөг тасалдуулж улмаар мод боловсруулах үйлдвэрүүдийн ажиллагааг саатуулж байлаа. 

Улс ардын аж ахуйн өвлийн бэлтгэл ажлын хамгийн чухал үзүүлэлт болох түлш, эрчим хүч, уур, ус, дулааны хангамжийн ажилд онцгой анхаарал тавих ёстой. Хот, суурины цахилгаан станц төвлөрсөн халаалтын зууханд нүүрс, дизелийн түлш, мазутыг эртээс тээвэрлэж нөөцлөн шатах, норох, муудахаас найдвартай хамгаалах нь чухал юм. Нүүрс. түлш тээвэрлэж, нөөцлөхөд алгуурлаж цаг алдаад хадлан тэжээл бэлтгэх, ноос тээвэрлэх, ургац хураах зэрэг хөдөө аж ахуйн цаг үеийн ажил хойно хойноосоо ундран давхардаж нэмэгдэл бэрхшээл үүсэн гарч оны эцэс рүү хүндрэл гарахад хүрдэг нь манайд ердийн үзэгдэл болсон юм. Үүнийг дахин давтагдашгүй болговол зохино. 

Манай үйлдвэр, үйлчилгээний газруудын хэвийн жигд ажиллахад импортын материалын хангамж их нөлөөтэй болохоор аж ахуйн өвлийн бэлтгэлд материал, техникийн хангамж, худалдаа, тээврийн байгууллагын үүрэг онцгой их тул ажилчдын өвлийн цагийн хөдөлмөр хамгааллын хувцас хэрэглэлээс эхлээд үйлдвэрийн түүхий эд, материал сэлбэгийг нийлүүлэх гэрээг биелүүлэх, тээвэрлэх хугацааг өөрийн шаардлагад зохицуулан уялдуулж өгөхөд хангамж, худалдаа, тээврийн ажилтнууд өөрчлөлт гаргавал өвлийн бэлтгэлд томхон хувь нэмэр оруулах болно. Гутлын үйлдвэрт гэхэд л ирэх намар, өвлийн хэрэгцээт гутал үйлдвэрлэхэд шаардлагатай дотрын материал одоо болтол байхгүй, Эдийн засгийн гадаад харилцаа, хангамжийн Яам, ажил хариуцсан хүмүүс фонд олдоогүй, үнэ тохиролцоогүй, хөрөнгийн эх үүсвэр шийдэгдээгүй гэхчлэнгийн дээр үеэс уламжилсан бэлэн тайлбар давтан тавьсаар байна. 

Овсгоо самбаатай, хөөцөлдлөгтэй ажиллаж олж бүтээх үүргээ аргаа барсан үгээр халхавчилдаг зуршлаас дээрх яам, газрын хариуцлагатнууд ангижрах цаг болжээ. Үйлдвэр - техникийн бараа материалуудыг зуны улиралд татаж авах ажлыг цалгардуулдгаас болж өвлийн хүйтэнтэй тулгарахад арга буюу дулаалгатай вагон, онгоцоор хүртэл тээвэр хийж ихээхэн хөрөнгө зардал гаргаж байсан зохисгүй явдлыг давтах ёсгүй. 

Улс ардын аж ахуй, соёлын аль ч салбарын өвлийн бэлтгэлийг хангахад бага жижиг зүйл гэж байхгүй бөгөөд ажилчин, албан хаагчдын ээлжийн амралтыг ажил хохироохгүйгээр зохицуулан эдлүүлэхээс эхлээд тэдний гэр орны хувийн бэлтгэлийг хангуулах хүртэл бүхий л арга хэмжээг дэс дараа, нарийн төлөвлөгөөтэйгөөр зохион байгуулахын учир нь өвлийн хүйтэн жавар хэнийг ч алагчилж тойрон өнгөрөхгүй гэдэгт байгаа тул зуны ид халуун үед гурван есийн хүйтний тухай нийтээрээ эргэцүүлэн бодож санах сэрэх хэрэгтэй байна. 

