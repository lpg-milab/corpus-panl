Дамдингийн Баяраа ах минь

Ерээд оны сүүлээр юмсан. Зургадугаар сарын эхээр билээ. Ховд аймгийн арслан, заан цолтой хэдэн бөх болон зэгсэн наймаа хийдэг хоёр гурван лунжгар бүдүүн эр тэргүүтэн улсын заан Д.Баярааг "зэв" болгоод гурав, дөрвөн шинэ жаран ес хөлөглөн баруун хил гарч өглөө. 
Ноолуур үнэд орсон цаг л даа. Ачааны тавин гуравт бас ч багагүй хэдэн зуун кг ноолуур ачсан нь мөнөөх нөхдийн хил давуулах бараа. Бузгай их мөнгө болохоор ачаагаа тийнхүү Д.Баяраа зааныхаа нүүрээр хил давуулахаар явж байгаа хэрэг л дээ, яг үнэндээ бол. Би Д.Баяраа ахтай нэг машинд таарлаа. Манай жолооч бол Ховд аймгийн хүүхэнтэй суугаад хүргэн болж ирсэн Архангайн гаралтай, бас аймгийн заан цолтой Баярсайхан гэдэг ах. Тэр үед Ховдынхон мань хүнийг Занхаа гэж хочилдог байсан юм. Машинд суугуут л өнөө Занхаа хочтой ах надад хандан "За дүү хүү, улсын заанд хундага түшиж, тамхийг нь асаах хувьтай үүрэг чамд ноогдлоо. Баяраа заан ах чинь юу гэнэв, тэгваа" л боллоо. Ердөө Ховдын урд хамар даваад л өнөө үүсэрсэн олон бөхчүүд чинь том, том шилтэй сархад гаргаж ирээд л задаллаа. Аягүйцмээр аягүйцмээр том аягалаад, хэд хэд дүнгэнүүлцгээд мордоод давхилаа. Д.Баяраа заан жолоочийн хажуу сандалд суусан нь цээж нүцгэн, шуумгийг нь өвдгөө давтал эргүүлсэн саарал өмдтэй, хөл нүцгэн гэж байгаа. Гутлаа хэдийнэ тайлаад, машины арын хонхор руу хандуулжээ. За тэгээд, өмнөх сандал дээр олон таван юм ярихгүй дуугүйхэн л яваад байлаа. Жолооч ах бөхчүүдийн элдэв паян, тэр дундаа хамт яваа бөхчүүдийнхээ элдэв хөгтэй зүйлийг давслан ярьж пар пар инээн явахад, заантан баахан ойшоогоогүй царайтай явж байснаа "Ангаахай юу, цаадах чинь тэгж халаана" гээд хүд хүд инээнэ. Батбаяр гэдэг аймгийн арсланг яагаад ч юм, тийнхүү ангаахай гэж заан нэрлэсэн, түүнийгээ ихээхэн шоочлон дуудаж байгаа нь тэр. Ховдоос гараад Манхан сум өнгөрөөд явтал миний ажил ч харин ундрах төлөвтэй боллоо. Д.Баяраа заан ах маань "За дүү, LM-ээсээ нэгийг, өндөр шилтэйгээсээ нэг аягыг" гээд нэхэж эхэллээ. Ингээд би Занхаа ахын хэлсэнчлэн хувьтай үүргээ гүйцэтгэж Д.Баяраа ахад тамхи асаан барих, машины явдал дунд архи цалгиулахгүй аягалах ажилдаа дадлаа даа. Алтайн өндөр даваанууд болох Их, Бага Улаан даваануудыг даваад алдарт Бодончийн хавцалд шөнө орж ирлээ. Энтээ тэнтээд сүүхийсэн өндөр хар байцууд талстлаж, бургас улиас шуугилдан, асга шажигнуулан энгэр зайвраад асах сүрэг янгир шөнө атал гэрэлтэн цайвалзаж, Бодончийн гол сүртэйеэ хад алгадан урсах тэр шөнийн, тэр гайхамшигт хөндийн сүрлэгийг яана. Хамт явагсад маань бүгд машиндаа нугдайцган нойр авахаар, хулдаж хулдаж унтаад өглөө, их хүйтэн л дээ тэр шөнө. Харин Д.Баяраа заан ах өнөө хүйтэн урсгалт уулын голын ус руу хөл нүцгэн алхаж ороод, толгой цээжээ ус үсчүүлэн шалба цохиж цохичихоод бах ханасан бололтой гарч ирж билээ. Тэр шөнийн, тэр усны хүйтэн гэж өгүүлшгүй л дээ, уг нь. Мань хүн харин ер ажрах юм алга. Тэгснээ усны хөвөөний зүлгэн дээр үхэр чулуу түшин суухдаа, "Дүү толгойгоо энэ сайхан усаар цохичих, сайхан сэргэнэ. Манай энэ хэдийгээ, бөндийтөл бөндийтөл унтаад, ганц шөнийн нойр даахгүй" гээд хүд хүд инээж билээ. Байтагийн боомтоор гарах гэтэл ая таатай боломж таарахгүй, Уушигийн заставын ойролцоо Уушигийн ус гэдэг газар хоёр гурав хонолоо. Тэнд ч юм юм л боллоо. Хил дээр нууж гарах гэсэн ноолуураа задлуулж баригдах дээрээ буцан зугтааж, талаар нэг ноолуураа асгаж байгаа дүрвэсэн машинууд, хэсэг нөхөд хил гарсан ч юм байхгүй мөртлөө тэнд пийжүүдэж зодолдоод л, хилээр өмдөндөө ноолуур хийж орох гэж баригдсан хэдэн авгай уйлалдаад л зүйлийн юмс болцгоолоо. Д.Баяраа зааныг манай хамт явсан ах нар нэг гэрт байлгаж, хоол унд болоод, хүндэлж байгаа нь тэр. Д.Баяраа ах хоёр гурван өдөр тэндээ унтлаа даа. Хаяаг нь сөхчихсөн ханхай гэрт аанай л цээж нүцгэн, хөл нүцгэн, хүйтэн нойтонг даанч тоох юм алга. Хүний урманд дээгүүрээ хөндлөн хучлага хаясангүй. Ойртож ирээд л харахаар дүнгэнэтэл хурхираад унтаад байсан сан. Тэгж байтал манайхны хил давах төлөвлөгөөт ажил эхэллээ. Юуны өмнө гаалийн хэдэн байцаагчийг панаалдах ажил байлаа. Байтагийн баруун урдхантайх, Байтагийн гол гэж байсан санагдана, нэг сайхан тунгалаг голын хөвөөнд хонь хорхоглож, хээрийн хүлээн авалт хийлээ. Хотоос л ирсэн байцаагч гэсэн хэдэн хямсгар нөхөр эхлээд дүнбийж албархан сууж байгаад, сүүлдээ ганц нэг хундагатайг татуултал манайхны ая хэмнэлд орж ирлээ дээ. Д.Баяраа заан ах маань, "Дүү нар нэрэлхээд хэрэггүй, хээрийн хүмүүс хээгүй нь дээр гэдэг юм" гэсээр өнөө хэдээ дасгалаа. Тэгээд бас "Ах нар нь базаахгүй ээ, жаахан ноолууртай ирцгээсэн, дүү нар ойлгоно биз. Бид нар маргааш өглөө хамгийн эхэнд орно шүү" гээд л шуудхан тулгалаа. Тэд нар үгүй ч гэсэнгүй, за ч гэсэнгүй, ерөнхийдөө манайхны панаалд орж байгаа юм байх аа. Тэгэхэд Д.Баяраа ах маань өөрөө л зохиосон юм болов уу даа, нэг их урт шүлэг уншиж билээ. Дарь эмээ минь Дамдин аав минь Даян пан минь гэсэн мөрүүдтэй их л урт шүлэг байсан сан. За тэгээд тэр оройн ярианы яриа бөхийн сэдэв, эрчүүдийн хээ шаагүй яриагаар үргэлжлээд хээрийн хүлээн авалт маань хавтгайрлаа. Монгол хүн хойно өнөө хэдэн байцаагчид, нэртэй төртэй том бөхтэй оройжин суусан юм болохоор баахан халчихсан байж билээ. Тэгээд үг хэл тохирч, яв цав болоод өндөрлөх гэж байтал бидний байсан хөндийн хоёр талын өндөрлөгөөс баахан машины гэрэл тусгадаг юм байна. Өнөө байцаагчид сандралдаж, бид ч хөөрхөн тэвдэв. Яахав хөөрхий, хил давж чадахгүй байсан нөхөд маниусыгаа хардаад, "хуйвалдааныг" илрүүлж байгаа нь тэр. Д.Баяраа ах тоож байгаа юм алга. Харин бүр өнөө гэрлүүд рүү даллаж "Дүү нар ирж мах ид" гэж байгаа юм даа. Маргааш нь бид ч саадгүй нэвтэрч хил давж ашигтай ажиллалаа. Д.Баяраа ахын л нүүрээр тэр байхгүй юу. Тэнд бид хоёрыг нэг буудалд байрлуулсан юм. Намайг жаахан нь, заан ахыг хүндтэй хүн хэмээж. Өнөө өрөө нэг ортой. Хоёул өвөртлөөд унтлаа. Тэр ор Д.Баяраа ахад л хаваасаг. Би бол үнэндээ арай л багтахгүй байлаа. Гэтэл Д.Баяраа ах "Дүүгээ газардуулахгүй ээ хө, алив ах нь тэвэрчихье" гээд баруун гараараа цээжээр тэвэрч өөр рүүгээ татсанаа хурхирч эхэллээ. Би ч эхлээд эвгүйхэн юм шиг байтал, нэг мэдэхнээ таг унтчихжээ. Өглөө сэрэхнээ нь заан ахынхаа тэвэрсэн гарт урд орой ямар байрлалтай байсан яг тэр чигээрээ хоножээ. Д.Баяраа ах "Дүү дажгүй юу" гээд босч ирэхдээ хүний урманд гараа сэгсэрсэнгүй ээ. Үнэндээ бол би орон дээр биш, гар дээр нь цээжээ тэгнээд, хөлийн нь завсар хоёр хөлөө хийгээд хоносон юм шүү дээ. Бид хоёр бие засах өрөөнд нь ортол усгүй юм. Гэвч аргагүйдээд морь харж орхилоо. Гэтэл удаагүй байтал нэг хятад хүүхэн орж ирээд, бид хоёрыг чухам нүд нүүргүй загналаа. Худал ч хүнд бараг л цаг загналаа. Д.Баяраа ах таг дуугүй,толгойгоо илээд л суугаад байлаа. Тэгж тэгж нэг юм өнөөх чинь гарлаа. "За дүү минь явж үзье. Монголдоо очиж морь харъя аа" гээд мушийж байна. Монголын хил гарав уу, үгүй юү Д.Баяраа ах "Морь харъя" л боллоо. Тэгээд бид хэдэн эрчүүд машинаас бууцгаатал Баяраа ах хоёр боовон чихээ үрчин илээд "Энэ муу хоёр хулгараа дүлийртэл загнууллаа шүү, нэг муу хятад хүүхэнд. Монголдоо ороод ирсийм, нэг сайхан санаа амар морь харъя байз" гээд хүд хүд инээж билээ. .. Энэ нэг аяллаас хойш арваад жил өнгөрчээ. Д.Баяраа ах маань төрийнхөө наадамд зодоглоод л, гарьд цолоо аваад л сайхан л байлаа. Нэг сайхан уулзаж, тэр нэг Байтагийн паянгаа хөөрөхсөн гэж боддог байлаа. Гэтэл, гэтэл... , наадмын өмнөх дэнжээр нэг асар майхан алаглаж, дэвэн дэвэх бөхчүүд зодгоо ханзартал наадамд бэлдэж байх цаг дор "Баяраа гарьд таалал төгсчихөж" гэсэн уйт мэдээ сонсогдов. Үнэнг гүйцээж ирдэг энэ гашуунд итгэхээс яалтай. Тэр нэг зуны шөнө Бодончийн голын зүлгэн дээр нүцгэн хэвтсэн сайхан монгол эрийн төрхөөрөө, Монголынхоо хил дээр чихээ илэн инээж зогссон хээгүй гүндүүхэн зангаараа, хятад буудалд дүүгээ тэвэрч хоносон хүнлэг дулаахан сэтгэлээрээ, хаяа нь сөхөөтэй гэрт хурхиран унтаж байсан бахархам чилгэр биеэрээ, хятад хүүхэнд загнуулж суусан уужимхан бодлоороо, Дарь эмээ, Дамдин аав, Даян панаа уншсан уяхан аашаараа, халчихаад хүний машин унахдаа "Эвдэлчихвэл аавын машинуудаас нэгийг аваарай" гэж байсан хэнэггүй сайхан үг яриагаараа зүрх сэтгэлд минь мөнх үлджээ, Баяраа ах минь та. Түүний аав Уйлган голын домогт аварга Дарийн Дамдин, Чойжилын Бээжин, Жамсрангийн Цэвээнравдан нар огторгуйн зүлэг тийш одоод он, он үджээ. Тэдгээр гайхамшигт аваргууд маань Хөвсгөл нутгийнхаа барилдаанч хөвгүүдээс хэнийг нь өөдтэй өнгөтэй явна хэмээн үл үзэгдэх тэртээгээс харж суудаг байж мэдэх юм. Тиймийн тул Д.Баяраа ах маань гучин долоон жилийн дараа Хөвсгөлөөс улсын арслан, төрийн наадмын түрүү бөх төрөх нь хэмээн наадмын өмнө зөгнөн анирдаад, ариун өтгөсийнхөө тийш сайн хэл дуулгахаар яаран одсон юм болов уу даа. Замдаа сайн яваарай, ах минь. Ум сайн амгалан болтугай. 
Б.Золбаяр