"Азийн чоно" архи 11 хүний амийг авлаа

Архинд хордон 11 хүн амь насаа алдсан цочроом явдал шинэ он угтсаны дараа улс орон даяар мөрддөг амралтын өдөр буюу нэгдүгээр сарын 1-нд нийтэд мэдээлэгдсэн билээ.
Архинд хордсон иргэдийн тухай анхны мэдээлэл Багануур дүүргээс 30-ны үдээс хойш ирсэн нь тэр даруйдаа Засгийн газарт хүрсэн байгаа. Нэгдүгээр сарын 1-ний 14 цагийн орчимд хордолттой хүний тоо 32 байсан бол өчигдөр эцсийн дүнгээр 61 болж нэмэгджээ. Багануурт эмчлүүлж байгаа 34 хүний гурав нь хүнд, Улаанбаатарт байгаа 12 хүний нэгийн нь биеийн байдал асар хүнд байгаа аж. Мөн хордлогод орсон гурван хүн гэртээ эмнэлгийн байнгын хяналтад эмчлүүлж байна. Тэдэнд шаардлагатай эмнэлгийн тусламж, эмчилгээний хэрэгслийг Эрүүл мэндийн яамнаас зохион байгуулан нийлүүлж эхэлжээ. Иргэд олноор хордож, амь нас нь эрсэдсэн энэ үйл явдлын дараа Багануурт байнгын мэргэжлийн хяналтын байгууллага ажиллуулах шийдвэр гарчээ. Өмнө нь тэнд мэргэжлийн хяналтын байгууллага ажилладаггүй байсан аж. Газар дээр юу болсон бэ? Бүх нийтээр шинэ оныг угтан баярлаж байсан 30-ны өдөр архинаас хордсон шинж тэмдэг бүхий таван хүн нас баржээ. Харин 31-нд зургаан хүн мөн шалтгаанаар нас барсан байна. Нэгдүгээр сарын 1-ний 00 цагаас хойш дахин хүн нас бараагүй. Нас барсан 11 хүний хувьд чухам юуны хордлого болох нь тодорхойгүй, эмнэлгийн шинжилгээний хариунд үндэслэсэн эмчилгээний горим, чиг гараагүй байсан тул амь насыг нь аврах боломжгүй байсныг албаныхан дурдаж байна. Шинжилгээний хариу бүү хэл архины гүн хордлогоос болж эхний хүн нас барсан мэдээ холбогдох газарт хүрч амжаагүй, шаардлагатай дээжүүд эмнэлгийн шинжилгээнд ч хүрээгүй байхад иргэд нас барсан байна. Худалдаалагдсан архины найрлагын урьдчилсан шинжилгээгээр метилийн спиртээр хүнсний үйлдвэрлэл явуулсан болох нь тогтоогдсон. Энэ нь техникийн спирт. Архинд 0,05-0,1 хувьтай байх боломжтой бол "Азийн чоно" компанийн архинуудаас 30,89 хувиас 9,49 хүртэл хувийн метилийн спиртийн агууламжтай гарчээ. Ийм их агуулгатай метилийн спиртийн найрлага хүний биед оронгуутаа мэдрэлд нөлөөлөх, амьсгал боох, дотор муухай оргих, толгой өвдөх, нүд бүрэлзэх, бөөлжих шинж тэмдэг үзүүлэхийг эмнэлгийн байгууллагаас анхааруулан дамжуулж байна. Хортой спирт, архины эзэн хэн бэ? "Азийн чоно" компанийн бүтээгдэхүүн болж үйлдвэрлэгдсэн таван нэр төрлийн архинаас иргэд хордсоныг мэргэжлийн байгууллага хэдийнэ тодорхойлсон. Харин одоо тус архийг хаана борлуулсныг тодорхойлохоор, борлуулалтын хэрээр иргэдийн амь нас эрсдэхээс болгоомжлон, сэргийлэн ажиллаж байна. Нийслэлийн Засаг дарга Т.Билэгтийн захирамжийн дагуу архи, согтууруулах ундааны үйлдвэрлэлд хяналт тавих, худалдах, үйлчлэхийг түр хугацаагаар зогсоохыг нэгдүгээр сарын 1-нээс мөрдөж эхэлсэн. "Азийн чоно" компани Налайх дүүрэгт байрлалтай. Архи үйлдвэрлэх тусгай эрхтэй. Олон жил найдвартай хүнсний үйлдвэрлэл эрхэлсэн, бие даасан компани хэмээн албаныхан мэдээлж байна. Өнгөрсөн өдрүүдэд хүний биед хордлого өгсөн архи нь голдуу "Бугатхангай", "Хэрлэн" нэртэй. Өөрөөр хэлбэл, Багануур дүүрэгт дээрх хоёр нэрийн архи олноор худалдаалагдсан байна. Улмаар тус хоёр архийг үйлдвэрлэсэн спирт "Морьтхангай", "Нүнжиг", "Хараа", "Эх Монгол", "Улаанбаатар сархад", "Азийн чоно", "Аньст" буюу "Азийн чоно" компаниас үйлдвэрлэн гаргадаг бүх архины найрлагад орсон тул нийтийн худалдааны архи согтууруулах ундааг хүртэл хориглоод байгаа юм. "Азийн чоно" компанийн захирал Ш.Мөнхбат нийслэлд Хордлогын яаралтай тусламжийн клиникийн төвд бие нь маш муу, ухаан орохгүй байгаа аж. Түүний эхнэр Сэлэнгэ ч хордолттой, Налайхад эмчлүүлж байгааг эх сурвалж дамжууллаа. Ш.Мөнхбат Үйлдвэр, худалдааны сайд асан Б.Даваадоржийн туслахаар ажиллаж байсан. Албаныхны хэлснээр үйлдвэрлэлээрээ гаршсан "Азийн чоно" компани найдвартай спирт нийлүүлдэг байнгын харилцагчтай гэдгээ ч мэдүүлсэн байна. Шинэ оны өмнөхөн үйлдвэрлэсэн архиндаа нийт гурван торх буюу 600 литр спирт ашиглажээ. Тэр харилцагчаасаа авах ажлыг нь биелүүлэх байсан садны нь залуу тав арван төгрөгийн ашиг хонжоо харж хятадуудаас спирт худалдан авсан нь өдгөө олон хүний амь насыг эрсдүүлэх явдлыг үүджээ. Спирт борлуулсан хятадуудыг илрүүлсэн, одоо шалгаж байна. 
Б.ХАЖИДМАА
