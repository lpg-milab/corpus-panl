№146 (16423)    
1986 оны зургадугаар сарын 19.
Нөөц нэмэгдүүлэх эх үүсвэр

<< Чанарын доголдол нь улс ардын аж ахуйн болон хүн амын өсөн нэмэгдэж байгаа хэрэгцээг хангах, түүнчлэн экспортыг нэмэгдүүлэхэд саад болж эцсийн дүнд улс орны эдийн засагт ноцтой хохирол учруулж байгаа хэрэг мөн. Иймд чанар сайжруулах явдлыг эдийн засгийн хөгжлийн чухал хэмжүүр, нөөц нэмэгдүүлэх нэг гол эх үүсвэр гэж үзэх нь зүйтэй >> гэдгийг нөхөр Ж. Батмөнх намын XIX их хуралд тавьсан илтгэлдээ зааж хэлсэн билээ. 

Хөдөө аж ахуйн нийт бүтээгдэхүүний тухайд дээрх заалт онцгой ач холбогдолтой бөгөөд үр тариа, төмс, хүнсний ногооны хэмжээ сүүлийн жилүүдэд нэмэгдсэн боловч салбарын хэмжээгээр чанарын төлөө тэмцлийг эрчимжүүлж гол нэрийн бүтээгдэхүүний чанарыг улам сайжруулж, экспорт болон эх орны хөнгөн аж үйлдвэрийн хэрэгцээ, шаардлагыг хангах чадварыг ихээхэн нэмэх шаардлагатай байна. 

Сүүлийн хоёр жилийн байдлаас үзвэл давсалсан арьс шир үйлдвэрт тушаах хэмжээ нэмэгдэж, хонины ноосны бохирдол багасч, Говь-Алтай, Дундговь, Өмнөговь зэрэг аймгууд бэлтгэсэн хонины ноосны 91 - 98, 1 хувийг хоёр жил дараалан хэвийн үргэлжээр тушаажээ. 

Ямааны ноолуурын нэг, хоёрдугаар зэргийн хэмжээ өнгөрсөн таван жилийн дунджаар 93 хувьд хүрсний гадна 1985 онд улсад тушаасан нийт ноолуурын 85 хувь нь нэгдүгээр зэргийнх болж ер нь ноолуур бэлтгэдэг хөдөө аж ахуйн байгууллагуудын хорь гаруй хувь нь нэгдүгээр зэрэгт тушаадаг болов. 

Чанарын аттестатчиллын дүнгээс үзэхэд 1985 оны байдлаар улсын хэмжээгээр бэлтгэж байгаа ямааны ноолуурын 20, 6 хувь, хонины хэвийн үргэлж ноосны 26 хувь, тэмээний ноосны 30 хувь, цөцгийн тосны 24 хувь чанарын нэгдүгээр ангид хамрагдаж, хөдөө аж ахуйн байгууллагууд дээрх бүтээгдэхүүний бэлтгэлийн үнэ дээр нэмж жилд таван сая шахам төгрөгийн шагнал авлаа. 

Хөдөө аж ахуйн салбарт чанарын зарим иймэрхүү ахиц, өөрчлөлт гарсан боловч тавигдаж байгаа шаардлагыг хангахад их ажил хийх ёстой. Хөдөө аж ахуйн үйлдвэрлэлийн технологийн зөрчил болон хүмүүсийн хариуцлагагүй, салан задгай, аж ахуйч биш ажиллагаанаас болж асар их нөөц алдаж байна. Газар тариалангийн үйлдвэрлэлд шинэ техник, технологи нэвтэрч үр тарна, төмс, хүнсний ногооны үйлдвэрлэл ихээхэн нэмэгдсэн боловч сүүлчийн жилүүдэд хөдөлмөрчдийн болон хүнсний үйлдвэрийн хэрэгцээг чанарын хувьд бүрэн хангаж чадахгүй гурил үйлдвэрлэн хэд хэдэн үйлдвэр, комбинат дээд зэрэг дугаарын гурил үйлдвэрлэх прогрммаа дээд хэмжээгээр тасалжээ. Төмс, хүнсний ногоог хурааж авах, тээвэрлэх, борлуулах, хадгалах явцад их хэмжээний үрэгдэл, хорогдол гарлаа. Сүүлийн гурван жилийн байдлаар зөвхөн Улаанбаатар хотын хэрэгцээнд нийлүүлсэн төмсний хориод хувь, хүнсний ногооны хорь гаруйгаас дөчөөд хувь, дунджаар нийт ногооны гучаас гучин таван хувь нь элдэв шалтгаанаар хорогдол болжээ. Нядалсан малын арьс ширийг өвчихдөө эсгэж огтолдог, чанар сайжруулах арчилгаа тордлогыг муу хийдэг, ноос ноолуурыг хог шороотой хольж, норгож шарлуулдгаас чанарыг доройтуулсаар байна. 

Үйлдвэрлэлийн байр, техник орчин үеийн шаардлагаас ихээхэн хоцорч технологи зөрчигдөж, тослог, чийглэг нь хэмжээндээ хүрэхгүй байгаагаас Улаанбаатар хотын хөдөлмөрчдийн хэрэгцээнд нэг сар хэрэглэхүйц хэмжээний цөцгийн тос дутуу үйлдвэрлэжээ. Гар дороосоо шууд алдаж байгаа ийм их нөөцийг анхаарлын гадна байлгаснаас хөдөлмөрчдийн болон үйлдвэр, экспортын хэрэгцээ, шаардлага хангахад саад учруулах ноцтой дутагдал гарч байна. 

Хөдөө аж ахуйн бүтээгдэхүүний чанарыг сайжруулж үйлдвэрлэлийн эцсийн үр ашгийг дээшлүүлэх зорилтыг биелүүлэхийн тулд юуны урьд хөрс боловсруулах тариалах, ургац хураах технологийг хатуу мөрдөж ширхэгчлэн биелүүлэх, ялангуяа тариалангийн үйлдвэрлэлийн чухал нөхцөл бордолт, услалтыг ч чанартай хийх, мал аж ахуйд толгой мал тутмаас авах ашгийг нэмэгдүүлэх гол болзол болох мал оторлох, тарга хүч авахуулах, эрүүлжүүлэх ажлыг хичээнгүйлэн хийх, үүлдэр угсааг сайжруулах, мал аж ахуйд соёл нэвтрүүлж, гар хөдөлмөрийг хөнгөвчлөх цахилгаанжуулах, механикжуулах, тэрчлэн зоорь агуулахын боломжийг нэмэгдүүлэхэд анхаарах хэрэгтэй юм. 

Алдагдалгүй ажиллах. аж ахуйн тооцооны ролийг дээшлүүлэх, орлогоороо зарлагаа нөхөх зарчмыг тууштай нэвтрүүлж, нэг малаас авах ашиг шим, нэг га талбай тутмаас авах ургацыг нэмэгдүүлэх, цалин хөлс, шагнал, урамшууллыг эцсийн үр дүн, чанартай холбож өгөх нь шийдвэрлэх үүрэгтэй байх ёстой. 

Хөдөө аж ахуйн үйлдвэрлэлийн бүх шатанд технологийн сахилгыг бэхжүүлж чанарыг сайжруулах явдал зохион байгуулалт, хүмүүсийн хариуцлага, сахилга, санаачилгатай шууд холбоотой нь тодорхой юм. Мал аж ахуйн үйлдвэрлэлийн хувьд чанарыг сайжруулахын тулд малын үржлийн ажлыг боловсронгуй болгон шинжлэх ухааны үндэстэй зохион байгуулж, үүлдэр угсааг сайжруулах, төлийг чиглэлтэйгээр бойжуулах, бэлчээрийн мал маллагааны технологийг боловсронгуй шатанд гаргахуйц ажил зохиох хэрэгтэй. 

Хөдөө аж ахуйн ажлын чанарыг газар бүр жигд сайжруулахын тулд түүнийг хэрэгжүүлэх арга замыг сайн сурталчлах, үйлдвэрлэлд ажиллагчдад зохих мэдлэг дадлага эзэмшүүлэх арга хэлбэрийг зөв сонгон тогтмолжуулах талаар орон нутгийн нам, улс, хөдөө аж ахуйн байгууллага онцгой анхаарвал зохино. 

Хөрс боловсруулах, тариалах, ургац хураан авах, түүнийг ангилж ялгах, ноос, ноолуур, арьс шир, сүү, цэцгийн тос бэлтгэх, тэдгээрт анхан шатны боловсруулалт хийх, хадгалж хамгаалах арга технологийг малчид, тариаланчдаас эхлэн хөдөөгийн хөдөлмөрчид, аж ахуйн удирдлагууд албан шаардлагаар эзэмших нь хөдөө аж ахуйн бүтээгдэхүүний чанарыг эрс дээшлүүлэхэд онцгой үүрэгтэй гэдгийг салбарын яамд, аймаг, сумын нам, улс, хоршооллын байгууллагын нийт ажилтан ноцтой анхаарч нөөц нэмэгдүүлэх энэ чухал эх үүсвэрийг дээд зэргээр ашиглах хэрэгтэй байна. 

