№226 (16816)        
1987 оны есдүгээр сарын 20.
Шилмэл сүргийн суурь

<< Хөдөө аж ахуйн үйлдвэрлэлд эрчимтэй аргыг аль болохоор нэвтрүүлэхийг чухалд үзвэл зохино гэсэн МАХН-ын XIX их хурлын заалтыг мал аж ахуйн салбарт хэрэгжүүлэх гол чиглэл нь мал үржлийн ажлыг шинжлэх ухааны үндэстэй зохион байгуулж малын үүлдэр угсааг сайжруулах явдал мөн. 

Мал аж ахуйн үйлдвэрлэлийг эрчимтэй аргаар удирдах чиг баримжаа болсон дээрх заалтын биелэлтийг юуны өмнө нутгийн шилмэл сүргийн аж ахуйг хэрхэн зохион байгуулж байгаагаар үнэлэн хэмжиж болно. Жил бүр сүрэгтээ шилэн сонголт хийж, үндсэн сүргийнхээ гучаас доошгүй хувьтай тэнцэх ашиг шим, амьдрах чадвар сайтай малыг сонгон авч, нийт сүргийнхээ чанарын цөм болгож үржүүлж, түүнээсээ үндсэн сүргээ сэлбэдэг нарийн журам, дэс дараалалд аймаг, аж ахуй бүр орсон байх ёстой. Ингэж ажиллах заавар журам олон жилийн өмнөөс гарч, эхлэл нь тавигдсан боловч мал аж ахуйн үйлдвэрлэлийг эрхлэн хариуцагчдын дунд хэвшил болж, үр дүнд хүрч чадаагүй байна. 

Үржлийн шилмэл суурь, хэсгийг байгуулсан атлаа түүнийхээ арчилгаа маллагааны нөхцөл, орлого зарлагын хөдөлгөөнд бодлого муутай хандах, зоотехникийн үзлэгээр тухайн төрлийн малын ашиг шимийн дунджаас 15 - 20 хувь илүү ашиг шимтэй мал ялгаж, суурь, хэсэг зохион байгуулахыг хэлбэрдэн хялбарчилж, хүний амаар, нүдэн баримжаагаар хийдэг ноцтой дутагдал мал аж ахуйн мэргэжилтнүүдийн ажилд амь бөхтэй оршиж байна. Үржлийн сүргийн суурь, хэсгийн мал нь зөвхөн зоомал эмнэлгийн ерөнхий мэргэжилтний хатуу хяналтад төдийгүй, аж ахуйн удирдлагуудын шууд мэдэлд байх ёстой юм. 

Одоо улсын хэмжээгээр шилмэл бог малын 330 гаруй хэсэг, бригад, фермд 2, 4 сая гаруй хонь. ямаа байгаа бөгөөд шилмэл бод малыг ч олон хэсэг, бригадад ялган үржүүлж байна. БаянӨлгий аймагт шилмэл сүргийн үржлийн цөм болгон ялгасан хонины дундаж жин 58 кг, ноос нь 1. 4 кг - д хүрч байна. БаянӨлгий. Баянхонгор. ГовьАлтай аймаг нийт сүргийнхээ гучин хувьтай тэнцэх тооны малаар шилмэл сүргийн суурь, хэсэг зохион байгуулж, үр дүнтэй ажиллаж байна. 

Үржлийн хэсэг, суурийн шилмэл сүргээс гойд ашиг шимт цөөн тосны малыг зориуд шалгаруулан авч, тэжээллэг маллагааны тохиромжтой нөхцөлд байлган, удам угсаа дамжих сайн чанар бүхнийг бататгах үржүүлгийн ажлыг зориудын туршилт судалгааны аргаар явуулах хэрэгтэй. Шилмэл сүргийн үржлийн суурь, хэсэг зохион байгуулж байгаагийн зорилго нь хүнд үзүүлж, дээш мэдээлэх төдийд биш, уг аж ахуй нийт сүргийнхээ чанарыг ойрын үед тийм хэмжээнд хүргэх гэсэн зориудын арга хэмжээ юм. Гэтэл баяд, үзэмчин хониноос эхлээд нутгийн нэр цуутай шилмэл сүрэг хуучин байсан газраасаа хүрээгээ төдий л тэлэхгүй байна. 

Мал сүргийн өсөлт, бүтэц, чанарыг сайжруулах ажилд аймаг, аж ахуй бүр жигд идэвхтэй хандаж ажиллахгүй, Хөдөө аж ахуйн Яам, төлөвлөгөө, эдийн засгийн хөв байгууллага, холбогдох эрдэм шинжилгээний хүрээлэн энэ ажлыг улс орны нэгдмэл эрх ашгийн үүднээс зохион байгуулж удирдан чиглүүлэх ажилдаа тууштай өөрчлөлт, шинэчлэлт хийхгүй байна. Үүнээс болоод шилмэл сүрэг үржүүлэх ажил олон жил ам дамжиж яригдсаар боловч үр дүн гараагүй, аймаг, аж ахуйнууд өөрсдийн тааллаар ханддаг байна. 

Дорнод, Дундговь, Өвөрхангай, Төв аймагт дээрх дүгнэлтийг хамааруулж болно. Зөвхөн хонин сүргийн хувьд авч үзэхэд дээрх аймгууд сүргийнхээ гучин хувьтай тэнцэх тооны малаар шилмэл сүргийн суурь, хэсэг байгуулах заавар журмыг одоо хүртэл хэрэгжүүлсэнгүй. Төв аймагт байгуулсан шилмэл суурь, хэсгийн малын тоо нийт хонины нь дөнгөж хорь гаруйхан хувьтай тэнцэж байна. Энэ нь сүргийнхээ дотроос шилдэг сайн чанарын малыг судлах, хайж олох ажилд цалгар назгай хандсаны баримт мөн. Онц чухал шаардлагатай ажилд ёс төдий хандаж, нийт малын чанарыг сайжруулахад нутгийн шилмэл сүргийг олшруулах зорилт ярианаас хол хэтэрсэнгүй. Улс орны мал аж ахуйн үйлдвэрлэлийг зохистой хөтлөх бодлогод холбогдуулан хүч хөдөлмөр, шийдвэр захирамж гаргаж байж байгуулсан үржлийн хэсэг, суурийн малаас улсын бэлтгэл, дотоодын хэрэгцээнд хамаа бусаар өгч зарцуулдаг баримт ч Архангай зэрэг аймгийн хэд хэдэн суманд гарчээ. 

Малын биологийн нөөцийг илрүүлж ашиглах үндсэн арга зам болсон үржил, селекцийн ажлыг тухайн аж ахуй үржүүлэх малын үүлдэр угсаа, удам чанарыг бататган сайжруулж, ашиг шимийг нэмэгдүүлэх алс хэтийн чиглэл зорилготойгоо зөв уялдуулж явуулах нь зүйтэй. 

Үржил, селекцийн ажлыг хангалтгүй анхаарснаас мал сувайрах, төл хорогдох, хэнзэрч давжаарах, сүү, ноос, ноолуурын гарц, чанар буурч ихээхэн нөөц алдаж байна. Ашиг шим ихтэй, түргэн өсдөг, мах, сүү, ноос сайтай мал үржүүлэхийн тулд юуны өмнө аж ахуй бүр байгаль, эдийн засгийнхаа нөхцөлд тохирсон, зонхилон үржүүлэх малынхаа төрөл, үүлдэр, омгийн чиглэлийг тодорхой гаргаж, ашиг шим, тоо толгойг нэмэгдүүлэхэд чиглэсэн зорилго тавьж, түүнийг шийдвэрлэхэд шаардагдах аж ахуй, зохион байгуулалтын арга хэмжээг тусгасан үржил, селекцийн хэтийн төлөвлөгөө боловсруулж мөрдөх хэрэгтэй. 

Үржлийн шилмэл малтай суурь хэсгийн малыг нийт сүргийн чанарын цөм, нийгмийн үнэт баялаг гэж хайрлан хамгаалах, анхаарч байнгын хараа хяналтад авах, түүний орлого, зарлагын төлөвлөлтийг санал тавин зохицуулах асуудал орон нутгийн нам, улс, хөдөө аж ахуйн байгууллагын үүрэг мөн. 

