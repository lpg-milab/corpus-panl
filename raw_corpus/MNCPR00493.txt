Томчууд хүүхэд насандаа очихоор галт тэргэнд суулаа

Олон улсын хүүхдийн "Найрамдал" зусланд яг л хүүхэд шиг амарч, суралцах 25-40 насны 30 хос "Хүүхэд насанд хүргэж өгдөг галт тэрэг"-нд суулаа. Тэд гурав хоногийн турш өглөө бүрийг гимнастик хийн угтаж, жагсаалаар явж хооллон, чөлөөт цагаараа тоглож, сонирхолтой буухиа тэмцээнүүд болон бусад даалгавраар өрсөлдөн өнгөрүүлэх гэнэ.
Ингэхдээ тэдгээр хосоос өнөөдөр эхний гурван байрыг шалгаруулах юм байна. Харин тэдний гурав хоногийг хэрхэн өнгөрүүлснийг ирэх сарын эхээр МҮОНТ-ээр үзэгчид маань үзнэ. Энэхүү сонирхолтой нэвтрүүлгийг "Залуусын тэмүүлэл" төрийн бус байгууллага Олон улсын "Найрамдал" төвийн 30 жилийн ойг тохиолдуулан зохион байгуулж байгаа аж. Нэвтрүүлгийн ивээн тэтгэгчээр "Төмөр зам", "Скайтел" компаниуд ажиллаж буй бөгөөд тэргүүн байрын хос олимпийн үеэр Бээжин хот руу аялах нислэгийн зардал авах эрхтэй болох юм байна. Хүүхэд насандаа очихоор урлаг, спортын алдартан, төрийн болон төрийн бус байгууллагын ажилтан зэрэг салбар бүрийн төлөөлөл багтжээ. Тэдний дунд "Цэцэг" хамлагийн Ч.Батболд, Цогоо нарын дуучид байгаа аж. Сонирхуулахад, "хүүхдүүдэд" шинэ дуу, гимнастик зэрэг хичээлийг тухайн салбарынх нь төлөөлөгчид болсон мэргэжилтэн хүрэлцэн ирж заах гэнэ. Тухайлбал, спортын чиглэлийхнийг сагсчин Шаравжамц, дуу хөгжмийг поп хатагтай Б.Сарантуяа заах зэргээр олон сонирхолтой даалгавартай хөтөлбөрийг зохион байгуулагчид нь төлөвлөжээ. 
Т.Гэрэлмаа
