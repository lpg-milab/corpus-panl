"Автобус-1" компанийн газар зах болчихвол иргэд явган явна

"Автобус-1" компанид 100 шинэ автобус оруулж ирж иргэдийг энэ өвөл дулаахан шинэ унаанд зорчуулна гэсэн мэдээлэл өнгөрсөн оноос эхэлж цацагдах болсон. Гэвч энэ асуудал өнөөдрийг хүртэл шийдэгдээгүй байна. Өчигдөр л гэхэд шинэ автобусаа Нидерландын вант улсаас оруулж ирэх нь гэсэн мэдээлэл сонсогдсон. Тэр дагуу "Автобус-1" компанийн ерөнхий инженер М.Сумъяагаас тодрууллаа.
-Танай компани Нидерландын вант улсаас 100 шинэ автобус авах гэж байгаа гэсэн. Автобус хэзээ ирэх вэ? -Тийм мэдээлэл байгаа хэрэг үү. Би огт дуулаагүй юм байна. Энэ 100 автобус оруулж ирнэ гэдэг яриа чинь аль өнгөрсөн жилийн долдугаар сараас эхэлж гарсан шүү дээ. Чоно, чоно гэсээр байгаад цочроо нь гарчихдаг шиг одоо бүр дөжрөөд байна. Ер нь манай паркийг шинэчлэх цаг нь болсон. 1993 онд манайд Япон улсын тусламжаар 100 автобус орж ирсэн юм. Гэтэл уг автобуснуудын эдэлгээ дуусч байна. Манай "Автобус нэг" компанид 100 автобус байсан бол одоо үйлчилгээнд гарч байгаа нь 70 гаруйхан. 100 автобус үйлчилгээнд гарах ёстой байсан бол 70 автобус гарна гэдэг ачааллыг нь ихэсгэж байгаа хэрэг. Ачаалал нь ихэссэнээс эвдэрч хэмхрэх нь амархан байдаг. Бусад нь эвдэрсэн болохоор задаргаанд оруулж үйлчилгээнд явж байгаа автобусаа сэлбэж байгаа. -Одоо явж байгаа автобуснуудын ашиглалт нь дуусчихсан гэсэн үг үү? -Одоо явж байгаа автобуснууд сая гаруй км явчихсан техникийн бүрэн бүтэн байдал хангахгүй болсон. Хэзээ шал нь цөмрөөд хүн бэртэхийг хэлж мэдэхгүй. Үүний хариуцлагыг хэн хүлээх вэ. Иргэдийн аюулгүй зорчих эрхийг хангаж чадахгүйд хүрээд байна. Японд 10 мянган км явсан автобусаа үйлчилгээнээс гаргаж байна. Харин Солонгост 10 жил явуулаад үйлчилгээнээс гаргадаг. Гэтэл энэ хоёр оронтой харьцуулбал манай цаг агаар, замын нөхцөл байдал ямар билээ. Тэгэхээр энэ автобуснууд үнэхээр "тэтгэвэрт" гарах цаг нь болсон. Шинэ автобуснууд ирчихвэл сайн л байна. -Үйлчилгээнд гарч чадахгүй байгаа автобуснуудыг засварлах боломжгүй юм уу? -Засахаараа нэг болсон доо. Сүүлдээ гол арал, туслах арал нь цуурсан. Ийм автобуснууд үйлчилгээнд гаргаж болохгүй. Манайх гадаад дотоодоос эд анги авч засварладаг юм. Харин энэ гол рам нь хугарчихаар засварлах арга байдаггүй. Засварлана гэвэл гадаадаас шинэ кузов авчирна гэсэн үг. Энэ нь бараг шинэ автобус оруулж ирэхтэй л адилхан. Манайд гэхдээ ийм гол рам нь цууралттай автобуснууд үйлчилгээнд ганц нэг гардаг. Тиймээс л паркийг хурдан шинэчлэх хэрэгтэй байгаа юм. Шинэчлэхгүй бол нийслэлчүүд явган явахад хүрнэ. Компанийн автобуснууд эвдэрч жагсаалаас гарч байгаа болохоор япончууд манай газрыг сонирхох болсон. Учир нь манай компанийн байрлал чинь цэвэр агаартай, Туулын хөвөөнд байдаг болохоор энэ газрыг авч байшин барих сонирхол их байгаа гэсэн. Хуучин "Далай ээж" зах чинь автобус бааз байсан. Манай компани бас ямар нэг зах болчихвол иргэд явган явна шүү дээ. -Хувийн компанийн автобуснууд арай шинэ үү? -Манай автобуснууд л хуучирсан болохоос засварын газар, гарааш, мэргэжилтэн гээд бүх материаллаг бааз нь байна. Гэтэл хувийн компаниуд гэр хорооллын хашаанд аваачиж хонуулаад л өглөө үйлчилгээнд гаргана. Энэ хоёр хоорондоо ялгаатай байгаа биз дээ. Ядахдаа л манайх өглөөд автобуснуудаа цэвэрлээд үйлчилгээнд явах техникийн шаардлага хангаж байгаа эсэхийг нь шалгаж гаргадаг. Хувийн компаниуд гадаадад эдэлгээ нь дууссан автобус оруулж ирж энд үйлчилгээнд гарч байна. Тийм автобус чинь яаж дээр байх билээ. 
Ш.Доржсүрэн
