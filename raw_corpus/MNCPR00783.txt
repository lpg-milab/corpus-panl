Эмэгтэй хүн хатуу байх хэрэггүй, хорвоо хатуу шүү дээ

Бидний энэ удаагийн зочин УДЭТ-ын жүжигчин Б.Эрдэнэцэцэг. Түүнтэй ярилцлаа.
-Энэ жил та их одтой байна шүү?
-Харин тийм ээ. "Алтан гадас" авлаа, "Гэгээн муза" гардлаа. 
-Өнгөрсөн хугацаанд нэг дор хоёр "Муза" гардсан уран бүтээлч танаас өөр бий билүү? 
-Байхгүй. 
-Тэгвэл бүр ч олзуурхууштай хэрэг болж ээ? 
-Тайз руу дахин алхахдаа өөртөө итгэж ядаж байлаа. Бөмбөгөр ногооноос хойш манайд дуулалт жүжиг ер тавиагүй. Дарханы "Залуучууд" театрын "Их хааны хатад"-ыг их сайн бүтээл болсон гэж сонсч байсан тул Сэржмядагийн дүрээрээ "Гэгээн муза" гардана гэдэгтээ итгэл муутай байсан юм. Харин "Манайд амьдаръя" жүжгийн Машадаа найдаж байсаан. 
"Гэгээн муза"-гийн эзэн болно гэдэг нэр төрийн хэрэг. Өмнө нь тухайн жүжгийн продюссер, найруулагч нь жүжигчдээ нэр дэвшүүлдэг байсан бол энэ удаа шүүгчид хоёр үе шаттай, нэлээд өндөр шалгуур тавьж байж тодруулсан. 
-"Гэгээн муза-2007" наадмын үеэр гоёсон даашинз чинь танд их зохисон байна лээ... 
-CHIC салоноор хийлгэсэн юм. 
-Дизайнер Б.Лхамцэрэн загварыг нь гаргасан уу? 
-Тэгсэн. Даашинзтай ямар үсний засалт тохирох, ямар туфль, ээмэг зүүхийг хүртэл Лхамаа зөвлөсөн. Харин миний үсийг "WAW" салоны Хишгээ янзалсан. Мастер үсчин. Манай урлагийнхны ихэнх нь түүгээр үйлчлүүлдэг юм. 
-"Харц хатан"-д тоглосноор дууны урлагтай илүү танилцав уу? СУИС-ийн Жүжигчний ангид дууны хичээл ордог билүү?
-Хоёрдугаар дамжаанд хэсэг хугацаанд ордог. Энэ жүжгийг тавихаас өмнө жүжигчид маань өглөө бүр сопран, бартон, басс гэхчлэн хуваагдан хоолойны дасгал хийж байсан юм. СУИС-аас багш нар ирж, өнгөө яаж гаргах, үгээ хэрхэн хүргэхийг зааж бидэнтэй нэлээд сайн ажилласан. Эцэст нь шалгалт авч дүрээ хуваарилсан юм. Манайд сопран хоолойтой сайн дуулдаг жүжигчин олон бий. Гэхдээ би Сэржмядагийн дүрийг бүтээх юмсан гэж эртнээс бодож байлаа. Мөрөөдөл маань биелсэнд баяртай байна. 
-Соёлын тэргүүний ажилтан болж, "Алтан гадас" энгэртээ зүүн, хоёр ч "Муза" гардлаа. Зүгээр суух эрхгүй боллоо доо, та?
- Намайг урагшаа л гээд байх шиг. Ер нь шагнал гэдэг чинь хүнд их зүйл өгдөг юм байна. Өнгөрсөн хавар "Алтангадас" авчихаад найруулагч О.Найманжаргалын "Манайд амьдаръя" жүжгийн гол дүрд тоглож, продюссерээр ажиллаа. Их хүнд жүжиг ч богино хугацаанд амжуулж, 12 дугаар сарын 1-нд "ДОХ-той тэмцэх өдөр"-өөр олны хүртээл болгосон. Энэ үеэр найз нар, театрынхан маань их тусалсан. 
-Сүүлийн үед юу хийж байна даа? 
-Манай театрынхан "Лусын дагина" жүжиг тавьж байгаа. Хүүхдэд зориулсан бүтээл. Цааш их юм хийнэ ээ. Олон л юм бодогдож байна. Театрын хувьд бүтээл тавина гэдэг санхүүтэй холбоотой байдаг. Хувь хүнд ч мөн адил. Шальдар булдар бүтээл хийчихгүй юмсан гэж бодож байна. Удахгүй том бүтээл рүү орно.
-Нэг үеэ бодвол театрынхаа сайн жүжигчдийн нэгд тооцогдох боллоо. Бөхөөр бол бяр амтагдаж байна уу?
- УДЭТ-т анх орчихоод дасч өгөхгүй, бэргээд, зориг зүрх муутайхан явдаг байлаа. Дүр өгчихвөл тоглочихоод, өөрийгөө харуулах ямар нэг юм хийхгүй. Харин хүүгээ төрүүлчихээд нэг удаа зориглосон, "Буудлын авхай" жүжигт тоглоод өмнөхөөс их өөр болсон. Үүнээс хойш жүжиг, кинонд тоглож тэгж ингэсхийж байгаад 2000 онд "Өргөс", "Ааваа намайг уучил" кино бие дааж хийсэн.
-"Өргөс" киноныхоо зохиолыг өөрөө бичсэн гэдэг байх аа? 
-Тэгсэн. Хүмүүс ч их урам өгсөн. Эргээд бодоход яаж тэгж их ажилладаг байсан юм. Одоо кино хийвэл тэр үеийнх шигээ эрч хүчтэй байх болов уу гэж санадаг юм. Нэг кино хийх гээд хоёр жил бодлоо. Яаж ийгээд бүтээлээ гэхэд шатчих болов уу, "Тэнгис" кино театрын түрээс их өндөр шүү дээ, мөнгөний проблемд очих болов уу гээд санаа зовж, айх зүйл их л байлаа. Харин "Алтан гадас" авснаас хойш энэ тухай бодохоо больсон. Ийм мэдрэмж өөрийн эрхгүй төрдөг юм билээ. Бас номоо гаргах бодолтой байгаа ч амжихгүй л явна. 
-Яруу найргийн уу?
-Тийм. Дунд нь "Өргөс", одоо бичиж байгаа "Алган дээр хайлсан цас" киноныхоо зохиолыг оруулна. Зохиолынхоо төгсгөл хэсэг дээр сууж байна. Надад бас тав зургаан дууны шүлэг байдаг юм. Түүнийгээ багтаана. 
-"Намайг битгий уучил", "Оюутан охидод өрөө хөлслүүлнэ" жүжгийн дуу, харин Т.Ариунаагийн дуулдаг чинь...
- "Чимээгүй шөнө" жүжгийнх. 
-Б.Эрдэнэцэцэг гэдэг нэрийг жүжигчнээс гадна найруулагч, продюссер, кино зохиолч, яруу найрагч гэсэн үгс тодотгох болж. Энэ жагсаалт цааш үргэлжлэх үү. Тухайлбал Холливудын одод шиг хувцасны загвар зохион бүтээх, бизнес хийх зэрэг өөр салбарт хүчээ үзье гэсэн бодол байна уу? 
-"Харц хатан"-д тоглосноос хойш дуулах хообийтой болсон. Өмнө "Манайд амьдаръя" жүжгийн дууг жүжигчин М.Түвшинхүүтэй хамт дуулсан. Жүжгийнхээ хувьд наалдацтай болсон байх. Надад нэг шинэ дуу бий. Амьдралдаа анх удаа ая зохиолоо. Шүлэг нь Сосорбарам ахынх. Өөрөө дуулах уу, өөр хүнээр дуулуулах уу гэдгээ шийдээгүй л байна. Сүүлийн үед найз нар маань "Дуулбал яасан юм" гэж зөвлөх болсон. Ямар ч байсан хэдэн сайхан дууны шүлэг бичье гэсэн бодол байна. 
-Урлагаас өөр юу таны сэтгэлийг татдаг вэ? 
-Таалагддаг зүйл их дээ. Ер нь жүжигчин хүн олон юманд дурлах хэрэгтэй болов уу. Жишээ нь би унших, яруу найргийн болон манай мундаг мундаг зохиолчдын гаргасан ном худалдаж авах, цуглуулах дуртай. Зүгээр суумааргүй л байдаг юм. Аль болох завгүй л байхгүй бол уйтгарт автчих гээд байх шиг санагддаг. Фитнессээр хичээллэхийг илүүд үздэг, Будда шүтдэг. Хүн ер нь ямар нэг юманд итгэж, биширч шүтэж явах хэрэгтэй юм. Наад зах нь, стресст орохгүй. Шаналж, гутарснаар эмэгтэй хүн өнгө зүсээ алдаж, биеэ гаргуунд нь хаяхын нэмэр. 
-Энэ бүхнийг яаж амжуулж байна аа?
- Зав гаргах л хэрэгтэй. Хүмүүс зав гарахаараа ингэнэ, тэгнэ гээд хойш тавьдаг.
-Хэр сайн эзэгтэй, халамжтай ээж вэ? 
-Сүүлийн үед хүүдээ анхаарал бага тавьж байгаадаа сэтгэл зовдог болсон. Сайн эзэгтэйд тооцогдох байх аа. Найз нар маань ингэж үнэлдэг юм. Хоол зохиож хийх дуртай.
-Хүмүүс таныг сайхан бүсгүй, сайн жүжигчин гэж үнэлдэг. Ийм магтаал сонссоны хэрээр тэдэнд үргэлж өөгүй харагдана гэдэг таны зүгээс багагүй хичээл зүтгэл шаарддаг биз? 
-Би онцгойрох дургүй. Дулмаа, Цэцгээгийн адил жирийн нэг эмэгтэй. Мэргэжил маань л олны танил болоход хүргэсэн.
Өөрийгөө, мэргэжлээ хүндлэх үүднээс биеэ сайхан авч явах ёстой, анхаарлаа хандуулахгүй ч байж болохгүй. Би эрүүл мэндээ бодож явган алхах дуртай. Заримдаа биеийн тамирын хувцас, хүрэм өмсчихсөн харагдвал зарим нэг нь их л гайхаж хүлээж авдаг юм. Хүүхнүүд "Эрдэнэцэцэг байна " гэж шивнэлдээд, "Бидэн шиг энгийн л нэгэн байна шүү дээ" гэж ярилцах нь сонстдог. Олны танил жүжигчин гээд дандаа л инээж явна гэж юу байхав. Өвчин зовлон, үхэл хагацал, баяр гунигтай таарна. Энэ бүхнийг бусад эмэгтэйн адил зохицуулах гээд л гүйж явна. Уран бүтээл маань хүрэх хэрээр үзэгчид хүндлэх нь бий. Таалахгүй нь ч бий. Заавал бүх хүнд таалагдах албагүй. Намайг таалахгүй байж болно. Хүмүүсийн зарим нь бусдын дотоод сэтгэл рүү өнгийхөөс илүү гадна байдлаар дүгнэдэг. Нэг хэсэг уран бүтээлээрээ дамжуулан би чинь "эротик" гэсэн тодотголтой байлаа. Хааяа найз нартайгаа хаа нэг газар суух хэрэг гарна. Хөгшрөөгүй байна шүү дээ, дисконд стрессээ тайлтал бүжиглэнэ. Энэ бүхнээс хүмүүс янз бүрийн л дүгнэлт хийдэг байх. Гэхдээ би дуулсан, сонссон болгоноо хүнд тусгаж авдаггүй. Өөрийгөө чагнаж, дотроосоо мэдэрч, юу хүсч, юу хиймээр байна, тэр бүхэндээ сэтгэл хангалуун байвал аз жаргалтай. Ер нь хүн бусдыг дүгнэх хэрэггүй. Би ч заримдаа хэн нэгнийг шүүмжилдэг л дээ. Энэ буруу. Өөрийгөө хөгжүүлж, зорьсондоо хүрч, хүмүүсийн хүсээд байгааг үзүүлж чаддаг, мэргэжлийн хувьд чадвартай, сайн ээж, эхнэр байж, өөрт байгаа бүхэндээ сэтгэл ханаад явбал болох нь тэр. Манайхан бие биеэ "хайрцаг"-т оруулах сонирхолтой. Заавал ингэж яв, эс бол бусад чинь чамайг тэгж дүгнэнэ гэдэг ч юм уу. Мэдээж, хэмжээ хязгаар гэж байх ёстой. Гэхдээ болох ёстой юм болоод л өнгөрнө. Өнөөдрөөрөө амьдар гэдэг дээ. Өнгөрсөн зүйлийн хойноос харуусаад байвал хүний уураг тархи урагшлах биш ухардаг. Тиймээс хийх юм аа төлөвлөнө үү гэхээс амьдралаа "хайрцаг"-лаж болохгүй юм шиг надад санагддаг юм. 
-Сүүлийн үед ганц бие бүсгүйчүүд илт анзаарагдам олширч байна ...
-Энэ тухай би боддог. Гэхдээ бусдын амьдрал руу өнгийх дургүй. Явж явж бүгд адилхан. Надтай л адил гуньж, уйтгарлаж, ганцаардаж, амьдралаа үүрч, үр хүүхдээ тэжээх гээд л явцгааж байна. Тэдний дунд хэний ч дор орохгүй, чадалтай хүүхнүүд ч бий. Гэтэл бүсгүйчүүдийн нөгөө хэсэг нь бийлэгжүү нөхөртэй, бүх юм нь бэлэн. Энэ хэрээр зорилгогүй, тэмцэлгүй. Нэг л их гоо сайхандаа анхаарсан ганган хүүхнүүд. Гэтэл ярилцаад суухад ихэнх нь сэтгэлдээ аз жаргалгүй. Хүн чинь ямар нэг юм төлөвлөчихөөд, биелүүлэхийн төлөө тэмцэнэ, босно, унана, баярлана, гунина гэвч мацсаар ард нь гарахаар аз жаргалтай байдаг биз дээ. Заримдаа санасандаа хүрье гэхээр мөнгө дутах үе гарна. Гэвч бусдын гар харж, амаа ангайж хүлээж сууснаас яаж ийгээд өөрөө л зүтгээд болгочихсон нь дээр. Энэ бүхнийг би биеэрээ мэдэрсэн. Хүүхнүүдийн бас нэг хэсэг нь ингэж зовж байхаар нөхрөөсөө салж эрх чөлөөтэй, санаснаараа амьдаръя гэсэн бодолтой байх юм. Тиймээс эмэгтэй хүнийг ийм, тийм гэж шууд тодорхойлох амаргүй. Би хүмүүстэй уулзахдаа юуны түрүүнд сайн талыг нь олж харж, болж өгвөл тусалж дэмжин, сэтгэлийг нь сонсох юмсан гэж боддог юм. Мууг нь үзье гэж хүн танилцдаггүй шүү дээ. Танилцаад, нөхөрлөөд явж байх зуураа энэ хүн ийм юм бодож явдаг юм байна, энэ тал дээр нь дэмжих юмсан, үгүй ядахад сэтгэлийн зөв энерги өгөх юмсан гэж санадаг. Зарим үед бусдаас зөвлөгөө авах үе ч гарна. Гэхдээ хүн эцсийн эцэст, өөрийгөө л чагнах чухал юм билээ. 
-Нас ахих тусам "Ухаан сууж байна даа, би" гэж бодогдох юм уу?
-Хорин хэдтэй байхад юу ч боддоггүй байж. Харин нөхрөөсөө салчихаад амьдралаа ганцаараа үүрэх болоход бүх зүйлийг ухаанаараа шийдэх хэрэгтэй болсон. Нас явах тусам ухаажиж байна. Эмэгтэй хүн хатуу байх хэрэггүй. Уян хатан байж, уучилж, уучлалт гуйж, баярласан, гомдсоноо илэрхийлж чаддаг байх ёстой. Дотогшоо хүн их хэцүү, өөрийгөө зовоогоод л. Таны буруу биш ч байсан найз, эхнэр, нөхөр, үр хүүхдүүдтэйгээ сайн ярилцаж, сэтгэлээ нээж байх хэрэгтэй. Амьдрал тэртээ тэргүй хатуу. Хатуу дээр нэмж хатуурхаад байвал сэтгэл нь улам л хөлдүү болно. Хатуужих тусмаа бусдад хатуу хандаад эхлэвэл өөрөөсөө хүмүүсийг холдуулна, ганцаардана. 
-Найз нөхөд таны хувьд хамгийн эрхэм хүмүүс үү? 
-Найз дотроо олон янз байдаг шүү дээ. Хүнээ л их зөв сонгож нөхөрлөх хэрэгтэй. Ойр дотно нөхөрлөдөг цөөн хэдэн хүүхэн бий. 
- Олон найзтай, энэ хэрээр тэдэнд цаг зав, сэтгэлээ зориулах нь заримдаа хүнийг ядраадаг, бас залхаадаг...
-Чи бид хоёр найз нөхдийн тал дээр адилхан бодолтой явдаг юм байна. Хүн ер нь царайныхаа төрхөөс л сайн, муу нь мэдэгддэг шиг санагддаг юм. Нэг их сайхан царайлаг биш ч гэсэн нүдэнд дулаахан хүнтэй уулзаж ярилцахад ааш зан нь яг л гадаад төрх шигээ байх нь олонтаа. Манай хүүхнүүд өнөөдөр энэ сэдвээр ярилцаж байлаа, эсрэг дүрд ихэвчлэн нүдэнд хүйтэн, хурц, муухай царайтай хүн тоглуулдаг гээд. 
-Жүжигчин хүнд сайхан царай хэрэгтэй юү. Амжилтаа өсгөхөд нөлөөлөх нэг хүчин зүйл гэдэгтэй та санаа нийлж байна уу?
-Зөвшөөрнө. 
-Хүмүүсийн сэтгэлийг танихад мэргэжил чинь хэрэг болж байна уу? 
-Ер нь л танина шүү. СУИС-д сурч байхад бидэнд ажиглалт хийх даалгавар өгдөг байсан. Жишээ нь, муур гэхэд ямар араншин гаргадаг, цадах, уурлах, өлсөх үедээ ямар төрхтэй болох нь уу гэдгийг ажиглаж дуурайдаг байсан. 
Түүнчлэн бид дэлхийн янз бүрийн зохиолчдын бүтээл дээр ажилладаг. Дүрээ судална. Энэ бүхэн нэг талаар хүн судлал. 
-Найруулагчаасаа зөрж дүрээ тэс өөр маягаар гаргах тохиолдол байсан уу?
-Би ингэж бодсон юм, энэ талаас нь гаргаад үзвэл ямар байна гэхчлэн ярилцах, зөвлөх үе бий. 
-Бодит амьдрал дээр жүжиглэх шаардлага гарч байв уу? 
-Бараг үгүй дээ. Тайзан дээр жүжиглэнэ, дээр нь тайзнаас буугаад жүжиглэвэл амьдрал ёстой утгагүй болно гэж манайхан ярилцдаг юм. 
-Хүмүүс жүжигчдийг бүтээсэн дүрээр нь хүлээж авах нь олонтаа...
-Тэгдэг шүү. Эргээд харахад би ихэвчлэн уянгын дүр бүтээсэн байдаг. Ер нь найруулагч нар жүжигчдийнхээ дүр төрх, зан аашийг  харж дүрээ хуваарилдаг л даа. Нэг л удаа эсрэг дүр бүтээсэн маань "Чимээгүй шөнө" жүжгийн Дэрхэм хатан. Харин намайг хошин шог дүр бүтээвэл үзэгчид хүлээж авахгүй, инээх ч үгүй биз
Б.Хонгормаа 