ХЭВЛЭН НИЙТЛЭХ ЭРХ ЧӨЛӨӨНИЙ ТУХАЙ

Саяхан сэтгүүлч Л.Мөнхбаясгалан нар Швед яваад ирсэн байна лээ. Тэд хэвлэн нийтлэх эрх чөлөө гэгч энэ оронд яаж хөгжсөнийг судалж, далимд нь өөрсдийгөө жишиж үзсэн аж. Бараг социализм байгуулсан тэнд сурвалжлагч хүн дуртай газраа орж, дарга нарын шүүгээг ухаж болдог гэнэ шүү. 
Бидний татварын мөнгөөр захиргааг байгуулж, цалинжаад ингэж болохгүй ээ ... гээд л эрхэм түшээдээ баруун солгойгүй загнана. Хулгайч, авлигач, садар самуун гэх мэт сэтгүүлч хүний ой тойнд юу санагдсан тэрнийгээ шууд бичнэ. Цаадуул нь манайх шиг нэр төрөө аварна гээд шүүх рүү гүйж гоншгонохгүй. Ийм тогтолцоо Шведэд 300 дахь жилдээ яваа гэнэ. Харин хэн нэгнийг сохор доголонгоор нь дайруулбал баривчилна. Засаг төртэйгөө дүйхүүц хэвлэлийн эрх чөлөөг гааруулсан Скандиновчууд амьдрал, хөгжил чигийн бүх үзүүлэлтээр дэлхийд дандаа нэг хоёрт бичигддэг. Өөрсдөө сайхан амьдраад зогсохгүй өрөөлийн хэрэгт сүүлийн үед их хошуу дүрдэг болжээ. Үзэл санаагаараа хяхуулж шахуулсан гадаадын иргэдийг нутагтаа цагаачлуулж тэтгэж тусалдаг. Монголчууд үүнийг овжин ашиглаж олноор очиж гэдэс цатгалан хэвтдэг болсон. "Намайг Батзандан гэдэг. Жагсаал цуглаан хийсэн чинь хавчаад болдоггүй, худлаа гэвэл энэ сонин дээр байгаа биз" гээд л молигоддог аж. Иймэрхүү хуурамч Дамбийжаа болох Баабар, Шаабар, Дашрэнцэн, Уянга, Фэнгшү Ганбаа нар бүгд тэнд очсон байна лээ гэж Мөнхбаясгалан явсан газрын сониноо хуучлав. Дотроо онгойтол ярьж, бичиж болдоггүй ямар аймаар орон бэ гэж Монголыг тэд ойлгосон байх. -Хэвлэн нийтлэх эрх чөлөөний сэдвээр би арай өөр ойлголттой явдаг. Одоо төлбөрийг нь төлбөл ямар ч газар хүссэн хөгжмөө захиалах боломж бий. Та мөнгө сайтай бол хувьдаа сонин, телевизтэй болохыг хориогүй. Хэлэх гээд байгаа, бичих гээд хорхойсох тэр хувь хүн өөрөө олон нийтэд гологдоод байдаг. Өөрийг тань нэлээд олон хүн таньдаг. Үзэн яддаг, эсвэл таашаадаг болчихсон үедээ л сэтгэлийн үгээ туурвиж суувал дээр биш үү. Багашаархан залуу хүн телевизээр гарах ялдамдаа "улс орны байдал нэг л биш ээ" гээд унахаар үнэмшдэггүй. Ер нь олон нийт амны фигуртэй, бэлэн цэцэн хэр баргийн хүнийг тоохоо байчихсан. Элбэгдоржийг хүртэл ойшоодоггүй, огцруулдаг ард түмэнд үгээ хүргэх нь тийм амар ажил биш. Хэвлэн нийтлэх эрх чөлөөг ханатлаа эдэлье гэвэл гарцаагүй баримт иш татах хэрэгтэй гэж боддог. Өнөөдөр олон хүн аливаа асуудлыг хялбаршуулан "Ер нь л нэг тийм ш дээ" гэх өнгөцхөн хандлагаа тулгадаг. Редакц дээр болдог жишээний нэгийг дурьдая. -Нэг удаа уур нь хүрч цухалдсан эрхэм орж ирэв. Арваад хуудас бичиг сарвайн -Май энийг үг үсгийн засвар хийлгүй сониндоо тавь. Яг маргааш гаргана шүү. -Юун тухай материал вэ? -Энэ төр засаг бүр хэтэрлээ. Энхбаяр гэдэг авлигачийг будаа болтол нь бичсэн байгаа. -Болох нь ч болноо. Хэн бичлээ гэж "автор"-лох вэ? -Би нэрээ тавьж болохгүй. -Тэгвэл чадахгүй. Тэгээд ч баримт нотолгоогүй байдаг л нэг бухимдал бичжээ. Ер нь таны барих "могой"-г бид гараараа барих ёсгүй. Нэрээ ч тавьж зүрхлэхгүй хулчийж байж ажилд бүү саад бол. -Танай сониныг овоо ардчилалтай, зоригтой дуугардаг гэж сонгосон. Муусайн хэвлэлүүд бүгд худалдагдчихсан гэдэг үнэн юм байна. Түй чёрт! хэмээн зүхсээр одов. Ийм жишээ олон бий. Энд хоёр юм байна. Иргэн нэрээ тавихаас айж буй нь өнөөгийн тогтолцооны өнгө төрх биз ээ. Ийм бичлэгэнд худлаа юм байдаг. Мөн баримтгүй. Хоёрдугаарт, хэвлэлийн газрууд олонд танил биш, хүний ур чадваргүй бичлэгээр зай талбайгаа дүүргэвэл дампуурдаг. Хэвлэн нийтлэх эрх чөлөөний сонгодог жишээ бол Баабар юм. Тэр хүний бичсэнийг, ярьсныг бүх л мэдээллийн хэрэгслүүд авдаг. Баабар эрх чөлөөт орны иргэн лугаа дураар загнадаг. Төр засгийг зад шүүмжилдэг. Хариуцлага ч хүлээдэг. Нэрээ ч тавьдаг. Болж л байгаа биз дээ. Ийм л байхын тулд өөрөө өөрийгөө бие хүн болтлоо бэлдэх ёстой байх. Тодорхой хэмжээний жаргал, зовлонгоор гатачсан ухаарсны дараах үг үнэмшилтэй сонсогдох болов уу. Манай монголчуудын амьдралын хэв маяг угаасаа эрх чөлөө бүхий орчинтой. Сэтгэлийн үгээ хэн нэгэндээ хэлэх тохиолдолд бүрэг бөгөөд битүү уламжлалтай. Үе үеийн эрдэмтэн мэргэд яаж ийгээд толгойгоо цусдалгүй үгээ илэрхийлж чадаад байсан. Хэлсэн үгэндээ эзэн, идсэн хоолондоо сав байх ухаан нь зориг, ухаан, нэхэлтэй, авъяас шавхсан адармаа юм. Бичсэнийхээ төлөө хэлмэгдэхийг хүсдэг хүмүүс ч бий болсон. Хамгийн эмгэнэлтэй нь түүнийг хэн ч тоохгүй, сонсохгүй байх шиг аюул алга. Бусад нь болдог. 
Ж.Гангаа
