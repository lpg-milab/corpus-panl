Би гэгээн ертөнцийн хүн

Түүнийг "Монголын хүүхдийн дууны хаан" гээд хэлчихэд монголын ард түмэн нэг их үгүйсгэхгүй байхаа. Учир нь түүний зохиосон дууг дуулж өсөөгүй хүүхэд монголд үгүй. Л.Галмандах багш маань аанай л 52 дугаар сургууль, гэр хоёрынхоо хооронд хар хавтсаа сугавчланхан алхаж явна.
 -Та чинь гэр бүлийнхээ хүнтэй хоёулхнаа байдаг болоо юу. Уг нь хүүхдүүд чинь бужигнаж байдагсан?
-Хүүхдүүд бүгдээрээ том болжээ. Хоёр том нь сэтгүүлч мэргэжилтэй юм. Одоо хань ижилтэй болцгоогоод манийн мэдэлд байхаа больж. Бага хүү маань Улаан-Үдийн Соёлын их сургуульд багшлахын хажуугаар тэндхийн "Байгаль" чуулгад тоглож байна даа. -Таны хувьд гэр-сургууль хоёрынхоо хооронд л байна уу? - Мэдээж, 52 дугаар сургуульд гучхан жил ажилчихаад байж байна. Гэр сургууль гэр хоёрынхоо хооронд алхаад л ... Өглөө гараад хүүхдүүдийнхээ дунд очно. Хүүхдийн ертөнц дунд хамаг залуу нас, хамаг цаг хугацаа өнгөрсөн байна даа. -"Хамаг нас" гэж дээ та чинь өвгөрсөн хүн биш шүү дээ? - Анхны шавь нар маань одоо дөчөөд насныхан боллоо. Тийм болохоор тэднийхээ насны онцлогт тохирсон дуу хааяа хийчихээд л байж байна даа. -Галаа багш сүүлийн үед "том хүний" дуу руу нэлээн орж байна уу даа? -Тэгээ л байгаа л даа, гэхдээ хүүхдийн дуу илүү хувийг эзэлсэн хэвээр л байгаа. Миний дууг сонсож өссөн шавь нар маань хэдийгээр дөч гарсан ч Галаа багшийнхаа дууг сонсмоор л байгаа. Тийм болохоор тэдэндээ зориулсан дууг хийгээд эхлэхээр том хүний дуу болчихож байгаа юм. Том болчихлоо гээд шавь нараа хаячихдаг багш хүн гэж байхгүй биз дээ. - Таны зохиосон "том хүний" дуу "Гангар цагаан сутай"-гаас эхтэй байх аа? - Үндсэндээ 90 оноос л хийж эхэлсэн л дээ. Гэхдээ жилд би чинь хүүхдийн арав гаруй дуутай л сууж байдаг юм. Би ч ер нь хүүхдийн тухай л эхэлж ярих гээд байдаг хүн дээ. -Таны "Хүүхэд насанд хүргэж өгдөг галт тэрэг хэрвээ байдаг бол Хүн бүхэн сууна даа гэж хааяа би боддог юм ..." гэсэн дуу чинь томчуулд ч зориулсан дуу юм шиг санагддаг юм... - Наад дууг чинь 1986 онд зохиосон юм. Яруу найрагч Загдын Түмэнжаргал бид хоёр найз юм. Цаадхийг чинь Сэлэнгэ дэх хэцүү хүүхдүүдийн сургуулийн захирал байхад нь би захидал бичсэн юм. "Чи надад бага насны тухай дууны үг бичиж явуул" гэж. Тэгсэн хэдхэн хоногийн дараа шуудангаар "Бага насаа хайрлаж явна" гэдэг шүлэг ирсэн. Тэгж бүтсэн юм. Ер нь бол хүний амьдрал галт тэрэгний буудал шиг, галт тэрэг шиг шүү дээ. Хүн бүхэн "Одоо л би нэг хүүхэдсэн бол" гэж харамсдаг. Тийм болохоор энэ дуу нарийн дээрээ хүүхдийн дуу биш том хүний дуу байхгүй юу. Шүлэг нь өөрөө хөгжимтэй шүлэг л дээ. -Түмэнжаргал найрагч та хоёрыг уран бүтээлийн ганзага нийлдэг хүмүүс гэж ярьдаг? -Бид хоёр нийтэд түгсэн хүүхдийн хориод дуу бичжээ. Газар сайгүй л хүүхдүүд "Бөөн баяраа, бөөн баяраа, бөөн бөөн баяраа хө" гээд л дуулдаг юм. За тэгээд "Амс хийх чөлөөгүй зөндөө наадаад алаг бөмбөг минь ядраа биз" гэж цэцэрлэгээр л дүүрэн дуулдаг. Эд чинь одоо бид хоёрын дуунууд. Ер нь бид хоёрын хийсэн дууг хүүхдүүд дуулаад байдаг юм шүү. Гэхдээ өөр олон хүмүүстэй хамтарч уран бүтээл хийсэн л дээ. - Таны олонд түгсэн анхны дуу чинь ямар дуу байдаг вэ? - Бас л Түмэнжаргалын шүлэг дээ. 1979 онд хийсэн "Төгсөх сурагчийн уянга" гэж дуу бий. ... Салаа хархан гэзгэн дээр чинь Туузан цэцэг дахиад ургахгүй Санаа сэтгэл догдлон догдлуулсан Хонхон дуугаа дахиад сонсохгүй Ангийн хаалгыг зөөлхөн хаалаа Алдрайхан насаа үлдээлээ баяртай" гээд манай сургуулийн сурагч Хишигжаргал, Бүтэмж гэсэн хүүхдүүд сайхан дуулдаг байсан юм. Бүтэмжийн дуулснаар Монголын радиогоор их алдаршиж, бас шүүмжлүүлж, шүүмжлүүлэх тусам хүүхдүүд их дуулж, төгсөхдөө бүгдээрээ дуулаад уйлаад төгсдөг байлаа. Одоо "Ньюанс" хамтлагийнхан ч дуулж л байна. -Таны дуучин шавь нар олон. Сүүлийнх нь гэхэд Баяраагийн Хонгор юм уу даа? -Хонгорыг миний шавь гэж болно байх. Цаадхи чинь сургуульд ороогүй байсан юм. Нэг муу жижигхээн юм. Ээж нь Туяа гэж манай сургуулийн орос хэлний багш, аав нь Баяраа миний найз л даа. Тэгсэн нэг удаа цэцэрлэгийн бяцхан эстрадын дуучдын тэмцээн ч билүү нэг юм болох гээд Баяраа надад "Цаад Хонгорыг чинь оруулах гэсэн юм чи нэг дуу хийж өгөөч" гэж гуйлаа. Тэгээд "Хэрвээ би шидтэн бол" гэдэг дууг анх хийж өгсөн юм. "Хэрвээ би шидтэн бол Молцог элсэн говьдоо модтой чихэр ургуулнаа" гэж Жамбын Дашдондогийн шүлэг. Хонгор чинь нүдний шил зүүчихээд бүжиглээд дуулдаг байлаа. Дараагаар нь нэгдүгээр ангидаа манай сургуульд орсон. - Таныг бараадаж уу? -Үгүй ээ үгүй, харьяаллаараа л орсон байх. Тэднийх чинь угаасаа 120 мянгатад байсан юм чинь. Гэхдээ 2 дугаар ангидаа өөр сургууль руу шилжээд явчихсан. Хонгорын хүүхэд нас, дуу хуур яах аргагүй миний дэргэд байсан. Цаадхи чинь одоо яривал ярих л байх л даа. Тэгж байсан юм гээд. Нэгдүгээр ангид байхдаа миний "Зүүдний Чингис" дууг дуулсан. "Ном сумаа агсаж Нутаг усаа хамгаалсан Илд бамбайгаа барьж Их гүрнээ нэгтгэсэн" гээд одоо Монголын радиогын фондод байгаа. Энэ дууны шүлгийг Хэнтийн аймгийн Өндөрхаан хотын хоёрдугаар ангийн сурагч хүү зохиосон юм. Хүүхдийн яруу найргийн "Хүрэл тулга" наадамд энэ шүлгийг уншиж түрүүлэхэд нь олж авсан. Түрүүлсэн хүүхэд хаана байна гээд сурсан чинь жанжин малгай өмсчихсөн нэг жаахан юм зогсож байна. Чулуунбаатарын Пүрэвчулуун гэдэг хүүхэд л дээ. Одоо том залуу, их сургууль төгсөө байлгүй. Хүүхэд гэдэг тийм айхавтар байхгүй юу. Ямар ч том яруу найрагч бичээгүй шүлгийг л биччихсэн байгаа юм. -Хоёрдугаар ангийн хүүхдийн бичсэн шүлгээр олонд түгсэн дуу хийсэн хөгжмийн зохиолч байдаг болов уу? - Ховор байхаа даа. -Хонгор одоо тантай уулзалдах юм уу? -Уулздаг юмаа. Цаадхи чинь том болоод аавтайгаа улам л адилхан болоод байгаа юм. Би их дэмждэг. "Чи зөв юмаа барьж авлаа" гэж. Ер нь дуулдаг хүүхдүүд надад олон байсан. Том болцгоогоод больчих юм. Энэ хошин шогийн Туяа чинь хүүхэд байхдаа хөөрхөн дуулдаг байлаа. "Үүлэн бор" гэж дууг учиргүй дуулдаг. Манай Ариунаа бол бүр багаасаа тавдугаар ангиасаа эхэлсэн дээ. Гитар дардаг жаахан охин байлаа. "Түмэн эх" чуулгын дуучин Батжаргал байна. Одоо энэ хошин шогт тоглоод байгаа Доржсүрэн байна, Дооёо. Энэ нөхөр чинь бас дуучин хүүхэд байлаа шүү дээ. Жүжигчин Болд-Эрдэнэ байна. За тэгээд бусад нь сэтгүүлчид, эмч, цэргийн хүмүүс л болсон байх шив дээ. Дуулахаа байцгаачихаж. - Та ер нь өнөөдрийн хөгжмийн ертөнцийг яаж хардаг вэ? - Залуучууд юм хийж байна. Нийтийн дуу руугаа их ордог юм уу даа. Ер нь бол нийтийн дуугаар их гаршчихсан хүн бол Бямбабаяр юм шүү. Сэр-Од нэлээн гаршиж байгаа хүн юм уу даа. За тэгээд ая зохиодог залуучууд газар сайгүй болжээ. Үгийг зохиосон Дорж, аяыг зохиосон Дорж, Дорж дуулж, Дорж хөгжимдөв гэж л сонсогдох юм байна шүү дээ. - Энэ нь тэгээд зөв үү? - Онцгой хүн л тэгдэг байхдаа. "Ая зохиогчид адилхан яруу найрагчид" гэж Бетховен хэлсэн байдаг юм л даа. Тэрүүн шиг дандаа үгтэй нь ноцолдсоор байтал өөрсдөө яруу найрагчид болчих гээд байдаг тал бий л дээ. Жишээлбэл би тэр "Зуун зууны ерөөл" дууны үгийг өөрөө л хийчихсэн юм. "Найман наснаас ухаан ургуулж, Нандин эрдэнийн түлхүүр атгуулж, Ардын багштай учруулж өгсөн, Ачтан гэвэл сургууль минь байна" гээд л авсан даа. Гэхдээ тэр бол хар хүчээр хийж байгаа юм биш сэтгэлээс төрж байгаа юм. Шөнөжингөө сууж хийчхээд өглөө нь төрөх тасаг дээр очиход манай бага хүү төрчихсөн байж билээ. Манай хүүтэй чацуу дуу л даа. Одоо ч ражаваар явж л байх юм байна ш тээ. - Таны шүлгээр бүтсэн дуу олон уу? - Мэр сэр юмнууд бий шүү. "Сурагчийн жилүүд" энээ тэрээ гээд. "Ээжээ дагасан жаахан байхад, Эрдмээ өгсөн багшийн суу, Сурагчийн жилүүдээ бид нар хичээнээ ..." гэхчлэн. Эцсийн эцэст хүүхдүүд л шүүнэ. Болсон бол дуулна, болоогүй бол тэгсхийгээд хаячихна. - Танд Монгол улсын Ерөнхийлөгчийг уйлуулсан нэг дуу байдаг байхаа? -"Хойд эх" гэж киноны их гунигтай дуу байдаг юм, тэр л дээ. "Зөндөө олон ээжийн дундаас, Зөвхөн миний ээж л алга уу даа, Тэнгэрээс хол явчихсан гэх юм, Тэгээд ч та минь ирдэггүй юм уу даа" гэж. Асрамжийн газрын жаахан хүүхэд дуулахыг сонсоод Очирбат гуай уйлсан юм. -Үгийг нь хэн бичсэн юм бэ? -Лувсангийн Дагвадорж гэж их агуу, манай нийтийн дууны шүлгийн хаан бичсэн. Аав ээжгүй хүүхдийн дуу л даа. Тийм болохоор сэтгэл өвдөөд байдаг юм. Би сургуулийнхаа хүүхдүүдэд хэлэхдээ "Аав ээжтэй хүүхдүүд дуулмаар байгаа бол зүгээр л амандаа аялаарай " гэж захиж байлаа. Тэгэхэд бүгдээрээ үгээр нь дуулж байсан шүү - Дуу төрөх гэж нандин юм байдаг байх даа? - Сэтгэл сэргэлэн, бие хөнгөн тийм үед ч өөрөө л төрнө шүү дээ. Зүгээр урсаад л ороод ирнэ. -Тантай өнөөдрийн энэ олон зохиолын дуучдын тухай ярихгүй өнгөрч боломгүй. Жавхлан Баясгалан хоёр таны "Насны хайр" дууг дуулж гарч ирсэн санагддаг? -Тэр хоёр чинь гоё хүүхдүүд. Би энэ дууг хийчихээд тэр хоёрын сургууль дээр нотыг нь орхисон юм. Тэгсэн би хөлөө түлчихээд гэртээ хэвтэж байтал нөгөө хоёр чинь ороод ирлээ. "Багшаа, бид хоёр таны дууг бичүүлчихлээ" гэсээр. Тэгээд л олонд хүрчихсэн юм. - Бас тэр "Цэцгэнд төөрсөн эрвээхэй" таны дуу байна уу? -Тийм, тэр дуулж байгаа хүү чинь манай нутгийн, бүр манай сумын хүү байгаа юм, Чулуунбаатар гэж. Би ч тэр дууг зориуд тэр хүүд аваачиж өгсөн л дөө. - Нутгархаж тэр үү? -Тиймээ, нутгархаж байгаа нь тэр. -Танай Хэнтийгээс ч хэсэг дуучид байна шүү - Яасан, чамлалтай байна уу, танай Өвөрхангайгаас Баясгалан байна ш тээ. Аа яа яа Түвшинжаргалын Баясгалан ч бас л бут авч байна шүү. -Сайн дуучин уу? -Манайхан энэ хэдэн залуучуудыг сайн муу гэж үнэлэх гэх юм. Хэрэггүй шүү дээ, залуучууд зөнгөөрөө явчихна. Ер нь ч тэгээд юм хийсэн хүн л шүүмжүүлдэг юм даа. Өөрөө өөрсдийгөө олоод, бусдыг хуулахгүй явчихаж байгаа энэ хэдэн залуусыг дэмжих л хэрэгтэй. -Таны тайлан тоглолт гэж юм дуулдахгүй юмаа - Хэрээ мэдэхгүй их юм бодож байгаа. Ядаж энэ хэдэн нийтийн дуунуудаа нийлүүлээд нэг юм гаргая гэдэг ч юм уу. -Өнөөгийн хөгжмийн ертөнцөд шүүмжилмээр юм байгаа л биз дээ? -Өнөөдөр аялгуугүй дуунууд гарч байна. Хөгжмийн амин сүнс чинь тэр шүү дээ. Энэ юунаас эхтэй айдас вэ гэвэл олон эстрадын урсгалуудаас юм. Тэр хип хоп эд нар чинь аялгуугаар биш ритмээр явдаг. -Танд Гавьяат цол хожуу ирсэн шүү ... -Тэгж хэлж болохгүй, 2000 он гэдэг чинь сайхан билэгдэлтэй он юм. Тавдугаар сарын 20-нд би гадуур манаргаж яваад сургууль дээрээ иртэл хүмүүс баясгалантай нэг л сонин. Тэгснээ "Галаа багш таныг хичээлийн эрхлэгч дуудаж байна" гэлээ. Яваад ортол "Галмандах багш та гавьяат болсон" гэж хэлсэндээ. Би ч анхандаа итгэсэнгүй. Маргааш өглөө 11 цагт төрийн ордны зүүн хаалган дээр бэлэн бай гэхэд нь л итгэсэн. Тэгсэн тэр Ерөнхийлөгч чинь намайг таньдаг юм байна лээ ш тээ. "Галаа багшаа л" гээд байсан. -Таныг "Гавьяат багш" болоход дуучин Ариунаа их баяр хөөртэй байх шиг харагдсан. -Цаадхи чинь айхавтар баярласан. Төрийн ордноос гараад иртэл бөөн хүмүүс. Тэгсэн амьтны суган доогуур шургаад нэг охин гараад ирсэн нь манай Ариунаа. Тийм сэргэлэн гоё. Тэндээсээ шууд сургууль руугаа явж байгаа юм. Манай сургууль 1700 хүүхэдтэй. Бүх хүүхэд хоёр эгнээ жагсчихсан "Бөөн баяраа, бөөн баяраа, бөөн бөөн баяраа хө ..." гэж бүгдээрээ дуулж байгаа юм. Би гэдэг чинь Ариунаагаа дагуулчихсан дундуур нь алхаад л ... Миний нүд бүрэлзээд уйлаад ч байх шиг. Түүн шиг агуу юм байдаггүй юм билээ. Би тийм их гэгээн ертөнцийн дунд явдаг болохоор бүх л санаа бодол, ажил үйлс маань сайн сайхан явдаг юмдаа. 
Б.ХАШЧУЛУУН 
