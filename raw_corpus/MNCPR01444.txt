"Алтан гурвалжин"-даа амиа хоохойлохоос биш

Монгол Улс эдүгээ ганцхан хоттой. Тэр нь улсын нийслэл Улаанбаатар. Үндсэн хуульд тэгээд заачихсан. Үндсэн хуулийг хэлэлцэж байхад "Тусгаар тогтносон бүхэл бүтэн улс байна даа, уртаашаа ганцхан хоттой байхдаа яахав дээ" гэж зарим депутат эсэргүүцсэн боловч тусыг эс олсон билээ.
Урьд нь Улаанбаатараас гадна Дархан, Эрдэнэт гэж хоёр том хоттой, дээр нь 18 аймгийн төв, Зүүнхараа, Налайх, Чойр, Баруунхараа,Тосонцэнгэл, Хатгал, Ханх, Замын-Үүд гээд улсын болон орон нутгийн чанартай цөөнгүй хот байлаа.Одоо Дархан хот Дархан-Уул, Эрдэнэт Орхон, Чойр Говьсүмбэр аймаг болж төрөл арилжаад аймгуудын төв бүгд сум болж зүсээ хувиргажээ. Хотоо ийн цөөрүүлсний ашиг тус хийгээд хор уршгийг нэрлэе гэвэл цөөнгүй зүйлийг дурдаж болох. Гэхдээ аймгийн төв болоод орон нутгийн чанартай хотуудыг сум гэсний сөрөг үр дагавар харьцангуй бага. Зарим талаар харин ч хожсон байх. Харин Дархан, Орхон, Чойрыг аймаг болгосны хувьд оносноосоо алдсан нь илүү гэдэгтэй хэн ч маргахгүй болов уу. Юуны өмнө олон жил тогтож хэвшсэн засаг захиргааны болон удирдлага, аж ахуйн харилцааны бүтэц зарчмыг алдагдуулав. Энэ хэрээр зарлага санхүүжилт өссөн хэрэг. Говьсүмбэр аймгийг Хэнтийн Засаг даргаар ажиллаж байсан Ху намын зүтгэлтэн Н.Насан-Очирыг албан тушаалтай үлдээхийн тулд байгуулсан гэх яриа одоо ч байдаг. Шинээр байгуулсан аймгууд нутаг дэвсгэр үлэмж бага, засаг захиргааны бүтцийн хувьд хэтэрхий жижиг. Дархан-Уул, Орхон, Говьсүмбэр тус бүртээ гурван сумтай. Дээрх гурван аймгийн бүх сум нийлээд ч улсдаа хамгийн цөөн сумтай Булган аймгийн хэмжээнд хүрэхгүй. Ямар сайндаа автомашины дугаар дээрх ГСА гэсэн товчилсон үгийг гурван сумтай аймаг гэж тайлж унших вэ дээ. Энэ нь нэг талаар наргиа маягтай боловч нөгөө талаар дээр дурдсан Үндсэн хуулийн гажуудлыг шууд илэрхийлж буй хэрэг. Их гэрийн дотор бага гэр гэж оньсогонд гардаг шиг гурван аймгийг байгуулахдаа оршиж байсан аймгийнх нь нутаг дэвсгэрээс газар нутаг тасалж өгсөн болохоор тойрогт багтсан тойрог маягтай болжээ.Тэгсэн атлаа хэдэн арван километр хол орших Багануур, Багахангай, Налайхыг нийслэлийн дүүрэг гэж тогтоогоод байдаг. Хачирхалтай хэрэг шүү. Газрын ойрыг харгалзан үзвэл Багануур, Багахангайг бодвол Зуунмод, Баянчандмань, Эрдэнэ сум харин нийслэлийн дүүрэг байх магадлалаар хавьгүй илүү байж мэдэх юм. Арваад жилийн өмнө хуульчлан баталгаажуулсан ганц хоттой байх зарчим маань сэтгэлийн хөөрлөөс үүдэлтэй алдаа гажуудал байжээ гэдгийг энэ мэт баримт бэлхнээ гэрчилдэг юм. Үүнийгээ ч одоо дээр доргүй нэгэнт ойлгох болжээ. Харамсалтай нь, тэрхүү алдаа эндэгдлээ засч залруулъя гэхнээ нь бас амаргүй нөхцөл байдал бий болчихож. Юу гэвэл, өнөөх дархан цаазтай шахуу Үндсэн хуульдаа гар хүрэхээс аргагүй байдалд хүрээд байдаг. Үндсэн хууль бол бүх хуулийн эх, тэгээд ч хэдхэн жилийн өмнө төгс төгөлдөр хууль боллоо гэж баталчихаад удалгүй өөрчлөөд байх нь тийм ч оновчтой шийдэл биш гэдгийг олонхи хуульч иш үндэс болгодог. Ингээд л ацан шалаанд орчихоод байгаа юм. Ерөнхийлөгч Н.Энхбаяр Ерөнхий сайд байхдаа энэхүү гажуудлыг засах гэж нэгэнтээ оролдсоон. Орон нутгийн иргэдийн төлөөлөгчдийн хурлын саналыг авахад дээрх гурван аймгийнхан нэгдэх /Дархан-Уул Сэлэнгэтэй, Орхон Булгантай, Говьсүмбэр Дорноговьтой/ саналтайгаа илэрхийлж байв. Гэвч энэ асуудал удирдлагын дээд түвшинд очоод гацаанд орчихсон. Асуудлыг нэг тийш шийдэж чадаагүй нь олон учир шалтгаантай байсан биз. Одоо нэг арга байна. Улс төрийн хүчнүүд эх орон, ард түмнийхээ эрх ашгийг урьтал болгоод Үндсэн хуульдаа зориглоод гар хүрчихмээр санагдана. Энэ асуудалд ямар ч улс төр байж таарахгүй. Ингэхдээ ямар шалгуурыг хангасан засаг захиргааны нэгжийг хот гэх вэ гэдгийг сайтар зөвшилцөөд нэг мөр болгож чадвал энэ асуудлыг шийдэхэд хүндрэл бэрхшээл гарахгүй. Тэгээд 18 аймгийн төв, дээр нь Эрдэнэт, Дархан, Чойр, Налайх, Багануур, Зүүнхараа, Замын-Үүд, Хархорин, Тосонцэнгэлийг хотын статустай болгож болох юм. Энэ ажлыг амжуулахад хэдий амаргүй ч энэ зун болох парламентын сонгуулийн дараа нэг мөр шийдэхэд болохгүй гэх газаргүй. Эсвэл хот суурин газарт хүн ам олноор шилжин суурьших үйл явцыг төр, засгаас бүх талаар дэмжиж болох юм. одоо Улаанбаатар хотод сая гаруй хүн оршин суудаг. Үүнийг ч аль хэдийнээ албан ёсоор зарлачихсан. Улаанбаатар, Дархан, Эрдэнэт гуравт Монголын нийт хүн амын тэн хагасаас илүү нь амьдран сууж байна. Үүний муу нь юу байх вэ. Шилжилт хөдөлгөөн цаашид улам нэмэгдэх нь дамжиггүй. Энэ үйл явцыг улам хөхүүлэн дэмжихээр дээрх тоо бүр ч эрчимтэй өсч таарна. Улаанбаатараас Дархан хүртэл 219, Дарханаас Эрдэнэт хүртэл 180, Эрдэнэтээс Улаанбаатар хүртэл 371 км зайтай. Энэ гурваа "Алтан гурвалжин" гээд албан ёсоор нэрлэчихье. Гурвалжны гурван өнцөг хоорондоо засмал хийгээд төмөр замаар холбогдсон, орчин үеийн хотжилт буюу соёл иргэншил бусдын бусад цэгээс үлэмж давуутай хөгжсөн, зах зээл жам ёсоороо амьдралын хэв маяг болж тогтсон, адаглаад л оршин суугчдынх нь соёл, ахуй бусад аймаг сумынхыг бодвол үлэмж давуу. Алс хол нутгийнхны төв бараадах эрмэлзэл "Алтан гурвалжин"-ы хөгжлийг улам түргэтгэнэ. Хөгжлийн хэрээр төв рүү тэмүүлэх үйл явц улам хүчтэй болно. Өөрөөр хэлбэл, энэ хоёр бие биеэ нөхөж өөд татна гэсэн үг. Энэ маягаар хэдэн арван жил болоход Монголын хүн амын 75-80 хувь нь "Алтан гурвалжин"-д амьдрах болно. Хүссэн ч, эс хүссэн ч байдал ийм л болно. Тэгэхээр эзгүй хоцорсон зэлүүд нутгаа яах вэ. Их зохиолч Д.Нацагдоржийн хэлсэнчлэн Монголын үр сад маш олон болохыг хүлээвэл хэдэн мянган жил хэрэгтэй болно. Тэр цагийг хүлээх шаардлагагүй. Хүн нутагладаггүй, эзгүй шахам хил хязгаар нутгаа гадаадынханд хэдэн зуун жилээр өндөр үнэтэй түрээслүүлчихье. Тэгээд цөөхөн монголчууд түрээсийн мөнгөөрөө "Алтан гурвалжин"-даа аж төрцгөөе л дөө, яагаад болохгүй гэж. Алгын чинээ нутагтаа багтахаа байсан япон, солонгос мэтийнхэн гуяа алгадаад гүйгээд ирэх юм биш үү. 
Б.Батбилиг


