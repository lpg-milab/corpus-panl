Би Цэдэнбалыг магтах, муулах хоёрт цэг тавихыг хүссэн

ОХУ-ын сэтгүүлч, зохиолч Леонид Шинкарев манай оронд айлчилж байгаа билээ. Түүнд манай сонины сэтгүүлчийн тавьсан асуултыг хариултын хамт хүргэе.
-Та Монгол оронд анх удаа ирж байгаа биш байх? -Үгүй ээ. Анх Монголын сэтгүүлчидтэй хоёр жилийн өмнө 2004 онд уулзаж байсан. Дахин мэргэжил нэгт анд нөхөд, Монголын сэтгүүлчидтэй уулзаж байгаадаа маш их баяртай байна. -Та хоёр жилийн өмнө Монголын сэтгүүлчидтэй уулзаж байсан гэлээ. Тэр үед юуны талаар ярилцаж байв? -Би тэр үед "Цэдэнбал, Филатова хоёр: хайр дурлал, эрх мэдэл, эмгэнэл" нэртэй номыг Монголын уншигчдад хүртээл болгохоор ирж байсан. Тийм болохоор номынхоо талаар сэтгүүлчидтэй уулзаж ярилцаж, сонирхсон асуултад нь хариулж байсан. Гэхдээ намайг Монголд хоёр дахь удаагаа ирж байгаа юм байна гэж ойлгож болохгүй. Маш олон удаа ирж байсан төдийгүй нэлээд хэдэн жил ажилласныг минь монголчууд мэдэх байх аа. Жишээлбэл 1977-1981 оны хооронд дөрвөн жил шахуу "Известия" сонины сурвалжлагчаар энд ажиллаж байсан. Ажиллаж байх хугацаандаа хөдөө орон нутгаар их явж байлаа. Үнэндээ Улаанбаатарт байх цаг зав гардаггүй байсан. Миний амьдралын сонирхолтой үе Монголын тал хээр, хөдөө нутагт өнгөрсөн гэж хэлж болно. Тэр л үед Монголын ахан дүүс, ард түмэнтэй ярилцаж, танилцаж ямар сайхан сэтгэлтэй улс болохыг олж харсан юм. Надад Монголын ард түмэн манай ард олонтой их адил зан араншинтай гэж санагдсан. Муу талаараа ч тэр, сайн талаараа ч тэр. -Яагаад монголчууд оросын ард түмэнтэй адил зан араншинтай гэж бодох болсон юм бэ. Үнэхээр адилхан зан араншинтай гэж үү? -Анх Монголын талаар Оросын уншигчдад хүргэж байхад маш сайхнаар хүлээж авч байсан. Учир нь манай нутгийн хүмүүс Монголын иргэд, тэдний соёл иргэншил, өв уламжлалыг ихэд сонирхдог байлаа. Түүгээр ч барахгүй анхны нийтлэлдээ монгол эсгий гэрийн тухай бичихэд манай сонины редактор эсгий гэр гэж бичиж болохгүй, учир нь манай монгол анд нөхөд гомдох болно шүү дээ! Харин оронд нь байр, орон гэр, сууц гэвэл тохиромжтой гэж хэлж байсан. Энэ үг зүгээр нэг үг биш байсан юм. Орос хүний монгол хүмүүст ханддаг найрсаг зан чанарын илэрхийлэл тэр байх л даа. Намайг Монголд ажиллаж байх үед мөн л монгол ахан дүүс оросуудад өгөөмөр сэтгэлээр ханддаг байсан. Энэ хоёр адилтгах зүйл биш гэж үү? -Та энэ удаад ямар зорилгоор Монгол оронд айлчилж байна вэ? -Энэ удаад гэвэл "Цэдэнбал, Филатова хоёр: хайр дурлал, эрх мэдэл, эмгэнэл" нэртэй номоо дахин засварлаж "Ю.Цэдэнбал түүний цаг үе: хайр дурлал, эрх мэдэл, эмгэнэл" нэртэйгээр гаргасан. Шинэ бүтээл маань өмнөхөөсөө ялгарах зүйл нь гэвэл хоёр том бүлэг нэмэгдсэн байгаа. Жишээлбэл "Нүүдэлчдийн мөнхийн тойрог" гэсэн бүлэг нэмэгдсэн. Гэхдээ энэ удаад өмнөхөөсөө ялгарах бас нэгэн зүйл байгаа. Тэр нь "ХХ зууны Монголчууд" гэсэн цувралыг гаргаж байгаа явдал юм. Уг цувралын I боть нь энэ засвар хийгдсэн. "Ю.Цэдэнбал түүний цаг үе: хайр дурлал, эрх мэдэл, эмгэнэл" гэсэн ном юм. Харин II боть нь "Ю.Цэдэнбал, түүний цаг үе: баримт бичиг, захидал, дурдатгал" гэсэн нэртэйгээр хэвлэгдэн гарсан байгаа. -Таны бүтээлдээ хэр сэтгэл хангалуун байна вэ? -Үүнийг би өөрөө хэлж мэдэхгүй байна. Уншигчид л шүүн тунгаах учиртай. Гэхдээ нэг зүйл нэмж хэлэх ёстой болов уу. Өнгөрсөн хугацаанд Ю.Цэдэнбалын талаар муу хэлэх, магтан сайшаах хоёр үзэгдэл байнга хосолж байсан. Энэ номоор тэр туйлшралд цэг тавихыг хүссэн юм. -Та яагаад заавал Цэдэнбал агсны амьдрал, уран бүтээлийн талаар ном бичих болов оо? -Ямартай ч сэтгүүлч бидний өдөр тутмын нэг сэдэв бол улс орны байгалийн баялгийг хэрхэн оновчтой яаж зарцуулж байна вэ гэдгийг бичиж суудаг хүмүүс. Мөн хүн бүр агуу их баялгийг алт эрдэнэс хэмээн ойлгодог. Гэтэл тэр агуу эрдэнэс, үнэт эдлэлд дуусч шавхагдах цаг нь бас ирдэг. Харин хамгийн дуусашгүй баялаг бол хүний мөн чанар юм. Иймд хүний мөн чанарыг олж харж, өөр ард түмний сэтгэлийг манай орны ард түмэн олж хараасай гэсэн үүднээс Монголын талаар бичсэн хэрэг юм. Миний ном бол зөвхөн Цэдэнбалын тухай бичсэн ном биш, харин түүгээр дамжуулан ХХ зууны Монгол орны түүхийг харуулсан бүтээл гэж хэлж болно. -Ю. Цэдэнбал болон түүний эхнэр А.И.Филатоваг урьд нь таньдаг байсан уу. Аль эсвэл найз нөхөд явсан юм уу. Хамгийн сүүлд тэдэнтэй хэзээ уулзсан бэ? -Ю.Цэдэнбал болон тэдний гэр бүлийн хүмүүсийг таньдаг байсан. Хамгийн сүүлд Ю.Цэдэнбалыг нас барахаас зургаан сарын өмнө, харин Филатоваг нас барахаас нь гурван сарын өмнө уулзаж байсан. Тэд Монголыг хөл дээр нь босгох гэж залуу халуун насаа зориулсан хүмүүс. Гэтэл насны эцэст маш их зовж байсныг нүдээрээ харахад маш хүнд байсныг энд хэлэх байна. Тэр тусмаа Филатова гуай эр нөхрөө нас барсны дараа 10 жил ганцаараа амьдарсан. Түүнд их хүнд байсан. Энэ бүх зүйлийг ч номондоо оруулж өгсөн. -Та хэдий хэр хугацаанд энэ бүтээлээ туурвисан бэ? -Хорин жилийн өмнө 1977 онд "Известия" сонины сурвалжлагч болж ирээд бичсэн нийтлэл, цуглуулсан материал, танилцаж ярилцсан хүмүүс гэх зэрэг олон зүйлүүд миний номыг бүтээлд тус болсон. Гэхдээ энэ ном зөвхөн ганц миний бичсэн ном биш. Маш олон хүний дурдатгал яриа, ярилцлага орсон. Тэр олон хүний дурдатгал, яриаг оюун ухаандаа шингээж бичсэн хүн л би юм. Мөн Москва, Улаанбаатар, Улан-Үдийн төв архивуудаас олж авсан материалууд маш хэрэг болсон. -Ном бичихэд тань хүндрэлтэй зүйл гарч байв уу? -Ямар ч зохиолчдод материал дутмаг байх нь хамгийн том хүндрэл байдаг. Харин миний хувьд материал маш их байсан. Гагцхүү яаж бичих вэ гэх тухайд л хүндрэлтэй байсан юм уу даа. -Та одоо яг юу эрхэлж байгаа вэ. Цаашид Монголын талаар ямар нэгэн ном туурвих уу? -Одоогоор зохиол бүтээл туурвих, компьютерын ард сууж ихэнх цаг заваа өнгөрөөж байна. Хэрэв надад цаг зав гарч дахин Монгол орноор аялах завшаан тохиовол бүх зүйлээ орхин Монголын шинэ үе, шилжилтийн тухай ном зохиолыг бичиж гаргахад татгалзах зүйлгүй. -Та 1981 онд Монголоос буцсаны дараа Африкийн орнуудад ажиллаж байсан гэж сонссон. Энэ хугацаанд та ямар нэгэн ном зохиол бичсэн үү? -Африкаас буцаж ирсний дараа "Саваны гашуун утаа" гэдэг зохиолоо бичсэн. Миний гэх нийт 11 ном маш олон хэл дээр хэвлэгдэн гарсан байдаг. Жишээ нь Сибирийн тухай бичсэн ном маань дэлхийн 10 гаруй орны хэл дээр хэвлэгдэн гарсан. Ганц хөгтэй болсон зүйл бол Германд гарсан ном дээр "Гэр бол Монгол түмний он удаан жил хадгалагдах зүйл" хэмээн бичсэнийг орчуулахдаа монголчууд гэрээсээ саллаа гэсэн утгаар орчуулсан байсан нь миний их инээдийг хүргэж байсан. -Та хэзээ буцах вэ. Энд өөр төлөвлөсөн ажил бий юу? -Шинэ бүтээл "ХХ зууны Монголчууд цуврал"-ын нээлт 30-ны өдөр 16 цагаас болно. Хүрэлцэн ирэх зочид төлөөлөгчидтэй уулзана. Тэгээд л үндсэндээ миний ажил дуусаж байгаа. Харин арваннэгдүгээр сарын 2-ны өдөр нутаг руугаа буцна. 
А.ЭНХТУУЛ 

