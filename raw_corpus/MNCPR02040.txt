"Ажилчин" сурагчид

Ерөнхий боловсролын сургуулийг 11, 12 жилийн тогтолцоонд шилжүүлэх ажил манайд одоо л эхэлж байна. Гэхдээ энэ нь цоо шинэ ажил бас биш ажээ. Аль 40-өөд жилийн өмнө 11 жилийн сургалтыг туршиж, анхны төгсөгчид нь мэргэжил эзэмшин гарч байв. Тэрхүү мэргэжилтэй сурагчид манай сонины "Нэг ангийнхан" буланд уригдсан юм.
11 жилийн сургуулийн сурагчид 1962 оны үед манай ерөнхий боловсролын сургалтад 11 жилийн сургалтыг туршиж байжээ. Энэ нь одоогийн сургалттай харьцуулахад нэлээд өөр юм. Учир нь ЗХУ-ын туршлагаар хөдөлмөр-политехникийн боловсролыг ерөнхий боловролын сургуульд эзэмшүүлэх тухай тогтоол гарчээ. Тэгээд үйлдвэрийн хороололд буюу ажилчдын хүүхэд олноороо сурдгаар нь Үйлдвэр комбинатын 18 дугаар сургуулийг сонгож. Сургуулийн албан ёсны нэр нь Ажилчны районы үйлдвэр-политехникийн сургалттай 11 жилийн 18 дугаар сургууль. Тухайн үед наймдугаар анги төгссөн сурагчдыг сонгон ийм хөтөлбөрөөр хичээллэж эхэлсэн бөгөөд хоёр дахь төгсөлт Ж.Борис багштай 10б ангийнхан юм. Ангийнхныг наймдугаар ангид байхад Ж.Борис багш дааж авчээ. Багш нь шугам зураг, хөдөлмөрийн хичээл заахаас гадна гайхалтай сайн зохион байгуулагч, хүүхдүүдийнхээ төлөө бүхнийг зориулдаг нэгэн байлаа. Тиймдээ ч 10 б-гийнхэн сурлага, урлаг, спортоороо сургуулийнхаа лидер анги нь байжээ. Хичээл тараад лоозон барьж, цэцэрлэгт мод хөрөөднө. Эцэг, эхтэйгээ хамтран субботник хийнэ. Гэр хороололд байдаг нэгнийдээ очиж ус авч, модыг нь хөрөөдөж өгнө. Чөлөөт цагаараа багшийнхаа явуулдаг "Уран гар"-ын дугуйланд явдаг байсан бөгөөд төрөл бүрийн зүйл хийж, Чехэд болсон олон улсын уралдаанаас гуравдугаар байрын шагнал хүртэж байлаа. Төгсөхөд ангийнхны тал нь уран хөрөөгөөр бүтээл туурвиж, тал нь шрифтээр маш сайхан бичиж чаддаг болсон байв. Сургуулийн ханын сонин, лоозонг тэд л хийнэ. Мөн Ажилчны районы Соёлын ордны бүжиг, жүжиг, дууны гээд бүхий л дугуйланд явна. Ангийн багш хүүхэд болгоныг дугуйландаа явж байна уу гэж ирж бүртгэдэг байсан гэж байгаа. Тэд 1966 онд Улсын тэргүүний соёлч нөхөрлөлийн хамт олноор шалгарч байв. Зун нь Батсүмбэрийн сангийн аж ахуй дахь хөдөлмөр зусланд гарч, хөдөлмөрийн баатар ногоочин Долгор гуайн сонгиныг тарина, намар нь хураахад нь тусална. Энэ мэт сурагч нас хөгжилтэй, мартагдашгүй дурсамжуудаар дүүрэн ажээ. "АжилЧин" сурагЧид Үйлдвэр-политехникийн сургалттай 11 жилийн сургуулийн хичээлийн хөтөлбөр нь нэлээд өөр байв. Үндсэн хичээлээ эхний таван өдөртөө шахаж багтаагаад зургаа дахь өдөр нь үйлдвэр сургалтын хичээл зааж, хүүхдүүдийг гутал, нэхмэл, шевро гээд үйлдвэрүүдэд дагалдуулж ажиллуулдаг байлаа. Гол зорилго нь 11 дүгээр ангиа мэргэжилтэй төгсөх. Хүүхдүүд үйлдвэр дээр нэг нэг ажилчинд дагалдана. Гутлын үйлдвэр дээр очсон хүүхэд л гэхэд эсгүүр хийн, гутлын толгой оёно гээд юм юм л хийх. Бусад үйлдвэр ч яг адилхан. Зуныхаа амралтаар үйлдвэрт 14 хоног цалинтай дадлага хийнэ. Тухайн үеийн 66 төгрөг гэдэг хүүхдүүдэд хичээлийн хэрэглэлээ бэлдээд илүү гарах хэмжээний мөнгө байв. Арван жилээ төгсөхөд хүүхдүүдээс зэргийн шалгалт авч, зэрэгтэй төгсгөдөг байж. Мэргэжлийн зэрэгтэй учраас их, дээд сургуульд орж чадаагүй хүүхдүүд шууд л үйлдвэрт ажилчнаар орно. Эдний ангиас дөрвөн хүүхэд сургуулиа төгсөөд үйлдвэрт илгээлтээр очжээ. Нөгөө хоёр ангиас нь мөн 20-иод хүүхэд илгээлт өвөрлөсөн гэсэн. "Үдийн цай"-г хэрэгжҮҮлсэн багш "Үдийн цай" хөтөлбөр гэж одоо л яриад байгаа болохоос биш манай ангийн багш энэ хөтөлбөрийг чинь аль эрт хэрэгжүүлсэн юм шүү дээ хэмээн ангийнхан гайхууллаа. Учрыг асуувал Ж.Борис багшийн санаа гэнэ. Ж.Борис багш ангийнхаа дэргэд гэрэл зургийн лаборатори нээжээ. Хүүхдүүддээ гэрэл зураг яаж авахыг зааж, дадлага хийлгэнэ. Тэдний авсан зураг одоо ч тэр цагийн дурсамж болж хүүхдүүдэд хадгалагдаж байгаа ажээ. Зургийн лабораторид таван литрийн том данх байх. Жижүүр хүүхдүүд тэнд үдийн завсарлагаанаар цай чанаад хүүхэд бүрийн тоогоор талх зүсэн, масло түрхэж тараана. Цайгаа талх, маслотойгоо идэхэд хичнээн сайхан байдгийг одоо ч хүүхдүүд ярьж байна лээ. Талх, маслоны мөнгийг эцэг, эхээс нь авчихдаг байж л дээ. Үнэхээр үүнийг "Үдийн цай" гэхгүй өөр юу гэх сэн билээ. Хааяа амралтын өдрөөрөө тэднийхэн аялалд гарна. Хоёр баг болж, хоорондоо морзоор ойлголцоно. Бүр усан онгоцныхон шиг тугаар дохиж занган ойлголцдог байв. Энэ бүх хөгжилтэй санааны эзэн нь мөн л ангийн багш Ж.Борис. Морз гэснээс ангийнхны дунд одоо ч яригддаг онигоо шиг зүйл бий. Охидын нэг Өлзий дандаа бусдыгаа инээлгэж байдаг алиа хошин зантай нэгэн. Хичээл тараад гэр хорооллын хэдэн хүүхэд хамтдаа явж байгаад гэр гэрийн зүг салах болоход Өлзий нөгөөдүүлдээ хандан "Гэртээ ороод яриарай" гэжээ. Нөгөөдүүл нь мэл гайхаж "Яаж" гэхэд "Яндангаа цохихгүй юу" гэсэн гэдэг. Манай Өлзий ирээдүйн гар утсыг зөгнөж мэдсэн шүү хэмээн найзууд нь инээлдэж сууна лээ. Ангид хоёр Сүхээ, хоёр Болдоо бий. Сургуулийн хөлбөмбөгийн шигшээ баг энэ дөрвөөс гадна ангийн хэд хэдэн хүүхдээс бүрддэг. Нэг удаа тэд 14 дүгээр сургуулийнхантай халз тоглон хожигдоод, охид хөвгүүдгүй уйлж буцсан хөгжилтэй түүх бий. Өнгийн трико өмсөн эрээн даавуун даашинзаар гангарЧ Явлаа, тэд 60-аад оны ахлах ангийн охид яаж гангардаг байсан талаар охидоос сонирхлоо. Тухайн үед хоёр төгрөг 70 мөнгөний ноосон оймс элбэг байж. Наашаа, цаашаа хоёр нэхээстэй. Тэр оймсны цаашаа орсон нэхээсийг хөвөхөд торон оймс болчихно. Үүнийгээ өнгө өнгийн будганд чанаж, өнгө оруулаад ганган трико гаргаж авна. Шинээр гарсан эрээн давууг охид олж аваад нэг загварын даашинз хийж өмсөөд гангардаг байжээ. Тийм л гэнэн багын андуудаас хожим олон алдартай хүмүүс төрөн гарсан байна. Нийслэлийн төвд сүндэрлэх "Голомт", "Зоос" банкны барилга, Зайсан дахь Бурхан багшийн сэрэг дүр гээд олон барилгын зураг төслийг хийсэн Б.Баасанжав, АИХ-ын депутат Л.Төмөр, байт сурын улсын шигшээ багийн дасгалжуулагч, ОУХМ Н.Даариймаа, дэд хурандаа Л.Лхагвасүрэн, ардын гэгээрлийн тэргүүний ажилтан Б.Нарантуяа, улсын арвилан хэмнэлтийн аварга Бүжидмаа нар энэ ангийнх. Б.Нарантуяа багшийн хувьд их сургуулиа дүүргээд буцаад сургуульдаа багшаар очин, тэтгэвэрт гаран гартлаа төрөлх сургуульдаа ажиллажээ. Эдгээрээс гадна ангиас таван багш, таван эмч, эдийн засагч, статистикч, дипломатч гээд янз бүрийн л мэргэжлийн хүмүүс төрөн гарчээ. 40 жилийн дараа... Өнгөрсөн жил 18 дугаар сургуулийн 50 жилийн ой болоход ангийнхан цуглажээ. Харин багшийгаа хайгаад олсонгүй. 40 жилийн өмнө ангийнхнаа төгсмөгц багш нь Хэнтий аймаг руу шилжээд явсан байна. Түүнээс хойш холбоо тасарчээ. Харин ангийнхан нь эрж хайсаар байгаа дөнгөж хэд хоногийн өмнө багштайгаа холбоо барьж, бүр хотод аваад иржээ. Ангийнхан ч цуглаж, амьдрал ахуйгаа ярьж, багын дурсамжаа хөврүүлжээ. Ж.Борис багшийн хувьд Хэнтийн Биндэр суманд насаараа багшилжээ. Завсраар нь "Сэрүүн дуганы мөхөл" киноны Дэжидмаагийн аавын дүрд тоглоод амжсан гэж байгаа. 40 жилийн өмнөх гялалзсан, залуухан багш нь насны сүүдэрт бөхийсөн ч ухаан санаа нь ид залуугийнх шиг хэвээрээ ангийн хүүхдүүдээ овог, нэрээр нь дуудаж байна гэнэ. Бүр аав, ээжийг нь сураглан амар мэндийг нь асуужээ. "Багш маань биднийг маш зөв залж, задалж өгсөн. Хэн нь юунд дуртайг хүртэл мэддэг байсан болохоороо мэргэжлээ сонгоход хамгийн сайн зөвлөгч болж билээ. Бидний өдий зэрэгтэй яваа маань багшийн маань ач шүү" хэмээн шавь нар нь буурал багшаа магтаж байна. Ж.Борис багш "Эд маань салахгүй сайн нөхөрлөсөөр өнөөдрийг хүрчээ. Ямар сайндаа л намайг сурж эрэх вэ" хэмээн бахархах юм. Бусдын хүүхдийн төлөө 50 жил зүтгэсэн буурал багшид ингэж хүндэтгэлтэй хандах мянга мянган шавь нар байгаа биз ээ. Тэднийх нь нэгээхэн хэсэг нь 18 дугаар сургуулийг 1967 онд дүүргэсэн 10 б-гийнхэн ажээ. 
Д.Оюунтуяа
