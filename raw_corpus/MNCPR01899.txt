Телевизийн найруулагч хавсарга мэргэжил биш

Саяхан олон улс, бизнес технологийн "Зохиомж" дээд сургуулийн багш оюутнуудын хаврын эрдэм шинжилгээний хуралд оролцож "Телевизийн найруулагч-Цаг үе" сэдвээр илтгэл тавилаа. Тэр үед сэтгүүлчийн уран чадвар, ёс зүйн тухай ярихдаа телевизийн өнөөгийн байдлыг хөндөж хурц шүүмжлэлтэй хандаж байсан юм.
Манай нэгэн томоохон зохиолч надад хэлэхдээ "Танай телевизүүд үзэгчдийн сэтгэлийг тарчлааж байна шүү" гэж билээ. Би цочир хүлээн авч нөхөрт гомдсон боловч эргэцүүлэхнээ хатуу хэрнээ үнэний талтай юм байна гэж бодсон. Телевизүүдийн тоо нь олширсон ч мэдээллийн цар хүрээ хязгаарлагдмал, сэдэв явцуу, "цус" нь ойртож бие биенээ дуурайсан нуршаа мэдээнүүд, шууд нэртэй ач холбогдол багатай, үзэгчдийг залхаасан ярилцлагууд гарах боллоо. Нэгэн судлаачийн бичсэнээр телевизүүд 65.5 хувь нь гадаад орны нэвтрүүлгийг шууд хуулан дамжуулдаг гэжээ. Гаднаа эрээн мяраан эффектээр гоёсон доторх агуулга нь тааруухан, үлбэгэр нэвтрүүлэг нэмэгдсээр байна. Телевизийн томоохон жанрын уран сайхны төгс боловсруулсан сайн бүтээлүүд, нийтлэлүүд үгүйлэгдэх боллоо. Энэ шүүмжлэл тухайн телевизийн удирдлагын урын сангийн бодлого, сэтгүүлчдийн ёс зүй, ур чадвартай холбоотой боловч нөгөө талаас мэдээллийг цогц гэж үзвэл уран сайхны бүтээл болгох үүрэгтэй хүмүүс телевизийн найруулагчтай шууд холбоотой. Дүрс, дуу хоёрыг холбож суудаг хүмүүс гэж найруулагчийн ажлыг хэлдэг. Энэ л их өрөөсгөл ойлголт юм. Сүүлийн үед телевизийн найруулагчийн мэргэжил хавсарга шинжтэй болж хэн ч хийж болмоор ажил гэж ойлгогдох болжээ. Телевизийн салбарт 20-иод жил энэ мэргэжлээр дагнан ажилласан мань мэтийнхэн хүнд хөнгөнийг яс махаараа мэдэрсэн билээ. Солиод өмсдөг шиг хэн дуртай нь шүүрч аваад эзэмшдэг мэргэжил биш ээ. Алдар хүндлэл гэхээс алдаж хазайх нь илүү хүнээс ямагт нягт нямбай ажиллахыг шаарддаг. Үзэгчдийн өмнө их хариуцлага хүлээдэг ажил юм. Аливаад өнгөрсөн цаг үеэ дурсах бас сургамж авдаг. Манай улсад телевизийн найруулагчийн урлаг үүсч хөгжөөд 40-өөд жил болжээ. Үе үеийн авьяаслаг найруулагчдын жирийн мэдээ, сурвалжлагаас эхлээд уран сайхны олон ангит кино бүтээсэн нь бүх л бүтэн телевизийн урлагийн бүтээлийг бүрэлдүүлж, ард түмнийхээ оюуны соёлд үнэтэй хувь нэмэр оруулсан бахархалтай түүх юм. Теле-кино үйлдвэрийн найруулагчид 25 жилд 200 гаруй баримтат кино, МҮОНТ-ийн 600 гаруй уран сайхны нийтлэл, теле-зохиомж, жүжгүүд бүтээж теле театрын бүтээлийг үзэгч түмэндээ үзүүлжээ. Урлагийн гавьяат зүтгэлтэн кино найруулагч Д.Хишигтийн "Монгол хөөмий", "Ингэн эгшиг", "Дэмбээ", найруулагч Д.Содномын "Цацал" баримтат кинонууд Москва хотод зохиосон Олон улсын телевизийн "Солонго" их наадмын дээд шагнал хүртсэн нь телевизийн уран бүтээлчдийн бүтээл олон улсын түвшинд хэрхэн үнэлэгдэж байсны баримт юм. Дүрсийг ухаалгаар, урнаар эвлүүлж гэмээнэ урлагийн хэл болж утгажуулдаг. Ингэж үг, дүрс хөгжим нийлэх зохицсон үед нэвтрүүлэг дэлгэцийн бүтээл болж чаддаг. Тэд тайз дэлгэцийн урлагийн хамгийн хүндийг үүрэн уран бүтээлийн цохилох зүрхтэй болгож амилуулчихаад даруухнаар далд үлддэг. Чухамхүү энэ чадварыг төгс эзэмшсэн хүн бол СГЗ О.Соёлт найруулагч. Тэрээр нэвтрүүлэг бүртээ дүрслэлийн хэл, аргыг өргөн ашиглан дэлгэцийн амин сүнс болох дүрсийн өгүүлэмжийн уран санаа, сонин шийдлийг сайтар бодож шигтгэдэг гэж. "Эзэнгүй айлын эзэн" нийтлэлдээ нэгэн сэтгүүлч "Сүүлийн үед бидний залгамж халаа олон залуу найруулагчид телевизэд хүч түрэн ирж туурвиж, бүтээж байгаа нь сайшаалтай. Харин тэдний дунд дипломоор түрүү барьсан зарим ойворгон хүмүүс байна. Телевизийн наад захын монтаж, утгажуулалт, сюжет мэдэхгүй хэрнээ дэлгэцээр тоглох болсон нь бүтээлийн уран сайхны түвшинг бууруулж байна. Нэвтрүүлэгт эгзэгтэй үед нэг дүрс, үг ямар үнэ цэнэтэйг бидний үеийнхэн сайн мэднэ. Иймд санал болгоход найруулагчийн мэргэжлээр сургалт явуулдаг сургуулиуд авьяастай хүнийг элсүүлж онолын мэдлэгээс гадна дадлагажуулах, телевизийн урлан (лаборатори) болгон ашиглах нь зүйтэй" гэж бичжээ. Телевизийн судлалд найруулагчийн урлагийг судлах, ном, гарын авлага гаргах, ахмад найруулагч нарын уран бүтээлийн уламжлалыг сурталчлахад анхаараасай. Би энэ сэдвээр бичихдээ хэн нэгнийг муучлах гэсэнгүй. Хамгийн гол нь өнөөдөр Монголын телевизийн хөгжилд саад тотгор болж байгаа асуудлаасаа бид өөрсдөө яаж ангижрах вэ гэдгийг бодъё гэж хэлэхийг зорив. Телевизийн найруулагчийг мэргэжлийн түвшинд сургаж, түүний нэр хүнд байр суурийг бэхжүүлж, авьяас чадварыг дэвжээвэл олон сайхан бүтээлүүд бий болж үзэгч олны оюуныг мялаах юм. Энэ нь тэдний оюуны боловсролд том хөрөнгө оруулалт болно. Мөн найруулагч нь өөрт байгаа авьяасаа нөр их хөдөлмөрөөр тэтгэж, өргөн их мэдээллийн дунд ажиллаж тал бүрийн мэдлэг эзэмшсэн цаг хугацааны машины залуурч эзэн юм гэдгийг санаж явцгаая. 
"UBS" телевизийн найруулагч С.Болд 
