Л.ДАШНЯМ

ДАРХАН МЭХ

	Бөх сайтай манай нутагт тонгордог мэхийг хүүхэд хүртэл андахгүй. Миний найз Сүрэнхүү ч бас "ташаатнуудын" тоонд ордог юм. Тэр жил бид хоёр аймгийн наадамд очлоо. Сүрэнхүү маань хорин тавтайдаа аймагт санаатай, би гэвэл түүний бараа бологчоор явсан хэрэг шүү дээ.
	Сүрэнхүүгийн дархан ташаанд таван хүн өртлөө. Түүнд унасан хүн элэг бүсээ тайлан, тахимаа өгч, гонсойн буцаж, би тэр бүрийд баярлан хөөрч, ид хав болж байв.
	Наадамд сайн бөх дагаж ирсэн хүнээс илүү баяр хөөртэй, азтай хүнгүй. Төв асрын баруун талд "Сүрэнхеө!", "За Сүрэнхөө" гэх миний дуу л бүхнээс чанга хадна. Сүрэнхүү давах бүрийдээ миний өмнө гүйж ирээд, бяслаг боорцог шиднэ. Түүний нь би хавь ойрын улсад тараан
	-  Сайн бөхийн хишиг хүрт, хүрт! гэнэ. Сүрэнхүү дөрөвт үлдлээ. Би зодог шуудгий нь засаж өгөнгөө
	-  За найз минь ултай барилдана шүү! Мэхээ даалгаж хий! Сурсан юм яадаг юм бэ өрсөөд л тонгорч орхи гэж захилаа. Сүрэнхүүгийн мах нь чивчрэн хөөж, нүүр нь хүрэлтээд цаанаа л нэг бяртай харагдана. Тэр хойт голын "ташаа" Даваатай тунажээ.
	- За ташаа нь ижил дээ! хэн нь яадаг бол? гэж хүмүүс шаагина.
Сүрэнхүү өрсөөд тонгорчихлоо. Тэгэхнээ цаадах нь унахын даваан дээр гараараа газар тулж байгаад давхар тонгороод аваад явчихваа.
	-  За гомдох юу байдаг юм бэ! Эр хүн хийдгийгээ хийгээд л уналаа. Барилдах жил ганцхан биш гэж би Сүрэнхүүг тайтгаруулахыг оролдов. Тэр байж ядан, газар шаах нь халаг байв. Нэг унах төдийд хэнэггүй Сүрэнхүүг тэгж их харамссан гэхэд хүн үнэмшихгүй шүү.
Харах "өөрийн бөхгүй" болсон боловч сүүлчийн хоёр бөхөд сэтгэл хоргодно. Гэтэл Сүрэнхүү
	- За ямар үзээгүй юм үзэх гэж байгаа биш явъя! гэж хувцас хунараа дутуу хагас өмсөн гарахаар алхав. Би арга буюу араас нь дагалаа.
	Бид хоёрыг наадмын талбайгаас дөнгөж гартал нэгэн доголон хүн ирж явснаа Сүрэнхүүгийн ханцуйнаас зуурч
	-Ах нь та нарт үнэн үг хэлье. Ах нь үнэн юм ярьдаг хүн шүү гэснээ таягаа даран урагшаа нэг ухасхиймэр болоод савж уналаа. Би түүнийг сугадан босгох зуур энгэр дээрх одонгы нь ажиглаад, нүүр рүү нь лавлан харвал манай нутгийн нэрт бөхчүүдийн л нэг байсан "дархан ташаа" Пэлжид гуай байлаа. Пэлжид гуай бид хоёрын гарт тогтож ядан гуйвганаж
	- Миний дүү нар тэгж болохгүй ээ. Та нар онгирч болохгүй. Ах нь барилдаж л явлаа... гээд юу хэлэх гэснээ гүйцээж чадалгүй бас л дуу нь тасалдав. "Энә хүн ширүүн тулалдаан дундаас амий нь аварсан нөгөө л тонгордог мэхээ дурсан ярих гээд байна даа" гэж бодлоо.
Пэлжид гуайн түүхийг Сүрэнхүү бид хоёр хоёулаа л дуулсан. Тэр бол эх орныхоо төлөө тэмцэж явсан дайчин эрсийн нэгэн билээ.
	... Би нэг удаа бөмбөгийн тэсрэлтэнд өртөн, хүндээр шархатсан юм. Ухаан орвол ганцаар баахан хүүрэн дунд хаягдсан байлаа.Хажууханд нэгэн япон айхавтар муухай яраглан орилж байснаа намайг хөдлөхөөр чимээгүй болж, нүд нь улаанаар эргэлдэн, "ямар ч байсан энэ муу монгол ыг цааш нь харуулж байж үхнэ" гэсэн шиг ойртон мөлхлөө. Надад буу зэвсэг байсангүй, тэр ч гар хоосон болтой байна.
	Зүүн хөл минь янгинан өвдөж, даагдахаа больжээ. Ухаан минь орж гараад л байх шиг байна. Гэвч сүүлчийн дайснаа устгана гэж би биеэ чангалан, түүнийг хүлээлээ. Тэр хэд хөрвөөгөөд хажууд хүрээд ирчихлээ. Би ч өмнөөс нь зуураад авлаа. Бид хоёр бие биенээсээ өрсөн аль өрссөн нь нөгөөхөө цааш нь харуулах гэж алалдан ноцолдсоор бие биенээ тулан бүүр босоод ирлээ шүү. Япон маань миний зүүн хәл шархадсаныг мэдэв бололтой зүүн тал руу минь улайран дайрна. "Зүүн ташаанд орвол ч миний дор орохгүй хайчихав" гэж би дотроо дуртай л байлаа. Ашгүй санаснаар ч боллоо. Сайн лав бариулж байгаад тонгороод орхисон лүгхийгээд л дор орчихлоо. Тэгээд... Муу ах нь тонгорч чаддаггүй байсан бол амьд гараагүй шүү гээд Пэлжид гуай согтохоороо уйлж хайлдагыг бид хэзээний мэдэх билээ.
	Пэлжид гуайг үзээд Сүрэнхүүгийн уур омог дарагдан, "тонгорч чаддаг аавын хүү энэ хорвоод амьд үлдэх хувьтай байсан юм чинь тонгорч яваад өвдөг шороодоход яадаг юм бэ?" гэсэн бодол төрөх шиг болов.
	"Нээрээн ч тонгорч чаддаг хэдэн арван монгол эр дайны талбараас эсэн мэнд ирсэн юм билээ дээ" гэж бодоход монголчуудын тэр нэг сайхан дархан мэхийг бахдах сэтгэл төрнө. Тийм ч болохоор Пэлжид гуай өөрийнхөө дархан мэхийг сайн нөхрөө юмуу сайн морио дурсан өгүүлэх мэт дурсан ярих дуртай байдаг байлгүй дээ.

1971 он 
