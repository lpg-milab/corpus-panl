Үнэн сонины тэргүүн өгүүлэл
№18 (16608)
1987 оны нэгдүгээр сэрын 21.
Техникийн бүрэн ачаалал

<< Аж үйлдвэрт бий болгосон үйлдвэрлэлийн хүч чадлыг бүрэн ашиглах нь нийгмийн үйлдвэрлэлийн өсөлтийг хангах гол хүчин зүйлийн нэг мөн. Үүнийг иш үндэс болгон ажиллаж байгаа үйлдвэрүүд, ялангуяа сүүлийн жилүүдэд ашиглалтад орсон үйлдвэрүүдийн хүч чадлын ашиглалтыг сайжруулах замаар аж үйлдвэрийн бүтээгдэхүүний өсөлтийн тэн хагасыг хангахаар төлөвлөж байгаа нь шинэ таван жилийн нэг онцлог болж байна >> гэж Намын Төв Хорооны II бүгд хурал ( 1986 оны ) заасан билээ. 

Үндсэн, туслах үйлдвэрлэлийн механикжилт, автоматжилтын түвшин өдрөөс өдөрт дээшилж байгаа өнөөгийн нөхцөлд үйлдвэрлэлийн үр ашиг, хүч чадлын ашиглалт нь тухайн үйлдвэр, байгууллагын машин, тоноглол бүрийн ачаалал, хамт олны идэвх, санаачилгаас ихээхэн шалтгаална. Гишүүн бүрээ экскаваторын үзлэг, үйлчилгээнд тодорхой үүрэгтэй оролцуулж сүүлийн арав гаруй жил их засвар хийлгүй салбар, үйлдвэрийн дээд амжилт тогтоосон Шарын голын нүүрсний уурхайн экскаваторын машинч, МАХН-ын XIX их хурлын төлөөлөгч Б. Батхүү, тоноглолд системтэй үзлэг хийж, гэмтэл согогийг арилган, станцын найдвартай хэвийн ажиллагааг хангахад ихээхэн хувь нэмэр оруулж байгаа Дархан хотын дулааны цахилгаан станцын засварчин, БНМАУ-ын Ардын Их Хурлын депутат С. Эрдэнээ зэрэг засвар, үйлчилгээний ажилд гаршиж мэргэжлийнхээ жинхэнэ эзэн болж үйлдвэрлэлийг эрчимжүүлэхэд түлхэц өгдөг сайчуул манайд олон бий. 

Техникийн засвар, үйлчилгээг цаг хугацаанд нь хийж, хүч чадлыг дүүрэн ийнхүү ашигладаг туршлага, арга барилын давуу талыг хүн бүрт ухамсарлуулж амьдрал практикт үр ашигтай хэрэглэх асуудлыг анхаарлын төвд тавьж техникийн үзлэг, үйлчилгээг хугацаанд нь чанартай хийхийн оронд төлөвлөгөөг ямар ч хүч, үнэ цэнээр хамаагүй биелүүлэх тэмүүлэлд хөтлөгдөн сар, улирлын эцэст хүн, техникээ хайр гамгүй тооцоо муутай ажиллуулснаас дараа дараагийнхаа ажлыг хүндрүүлдэг гэм тээвзр, түлш, эрчим хүч. геологи, хөнгөн, хүнсний үйлдвэрлэлийн салбарт түгээмэл байна. 

Улаанбаатарын гуравдугаар цахилгаан станцад 25 МВт-ын хүч чадалтай трубогенератор тавьснаас хойш есөн жил өнгөрөхөд хүч чадлыг бас л дутуу ашигласан хэвээр байгааг зөвхөн оргил ачааллын үед нь ядахдаа гүйцэд ашиглаад байвал импортоор авах цахилгаан эрчим хүчийг жилд арваас доошгүй сая кВт цагаар бууруулах боломжтой юм. 

Үйлдвэрлэл, техникийн хүч чадлыг дутуу ашигладаг ийм дутагдал металл боловсруулах суурь машин. тээврийн хэрэгслийн ачаалал. ашиглалтад ч нэгэн адил оршиж байна. Өнөөдрийн байдлаар улс ардын аж ахуйн бүх салбарт ялангуяа томоохон үйлдвэр, аж ахуйн газарт зохих хэмжээний суурь машин, хүн хүчээр бэхэжсэн техникийн засвар, үйлчилгээний газар ажилладаг мөртөө энэхүү бололцоог дүүрэн ашиглах тухайд намаас дэвшүүлсэн зорилтыг тэр бүрийг хэрэгжүүлж чаддаггүйгээс техникийн бүрэн ачаалал хангагдахгүй байна. 

Улсын хэмжээгээр жилд их засварт 400 шахам сая төгрөг зарцуулж байгаагийн дийлэнхийг машин, тоноглолын их засварт зориулж байна. Их засварын гол зорилго нь тухайн хуучин техникийн ажиллагааг сэргээж, шинэ техникийн түвшинд хүргэхэд чиглэвэл зохих байтал аж үйлдвэрийн нэлээд салбарт захиалгаар ирсэн бэлэн эд анги, зангилгааг солих, гагнуур хийх зэрэг боломжийн, ойр зуурын ажил гүйцэтгэснийг их засварт тооцдог учраас үр өгөөж нь буурдаг ч тохиолдол элбэг байна. Зарим тоноглолын их засварын хэмжээ, чанарыг урсгал, дунд, жилийн гэх мэт бусад төрлийн засвараас ялгахад ч бэрхтэй болтлоо саармагжсан байна. Тээврийн салбарын засварын бааз бусад салбарынхаас харьцангуй илүү бэхэжсэн боловч автомашины их засварын чанар шаардлагын хэмжээнд хүрэхгүй байна. Иймээс машин, тоног төхөөрөмжийн их засварын ажлын зохион байгуулалт, төлөвлөлт, санхүүжилт, чанарын асуудлыг ЗХУ, социалист бусад орны туршлага, өөрийн орны онцлогийг харгалзан хамгийн үр ашигтай замаар шийдвэрлэх нь салбарын яамд, эдийн засгийн төв байгууллагууд, үйлдвэр, эрдэм шинжилгээний институтийн хойшлуулшгүй зорилтын нэг болж байна. 

Техникийн хүч чадлыг бүрэн эзэмших нэг чухал хөшүүрэг болох социалист уралдааныг түлш, эрчим хүчний салбарт өрнүүлж, техник эзэмшигчдийн дунд дээд амжилт тогтоохын төлөө уралдааныг хэвшүүлж, нэлээд туршлага хуримтлуулсныг бусад салбарт өргөн дэлгэрүүлүүштэй юм. Техник эзэмшигчдийн тогтоож байгаа дээд амжилт, түүнд хүрсэн туршлага, ажлын арга барилыг судалж нийт салбар, үйлдвэр, аж ахуйн газруудын хүртээл болгох талаар холбогдох бүх байгууллага бодитой ажил зохиох хэрэгтэй байна. 

Үйлдвэрлэлийн бий болсон потенциал, техникийн хангамжийг бүрэн ашиглах асуудлыг техник эзэмшигчид, засварчдын боловсрол, мэргэжлийн ур чадвар, хариуцлага, сахилгыг дээшлүүлэхтэй ямагт нягт холбож үзэх ёстой. Үйлдвэрлэлийн жигд ажиллагааг ханган, саатал доголдол, осол замчил гарах үүд хаалгыг хаах зэрэг үйлдвэрлэл, техникийн хүч чадлын ашиглалтыг дээшлүүлэхтэй холбогдсон аливаа асуудалд зөвхөн үйлдвэрлэл техникийн талаас нь анхаарч хүний хүчин зүйлийг идэвхжүүлэх, хүйтэн нүүр тулж ажиллах явдлыг орхигдуулдаг өрөөсгөл ажиллагааг эрс шийдвэртэй өөрчилбөл зохино. Нэгэнт бий болсон потенциалыг ашиглах, техникийн бүрэн ачааллыг хангахад техникийн болон хүний хүчин зүйлийг зөв хослуулах, техникийг ээлжийн аргаар амраахгүй ашиглах зарчмыг бүх шатны намын байгууллага, салбарын лам, үйлдвэрийн нэгдэл, үйлдвэр, аж ахуйн газруудад тайлан, сонсгол хэлэлцэх, ажилд үнэлэлт дүгнэлт өгөхөд баримталж байвал зохино. 

Техник эзэмшигч, засварчдын ур чадвар, мэдлэг боловсролын их потенциалыг байнга нэмэгдүүлэн, техник төхөөрөмж бүрийг дүүрэн ачаалж, үйлдвэрлэлийн хүч чадал, үр ашгийг дээшлүүлэх талаар намаас дэвшүүлсэн зорилгыг хэрэгжүүлэхэд тодорхой хувь нэмэр оруулахын төлөө тэмцлийг газар сайгүй идэвхтэй өрнүүлцгээе! 

