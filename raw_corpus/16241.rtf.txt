№278 (16241)
1985 ОНЫ АРВАН НЭГДҮГЭЭР САРЫН 19.
Хариуцлагын ухамсар

МАХН-ын XVIII их хурлын индэр дээрээс Баянхонгор, Завхан, Өвөрхангай, Ховд зэрэг аймгийн намын хороодын нэгдүгээр нарийн бичгийн дарга, аймгийн АДХ-ын гүйцэтгэх захиргааны дарга нар мал өсгөх таван жилийн төлөвлөгөөг биелүүлэх, давуулан биелүүлэх, хээлтэгч малыг тогтвортой нэмэгдүүлэх, том мал, төлийн хорогдлыг багасгах, ажлаа сайжруулах тухай тодорхой амлалт авч байлаа. Гэтэл өнөөдөр тэрхүү амлалт цаасан дээр үлдэж дээрх аймгууд мал өсгөх болон мал аж ахуйн бүтээгдэхүүнийг улсад нийлүүлэх төлөвлөгөөг тасалдуулж, хөдөө аж ахуйн гол нэр төрлийн хэд хэдэн үзүүлэлтээр 1980 оныхоос ч ухран, буураад байна. 

МАХН-ын Төв Хорооны X бүгд хурал дээр нөхөр Ж. Батмөнх хэлэхдээ << . . . олон түмний хамтын ухаан бодолд түшиглэн бие дааж шийдвэр гаргаж чаддаг, түүнийг биелүүлэх ажлыг мэдэцтэй, авхаалжтай зохион байгуулж бүрэн хариуцдаг тийм боловсон хүчин өнөөдөр их шаардагдаж байна. Асуудалд амарлингуй, цалгар назгай хандах, нүд хуурах, хэлбэрдэх, загварчлах, нар төр хөөцөлдөх явдалтай эрс шийдвэртэй тэмцэл явуулж байхыг нам, улсын эрх ашиг шаардаж байна >> гэжээ. 

Нам, улсын удирдах дээд байгууллагаас дэвшүүлсэн зорилтыг хэрэгжүүлэх, ер нь намын их хурал, улсын томоохон зөвлөлгөөнүүдийн хүндтэй индэр дээрээс өөрсдөө сайн дураараа санаачлан авсан амлалт үүргээ биелүүлэх ажлыг шуурхай ажил хэрэгчээр зохион байгуулж чадаагүй учраас дээр нэр дурдсан аймгуудын мал өсгөх ажил бүхэл бүтэн таван жилийн урт хугацаанд ахиц олж чадсангүй. 

Манай урагшлах хөдөлгөөнийг хурдасгах нэг гол хөшүүрэг болсон хариуцлагын ухамсрыг бүх шатны боловсон хүчинд эрс дээшлүүлэх нь өнөө үед намын бодлогын маш чухал хэсэг болж байгаа бөгөөд хариуцлагын өндөр ухамсар бол зөвхөн эдийн засагт төдийгүй нийгмийн амьдралын бүхий л хүрээнд онцгой ач холбогдолтой, аливаа том зорилтыг амжилттай шийдвэрлэх угтвар нөхцөл мөн. 

Нэгэнт шийдвэр гаргаж, амлалт үүрэг авсан бол түүнээ Хэрэгжүүлэх ажлыг шууд гардан зохион байгуулж, бүрэн хариуцаж байх нь боловсон хүчний үндсэн чанар болох ёстой. Хумүүсийн идэвх санаачилгыг хөгжүүлж хүн болгоны ажлыг тухай бур дүгнэж, тэдний саналыг сонсож дэмжих, хэрэгжүүлэх талаар идэвхтэй арга хэмжээ авч, анхаарал тавих нь хөдөлмөрчдийн нийгмийн идэвхийг өрнүүлж, хариуцлагыг дээшлүүлэхэд нөлөө үзүүлнэ. Хариуцлагын ухамсар дутмаг албан хаагчид асуудлыг бие бие рүүгээ түлхэх, түвэгтэй, хурц асуудлыг шийдвэрлэхээс зайлсхийх, санаачилга гаргахгүй дундыг барьж хал балгүй явах үзэл баримталж, дундыг барих нь цөөнгүй байна. Албан хаагч, удирдах ажилтны хөдөлмөр оролцооны коэффициентийг нарийн тогтоож шах дамжлагыг багасгах, аппаратын орон тооны нормативыг шинжлэх ухааны үндэслэлтэй хянан боловсруулж мөрдөх, ажилтан нэг бүрийн хувь нэмрийг тодорхой тооцож, хамт олны өмнө үнэлэн дүгнэж тайлагнуулж байх хэрэгтэй юм. 

Ам, ажлын нэгдэл нь коммунист нэг бүрийн нэн ялангуяа удирдах ажилтны үйл ажиллагаа, зан төлөвийн зүй ёсны хэм хэмжээ юм. Удирдах албан тушаалд томилогдох нь бүхнээс илүүг мэддэг, хязгааргүй эрх мэдэлтэй, хэнээс ч асуухгүй, хэнтэй ч зөвлөхгүй ганц өөрийн бодлоор шийдвэрлэх ёстой хүн боллоо гэсэн үг биш. Харин хамт олны өмнө асар өндөр үүрэг хариуцлага хүлээж байгаагийн илрэл мөн. Тэгвэл удирдах ажилтан өөрийгөө бүх зүйлийг мэддэг мэт үзэх бус ажлын тодорхой. асуудал хариуцсан мэргэжилтэн, удирдлагадаа байгаа хүмүүсийн санал бодлыг сонсож, зөвлөлдөх, тэдний хамтын оюун ухаанд түшиглэн зөв шийдвэр гаргаж, оновчтой арга хэмжээ авч, хариуцсан ажлаа эрчимжүүлэхийг эрмэлзэх ёстой. Өөрийгөө хянаж, өөртөө дүн шинжилгээ хийж, ажил хэрэгт шүүмжлэлтэй ханддаггүй зарим боловсон хүчин хариуцсан ажилдаа олон жилийн турш ахиц өөрчлөлт гаргалгүй нэг байранд суусаар эцэст нийгмийн болон байгууллагын эрх ашгийг ноцтой хохирооход хүрдэг байна. 

Одоо манай орны улс ардын аж ахуй, соёлын аль ч салбар, тэдгээрийн нэгжид ихэвчлэн дээд, тусгай дунд боловсролтой бие даан асуудлыг шийдвэрлэх чадвартай хүмүүс ажиллаж байгаа боловч сумд бол аймгийн төвөөс, аймагт бол нийслэлээс олон төлөөлөгч хавтгайруулан томилж, тэдний ажлыг шүүрэн авч зэрэгцэн хийдэг их хуучирсан арга барил нийтлэг байна. Ийм аргын балгаар үйлдвэрлэл, аж ахуй соёлын шийдвэрлэх цэг дээрх хүмүүсийн хариуцлага, санаачилга суларч. эцэстээ төлөөлөгчдийн гар харж суух арчаагүй зуршилд дасдаг байна. Тиймээс орон нутаг анхан шатны байгууллагыг бие төлөөлөгчөөр дарж бичиг цаасанд живүүлдэг зуршлыг шийдвэртэй өөрчлөх нь чухал юм. 

Тэрчлэн ямар нэг ажил зохиоход заавал тусгай комисс байгуулдаг зуршил ихэд дэлгэрсэн нь нэг талаар удирдлагын үйл ажиллагаанд олон түмнийг оролцуулах сайн халхай боловч нөгөө талаар комисс, зөвлөл олширч тодорхой ажлыг биечлэн эрхэлдэг хүмүүсийн хариуцлагыг сулруулан улмаар хэлбэрдэх хандлагад оруулж, аль аль нь шууд хариуцсан ажлаасаа хөндийрөөд эцэст нь уул комисс ч, шууд хариуцсан хүмүүс ч хариуцлага хүлээхэд бэрх болдог байна. 

Аливаа асуудлыг амжилттай шийдвэрлэхийн тулд түүнийг шууд хариуцсан хүмүүсийн хариуцлагын ухамсрыг өндөр байлгаж, төлөвлөгөөт зорилтын биелэлтийг үзэл суртлын талаар хангах ёстой. Нийгмийн харилцааг төгөлдөржүүлэх, улс төрийн хийгээд нийгмийн байгууллагуудын бүх системийг идэвхжүүлэн, социалист ардчиллыг гүнзгийрүүлж, ард түмний өөрийн захиргааг хэрэгжүүлэхэд бие хүний хариуцлагын ухамсрыг жигд дээшлүүлэх, үүнд үзэл суртал, хүмүүжлийн ажлыг байнга чиглүүлж, үр нөлөөтэй, тодорхой ажиллах нь намын бүх шатны байгууллагын үүрэг бөгөөд хариуцлагын ухамсрын хом бүрэлдэхүүн хэсэг гэдгийг санаж ажиллах хэрэгтэй байна. 

