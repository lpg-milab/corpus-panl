Монгол руугаа тэмүүлсэн бүсгүйчүүдийн хувь заяа хэрхэх бол?

Өмнөд нутгийн эрчүүдийг дагаж амьдрал хайсан бүсгүйчүүд эх нутгаа бараадаж ирээд Монголын хаалгыг тогшиж байна. Тэд тухайн цагтаа харийн хүнийг түшиж амьдрахаар шийдээд эх нутгаасаа явсан. Харин хүний нутгийн хатууг мэдэрч, харийн эрийн халамжгүйг ойлгоод буцаж иржээ.
"Хүн ядрахаар ургаа, тураг ядрахаар уулаа" гэдэг үг бий. Ирэхдээ гараасаа хүүхдүүдээ хөтлөөд ирж. Монгол бас хятад цустай тэдгээр жаалуудын хувьд эхийгээ дагаад ахуй амьдралыг нь огт мэдэхгүй нэгэн газар нэвтрэхээр хүлээж сууна. Хүн түм бумаараа язганаж байдаг дотор газар тэд хятад эцэгтэйгээ үлдэлгүй, монгол эхээ дагаад иржээ. Монгол бүсгүйчүүд гадаадын эрчүүдтэй амьдралаа холбох болсон талаар сүүлийн арав гаруй жилийн турш л ярьж байна. Сүүлдээ улиг домог болсон мэт энэ ярианы үнэ цэнэ ч гэж байхгүй болсон. Тэгвэл тэр үед энэ бүхнийг улиглал хэмээн тооцоод нутгаа орхин явсан бүсгүйчүүд хэцүү бэрхийг нь биеэрээ туулаад буруутсанаа мэдээд ирж байгаа нь энэ ажээ. Эрээн боомтод эх орон руугаа нэвтрэх эсэхээ мэдэхгүй сэтгэл түгшин суугаа тэдгээр эмэгтэйчүүд насны хувьд залуу ч хүмүүс биш. Тракторчин, ногоочин, барилгачин хятадууд тэдний сонголт байжээ. Монголоос л өөр газар бол хаашаа ч хамаагүй явах сонирхол олон эмэгтэйд бий. Тэр л хүслээр тэд хар ажил хийдэг хятадуудыг дагаж явжээ. Тэдний мэдэх ядуу амьдралаас дор амьдрал урд нь байх талаар төсөөлөө ч үгүй байснаа ярьцгаажээ. Хөдөөгийн жижиг тосгон, толгой тулам шавар тагз бас манайхны мөнгөөр өдөрт 60-70 төгрөгөөр голоо зогоож амьдарна гэдэг санаанд ч багтамгүй. Манай траншейныхан ч тэгж амьдрахгүй. Хамгийн гол нь сэтгэлийн зовлон, дарамттай амьдралд удаан амьдрахад хэцүү. Энэ эмэгтэйчүүдийг хэн нэгэн хүчээр авч яваагүй ээ. Мэдээж, сэтгэл санаа нийлж, харийн хүнтэй дэр нэгтгэхээр шийдсэн бол олныг нуршилтгүй. Гэхдээ амар хялбар амьдрал хайж зоосны нүхээр хань нөхрөө сонгосон нь дийлэнх байдаг. Ядахдаа ийм сонголт хийсэн бүсгүйчүүд аль оронд хэнийг дагаж амьдрах гэж байгаагаа сайтар бодох хэрэгтэй. Азийн орнуудад нөхөрт гараад явсан хүүхнүүдэд иймэрхүү гунигт явдал цөөнгүй тохиолдох болсон нь баримтаас тодорхой. Солонгос эрчүүдтэй гэрэл зургаа харалцан гэр бүл болсон бүсгүйчүүд эхнээсээ төрхөмдөө буцан ирэх боллоо. Нөхөр нь зодож цохих болж, "Чи сайндаа зуучлалаар гэр бүл болсон уу. Янхан байсан учраас ингэж нөхөр хайсан" гэсэн зэмийг өдөр бүр хүртэх болсноор нөхрөөсөө салж, хүүгээ дагуулаад Солонгосоос ирлээ хэмээн танил бүсгүй маань ярьж байсан. Энэ бол харийнхныг шүтэж үй олноороо явсан бүсгүйчүүдийн ураг саднаа гээд буцаж ирж буй цувааны үргэлжлэл. Дундад улсын иргэдийн ам бүлийг нэмэгдүүлж, албан ёсны бүртгэлгүй хүүхдүүдээ дагуулаад Эрээнд ирсэн бүсгүйчүүдийн өнгөрсөн амьдралаа хүүрнэсэн түүхээс харахад өөрсдөд нь багагүй учир начир байсан нь анзаарагдана. Консулын газар очихоороо бодит амьдралаа дэлгэхгүй, гэр бүлээс нь очсон нэгэндээ сайн сайхан яваа мэт харагдахыг хичээж нөхрөөсөө нууж хааж мөнгө цаас өгөөд өөрийнхөө зовлонг нэмэгдүүлсэн гээд. Монгол бүсгүйчүүд омголон бардам зангаараа дорнын бүсгүйчүүдээс ялгаатай. Тийм хүмүүсийн хувьд хэн нэгний эд хогшлыг өөрийн биеэрээ нэмж, цоожтой хаалганы цаана өнгөрөөнө гэдэг тэвчих аргагүй дарамт. Болно, бүтнэ гээд явчихаад болохгүй хэцүү байгааг нь дуудаад нутгаа зорьсон тэр эмэгтэйчүүд, хүүхдүүдийнх нь хувь заяа хэрхэх нь тодорхойгүй байна. Нөхрүүд нь тэднийг авахаар хойд хил дээрээ ирчихээд байгаа гэсэн. Хилийн дээсээ алхах эсэхээ ч мэдээгүй байгаа энэ хүүхнүүдийн амьдрал Монголоос явах өдрийнхөө тийзийг догдлон атгаж байгаа олон охид бүсгүйчүүдэд нэгийг хэлэх биз ээ. Хүний нутгийн даавуунаас өөрийн нутгийн чулуу зөөлөн гэдэг дээ. 
Э.Энэрэл