ХУРЛЫН ХЯНАЛТ 

Бүх шатны Ардын депутатуудын хурлын хянан шалгах үүргийг тууштай хэрэгжүүлэх нь төрийн байгууллагын өөрчлөлт, шинэчлэлийн нэг гол чиглэл болох тухай МАХН-ын Төв Хорооны V бүгд хурал тодорхой заасан байна. 

Ннйгмийн амьдралын бүх хүрээнд төрийн эрх барих байгууллагыг үнэн хэрэгтээ гүйцэтгэн захирамжлах байгууллага нь орлодог хуучирсан сэтгэлгээ, арга барилыг өөрчилж, бүх шатны АДХ, түүгээр дамжуулан засгийн эрх барьдаг ард түмний хяналтыг бүрэн дүүрэн хэвшүүлэх нь чухал боллоо. 
Сүүлийн хориод жилд БНМАУ-ын Ардын Их Хурлын чуулганаар Улсын прокурорын илтгэлийг нэг удаа хэлэлцсэнийг эс тооцвол Ардын Их Хурлаас байгуулдаг, сонгодог Сайд нарын Зөвлөл, Ардын хянан шалгах хороо, Дээд шүүх болон, улсын хорооны үйл ажиллагааны тайланг ч ер нь хэлэлцэж байсангүй. 
Орон нутгийн АДХ-ын чуулган гүйцэтгэн захирамжлах байгууллагынхаа тайланг хэлэлцдэг боловч түүний үйл ажиллагааг тал бүрээс нь хурц, тодорхой санал шүүмжлэлтэйгээр нухацтай дүгнэхгүй, гол төлөв хэлбэр төдий ёсорхуу хандаж илтгэлийг аялдан зөвшөөрч, боловсруулсан тогтоолыг гол төлөв санал нэгтэй баталсанд тооцож тэгэх л ёстой мэт ойлгож иржээ. 

АДХ-ын хяналтын нэн чухал хэрэглүүр-депутатын асуулгыг хүртэл хааяа нэг тавьж мөн чанартаа үзүүлбэр маягтай хэрэглэж байсан бөгөөд асуулгын нөлөөг дээшлүүлэх зорилгоор Ардын Их Хурлын болон орон нутгийн АДХ-ын байнгын комиссууд, депутатын хэсэг, постод асуулга тавих эрх олгосон боловч мөнөөхөн эрхээ бүрэн эдлэх талаар идэвхгүй хандаж ирлээ. 
Сүүлийн найман жилд бүх аймаг, хотын 330 гаруй чуулганд зуугаадхан асуулга гарчээ. 
Баянхонгор, Сүхбаатар аймаг, Улаанбаатар хотын АДХ-ын 14 дэх удаагийн сонгуулийн эрхийн гурван жилийн хугацаанд тус бүр ганц асуулга гарсан боловч, тэдгээрийн биелэлтийг чуулганаараа сонсож хэлэлцсэнгүй. 
Асуулгыг депутатууд өөрийн санаачилгаар биш, гүйцэтгэх захиргааны даалгавраар, тэгэхдээ голчлон хөдөө аж ахуйн нэгдэл, үйлдвэр, аж ахуйн газрын удирдлагад тавьж, Хурлын гүйцэтгэх захиргаа, түүний хэлтэс, газрын удирдлагыг алгасаж байсан нь үнэн чанартаа гүйцэтгэн захирамжлах байгууллагууд Хурлыг хяналтад хамааралгүй болсонтой адил юм. 
Ардын Их Хурлын депутатуудаас сүүлийн хориод жилд яамдын сайд, улсын хорооны дарга юм уу, Сайд нарын Зөвлөлд хандсан нэг ч асуулга тавьсангүй. 
Ийнхүү аж ахуй, нийгэм-соёлын салбарын ажил байдал, намын удирдамж, төрийн хууль, улсын төлөвлөгөөний биелэлтэд депутатуудын үзлэг хийх, тодорхой ажлыг депутатын хэсэг, постын байнгын хяналтад байлгах зэрэг Хурлын хяналтын хөшүүргүүдийг сулруулж, хэлбэрдэх, тоо хөөцөлдөхөд хүрчээ. 
Асуулгын үр нөлөөг дээшлүүлэхийн тулд түүний хариуг тухайн чуулган дээр заавал сонсож, тэр нь хангалттай эсэх, цаашид ямар арга хэмжээ авах шаардлагатайг нийт депутатаар дүгнүүлэн хэлэлцүүлж, тодорхой тогтоол гаргадаг журам баримтлах, түүгээр ч барахгүй хуулийн зохих заалтыг ч бий болгох шаардлагатай байна. 

АДХ хяналтаа өөрийн байгууллагуудаар дамжуулан тавих ёстой бөгөөд ялангуяа Хурлын тогтмол ажиллагааг хангах үүрэг бүхий байнгын комиссуудын хяналт шалгалт онцгой ач холбогдолтой юм. 
Байнгын комиссууд зохих шатныхаа гүйцэтгэн захирамжлах салбар, салбар хоорондын удирдах байгууллагаас төрийн хууль тогтоомж, төрийн дээд байгууллагын болон тухайн Хурлын шийдвэрийг биелүүлэх талаар зохиох ажилд хяналт тавьж, эрхэлсэн салбар хүрээнийхээ үйл ажиллагааг шинжлэн судлах гол үүргээ бие дааж хэрэгжүүлэх шаардлага хурцаар тавигдаж байна. 

Байнгын комиссын өргөн эрх хэмжээг бүрэн ашиглаж, түүний үйл ажиллагааг тухайн орон нутаг, салбарын гол асуудлыг хянан шалгаж, шинжлэх ухааны үндэстэй судлан шийдвэрлүүлэхэд чиглүүлэхийн хамт байнгын комиссын эрх хэмжээг өргөтгөн, төлөвлөгөө, төсөв, хурлын баримт бичгийн төслийг боловсруулах ажилд аль болох өргөнөөр оролцуулж хэвших нь нэн чухал байна. 

Хурлын хяналтыг сайжруулахын тулд үйл ажиллагааны нь ил тод байдлыг хангах, ялангуяа бүх шатны АДХ-ын чуулган тухайн Хурлын депутатууд, урилгаар оролцсон цөөн албан тушаалтны хүрээгээр хязгаарладгаас хэлэлцэх асуудал, тавих илтгэл, гарах тогтоолын төслийг сонгогч олон түмний сонорт хүргэж, тэдний санаа бодлыг өргөн авч тусгадаггүй, гагцхүү аппаратын хэмжээнд боловсруулдаг дутагдлыг тууштай арилгавал зохино. 

Төрийн эрх барих төлөөлөгчдийн байгууллагын хяналт шалгалтыг сайжруулахад тэдгээрийг гүйцэтгэн захирамжлах байгууллагынх нь эрхшээлээс гарган, удирдан жолооддог, хянаж шалгадаг эрх үүргийнх нь дагуу өөрчлөн байгуулж, хууль зүй, материал-санхүү, зохион байгуулалтын хувьд баталгаажуулах нь нэн чухал учраас 1989 оны эхний хагас жилд багтаан БНМАУ-ын Үндсэн хууль, орон нутгийн АДХ-ын тухай хуулийн зохих хэсэгт нэмэлт, өөрчлөлт оруулан баталж, орон нутгийн АДХ-ын тэргүүлэгчид бий болгон бүрэн эрхийг нь тодорхойлох, оны дундуур болох орон нутгийн АДХ-ын ээлжит чуулганаар Хурлын тэргүүлэгчдийг сонгон ажиллуулах нь төрийн байгууллагын хүрээнд хийх өөрчлөлт, шинэчлэлийн анхны чухал алхам болох ёстой. 

Ингэснээр АДХ өөрийн байнгын байгууллагатай болж, бие даасан бүрэн эрхийнхээ дагуу гүйцэтгэн захирамжлах байгууллагын илтгэл, тайланг хэлэлцэх, депутатуудын асуулгын үр нөлөөг дээшлүүлэх, байнгын комиссын хяналт шалгалтыг зохицуулан, чанарыг сайжруулах зэрэг хянан шалгах эрхээ хэрэгжүүлэх нөхцөл боломж бүрдэнэ. 

Нутаг дэвсгэрийн амьдралын нэг ч чухал асуудлыг тэндхийн АДХ-ын оролцоогүйгээр шийдвэрлэхгүй байхуйцаар тэдгээр Хурлын бүрэн эрхийг өргөтгөн хууль зүйн зохих баталгаатай болгох талаар өгсөн намын заалтын дагуу бүх шатны АДХ-ын хяналт шалгалт Хурлаас сонгогддог, байгуулагддаг, томилогддог байгууллага, албан тушаалтнаар хязгаарлагдахгүй, харьяа нутаг дэвсгэрт оршдог бүх үйлдвэр, албан газар, байгууллага, тэдгээрийн албан тушаалтны үйл ажиллагааны бүхий л хүрээг хамрах болж байгаа зэргийг үндэслэн бүх шатны АДХ-ын хяналт шалгалтыг өөрчлөн шинэчилж, тэдгээрийн тэргүүлэх үүрэг, засаглах бүрэн эрхийг хангах хэрэгтэй байна. 


