Энтеровирус"-ыг үл тоох Бээжин

Нийслэлийн Хан-Уул дүүргийн 14 хороог төлөөлөн 50 иргэн Хятадад долоо хоног аялаад ирлээ. Бидний сүрдээд айгаад буй "Энтеровирус"-ыг хятадууд тоож байгаа ч юм алга. Хаа нэг үйлчилгээний газрын ойролцоо сэрэмжлүүлэг өлгөснөөс өөр онцлох зүйлгүй. Алслагдсан зарим нэг тосгон, сууринд дулааны улирал болохоор гардаг л өвчин, долдугаар сар өнгөрөөгөөд л намждаг гэлцэж байв. Харин аяллын багийнхан алхсан газраа сүрхий харж, нойтон сальфетка байсхийгээд хэрэглэж харагдсан. Аяллыг "Тэнгэр трэвел" компани зохион байгуулсан нь хэлний хийгээд бусад бэрхшээл, ямар нэг асуудалгүй амар юм билээ. Ная дөхөж яваа буурлаас эхлээд хорь гарч яваа залуус багт багтжээ. Нийгмийн идэвхтэй хэсэг гэж ярьдаг даа. Ийм л хүмүүсийг Хан-Уул дүүргийн Засаг даргын Тамгын газраас урамшуулж, мянга сонсохоор нэг үз гэдэг шиг Хятад улсын хөгжил цэцэглэлт, хүн зоных нь аж амьдрал, хөдөлмөрийг үзүүлж сонирхуулж яваа нь энэ. Зангиатай эрхмүүд гадаадад аялж ирээд орчны сайхан, хөгжил цэцэглэлт нь ийм ч сайхан, тийм ч гоё гэж яриад л байвал хаа байсан Өлзийт хорооллын тэтгэврийн өвөө ойлгоно гэж үү. Үүний оронд энэ мэтээр бизнес ухаан зарвал хөлөө жийгээд гэртээ суусан настайчууд хийж, бүтээх шинэ санал, санаачилгыг олж харж, хороогоо цаашлаад дүүргээ хөгжүүлэхэд гар бие оролцох биз. 
Хятад тэр дундаа Бээжин хот хөгжлөөрөө бусдаас гойд ялгарах болж. Өндгөн, гурвалжин гээд барилгын салбарт тогтсон загварыг эвдсэн шийдэл хийж шинэ дүр төрхийг бий болгож байна. Газар хөдлөлтөд тэсвэртэй хэмээн хятадын барилгын салбарт төмөр хийц түрж оржээ. Блокон хана зайгаа тавьж, төмрийн эрин ирж. 100 хол давсан давхар барилгыг тэр чигээр нь төмрөөр цутган угсарч, сүндэрлүүлэх нь дэргэдүүр автобустай өнгөрөх хүмүүст орой нь үл үзэгдэнэ. Энд тэндгүй их бүтээн байгуулалт явагдаж барилга байшин барьж өргөгч цамхгуудыг хүүхдийн тоглоом адил хаа сайгүй олноор нь байрлуулжээ. Их олимпоос өрсөж бүтээн байгуулалт хийж байгаа нь энэ. Гэлээ гээд ил үзэгдэх шороо, тоос алга. Бээжин хотынхон нийт газар нутгийнхаа 51 хувийг моджуулж, зүлэгжүүлэн цэцгээр хучсаны ачаар ногоон хотод амьдрах болж. Бээжин болон түүний дагуул хотуудын төлөвлөлтийн тухайд ярих юм алга. Асуудлыг цогцоор нь шийддэг. Бээжингийнхэн 10 гаруй сая хүнийг таатай зорчих нийтийн тээврийн хэрэгслийг оновчтой шийдчихсэн хэмээн манай хөтөч Я.Цэцэгжаргал тайлбарлана лээ. Дугуй хэмээх их хэмнэлтийн уналгыг аль эртнээс байнгын хэрэглээгээ болгочихсон тул асуудалсаад байх зүйл ч энэ салбарт алга. Нийтийн тээвэрт унадаг дугуй өөрийн үүргээ сайн гүйцэтгэж ирсний ачаар ийнхүү тэд мөргөлдөөн, сөргөлдөөн, замын түгжрэл зэргийг үгсийн сангаасаа авч хаяжээ. Дотооддоо үйлдвэрлэж буй машин нь зах зээлийнх нь 99 хувийг эзэлж буй нь үндэсний үйлдвэрлэлийг төр засгаас нь хэрхэн дэмждэгийн илрэл. Настангууд нь охидынх шиг кэт өмсөөд өглөө эртлэн дасгал хийх нь хаа сайгүй таарна. Хятадууд хэрэгцээ, хэрэглээгээ маш нарийн тооцож чаддаг юм билээ. Гудамжинд нь их энгийн, өөрт амар хувцасласан бүх л насныхан зөрж өнгөрнө. Өндөр өсгийт дээрээс ажил амжуулахаар гүйсэн нэг ч эмэгтэйтэй таараагүй. Бодвол бидний аяллын маршрут сайхан залуусын гудамжаар яваагүй юм болов уу. 
Таарсан газраа байшин босгодог, явган хүний зам, талбайг төлөвлөлтөөсөө арччихдаг улс манайхаас өөр алга гэж шогшрох хүн ч таарсан. Газрын зөвшөөрөл аваагүй атал барилга барина гэсэн атгаг санаа хятадуудад байхгүй. Нэг жишээ байсан. Одоогоос 13 жилийн өмнө Бээжингийн зургадугаар тойрогт нэгэн бизнесмэн цөм ашиг олохоор их хөрөнгөө зарцуулан үлгэрийн хотхон барьж. Харахад сайхан ч өнөөг хүртэл уг объектыг ашиглахыг зөвшөөрөөгүй нар салхины аясаар гандаастай. Аялагчид маань бидний адил хүмүүс хэрхэн ажиллаж, аж төрдгийг хараад бүгд л бодолхийлсэн. Бид өөрсдөө бүтээж хөдөлмөрлөхгүй хэрнээ бусдаас бурууг хайж иржээ. Их ч хугацаа алдаж, цаашдаа хятадуудад зөв атаархаж тэднээс суралцана гэцгээж байсан. Миний насыг өндөр гэдэггүй юм байна энд. Очоод хороогоо хөгжүүлэхийн тулд ажилгүй залуус, өндөр настнуудыг хятадууд шиг ажиллуулна хэмээн ам гарч дуулдсан. Бид яаж ажиллаж, ямархуу амьдраад байна гэдэг асуултыг хүн бүр өөртөө тавьж байсан шүү. Яагаад гэвэл Бээжин Улаанбаатар хоёр хот газар тэнгэр шиг ялгаатай болж хөгжил тийш гэрлийн хурдаар яваа хятадуудад битүүхэндээ зөв атаархаж буй нь энэ.
Дэлхийн паркаар зочилж, Тайландын заан, матрын тоглолт үзсэн хөгшчүүл амьд яваа насандаа ийм зүйл үзмээр юм байна хэмээн ихэд хөөрсөн. Уралдаанд дунд сургуулийн нэг сурагчийн төсөл шалгарч, дэлхийн таван тивд буй гайхамшгийг бүтээж жуулчдыг татъя гэсэн нь ийн өдгөө биеллээ олжээ. "Хөл өвдөөд би буудалдаа байж байя" гэсэн зарим ахмад маргааш нь Америкийн Уолт дисней хөдөлгөөнт киног үзэж, жуулчдын очих дуртай "Silk street" буюу Гонконг захаар орж худалдаа хийсэн. Ажлыг үнэн сэтгэлээсээ хийж, ашиг орлогоо нэмэгдүүлэхийн хэрээр чи, дэлгүүрийн эзэн, хот, улсын хөгжилд нэмэрлэх мөнгөний урсгалыг хурдасгана гэсэн бодол хорь шүргэж буй хятад охидын толгойд хадаастай нь анзаарагдах. 
Дэлхийн хуурай газрын хамгийн том далайн аквариумыг аяллын хөтөлбөрийн дагуу үзсэн. "Бээжин аквариум"-ийг сонирхонгоо далай доогуур тунелээр аялж, далайн хав болон ухаалаг дельфиний тоглолтыг үзэж, дэлхийн 600 төрлийн 7000 гаруй амьтан цугласан паркаар аялсан нь олон хүний сэтгэлийг хөдөлгөж "Тэнгэр трэвел" компани өөр ямар улсад тур аялал зохиодог вэ, үнэ нь хэд бол гэхчлэн сонирхож байна. Загас хүртэл сэлүүрээрээ "алга ташиж", дуулж, бөмбөг тоглож, цагаригаар наадаж, завь чирч ер нь хийхгүй үйлдэл гэж алга. Матар, заан, дельфиний  сурсан зүйл их. Хэн хамгийн удаан хөшөө болох вэ, доголон долоо, цагариг шидэж, хос завь болж, дээс тоглож, хүнд малгай өмсгөнө гээд шидтэй юм их ээ. Тэд бас зургаа татуулахдаа маш дуртай. Удаан гэгч нь хүлээгээд сая зураг авсны дараа санаа нь амарна. Энэ мэт элдэв зүйлийг үзэж, хот тосгодын байдлыг харж явсаар хүн бүрт хөгжлийн гарцыг хайсан шинэ санаа, шилмэл загваруудын хуулбар сэтгэлд нь тусч байснаа тэд нуугаагүй. Хан-Уулынхан Улаанбаатар хотод удахгүй ногоон дүүргийг бий болгоно гэсэн. Аяллаас төрсөн сэтгэгдэл, үзэж харсан зүйлээ хийгээд үзье гэцгээсэн. Өлзийт хорооныхон худаг хүртлээ чулуугаар сайжруулсан зам тавьж, тоосгоны үйлдвэрлэлээ өргөжүүлж, моджуулах ажлыг хүн бүрээр хийлгэхээр аялагчид өөр зуураа ярьж явсан. Учир нь Хятадын алдарт цагаан хэрмийг сонирхож байхад эргэн тойрны уул, газрыг тэр чигээр нь моджуулсан гэж хөтөч хэлсэн. Өмнөд хөршийнхөн маань уул хадыг хаагаад сэгсийтэл ногоон мод тарьж болоод байхад бид хашаандаа, гудамжиндаа, нийтийн эзэмшлийн талбайг яагаад тордож болохгүй гэж. Энэ бол манай жуулчдын хоорондоо солилцсон санал. Аялал ингээд өндөрлөсөн ч авч хэрэгжүүлэх олон шинэ санаа, шийдлийг тэд дор бүрнээ хэрэгжүүлнэ хэмээн харьцгаасан. Эх орны хөгжил иргэн бүрийн зүтгэлээс хамааралтай болохыг олон хүн ухаарсан. Иргэд бурууг бусдаас эрж, тус дэмийг төрөөс хүлээдэг нь тусгүй. Тиймээс танилцах аяллын багийнхан Хан-Уул дүүргийн ЗДТГ-аас зохиож буй энэ ажлыг ихэд таашааж юм үзэж нүд тайлах боломж олгосон дүүргийн Д.Загджавт талархлын үгээ дайсан юм. Иргэн баян бол улс баян гэдэг. Тиймээс иргэдийг хөгжүүлж гэрээ засаад төрөө засах ухааныг амьдралд ийн хэрэгжүүллээ.
Д.Мягмар