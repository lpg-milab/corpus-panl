Дуучдыг дуулуулсангүй...

1990-ээд онд залуусын зүрх сэтгэлийг аялгуут дуугаараа байлдан дагуулж байсан дуучдын хамтарсан "Эргэн дурсахад" тоглолтыг үзэхээр баасан гаригийн үдэш "Улаанбаатар палас"-ыг зорилоо.
Тоглолт эхлэх цаг хараахан болоогүй, ирсэн залуус танхимын гадуур ийш тийш холхин явна. Тэднийг харж зогсоход үнэхээр л 90-ээд онд тэдгээр хамтлаг дуучдыг сонсож байсан хүмүүс болов уу гэмээр 30-35 насныхан цуглажээ. Найз нөхдөөрөө эсвэл ажлын хамт олноороо ирсэн бололтой залуус энд олон иржээ. Таяг тулсан хөгшин, арван жилийн бололтой хүүхдүүд ер харагдаагүй гэхэд худлаа хэлсэн болохгүй байх. Манай урлаг соёлынхны "заншил" ёсоор 20 цагт эхлэх ёстой байсан тоглолт дөчин минутын дараа эхэлсэн. Хөшиг нээгдэж, тайзан дээр "Шинэ үе" хамтлагийн жүжигчин Ариунболд буюу Бооёо гарч ирэн тоглолтыг эхлүүллээ. "Тайз засалтаа тухайн үеийг санагдуулам хийхээр төлөвлөж байгаа хэмээн тоглолтын өмнө хэлж байсан зохион байгуулагчдынх нь яриа оргүй зүйл биш байж ээ. Тайзны энд тэнд "40 мянгат", "Ард Аюуш", "Төмөр зам" гэх мэт тухайн үеийн хөл ихтэй газруудын нэрийг том даавуун дэр бичиж өлгөжээ. Мөн хотын гудамжинд хааяа нэг харагддаг модон сандлыг тайзнаа байрлуулж дээр нь банзан гитар тавьсан харагдана. Ирсэн зочдоо нэлээд удаан хугацаанд хүлээлгэсэн дуучид маань эхнээсээ гарч ирэн ая дуугаа өргөв. Хамгийн эхний дуучин бол "Хонх" хамтлагийн дуучин Н.Энхбаяр байсан бөгөөд тэрээр хамлагийн дуучин С.Цогтсайхан андаа дурсаж, "амьд мэнд байсан бол бид энэ үдэш хамт дуулах байсан юм" хэмээгээд "Бидний араншин" дуугаа өргөсөн. Түүний дараа "Алтан хавчаар", "Рашаантын 18" зэрэг танил дотно үгтэй, дурсамж сэргээсэн дуунууд хөвөрсөн. ... Уярам дөлгөөн нүдний чинь харц Ухаараач гэх шиг намайг ширтэнэ... гээд л. Ая дуугаа өргөж буй залуус 18 жилийн дараа тайзнаа гарч буйдаа баяртай байгаа ч их сандарч байна гэдгээ нуусангүй. Дуулсан бүх дууг даган дуулах нь ирсэн зочдын зорилго байсан гэлтэй. Ерөөс дууг амилуулсан дуучдаа дуулуулаагүй гэхэд болно. Хажууд сууж байсан залуу дуу бүрийг даган дуулна. ... Хөх тэнгэрийн уудамд Шувууд дураараа цэнгэдэг юм... хэмээн дуулснаа "өө цааш нь мартчихаж" гэснээ ... Хүн болж төрсөн... гэж дуучин Э.Тайванбатыг дуулахад "Аан тийн ... бидний амьдрал өөр шүү" гэх нь сонсогдоно. Үнэхээр л эргэн дурссан энэ үдшийн бас нэгэн содон дуучин нь "Харш" хамтлагийн Б.Баярт. Тэрээр тухайн үедээ манай улсын диско хөгжмийн төлөөлөгч байсан гэх "Харш" хамтлагийн стиль, имижийг яг тэр хэвээр нь хүргэсэн. Сонин, содон бүжгийн хөдөлгөөн, "аа аа" гэж хашгиран үзэгчдээр давхар хашгируулах түүний эхний дуу нь "Гөлөг". Харин дараагийн дуу нь "Хос залуус". Танхим дүүрэн цугласан олон сэтгэлийн хөөрлөө барьж дийлсэнгүй бололтой суудлаасаа өндийн бүжиглэж, ... Хос залуус гэдэг аз жаргалтай Хоёулаа бүхнээс дутахгүй ээ хайрт минь Хоёр биенээ гэсэн сэтгэл байхад Хорвоод амьдралтай жаргалтай... гэж хоолой мэдэн хашгирна. Үзэгчдийг үнэхээр догдлуулж чадсан энэ мөчийн дараа "Цагаан шөнө" хамтлагийн дуучин Хүрэлбаатар касио хөгжимтэй ая дуугаа өргөсөн. Ертөнцийг харах эрхтэнгүй тэрээр хөгжмөө маш чадварлаг тоглож, "Сэтгэлийн үгээ чамдаа би хэльюү гээд Санаашран бодсоор зөндөө удлаа даа Сайхан сарнай минь соёолж гүйцээд Саруул талаа чимэглэн ургалаа Өө хайрын минь ганц сарнай Өр зүрхэнд минь дэлбээлээч дээ" хэмээнэ. Дараа дараачийн уран бүтээлчид болох "Болор"-ын Ч.Цэрэндаваа, "Шигтгээ"-гийн Б.Цогоо, "Номин"-гийн П.Гантөгс зэрэг уран бүтээлчид сэтгэлд хоногшсон дуунуудаа хүргэсээр. Гурван цаг гаруй үргэлжилсэн уг тоглолтын төгсгөлд "Цэцэг"-ийн Ч.Батболд, Б.Цогоо нар банзан гитар дарж "Ээж минь" дуугаа хүргэсэн. Харин түүний дараа Ч.Батболд "... Мангасыг дарсан баатар чинь ёстой миний найз Миний ном, сайхан ном Зурагтай ном, зугаатай ном Тийм ч учраас би номондоо хайртай..." гэж хүн бүрийн хамгийн сайн мэдэх "Ном"-оо өргөж, "Заяа"-гаа дуулсан. Одоогийн гуч гаруй насны залуусын дурсамж бүхнийг сэргээсэн уг тоглолт сайхан аялгуу, цээжинд үлдсэн танил үгстэйгээ энэ үдэш эгшиглэж чадлаа. 
Т.Гэрэлмаа
