№41(16631)         
1987 оны хоёрдугаар сарын 17.  
Мэдээлэл ашиглалт

Орчин үеийг мэдээллийн зуун гэж нэрлэх болсон нь гүнзгий утга учиртай бөгөөд улс гүрнүүд болон үйлдвэр, аж ахуйн байгууллагууд, хувь хүмүүсийн  хооронд мэдээлэл солилцох хэрэгцээ асар ихсэж, төрөл бүрийн мэдээллийн танин мэдүүлэх чанар өргөжиж таваарлаг шинж нэмэгдэж, аливаа үйл ажиллагаа, үйлдвэрлэлд түүний үүрэг шийдвэрлэх нөлөөтэй болж байна. 

Шинжлэх ухаан, техникийн орчин үеийн ололт, туршлагын тухай мэдээллийг судалж нэгтгэн дүгнэж, үйлдвэрлэлийн техник, технологийн өнөөгийн түвшинг ах дүү социалист орнуудын болон дэлхийн түвшинтэй жишиж зэрэгцүүлэн улс ардын аж ахуйн техникийн бодлогыг боловсруулж хэрэгжүүлэх шаардлагын үүднээс үзвэл манай хөгжлийн өнөөгийн шатанд мэдээлэл, түүнийг үр нөлөөтэй шуурхай ашиглах асуудал үйлдвэрлэлийг эрхлэн хөтлөх үйл явцын салшгүй бүрэлдэхүүн хэсэг болсон байх ёстой. 

Манайд шинжлэх ухаан, техникийн лавлагаа мэдээллийн фонд, түүний дотор үйлдвэрийн тоног төхөөрөмж, патент, шинэ бүтээл, эрдэм шинжилгээний тайлан, диссертацийн баялаг фонд хэдийнээ бий болж жил ирэх тутам олон арван мянган материалаар баяжсаар байна. 

Улаанбаатар, Москвагийн хооронд мэдээлэл алсаас автоматжуулсан горимоор солилцох сүлжээ ашиглалтад орж ЭЗХТЗийн гишүүн орнууд, юуны өмнө зөвлөлтийн мэдээллийн фондоос хэрэгцээт мэдээллээ богино хугацаанд авч ашиглах өргөн боломж хөдөлмөрчдөд нэгэнт бүрдсэн боловч ашиглалт хангалтгүй хэвээр байна. Ер нь бусад оронд үйлдвэрлэлээс аль эртэд хасагдсан тоног төхөөрөмжийг захиалах, онол практикийн ач холбогдол багатай зүйлийг эрдэм шинжилгээний ажлын төлөвлөгөөнд тусгах, давхардсан юм уу хуучирсан сэдвээр судалгаа хийх, амьдрал, үйлдвэрлэлээс хөндий зураг төсөл зохиох, хоцрогдсон технологи хэрэглэх, загвар маяг нь хуучирсан хувцас бараа гэрээлэх энэ бүхэн нь мэдээлэл ашиглаж сураагүй дан ганц дадлага туршлага, хар ухаандаа тулгуурлан шийдвэрлэж хэвшээд явуургүй арга барил, хуучин сэтгэлгээний уршиг болж байна. 

Удирдлагын эдийн засгийн аргад суралцахын тулд юуны урьд үйлдвэрлэл, техник, технологи, хөдөлмөр зохион байгуулалт, эрдэм шинжилгээний ажилд мэдээлэл ашиглах арга барил, шаардлага хариуцлагыг өндөрт өргөх цаг болсон учраас ч Намын Төв Хорооны II бүгд хурал мэдээллийн фонд ашиглалтыг сайжруулах заалт өгсөн билээ. 

Улаанбаатар хотод барьж байгаа эрчим хүчний тоног төхөөрөмжийн төв засварын газрын анхны зураг төсөлд мэдээлэл ашиглан экспертиз хийж 27 тоноглолыг сольж өөрчилсний дүнд засварын газарт боловсруулах эд ангийн овор хэмжээг ашигтай тодорхойлж, улмаар эрчим хүчний үйлдвэрийн том оврын гол тоноглолыг эх орондоо засварлах нөхцөл хангагдахаар болсон байна. 

Мэдээллийг судлан ашигласны үрээр налсан тариа хураах Морозовын соёо төхөөрөмж хэрэглэх аргыг << Залуучууд >> , << Нөхөрлөл >> , Хурхын сангийн аж ахуй, Салхитын тэжээлийн аж ахуй, Хэнтий аймгийн Дадал, Норовлин сумын нэгдэл, сүрлэн дарш бэлтгэх технологийг << Октябрь >> сангийн аж ахуй, Дорноговь аймгийн << Шинэ амьдрал >> нэгдэл, хонь угаах механикжсан угаалгын газрыг Ховд, Увс, Архангай аймгийн зарим сумын нэгдэл, хурга бойжуулах чиглэлийн аргыг Номгоны сангийн аж ахуй, зах банзыг дахин боловсруулж цэвэр зүсмэл үйлдвэрлэх туршлагыг Бурэнхааны модны үйлдвэрт нэвтрүүлж үр дүнд хүрч байна гэж үзэх хэрэгтэй. Гэтэл энэ мэтийн ололт, туршлагыг илүү өргөн хүрээнд нэвтрүүлж ашиглах боломжтой ижил төрлийн үйлдвэр, байгууллагад мэдээлэл ашиглах санаачилга султайгаас хуучнаараа л ажиллаж байна. Олонхи үйлдвэр, байгууллагад мэдээллийг бүтээлчээр ашиглахад санаа тавих тодорхой эзэнгүй учраас салбарын яамдын төв аппарат болон Хөдөө аж ахуйн дээд сургууль, монгол улсын их сургууль, Тээврийн эрдэм шинжилгээ, зураг төслийн институт, Нийтийн аж ахуй, үйлчилгээний Яамны туршлага шинжилгээний институт, Ойн хайгуул, төсөл, үйлдвэрлэл, шинжилгээний институт, Шинжлэх ухааны Академийн ерөнхий ба сорилын биологийн хүрээлэн зэрэг мэдээлэл ихээхэн үүрэгтэй газар байгууллага хүртэл мэдээллийн фонд ашиглалтаар хоцорсон хэвээр байна. 

Үйлдвэр, эрдэм шинжилгээний байгууллагын техник технологи, ажлын чиглэлийг нарийн судалж үйлдвэрлэлийн явцуу дамжлагыг арилгах, судалгаа шинжилгээний явцыг түргэтгэж үр ашгийг нь дээшлүүлэх, удирдлага төлөвлөлтийн оновчтой шийд гаргах, ер нь мэдээлэл хэрэглээ, ашиглалтын талаар хүмүүсийн сэтгэхүйд өөрчлөлт гаргахад Шинжлэх ухаан, техникийн мэдээллийн төв, Шинжлэх ухааны Академийн эрдэм шинжилгээний мэдээллийн хэлтэс дайчин нөлөө үзүүлэх ёстой. Гэтэл мэдээлэл, сурталчилгаа, үйлчилгээ, боловсруулалтад ахиц гаргахад түлхэц өгөх нь бүү хэл Шинжлэх ухааны Академийн эрдэм шинжилгээний мэдээллийн хэлтэс гагцхүү нийгмийн ухааны зарим асуудлаар гол төлөв ном зүйн шинжтэй бага хэмжээний мэдээ бэлтгэж тараахаас өөр дорвитой ажил хийж чадахгүй өрөөсгөл явцуу дамжлага болон хувирч мэдээллийн фонд гэхээр юм ч үгүй олон жил өнгөрчээ. 

Шинжлэх ухаан, техникийн мэдээллийг таваарлаг чанартай болгох, захиалга даалгавар, гэрээний дагуу хэрэглэгчдийг мэдээллээр үйлчлэх ажлыг өргөтгөж, мэдээллийн материалд тулгуурлан техник, технологийн түвшин, дэлхийн зах зээлийн үнэ, конъюнктурын судалгаа хийх, шинжлэх ухаан техникийн орчуулгын мэдээллийг зохион байгуулах, мэдээллийн үйлчилгээнд автоматжуулалтын техник хэрэгсэл нэвтрүүлэх ажлыг эрчимжүүлэх шаардлагатай байна. 

Эрдэм шинжилгээ, судалгаа боловсруулалт, зохион бүтээх ажлын төлөвлөгөө боловсруулах, үр дүнг хүлээн авах үе шатанд тэдгээрийн боловсруулалт, онол, практикийн түвшинг үнэлж тогтоох зорилгоор эрдэм шинжилгээ, зохион бүтээх байгууллагаар патентын судалгаа хийлгүүлэх, үйлдвэр техникийн барааг, тоног төхөөрөмжийн гадаад захиалгад мэдээллийн материалд тулгуурлан санал дүгнэлт гаргаж байх гэхчлэн мэдээлэл ашиглалтын ажлыг шинэ шатанд гаргах зохион байгуулалтын арга хэмжээг авах тухайд Шинжлэх ухаан, техникийн улсын хороо, БНМАУ-ын Шинжлэх ухааны Академи, эрдэм шинжилгээний байгууллагатай яам, газрууд зогсонги байдлаасаа даруй гарах хэрэгтэй байна. Анхны алхам болгож 1986 онд Улаанбаатарын ноосон нэхмэлийн үйлдвэр, хивсний үйлдвэрийн өргөтгөл, шинэчлэлт, хөдөө аж ахуйн цахилгаан, сантехник, тоноглол засвар угсралтын трестийн үйлдвэрийн бааз зэрэг 26 объектын зураг төслийн техник, технологийн хэсэгт мэдээлэл ашиглан экспертиз хийсэн боловч экспертизийн санал, дүгнэлтийг зураг төсөлд тэр бүр тусгаж хэвшээгүй байна. 

Манай оронд нэгэнт бий болсон оюуны бэлэн нөөц шинжлэх ухаан, техникийн мэдээллийн фондыг удирдлагын бүх түвшинд ашиглах ажлыг сайжруулж, техник технологийн тэргүүний ололт, туршлага нэвтрүүлэх, үр дүнг улс ардын аж ахуйд шуурхай нэвтрүүлэх мэдээллийн албыг боловсронгуй болгох, удирдлага зохион байгуулалтын бүхий л ажилд мэдээллийн үндэслэгээг хэвшүүлэх асуудал мэдээллийн байгууллагын эрчимтэй ажиллагаа, яам, тусгай газар, үйлдвэр, эрдэм шинжилгээний байгууллага, эрдэмтэн, мэргэжилтэн, аж ахуйн удирдлага, нам, улс, олон нийтийн байгууллагын нэгдсэн чармайлт, ажил хэрэгч оролцооноос шалтгаална. 

