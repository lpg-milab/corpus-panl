Бас цаана нь хүний мөс чанар гэж бий

Нийгмийг цочроосон аймшигт хэрэг гараад удаагүй байна. Хэрэг үйлдэгч нь чамлахааргүй бизнесмен, нийгмийн муугүй идэвхтэн байсан нь хүмүүсийг гайхшралд хүргэв. Түүнтэй ойр дотно явсан зарим нь ийм хэрэг хийсэнд нь өнөө ч итгэхгүй байх шиг.
Тэр бүү хэл, уг үйлдэлд гайхширсан нэгэн "Түмэнгэрэл хүн алсан нь үнэн бол хорвоогийн бүх хүмүүс хүн алж чадах юм байна" гэж халагласан. Энэ бол үнэнд эргэлзсэн үг. Мань эр хэрэг үйлдэхийнхээ урьд өдөр "Утга зохиол" сонины редакциар орж захиалгынх нь талаар санаа тавиад гарсан байх юм. Түүний дүнсгэрдүү байдлыг яруу найрагч нэгэн анзаарчээ. Тэр өдрийнхөө үдээс хойш Ц.Түмэнгэрэл "Гэр хорооллын барилгажилт" хоршооныхоо байранд нэлээд цагийг өнгөрөөсөн байна. Тамхи татаж, мөн утсаар их ярьжээ. Эртэвтэрдүү ажлаасаа гарсан байх юм. Харин оройхон харьжээ. Тэр хооронд хаагуур явж, хэнтэй уулзсан нь тодорхойгүй. Гэртээ оройжингоо дуугаа хураасан гэж эхнэр нь ярьсан байна. Тэр шөнө юу эсийг бодсон байхав. Өглөө эрт жолоочоо дуудуулжээ. Гарахдаа хутганыхаа цуглуулгаас нэгийг халааслахаа мартсангүй. Хүн хутгалах мөч хүртэл нь түүнийг хэн ч сэжиглээгүй байна. Ямар сайндаа эхнэр нь хэрэг гарснаас цаг хагасын дараа мэдэж орь дуу болжээ. Харин баригдахдаа, Чингэлтэй дүүргийн цагдаагийн хэлтсийн офицерт "Би тайвширлаа, энэ гаваа тайлчих" гэж хэлсэн нь баараггүй үнэн юм байна лээ. Өнөөдөр жигшил зэвүүцлийн "бай" болсон энэ залуугаас таньдаг мэддэг бүхэн нь дайжиж байна. "Би ах нь юм, анд нь юм" гэгсэд олон байсан нь мэдээж. Одоо бол үгүй. Уг нь бол түүний найз нөхөд намаар нь дүүрэн бий. Мөн түүнтэй дүү минь, хүү минь болон сүжирч олонтаа ашигласан намын ах нар нь өдгөө сонин хэвлэлээр "Би тэр Түмэнгэрэлийг огт танихгүй" хэмээн орилцгоож байна. МАСЗХ-ноос зохион явуулдаг тансаг ёолк болох "Алтан сарнай"-г голлон санхүүжүүлэгч нь Ц.Түмэнгэрэл байлаа. Өдгөө тэгсэн сонин хэвлэл бүрийн нүүрэн дээр Хувьсгалт намын дэргэдэх энэхүү залуучуудын байгууллагын мэдэгдэл шаваастай байх болов. "Энэхүү алуурчин нь манай байгууллагад огт хамаагүй хүн" гэсэн утгатай. Бачимдлыг нь хараад байхад тун удахгүй хувьсгалт нам "Түмэнгэрэл нь манай намаас нийслэлийн Иргэдийн төлөөлөгчдийн хуралд сонгогдоогүй" гэсэн мэдэгдэх хуудас тараах биз ээ. Юм үнэнээрээ сайхан шүү дээ. Бас цаана нь хүний мөс чанар гэж юм байна. Маргааш биднийг юу хүлээж байгааг хэн ч мэдэхгүй. Нүүр буруулагсдыг харж байхад намынх нь томчуудаас Т.Бадамжунай гишүүн түүнийг арай танихгүй гэж хэлэхгүй байх шиг. Ц.Түмэнгэрэлийн хуурай ах нь энэхүү эрхэмтэн гарцаа байхгүй мөн юм. Элдвийг хэлэлцэн явсан үеэ "Зөвхөн мэндтэй явдаг байсан" гэж хаацайлахгүй байлгүй дээ. Энэ их лай ланчгийн эзний туулж ирсэн зам мөр ийм аж. Хүүхэд нас нь одоо энэ XI хорооллын буурин дээр байсан гэр хороололд өнгөрчээ. Эндхийн хоёрдугаар 10 жилийг 1983 онд Доржханд багштай 10.в ангид сурч дүүргэсэн байна. Дунд сургуульдаа тэрээр ам хичээлдээ сайн, тооны хичээлдээ тааруу нэгэн байж. Ээж нь л ихэнхдээ эцэг эхийнх нь хуралд ирдэг байж. Сургууль төгсөөд Дарханы политехникумын хуваарь авчээ. Тэнд сурч байхдаа армид явсан байна. Өмнөговийн мотобуудлагын 167 дугаар ангид 1984-1987 онд алба хаажээ. Түүний бизнесийн түүх сонин. Бусдын адил хойд урд хөршийн хооронд гахай үүрсэнгүй. Харин Завхан, Улаанбаатарын хооронд "Завханы сармай дээлт" гэж чихрийг тэвш тэвшээр нь зөөжээ. Тухайн үедээ хоосон лангуутай хотын дэлгүүрүүдийг энэ л чихэр дүүргэж байж. Тэр жилийн цагаан сараар хотынхны тавагны чихрийг мань эр даажээ. Чихрээ чиргүүлтэй гурван том тэргээр зөөдөг байж. Ингэж эхлүүлсэн бизнес нь түүхий эдийн "Судалт" төв болон өргөжсөнийг хүн бүхэн мэднэ. Түүний өрөө түрээсэлж, ширээ сандал тавин суусан анхны газар нь ХХААЯ-ны цагаан байшин гэнэ. Тухайн үедээ түүн шиг бийлэгжүү нэгэн байсангүй. Найзынхаа төрсөн өдрөөр машин бэлэглэж байлаа. Тэр үедээ түүний нэг өдрийн орлого нь гурван сая төгрөг байв. Энэ үеэс л түүнийг Хувьсгалт намынхан татаж чангааж эхлэв. Ц.Түмэнгэрэл 1997 он гэхэд эргэлт буцалтгүй энэ намын хүн болсон байв. Чамлахааргүй мөнгө намдаа зориулах болов. Намынх нь томчууд "2000 он биднийх, цаг нь ирэхээр чи улс орныг удирдалцах болно" гэж хөөрөгдөж байв. Гэтэл байдаггүй. Хувьсгалт нам засгийн эрхийг авснаас хойш Ц.Түмэнгэрэл сонин хэвлэлд боломж л гарвал ярилцлага өгөх болов. "Өнөөдөр нэг муу жижигхэн агентлагийн дарга 105 /ланд крузер/ унах болов. Гэтэл би арван хэдэн жилийнхээ хөдөлмөрөөр ийм машин унаж байна" гэхчлэн хортой шартайхан ярьж бухимдлаа тайлж байжээ. Өдгөө түүний удам угшил хүмүүст их хэрэгтэй байдаг бололтой юм. Увсынх, Архангайнх гэхчлэн тааварлацгаах. Зарим сонинд Ц.Түмэнгэрэлийг "Халуун салхи" романыг бичсэн, зохиолч О.Цэндсүрэн гуайн хүү гэж бичжээ. Энэ бол худлаа юм. Түүний эцэг Ш.Цэндсүрэн нь Говь-Алтай аймгийн Цогт сумын III багийн нутаг "Сайрын шовгор" гэж газар төрсөн Алтай нутгийн хүн. Ээж Н.Наранцэцэг нь Сэлэнгийн Хушаат сумын хүн байна. Харин өөрөө хотын унаган иргэн. Эхнэр нь Боловсролын их сургуулийн докторант, хүү охин хоёртой өрхийн тэргүүн билээ. Ийм л түвшин амьдралаа тэрээр сандааж хаячихаад сууж байна даа. 
