Марсаас илгээсэн Мэдээлэл

Марсаас мэдээ ирлээ. Өнгөрсөн оны наймдугаар сард хөөргөсөн НАСА-гийн "Phoenix Mars Lander" сансрын төхөөрөмж нь  есөн сарын хугацаанд 680 сая километр явсны  эцэст  Марс гариг дээр амжилттай бууж дохио өгч эхэллээ.  
Гэвч долоон минутын дараа  агаарын эсэргүүцэлтэй тулгарсан тул холбоо тасарсан байна. Ингэнэ гэдгийг эрдэмтэд урьдчилан тооцоолчихсон байжээ.  Марс дээр газардахад төхөөрөмжийн хэт халалтаас хамгаалах дэлгэц нь 1400 хэм хүртэл халсан нь холбоо тасрах шалтгаан болсон аж. Гэвч Америкийн сансар судлал буюу НАСА-гаас "Phoenix Mars Lander"-ийг "Одиссей" хиймэл дагуулын радио холбоогоор тасралтгүй хянаж байгаа гэнэ. Төхөөрөмж ч 15 минут тутам мэдээлэл өгсөөр байна. Америкийн сансар судлалын төвөөс мэдээлснээр "Phoenix Mars Lander" нь Марсын баруун хэсэгт манай дэлхийн цагаар 16.00 цагт газарджээ.  Ингээд хоёр цагийн дараа гэхэд  эхний гэрэл зургуудыг илгээсэн байна. Түүний камер нь  буусан газрынхаа зургийг боломжийнхоо хэрээр  авсны дараа түр унтарчээ. Сансрын төхөөрөмж цахилгаанаа гамтай ашиглахын тулд ийнхүү ойр ойрхон амарч байгаа гэнэ.  
Мэргэжилтнүүдэд "Phoenix Mars Lander"-аас илгээсэн зургийн тусламжтайгаар буусан газрыг нарийвчлан судлах боломж нээгдсэн байна. Түүнээс гадна   буусан газраа аль зэрэг бат бэх зогсч чадсан  эсэхийг тогтоогоод байгаа аж.  "Phoenix Mars Lander" нь ямар ч байсан гурван хөл дээрээ харьцангуй тэгшхэн газар баттай зогссон байна. Тиймээс удахгүй Марсын газрыг өрөмдөж хөлдсөн уснаас дээж авах ажлаа эхэлнэ. Ингэснээр ойрын 30  жилийн хугацаанд манай дэлхийгээс марс дээр эрдэмтэд очиж судалгаа хийх ажлыг эхлүүллээ.  Төхөөрөмжийн Марсаас авсан дээжийг  лабораторид шинжилснээр тэнд  амьдрах боломжтой юу гэх зэрэг маш олон асуултын хариу тодорхой болох юм. 
Америкийн сансар судлалын төвд  энэ төсөл дээр ажиллаж буй Лондон дахь  Эзэнт гүрний коллежийн доктор Том Пайк хэлэхдээ "Марсыг судлах төхөөрөмж илгээх төслийн  хамгийн гол зорилго нь ус  байж болзошгүй гэгдэж байгаа газарт судалгаа хийх явдал. Ямар ч байсан газар доор 10 сантиметрийн гүнд хөлдсөн ус байгаа" гэжээ. 
Энэ төхөөрөмжийг "Phoenix Mars Lander" хэмээн нэрлэсэн нь учиртай юм байна. Учир нь үүнээс өмнө нэлээд хэдэн удаа сансрын төхөөрөмжийг Марс руу илгээсэн боловч амжилтгүй болсон юм. Тиймээс энэ удаагийн төсөл нь урьд урьдынхаа амжилтгүй туршилтуудыг нөхөх ёстой гэнэ. 
Улаан нүдэн гэгддэг гаригийг судлах үүрэг гүйцэтгэж буй "Phoenix Mars Lander"-ийн талаар зарим нэгэн мэдээллийг өгье.  Энэ төхөөрөмж нь 18 фут буюу 5.4 метр урт, нарны туяагаар ажилладаг зайтай, өндөр нь долоо фут буюу 2.2 метр, нийт 350 кг жинтэй.  Марс руу нэг цагт 74 мянган мил (119 км/цагт) хурдтай ниссэн, техникийн хувьд ер бусын их хүчин чадалтай.  Түүний нэг онцлог нь буусан газраасаа хөдлөлгүйгээр гурван сар ажиллахаар төлөвлөгдсөн юм байна. Гэхдээ энэ хугацаанд маш их зүйлийг хийж амжуулах гэнэ. Эрдэмтэд сансрын төхөөрөмжийг удаан ажиллаад зогсохгүй өмнө нь Марс руу илгээсэн төхөөрөмжүүдээс хамаагүй илүү гэдэгт итгэж байгаа юм. Тусгай лабораториор тоноглогдсон  "Phoenix Mars Lander" нь  анх удаа Марсын газрыг ухах юм. Тус төхөөрөмжийн 2.3 метрийн урт "гар" маш нарийн үйлдэл гүйцэтгэх чадвартай. Жишээ нь хуурай газрыг  зайлуулаад, устай хэсгийг гаргаж хөрснөөс нь дээж аваад юуны улмаас, ямар өөрчлөлт гарсныг нь нарийвчлан тогтоох чадамж бүхий хэрэгслээр тоноглогдсон байна.  Түүгээр ч зогсохгүй  лазерын туяагаар агаарыг нь хүртэл судална. 
Төслийн удирдагч, Аризоны их сургуулийн ажилтан Питер Смит хэлэхдээ "Бид энэ төхөөрөмжийг амжилттай газардуулахын тулд чадах бүхнээ хийсэн" гэжээ.  "Phoenix Mars Lander" Марсаас дохио өгч эхлэхийн өмнөхөн энэ төсөл шинжлэх ухаанд  маш чухал ач холбогдолтой болохыг дурдаж байсан юм.   
420 сая ам.долларын өртөг бүхий Америкийн сансар судлалын төвөөс хэрэгжүүлж буй энэ төсөл Марс судлалын түүхэнд шинэ үеийг нээж байгаа юм. 
Ю.Дэлгэрмаа
