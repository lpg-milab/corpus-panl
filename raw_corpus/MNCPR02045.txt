"Богема" хэзээд оюуны тансаг хэрэглээ хэвээр байна

Английн удирдаач манай театрт Европын сонгодог дуурийн дэг сургуулийг туйлд нь хүртэл хөгжүүлсэн Жакомо Пуччинийн хэд хэдэн дуурийг манай ДБЭТ-ын тайзнаа тоглосоор байгаа билээ. "Богема", "Тоска", "Турандот" гээд л. Сонгодог урлагийн эх орон Италид Пуччинигээс хойш ийм хүчтэй сонгодог жүжгүүд дахин нэг ч бичигдээгүй гэж үздэг юм. 
Хөгжмийн гайхамшиг хэмээхийг энэ хэдэн дууриараа төгс илэрхийлсэн Ж.Пуччинийн "Богема" дуурийг тус театр өнөө үдэш тоглох гэж байна. "Богема"-г ДБЭТ-т УГЗ Н.Туулайхүү удирдан тоглуулдаг ч энэ удаагийн тоглолтыг Английн удирдаач Крис Руссман удирдах юм. Тэрбээр мэргэжлийнхээ карьерийг анх BBC телевизийн хөгжмийн нэвтрүүлэгт зориулсан симфони оркестрын тоглолтыг удирдсанаар эхэлсэн хүн юм байна. 
 Гадаадын хэд хэдэн орны театрт симфони оркестрийг нь удирдан тоглуулсан, урын санд нь дэлхий дээрх хамгийн тансаг сайхан дуурь болох Ж.Вердийн "Травиата" дуурь тэргүүн зэрэгт бичигддэг гээд энэ удирдаач онцлох юм ихтэй хүн аж. Тиймээс барууны ийм удирдаачийн дохилт манай театрын хөгжимчдийг хэрхэн "хөдөлгөхийг" сонгодог урлагийн фэнүүд анхааралтай ажиглаж байна. Энэ утгаараа өнөө үдэш болох "Богема" дуурийн тоглолт өмнөхөөс огт өөр, илүү сонирхолтой байх болов уу. Тэгээд ч улс төрийн сонгуулийн хийрхэл хүн бүрийг зүрхийг хөөргөж эхлээд буй энэ өдрүүдэд барууны удирдаач ирж дэлхийд алдартай энэ жүжгийг тоглох гэж буй нь "улстөрч" монголчуудыг түр зуур боловч амрааж, сэтгэлийн таашаал эдлүүлэх биз ээ. ДБЭТ "Богема" дуурийг тайзнаа анх тавьснаас хойш уран бүтээлчдийн хоёр ч баг энэ жүжигт хүчээ сорьж байгаа юм. 
"Богема"-гийн гайхамшиг 
"Богема" гэж юугаараа гайхамшигтай, ямар жүжиг юм бэ гэдгийг уншигчдадаа товчхон сонирхуулъя. Энэ дуурь Ж.Пуччинийн дөрөв дэх дуурь, 1896 онд бичиж тухайн үеийн Италийн Teatro Regio, одоогийн Teatro regio Torino гэдэг театрт тавьж байжээ. Анх Италийн домог болсон удирдаач Артуро Тосканини удирдсан. Тэр нь хожмын удирдаачдын зэрэг зиндааг тодорхойлох хэмжүүр болсоор ирсэн гэдэг. 
"Богема"  хөгжмийн драматургийн үлгэр жишээ болсон бүтээл учраас эртний сонгодог дууриудаас орчин үед хамгийн өргөн дэлгэрсэн хэдхэн дуурийн нэг болсон юм. Энэ бол "Богема"-гийн гол гайхамшиг. Мөн Пуччинийн их эмоци чухамхүү энэ дуурьт бүрэн дүүрэн гарч ирдэг нь жүжгийн бас нэг гайхамшиг гэж болно. 
Аль ч зуунд, аль ч нийгэмд залуучуудын амьдрал, хувь заяа нийгмийн хүнд хэцүү байдал, ядууралтай зэрэгцэн оршиж байдаг. 
Энэ сонин хувь зохиолыг сонгодгууд бүтээлдээ тусгахдаа ихэвчлэн оюунлаг сэхээтэн залуусыг дүр болгон авдаг нь цаанаа гүнзгий учир утгыг агуулж байдаг юм шиг. Аль ч нийгмийн сөрөг хандлага залуу хүний амьдрал тавиланд илүү эмзэг бөгөөд илүү ойр тусдаг болохоор ч тэр үү. Яг ийм үйл явдлыг "Богема" дуурь өгүүлдэг юм. 1830-аад оны Францын Парис хотын залуусын амьдрал.  Дэлхий ертөнцийн аль ч өнцөг буланд, хөгжилтэй, хөгжилгүй аль ч оронд ийм үйл явдал, ийм амьдрал байсаар байгаа учраас энэ дуурь үзэгчдийн сэтгэл зүрхийг татсаар байгаа билээ. 
Товчхондоо бол, хэзээ ч хурцаар тавигдсаар байх, мөнхийн ийм асуудлыг хөгжмийн хэлний бүх үе мөч, халуун нервээр илэрхийлсэнд нь "Богема"-гийн гайхамшиг оршдог. Тийм ч учраас анх тавигдсанаас нь хагас зуун жилийн дараа 1946 онд, маэстро АртуроТосканинийн удирдсанаар Америкийн радиод бичиж, мөн компакт дискэнд хэвлэн нийтийн хүртээл болгож байжээ.  
Үүнээс хойш энэ дуурь  дуу, дүрс бичлэгийн бүхий л төрөл хэлбэрээр хэвлэгдэн өнөөдөр дэлхий даяар улам хурдтай түгэн дэлгэрч байна. Өнөөдөр Европын сонгодог үеийн дараах болон орчин үеийн дууриас илүү эртний сонгодог дуурь яагаад ингэтлээ өргөн дэлгэрч байна вэ? Учир нь ахуйн хэрэглээнд тансаг хэрэглээ гэж байдаг шиг оюуны хэрэгцээнд ч мөн тансаг хэрэглээ гэж байдаг, тэр нь сонгодог дуурь, балет учраас тийм аж. 
Н.Пагма 
Б.Саран 
