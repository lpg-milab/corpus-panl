№300 (17203)    
1988 оны арван хоёрдугаар сарын 15.  
СЭЛБЭГИЙН АСУУДАЛ

Улс ардын аж ахуйд шинжлэх ухааны ололт, техникийн дэвшил нэвтэрч, эдийн засгийн салбар, үйлдвэрийн газар олшрох тутам засвар, үйлчилгээнд шаардагдах сэлбэгийн тоо хэмжээ, нэр төрөл зүй ёсоор байнга өсөн нэмэгдэж байна. Улсын хэмжээгээр жил бур дөч гаруй мянган нэрийн есөн зуугаад сая төгрөгийн сэлбэг хэрэглэж байгаа бөгөөд цаашдаа улам өсөх болно. 

Шинжлэх ухаан техникийн хурдан хөгжлийн эрхээр үйлдвэрлэлийн болон үйлдвэрлэлийн биш хүрээний салбарын тоног төхөөрөмжийн эд анги богино хугацаанд өөрчлөгдөн шинэчлэгдэж, дараа үеийнх нь боловсронгуй болдгийн хувьд зах зээлийн үнэ нь өндөржиж, хуучирсан гэгдэх зарим сэлбэг үйлдвэрлэлээс хасагддаг байна. Тоног төхөөрөмжийн хийц нарийсч, тооны талаасаа ч цөөрч дан ганцаар олон үйлдэл хийдэг өргөн зориулалттай, нэг өчүүхэн зүйл нь ч атугай гэмтэхэд суурь машин бүхэлдээ зогсох буюу үйлдвэрлэл тэр чигээрээ саатахад хүрч болох тийм тоноглол зонхилох нөхцөлд сэлбэг хэрэгслийн ач холбогдол, түүний хангамж, бэлэн байдал онцгой ач холбогдолтой болж байна. Энэ бүхэн нь сэлбэг, тоног төхөөрөмж, хангамжид хандах сэтгэлгээ, арга барилыг өөрчлөхийг шаардаж, ялангуяа өөртөө үйлдвэрлэгддэггүй, чухал хэрэгцээтэй сэлбэгийн талаар урьд нь тусгайлан захиалж өндөр үнээр худалдан авч, олноор нөөцлөх зуршил дэлгэрснийг хянан үзэхэд хүргэж байна. Хэрэглэж байгаа сэлбэгийнхээ 90 орчим хувийг өөр бусад орноос валютаар худалдан авч байгаа манай улсад металл боловсруулах болон засварын үйлдвэрүүдийн үүрэг нэмэгдэж, үргэлж өсч байгаа сэлбэгийн хэрэгцээний нэлээд хэсгийг өөрөө дотоод нөөц бололцоогоо дайчлан хангахад хүчин чармайлт тавихыг шаардаж байна. 

БНМАУ-ын Сайд нарын Зөвлөлийн Техник засварлах, металл боловсруулах үйлдвэрийн асуудал эрхэлсэн комиссоос хангамжийн байгууллагатай хамтран гадаадаас худалдан авч байгаа сэлбэгийн захиалгад судалгаа, шинжилгээ хийж үзээд сэлбэг үйлдвэрлэлийг 1988 оныхоос 1990 онд 33 хувь, 1995 онд гурав дахин нэмэгдүүлж нийт хэрэгцээт сэлбэгийн 40 орчим хувийг дотооддоо үйлдвэрлэх боломжтой болно гэсэн тооцоо хийжээ. Иймд сэлбэг худалдан авахад зарцуулж байгаа валютыг хэмнэх, өөртөө үйлдвэрлэх хэмжээг нэмэгдүүлэх, хангамжаа зохистой болгох талаар санаачилга гаргаж, өөрчлөлт хийхэд бодох сэдэх, хийх зүйл их байна. Юуны өмнө өөрт байгаа засварын үйлдвэр, цехийн хуч чадлыг дээд зэргээр ашиглах, ялангуяа улсын хэмжээгээр металл боловсруулах 17 сая гаруй төгрөгийн үнэ бүхий 600 гаруй тоног төхөөрөмж ямар нэг шалтгаанаар ашиглалтгүй байгааг нэгбүрчлэн хяналтад авч зориулалт чиглэлээр нь ангилан ажилд оруулах нь чухал байна. металл боловсруулах тоног төхөөрөмжийн ашиглалтыг сайжруулах тухай. МАХН-ын Төв Хорооны III { 1987 он ) бүгд хурлаас өгсөн заалтыг хэрэгжүүлэх талаар салбарын яам, тусгай газар, аймаг, хотын АДХ-ын гүйцэтгэх захиргаад одоо болтол олигтой ажил хийгээгүй байгаа тул зохих эздэд хариуцлага хүлээлгэн, намын шийдвэр заалтыг хэрэгжүүлээгүйн учир начрыг олууштай. 

Ажиллаж байгаа засварын үйлдвэр, металл боловсруулах цехийг бүтээгдэхүүний нэр төрлийн тодорхой чиглэлгүй, өөр хоорондын уялдаагүй ажиллуулж байгаа нь сэлбэг үйлдвэрлэлийг нэмэгдүүлэхэд нөлөөлж чадахгүй учир түүнийг хянан үзвэл зохино. Сэлбэг үйлдвэрлэлийг нэмэгдүүлэхэд нэр төрлийг зөв сонгох, ажлын зураг, технологийг сайн бүрдүүлэх, тоног төхөөрөмжийн ачаалал, ээлж, засварыг нарийн тооцоолох, багаж хэрэгсэл материалаар хангах, мэргэжлийн боловсон хүчнийг сургах, дадлагажуулах асуудлыг иж бүрэн шийдвэрлэх хэрэгтэй юм. 

Хэрэглэгч, үйлдвэрлэгч газруудын хоорондын аж ахуйн харилцаа, уялдаа хангалтгүй, тэр ч байтугай сэлбэг захиалах цех, төхөөрөмж хаана, хэд хичнээн байгааг ч хэрэглэгч мэдэхгүй тохиолдол нийтлэг болсон учраас харилцан гэрээ байгуулж, хамтран ажиллах хүрээг өргөтгөж, сэлбэг хангамжийн дотоод эх үүсвэрийг нэмэгдүүлэх нөөцийг илрүүлж ашиглахад илүү анхаарах нь чухал байна. Одоогийн ажиллаж байгаа засварын үйлдвэр, цехүүдийг ашиглан төвлөрсөн журмаар үйлдвэрлэх боломжгүй сэлбэгийг нарийн судалж, үйлдвэрлэх, захиалахыг зөв шийдэж, тоо хэмжээг тогтоох, элэгдсэн сэлбэгийг сэргээн засварлаж ашиглах арга сүвэгчлэх шаардлагатай байна. 

Сэлбэг үйлдвэрлэх, сэргээн засварлах зориулалтын тоног төхөөрөмжийг дутуу ашиглах, ашиглалтгүй удаан хугацаагаар хадгалах, тонож үрэгдүүлэх зэрэг аж ахуйч бус хүмүүстэй илэн далангүй ярьж учрыг олж, хэрэв тэд эзэн болж чадахгүй бол тоног төхөөрөмжийг түрээслэн сайн дурын хоршоолол, нөхөрлөл байгуулж ажиллуулах, тэдэнд шилжүүлэх мэтийн ажил зохиох нь зүйтэй юм. 

Захиалагч, хангагч байгууллагын аль алиных нь буруугаас болж олон сая төгрөгийн үлдэгдэл материал - техникийн хангамжийн газруудад байгаагийн дийлэнх нь сэлбэг болсныг шүүмжлэл, дүгнэлттэй авч үзэх хэрэгтэй. Хангамжийн байгууллагад ч сэлбэгийн хэрэгцээний цаг хугацаа, зориулалтын шинж чанараар харгалзан нийлүүлэх арга барил дутаж, тариалах, ургац хураах, хөдөө аж ахуй, барилга, геологийн салбарын техник, тоног төхөөрөмжийн засвар зэрэг цаг улирал, тодорхой хугацаа шаарддаг үед сэлбэгээр хангаж чадахгүй хугацаа алддаг хуучин зуршлыг арилгах ёстой. 

Сэлбэгийг зориулалтаар нь хэмнэлттэй зарцуулах, эдэлгээний нормыг хатуу баримтлах нь үйлдвэрлэх, хангах ажлаас ч дутуугүй чухал ач холбогдолтой байтал сэлбэг хэрэгслийг олдсоны нь зоргоор хайр гамгүй хэрэглэх, алдаж үрэгдүүлэх, гэмтээж муутгах, ашиглаж шамшигдуулах, дамлан худалдах салан задгай явдал гарсаар байгааг таслан зогсоох ёстой. Сэлбэгийг судалгаа тооцоогүй, мэдлэггүйгээр захиалдаг, хуваарилалт, хангамжийг ч мөн л замбараагүй хийдэг байдлыг өөрчилж, асуудлыг тал бүрээс нь сайтар боловсруулж ул суурьтай шийдэж байх, ер нь сэлбэг үйлдвэрлэл, хангамжийн тухайд гүнзгий шинэчлэл, өөрчлөлт хийх цаг болжээ. 

