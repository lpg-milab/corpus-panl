Шударга бус шалгарал

Цагаан сарын барилдаан хэрхэн шударга бус болсон талаар амтай болгон ярьж, хэдий сар шинэ хуучиравч, Б. Бат-Эрдэнэ, Г.Өсөхбаяр, Д.Сумъяабазар нарын хэрхэн "үнэн хүчийг үзсэн" талаархи шуугиан хавьдаа намжишгүй нь бололтой.
Цагийг эзэлсэн хэмээгддэг аваргын маань цайсан нь эзэлсэн барилдааныг өөрөөс нь хамааралгүйгээр зохион байгуулсан нь хэнд ч тодорхой харагдаж байна. Хамгийн илэрхий шинж төрх нь энэхүү найрааг монгол бөхийн тухай ямар ч мэдлэггүй хүн зохион байгуулжээ. Монгол бөхийг гадарладаг жирийн хэн ч өнөөдөр Бат-Эрдэнэ Өсөхбаяр, Сумъяабзар нарыг дараалан ид хав болгон давахгүйг мэдэхтэйгээ л дээ. Тэгэхээр бөхийн ерөнхий үнэлэмж, ханыг үл мэдэх эрх мэдэлт нэгэн этгээд үүнийг найруулсан байх тун нигууртай. Ер нь Бат-Эрдэнэ түрүүлэх л ёстой гэдэг болзол цаанаас тулгасан юм уу даа. Хоёрдугаарт энэ жүжгийн зорилго нь МАХН-ын бөх, тэдний гишүүн түрүүлэхэд оршсон бололтой. Тиймдээ ч улстөржсөн аварга, гарьд хоёр ичгүүргүйгээр ивүүр, гишгэдэл болов бололтой. МАХН-ын сүр хүч, эн далайц ингэж үзэгдэх ёстой юм байна л даа. Хөөрхийлөлтэй нь бөхчүүдийн "бөх сэтгэл зүйг" ашиглан, улс төрийн бохир заваан хэрүүл уруулыг үндэсний энэ эрхэм соёл руу аваачаад асгачихлаа. Ариун нандин, хөдөлбөргүй шалгарал хэмээн тунхагладаг энэ соёл руугаа, спорт руугаа гарамгай нэр алдарт төлөөлөгчид нь ус цацаж байгаагаа тууштай илэрхийлж, ард түмний өмнө баталлаа. Цагаан сарын бөх хамгийн үнэн барилдаан болдог гэж итгэдэг ард түмний итгэл үнэмшил ийн дуусгавар боллоо. Ийм итгэл үнэмшлийг монгол бөхийн өдгөөгийн үнэний сүүлчийн зулыг үлээн хийсгэх үрийг дархан аварга, далай аварга, гарьд нар буюу монгол бөхийн оргилууд тарьж чадлаа. Монголын үндэсний бөхийн холбооны удирдлагууд шударга үнэн, зөв шалгарлын тухай нийгэмд багагүй ярьж, басхүү ийм итгэл үнэмшилтэйд тооцогдох төлөөллийн хүмүүс гэж ойлгогддог. Тэгвэл эрхэм Р.Нямдорж, Д.Данзан нар монгол бөх дэх шударга бус, бузар бусармаг зүйлсийн захиалагчийг олж, гүйцэлдүүлэгчтэй нь хамт цээрлэл хүлээлгэх цаг нэгэнт болжээ. Энэхүү цагаан сарын барилдааны үр дүн ард түмнийг доромжилж, монгол үндэсний язгуур нэгэн соёлын сонгодог үнэ цэнийг нэгэнт гишгэн хөсөрдүүлсэнтэй холбогдуулан албан ёсоор байр сууриа илэрхийлэх нь зүйтэй буй за. Маш товчхондоо зүй бус үйлдэлд хариуцлага тооцохыг, үнэн хүчийг үзээгүй бөхчүүдийн барилдах эрхийг хасахыг ард түмэн маань редакцид үлэмж олноор илэрхийлж байна. Монгол бөхийн дүрэмд энэ талаархи заалт хэрхэн тусгагдсан хийгээд, хойшид үүнийг хэрхэн шийдвэрлэж байхыг илэрхийлэх үүрэг Монголын үндэсний бөхийн холбооны удирдлагуудад зүй ёсоор ноогдож байна. Хамгийн гол нь энэ жүжгийн захиалагч хэн байв, нийт олны хандлагаар тодорхой ойлгогдож байгаа улс төрийн зорилготой жүжгийг хэн найруулан тавив гэдэгт хариулт нэхэгдэж байна. Хэрэв энэ асуултад холбогдогчид эс хариулт өгвөөс МАХН-ын бөх мэддэггүй эрхтний даалгавараар Бөхийн холбооны удирдлагууд найруулж, их аварга Б.Бат-Эрдэнэ, далай аварга Г.Өсөхбаяр, гарьд Д.Сумъяабазар нар гардан гүйцэтгэлээ гэж ойлгогдох нь. 
Б.Хаш
