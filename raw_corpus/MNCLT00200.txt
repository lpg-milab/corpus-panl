Г.ДАМБА

ШААХАЙН ЭРЭЛ

Илгээлтийн эзэн, аймгийн аварга малчин Ганхүү нэгдлийнхээ зардлаар нийслэл хотдоо уригдан ирж чухам л нэг үзээгүйгээ үзэв. Монгол залуус есөн давхар байшин барьж, асар том ханын хивс нэхэж, зүрхэнд мэс засал хийж, циркт эгнүүлсэн зургаан тэмээн дээгүүр жигүүртэй юм шиг дүүлэн үсрэхийг нүд бүлтийлгэн харж, чих дэлдийлгэн сонсож, баясахын дээдээр баясч, хөгжихийн ихээр хөгжив. Хотын халуун шефийн хайр халамжийн
ачаар арван дөрөв хоног чухам яаж өнгөрснийг тэр үл мэднэ. Оюун ухааны нь хүүдий сонин сайхан, баяр бахдалаар амсар бялхтал дүүрч маргааш өглөө нутаг буцахыг завдан
байх цагт Ганхүү гэв гэнэт залуу гэргийгээ жигтэйхэн их санаснаа сая л мэдэв.
Хадам аав, ээж хоёртоо нүүр улайхааргүй бэлэг олж авсандаа баяртай суусан хоньчин эр авгайнхаа онцгойлж захисан нэг зүйлийг мартаж алдас хазгай явдалд унах шахсанаа мэдмэгц зочид буудлаас гарч жирийлгэв.
Ганхүү эмэгтэй хүний гутал шаахай өрсөн урт цагаан төмөр тавиурын урдуур нэг хэсэг алхаад гайхсандаа биеэ чимхэж үзэв. Ийм хачин гутал шаахай байдгийг тэр амьдралдаа анх удаагаа үзжээ. Цөхөөд ойролцоо зогсож байсан худалдагч охиныг дуудаж,
- Дүү минь энэ шаахайнуудаас чинь монгол хүн худалдаж авдаг уу гэж сэмхэн асуухад худалдагч охин нүүрэн дээр нь гал түлсэн мэт час улаан царайлсаар зугатан алга болов. Ганхүү тэдгээр сүрхий шаахайнуудыг шинжин харж алхсаар байв. <<Авгайдаа ийм гутал өмсгөөд тавьчихвал Гурван цэнхэрийн говьд багтахгүй инээдэм болно доо... >> гэж тэр элдвийг бодолхийлэн дотроо сэмхэн нуг нуг инээж зогстол өөр нэг худалдагч хүүхэн ойртон ирж их л сэжигтэйгээр
- Чи яах гээд энүүгээр дахин дахин эргэлдээд байна? Арай нөгөө сэмхэн өвөртөлж ханцуйлдгуудын нэг биш биз хө гэхэд Ганхүү марсайтлаа инээж:
- Ийм муухай золигоор би ер нь юугаа хийх вэ дээ. Зүгээр ав гэсэн ч тоож авахгүй.
- Үгүй ер. Тэгээд чи юугаа хийж эргүүтсэн мал шиг энд тэнээд байгаа юм бэ?
- Та нар ийм хачин юм лангуун дээрээ өрчихөөд түүнийгээ хүн авчихна гээд манаад зогсож байдаг хэрэг үү?
- Гайгүй байлгүй. Хөдөөний муусайн бүдүүлэг юмс юу ч мэдэхгүй байж... Худалдагч хүүхний дайрч давшилсан хорон үгэнд малчин залуугийн зэвүү хүрчээ. Ганхүү цагаан төмөр тавиур дээрээс сайн төө илүү гадсан шовх өсгийтэй, өлмий дээгүүрээ нарийн суран даруулгатай могой гүрвэл шиг шөвгөр хоншоортой, цаас шиг нимгэн хаймар ултай шаахайнцар шүүрэн авч дээш нь өргөн сэгсэрч:
- Та үүнийг хоёр зуун төгрөгөөр худалдаж авч өмсөх үү? Ав л даа. Би таны орноос мөнгийг нь төлчихье.
Гутлын тасагт дэмий л холхин байсан улс нирхийтэл инээлдэв. Худалдагч бүсгүйн хор шар буцалжээ.
- Арван жилийн өмнө тэгж хэлэх чинь яагаав! Сайн нөхрийн буянаар өнөөдөртөө хөлдөө таарсан хөнгөн хөөрхөн юм олоод өмсчихтэйгөө байнаа, нусгай банди минь гээд намхан шахмал өсгийтэй, шармал гуулин тоногтой, мухар сөөм хэрийн дөрвөлжин хавтгай хоншоортой хөөрхөн хар шаахайгаа бараг хамарт нь хүртэл өргөж харуулчихаад гүйгээд явчихав. Түүний хөөрлөж гайхуулсан шаахай Ганхүүгийн санаанд жигтэйхэн таарчээ. Гэргий нь яг л ийм гутал захисан юм байж. Ганхүү сайхь худалдагчийг нэхэн мөрдөж, эрж сурж явсаар агуулахад нь орж очив. Тэгээд өмссөнтэйгээ адил хөөрхөн ганц шаахай өгөөч гэж хичээнгүйлэн гуйлаа. Тэнд байсан худалдагч хүүхнүүд шуугиад явчихав.
- Залуу минь чи ийм гутал хотоос олно гэж санахын хэрэггүй. Манай нөхөр гадаад худалдаанд ажилладаг. Тэр маань л ийм хөнгөн хөөрхөн шаахай авчирч өгдөг юм.
- Дүү минь зах дээр оч. Найман зуугаар аятайхан шаахай олдноо.
- Ямар сайндаа бид энд ингэж бүгж, хүнээс нуугдаж ичиж зовж, суух вэ. Загвар хийц нь хуучраад арваад жил болсон тэр далд ордоггүй муухай юмнуудаас чинь болж хүнд загнуулсаар байгаад зүрхний өвчтэй даралт ихтэй болчихоод байна.
- Бид яах вэ дээ хүү минь. Гутлын үйлдвэр нь хийхгүй юм. Гадаад худалдаа нь олж авчрахгүй юм. Ямар хоосон лангуу хэрзийлгээд байлтай нь биш. Лангуун дээрээ мод чулуу тавилтай нь биш гээд л тийм юм өрөх юм даа. Бид чамаас илүү зовлонтой улс шүү...
Хөөрхий тэр настай худалдагч авгай ингэж хэлээд уйлж суув. Ганхүүд хэлэх үг олдсонгүй, хэдэн удаа хэнгэнэтэл санаа алдчихаад гэм хийсэн хүүхэд шиг сэмхэн гарч одов. Хотод ирээд бас нэг үзээгүйгээ үзэх нь энэ байжээ. Дэлгүүр дүүрэн гутал шаахай байвч одоогийн хүн шохоорхон өмсдөг нь алга байлаа. Тасаг дүүрэн цамц байвч өөрт нь таардаг хэмжээ байсангүй.
Аварга, арслан, заан шиг айхавтар лухагар биш гэхэд аймгийн начин, сумын заан хэрийн хүзүүтэй болж төрөөгүйдээ тэр ихэд харамсан зочид буудал руугаа гуяа ганзагалан хоосон гэлдрэв.

1987 он


 
