№77 (16040)   
1985 оны гуравдугаар сарын 30
Бага механикжуулалт

<< ...Бага механикжилтын хэрэгсэл нэвтрүүлэх зэргээр хөдөлмөр хөнгөвчилж, бүтээл нэмэгдүүлэх техник зохион байгуулалтын тодорхой арга хэмжээг... газар бүр зохион байгуулах нь чухал байна >> гэж МАХН-ын Төв Хорооны IX бүгд хурал дээр нөхөр Ж. Батмөнх хэлсэн билээ. 

Аж үйлдвэр, мал аж ахуй, газар тариалангийн үйлдвэрлэлийн зөөвөрлөх, тээвэрлэх, ачих, буулгах ажил, бүх төрлийн агуулахын аж ахуйг механикжуулах, бага механикжилтын хэрэгсэл нэвтрүүлэх талаар манай үйлдвэр, аж ахуйн газрууд техник, зохион байгуулалтын арга хэмжээг төлөвлөгөөтэй хэрэгжүүлж байна. Хүнд хүчир гар ажиллагааг хөнгөвчилж үйлдвэрлэлийг механикжуулах нь хөдөлмөрийн бүтээмжийг нэмэгдүүлэх, цаг хэмнэх чухал ач холбогдолтой учраас механикжуулах зориулалтын машин механизм, бага механикжилтын хэрэгсэлд ихээхэн анхаарах хэрэгтэй байна. 

Мал маллах, ашиг шимийг дүүрэн ашиглах, үр суулгах, ургац хураах, хадлан тэжээл бэлтгэх, ачих буулгах, өргөх зөөвөрлөх ажлыг хөнгөвчлөхөд бага механикжуулалт ач холбогдол үнэлж баршгүй их юм. Булган аймгийн Тэшиг сумын сүү тосны завод цөцгий халаах, тос цохих, савлаж тээвэрлэх ажиллагааг механикжуулж төлөвлөгөөт зорилтыг жил дараалан давуулан биелүүлж байна. Худгаас салхины хүчээр ус татах, цахилгаан эрчим хүч гаргах агрегат, хөрзөн ховхлох, малд тэжээл өгөх ажлыг хөнгөвчлөн бага механикжилтын хэрэгсэл үр ашгаа өгч байна. Тариалалтын үед үрлэгч машиныг бордоогоор цэнэглэх ажлыг хуучин комбайн, тракторын механизм, зангилгааг ашиглан бүрэн механикжуулж, хөдөлмөрийн бүтээмжийг эрс дээшлүүлж, тариалалтын хугацааг богиносгосон зэрэг өгөөжтэй санаачилга манайд гарсаар байна. Улаанбаатар хотын барилгын трестийн шинийг санаачлагчид шавардах, будах ажлын дөч гаруй хувийг механикжуулжээ. Гагцхүү ийм өгөөжтэй санаачилга бүрийг дэмжин дэлгэрүүлж, механикжуулалт хэрэгслийг олноор үйлдвэрлэж хэрэгцээнд гаргах талаар үйлдвэр, аж ахуйн газар бүр иж бүрэн хандахгүй байгаагаас үйлдвэрлэлийн туслах дамжлага, үйлчилгээ дотоод тээвэр, мал аж ахуйн кампанит ажил, барилга тоног төхөөрөмж угсралтад гар, ажиллагаа бас л зонхилсон хэвээр байна. 

Манай үйлдвэрүүд мал аж ахуйн гаралтаа түүхий эдийг орчин үеийн техник, технологиор бүрэн боловсруулж байхад орон нутагт тэдгээрийг бэлтгэх, эхлэн тордох ажлыг уламжлалт гар ажиллагаагаар хийдгээс болж арьс ширийг эсгэх, урах, хөрслөх, хатааж дагуулах, үргэлж ноосыг бутлах, мах, тос, өлөн гэдэсний цэвэр гарцыг бууруулан чанарыг муутгадаг байна. Хөнгөн, хүнсний үйлдвэр, худалдааны байгууллагад ачих, буулгах, агуулахад хураах хайрцаг сав, баглаа боодол бэлтгэх, бүтээгдэхүүний хаяг зүүлт наах, шил сав угаах, савлах ажлыг үндсэндээ гараар хийж байна. Түүнчлэн их барилгад газар шорооны болон угсрах, өргөх, зөөвөрлөх ажлын ерээд хувь нь механикжсан байхад барилгын хийцүүдийг бэхлэх, шавардах, будах, шохойдох, хээ чимэглэл хийх, цахилгаан, сантехникийн хийц хэсгийг угсрах зэрэг ажлын механикжилт хориодхон хувьтай байгаа нь барилгачдын хөдөлмөрийн бүтээмжид, улмаар салбарын эдийн засгийн үзүүлэлтэд ч муугаар нөлөөлж байна. 

Эдийн засгийн төдийгүй нийгмийн ач холбогдолтой энэ асуудлыг шийдвэрлэхийн тулд юуны урьд бага механикжуулалт хэрэгслийг олноор үйлдвэрлэж хангамж, хүрэлцээг нь сайжруулах хэрэгтэй. Хөшүүрэг, хүрд дугуй, татлагын системийн зарчмаар бүтээсэн бага механикжилтын хэрэгслийг хоцрогдсон зүйл мэтээр үзэх, шинээр хийж ашиглахын оронд их хөрөнгө мөнгө, эрчим хүч зарцуулах нүсэр төхөөрөмж, хэрэгсэл шаардах эрмэлзэл ч гарсаар байна. Үйлдвэр, заводуудын үйлдвэрлэж байгаа өргөн хэрэгцээний металл эдлэлийн нэр төрөлд бага механикжилтын хэрэгсэл бараг байхгүй байна. Тийм хэрэгсэл зохион бүтээх, ашиглах технологийг боловсруулж олноор үйлдвэрлэх ажил хэрэг дээрээ урсгалаар байгаа ноцтой дутагдлыг холбогдох байгууллагууд анхаарч, түүнийг арилгахын тулд хамтран ажиллаж. дорвитой ахиц гаргах зохион бүтээгчид, дизайнер хөдөлгөөнийг эрчимжүүлэхийг улс, нийгмийн эрх ашиг шаардаж байна. 

Бага механикжуулалтын хэрэгслийг зохион бүтээх, үйлдвэрлэх, ашиглах талаар үр дүнтэй ажиллаж байгаа хамт олон болон ЗХУ, ах дүү социалист бусад орны туршлагыг үйлдвэр, аж ахуйн газрууд соргогоор судалж, үйлдвэрлэлд цаг алдалгүй нэвтрүүлэх санаачилга их дутагдаж байна. ЗХУ-д үйлдвэр, заводууд түүхий эд материалыг хүлээж авахаас эхлэн бэлэн бүтээгдэхүүнийг хэрэглэгчдэд хүргэх, бүх шатанд аттестатчилал хийж, хүнд хүчир гар хөдөлмөрийг бүртгэн тэдгээрийг механикжуулах программ боловсруулан, түүний дагуу бага механикжилтын хэрэгслийг зохион бүтээх, үйлдвэрлэх ажлыг иж бүрнээр зохион байгуулдаг туршлагыг юуны урьд нэвтрүүлэх хэрэгтэй. Түүнчлэн гар хөдөлмөрийг хөнгөвчлөх техник хэрэгсэл зохион бүтээх, үйлдвэрлэх, тэдгээрийг ашиглаж ажиллахыг эдийн засгийн аргаар урамшуулах, социалист уралдааныг олон хэлбэрээр өрнүүлэх хэрэгтэй. 

МҮЭ-ийн Төв Зөвлөл гар хөдөлмөрийг механикжуулсны төлөө шагнал бий болгож, механикжуулалт ажилд үйлдвэрчний эвлэлийн байгууллагаас оролцох арга хэмжээний хэтийн программ боловсруулан хэрэгжүүлж эхэлсэн сайхан санаачилгыг дэмжиж МХЗЭ-ийн Төв Хороо, Шинжлэх Ухааны Академи, Монголын эрдэм дэлгэрүүлэх нийгэмлэг, Шинжлэх ухаан техникийн улсын хороо, Монголын шинийг санаачлагчдын нийгэмлэг энэ талаар тодорхой ажил зохиох, ялангуяа нар, салхи, усны эрчим хүчийг ашиглан хөдөлмөр хөнгөвчлөхөд дорвитой хувь нэмэр оруулах хэрэгтэй байна. Бага механикжуулалт хэрэгслийг зохион бүтээж, үйлдвэрлэн, өргөн ашиглан ажил хөдөлмөрийн бүтээмжийг дээшлүүлэх, тэрчлэн үйлдвэрлэлийн явцыг түргэтгэх, цаг, хүч хэмнэх, гар болоод хүнд хүчир хөдөлмөрийг хөнгөвчлөх, эдийн засгийн олон талын ач холбогдолтой учраас эдийн засгийн шинэ маягийн сэтгэлгээний нэг чухал үзүүлэлт байх ёстой. 

