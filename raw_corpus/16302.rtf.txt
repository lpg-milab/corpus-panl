№ 25 (16302)        
1986 оны нэгдүгээр сарын 29.
НАМЫН ХЭСЭГ

Амьдрал үйлдвэрлэлийн шийдвэрлэх цэг бүрт, тухайлбал үйлдвэрийн цех, мал аж ахуйн бригад хэсэг, соёл, үйлчилгээний нэгж, албан байгууллагуудад намын бодлого шийдвэрийг гардан хэрэгжүүлэх нэн хариуцлагатай онцгой үүрэг намын хэсгүүдэд ногддог юм. МАХН-ын Төв Хороо, намын хэсгийн ажлыг сайжруулах талаар ихээхэн анхаарч олон чухал арга хэмжээ авч хэрэгжүүлсний дотор 1984 онд намын хэсгийн зохион байгуулагчдын зөвлөлгөөн хийлгэж арга туршлагыг солилцуулан, зорилт чиглэлийг тодорхойлсон билээ. 

Аймаг, хотын намын хороодоос намын хэсгийг удирдах, тэдэнд туслах ажилд сүүлийн үед ахиц гарч, намын хэсгийн зохион байгуулагчдын семинар, үзүүлэх сургууль зохиож туршлага солилцуулан, хэсгийн ажлыг шалгаж зааварлан шалгаруулан урамшуулах зэргээр анхаарч намын хэсгийн ажлыг боловсронгуй болгож үр нөлөөг дээшлүүлэх талаар их зүйл хийсэн юм. 

Өвөрхангай аймгийн Нарийнтээл сумын нэгдлийн хоёрдугаар бригадын Л. Бямбадорж зохион байгуулагчтай намын хэсэг малчин бүртэйгээ уулзаж, нөөц бололцоог судалж. бодит тооцоонд тулгуурлан социалист уралдааны үүргийг нь боловсруулахад туслан бригадын зөвлөл, намын хэсгийн хурлаар үүргийг нь хэлэлцүүлэн хамгаалуулж, биелэлтийг сар тутам дүгнэж ажилласны үрээр хамт олноороо мал өсгөх, төл бойжуулах, ноос, сүү ашиглах VII таван жилийн төлөвлөгөөг амжилттай биелүүлжээ. 

Намын энэ хэсэг нам, засгийн бодлого шийдвэрийг малчдад шуурхай хүргэж ойлгуулахын тулд ухуулагчдыг суурь, малчдаар явж ажиллах графиктай болгон малчдын ажиллагаанд нэвтрүүлэх тэргүүн туршлагыг нэрлэн зааж, эзэмшихэд нь сайн тусалдаг учраас хүмүүсийн ажил жигд сайжирч зөвхөн тэр бригадаас 42 малчин аймаг, сумын хөдөлмөрийн аварга болжээ. 

Намын хэсэг бүр үйл ажиллагааны өөрийн гэсэн ийм өвөрмөц арга барил, онцлог туршлагатай байдаг болохоор намын байгууллагууд түүнийг судлан үзэж, сайныг улам бататгах, саарыг шахан зайлуулах бүтээлч ажил хийх нь чухал байна. Малчдын социалист уралдааны амлалт, иргэний үүргийн биелэлтийг жигд хангуулахад Ховд аймгийн Мөнххайрхан сумын нэгдлийн Гурван цагийн бригадын Д. Батдэлгэр зохион байгуулагчтай намын хэсэг, тэргүүний малчдаар намын эгнээг өргөтгөхөд намын байгууллагадаа туслах, гишүүдийн манлайллыг өндөржүүлэхэд Өмнөговь аймгийн Гурвантэс сумын нэгдлийн Баясахын бригадын М. Дорж зохион байгуулагчтай намын хэсэг, хөдөлмөрийн сайчуулын үлгэр жишээний хүчийг ашиглан хоцрогчгүй хамт олон болох хөдөлгөөн өрнүүлэхэд Баянхонгор аймгийн Баян-Өндөр сумын нэгдлийн хоёрдугаар бригадын Д. Айлхүү зохион байгуулагчтай намын хэсэг ажлаа голлон чиглүүлж бодитой үр дүнд хүрчээ. Ямар ч нэгжид байлаа гэсэн намын хэсгүүд нь хөдөлмөрийн хамт олны дунд намын бодлогыг сурталчлан зохион байгуулах, сахилга дэг журмыг чандлан бэхжүүлэх, улсын төлөвлөгөөний биелэлтийг хангуулахад намын байгууллагуудад туслах тодорхой хамт олныг удирдах нэн чухал үүрэгтэй юм. Гэтэл өнөөгийн байдлаар намын зарим хэсгийн ажилд хэлбэр хөөцөлддөгөөс ажил нь жигд сайжирч чадахгүй, үр дүн нь хангалт гүй байна. 

Намын хэсэг амьдралын гүнд, үйлдвэрлэл, аж ахуйн ажлын анхдагч хамт олны дунд байгаагийнхаа хувьд тавигдаж буй шинэ шаардлага, зорилтыг угтан авч, тэргүүн ээлжинд үлгэр жишээчээр зохион байгуулан хэрэгжүүлж, хамт олныг хөтлөгч нь байхын тулд, ухуулга, хүмүүжил, соёл олон түмний ажлыг шуурхай, цаг алдалгүй зохиож, хүн нэг бүртэй нүүр тулж ажиллах ёстой. Ингэж чадсан намын хэсгийн ажилд л амжилт бүтээл гардгийг орон даяар туршлагыг нь нэвтрүүлж байгаа Ховд аймгийн Зэрэг сумын нэгдлийн Гүвээ, Архангай аймгийн Жаргалант сумын нэгдлийн Хоолтын бригадын намын хэсгийн туршлага харуулж байна. Намын хэсгүүд 1984 онд болсон намын хэсгийн зохион байгуулагчдын зөвлөлгөөнөөс нийтэд нэвтрүүлэхээр тогтсон шилдэг арга барил, тэргүүн туршлагыг нэвтрүүлж ажлынхаа явцыг цэгнэн үзэж, эрчимжүүлэх хэрэгтэй. 

Намын анхан шатны байгууллагын одоо болох тайлангийн хурлын үеэр намын хэсгүүд ажлаа тайлагнаж, зохион байгуулагчдыг сонгох учраас Намын Төв Хорооны XI бүгд хурлын заалт, намын анхан шатны байгууллагын тайлангийн хурал, аймаг, хотын намын ээлжит бага хурлыг хуралдуулах талаар Намын Төв Хорооны тогтоол, саяхан Намын Төв Хороонд болсон зөвлөлгөөний үзэл санааны дагуу намын хэсгүүд ажилдаа шүүмжлэл, дүгнэлттэй хандаж, коммунистуудтай зөвлөлдөн ярилцаж санал бодлыг сонсож, үйл ажиллагаандаа тусган хэрэгжүүлэх ёстой. 

Намын анхан шатны байгууллагын товчоо нэг жилийн дотор намын хэсэг, зохион байгуулагчид биетэй бодитой ямар зүйл хийснийг нягтлан тооцоолж, ажлыг нь зарчимчаар үнэлж дүгнэн, дутагдлыг арилгах арга зам, цаашдын зорилтыг нь зааж өгөх хэрэгтэй. 

Дорнод аймгийн намын хороо, үйлдвэрлэл, үйлчилгээний нэгж бүрийг намын хэсэгтэй болгох, намын гишүүн цөөн нэгж хэсэгт намын зохион байгуулагч ажиллуулах арга хэмжээ авснаар аймгийн хэмжээнд намын 194 хэсэг байгуулагдаж, 100 гаруй зохион байгуулагч ажиллаж байгаа бөгөөд аймгийн намын хороо өнгөрсөн онд намын хэсгийн ажлыг сайжруулах удирдамж гарган, үзлэг хийж ажлыг нь дүгнэн тодорхой үүрэг даалгавар өгчээ. 

Намын байгууллагууд энэчлэнгээр намын хэсгийн ажилд бодитой туслалцаа үзүүлэн ажлыг нь эрчимжүүлж, жигдрүүлэн намын хэсэгт багтаж байгаа коммунист бүрийн хариуцлага, сахилга, санаачилгыг дээшлүүлж намын XIX их хурлын жилд намын хэсгийн ажилд шинэ өндөр үр дүн гаргах нь хойшлуулшгүй зорилтын нэг мөн. 

