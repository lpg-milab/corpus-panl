Уламжлалаа дагавал ирэх сарын 8-нд шинэлэх ёстой гэв

Сар шинэ хаяанд ирсэн энэ өдрүүдэд хэдний өдөр шинэлэх нь маргаантай байна. Энэ байдлыг нэг мөр болгох зорилгоор Манба Дацангийн тэргүүн Д.Нацагдорж, Зурхай дацангийн тэргүүн хамба Ж.Гончигсүрэн, Нархажид сүмийн тэргүүн Д.Мэндбаяр нарын зурхайчид өчигдөр хэвлэлийнхэнд мэдээлэл хийлээ.
Тэд төгс буянт зурхайг баримтлагчид бөгөөд "Монголчуудад уламжлагдаж ирсэн зурхайг хэсэг бүлэг хүмүүс санаатайгаар будлиулж байна. Цагаан сар бол уламжлалт баяр, уламжлалаа дагах хэрэгтэй" гэлээ. "Үзмэрч Ч.Дашцэрэн, И.Намсрай тэргүүтэй зурхайчдын үзэж байгаагаар ирэх сарын 7-нд шинэлэх ёстой бөгөөд 8-нд шинэлбэл гурван жил гай барцдаар дүүрч, үхэл хагацал нүүрлэнэ гэсэн утгатай мэдээллийг хэвлэл мэдээллийн хэрэгслээр нэг бус удаа сурталчилсан байгаа. Тэгвэл энэ нь олон түмнийг айлган сүрдүүлсэн нэг ёсондоо гэмт хэргийн чанартай мэдээлэл бөгөөд ямар ч үндэслэлгүй өөрсдөө дур мэдэн зохион ярьж байгаа нь бурхан шашин хийгээд зурхайн шинжлэх ухааныг гутаан доромжилсон хэрэг боллоо" хэмээн Д.Нацагдорж хамба хэлэв. Төгс буянт зурхайг баримтлагчид 1000 жилийн цаг тооны цагалбарыг гаргаж 2002 онд Засгийн газарт өргөн барьсан юм байна. Тиймээс олон жил маргаантай байгаа энэ асуудлыг нэг мөр болгон шийдэж өгөхийг Ерөнхийлөгч болоод төрийн түшээдээс хүслээ. Тэд мөн нийт ард түмнийг эргэлзэж тээнэгэлзэлгүй уламжлалт зурхайгаараа шинэлэхийг уриалсан. Шар зурхайчид нар, сарны тохиол бүрдэх мөч буюу ирэх сарын 7-нд шинэлэх нь зүйтэй гэж үзсэн. Өөрөөр хэлбэл, тэд 7-ны өглөө 11 цаг 44 минутад нар, сар нэг мөчид тохиож сар бүтэн хиртэнэ. Сарны хиртэлт дууссаны дараа шинэ сар гарах учраас энэ өдөр шинийн нэгэн гэж үзэж байгаа. Гэтэл төгс буянт зурхайгаар шинэ сар, шинийн нэгэн гэдэг нь хоёр өөр ойлголт. Сар 11 цаг 44 минутад сар хиртээд хоёр минут үзэгдэхгүй болсноор шинэ болчихгүй. Өглөө нар мандахад л байсан сар нарны цаагуур түр орж үзэгдэхгүй болж байгаагаас шинэ сар бий болж байгаа юм биш. Тиймээс ирэх сарын долоон буюу битүүний өглөө ургасан сар оройдоо жаргах хүртлээ байдгаараа л байна гэж үзэж байна. Түүнчлэн зурхайчид, төгс буянт зурхайчдын зурлага хоорондоо адил байдаг. Тиймээс тооцоонд сайн хэн боловч цаг тооны цагалбар гаргаж болох бөгөөд гагцхүү тооцооны алдаа гаргахгүй, хэвлэлтийн алдаагүй хэвлэж чадаж байвал заавал Д.Тэрбишийн зурхай гээд хошуурах албагүй гэлээ. 
Д.Цогзолмаа
