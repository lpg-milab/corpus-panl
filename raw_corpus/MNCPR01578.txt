Дарангуйллын эсрэг вакцин буюу Орвэллийн хоёр ном

Дээхнэ үед дипломатууд гэхээр дотоод яамны пороомсогтой, гадаад паспорттай тавааришууд санаанд буудаг байж. Харин шинэ үеийн дипломатуудыг ярихаар контрбанд, тамхины наймаа санаанд ороод байх болжээ. Тэгсэн мөртлөө бүтэлгүйг нь яанаа. 
Хэдэн янжуур хилээр нуугаад аваад ирж чадахгүй хэвтэж хүн хүртэл хулгайлах гэж балаг тарина. Уул нь дипломатууд маань дан гагц тамхины наймаачдаас бүрддэггүй байжээ. 1990-ээд оны эхээр тэр үеийн болхидуухан технологиор хэвлэсэн, "Эзнээ сольсон нь" гэдэг нэртэй, хавтасных нь мөн л болхидуухан гар зургийг" Эмч Юндэн зурав" гэсэн тодотголтой нэгэн гайхамшигт номыг унших аз завшаан тохиосон нь Ж.Орвэллийн "Амьтны ферм" хэмээх агуу зохиолын анхны орчуулга байлаа. Сургийг нь сонсож биширч явсан номоо орчуулсан хүнтэй уулзахын мөн болж явсаар учиртал тэр нь гадаад яамны ажилтан Д.Чулуундорж гэдэг хүн байсан юм. Ж.Орвэллийн өөр нэг алдарт бүтээл "1984"-ийн кино хувилбартай видео хуурцаг нь бидэнд байсан бөгөөд тэр үед Социал Демократ нам гэж байсны шилэн байранд өдгөө Данидагийн хэвлэх үйлдвэрийн захирал хийж буй Б.Галсандоржийн синхрон орчуулгаар үзэж асан билээ. Орчуулагч маань хааяа киноноосоо хоцроход бид видеогоо зогсоон яриулж гүйцээд цааш үздэгсэн. Түргэвчилсэн курс маягтайгаар "1984"-тэй танилцсан гэсэн үг л дээ. Орвэллийн гайхамшигт сайхан номыг яруу тансаг орчуулсанд нь баяр хүргэсэн бидний үгэнд урамшсан Д.Чулуундорж гуай Орвэллийн "1984" зохиолыг орчуулахаа амлаж байсаан. Олон жилийн дараа тэрээр хэлсэндээ хүрч номоо орчуулан манай улс үндэстнийг гэгээрүүлэгч байгууллагууд болох Нээлттэй нийгэм хүрээлэн, Монсудар хэвлэлийн газарт ивээн тэтгэж хэвлүүлжээ. Англи орны бяцхан фермийн амьтад ардчилсан хувьсгал хийж эзнээ хөөж явуулж буйгаар "Эзнээ сольсон нь" зохиол эхэлдэг. Уг бослогыг гахайнууд удирдах ба гол зорилго нь хүний дарлалаас англи орны амьтдыг чөлөөлөх явдал байв. Хувьсгалын уриа сэлт амьтдын сэтгэлийг ихэд татна. Ялангуяа "дөрвөн хөл сайн, хоёр хөл муу", "Бүх амьтад тэгш эрхтэй", "амьтад бие биеэ алж болохгүй" гэхчлэнгийн онцгой лоозонгуудаа хашааныхаа үүдэнд бичиж хаджээ. Удирдагч гахайнууд хэд хэдэн бэрхшээлийг л шийдвэл бүгдээрээ жаргана, хивэг тэжээлийн хэмжээг нэмнэ гэж байнга амлана. Гэвч бэрхшээл их байгаа ба ардын дайснууд гарч ирэн бүтээлийг нь сүйдлээд байгаа учир амьтдын жаргах цаг хойшлоод л байх аж. Харамсалтай нь удирдагч гахай нь хүний шинж дадлыг олж, цагаан даавуутай хөнжилд унтаж, хойд хөл дээрээ явж сурчээ. Уг нь тэр хүний хэрэглэдэг бүхнээс татгалзана хэмээн амлаж байлаа. Гахай дарга анх саравчнаасаа шилжин байшинд ороход амьтад дургүй байсан. Гэвч "Гахай бүх ард амьтны өмнөөс тархи толгойгоо ажиллуулан, тэднийгээ яасхийн жаргаах тухай хүнд бодолд зүдэрдэг тул орон сууцны нөхцөл илүү сайн байх учиртай" хэмээн үзэл сурталчид нь тайлбарлах аж. Гахай дарга нар улмаар мал аж ахуйн бүтээгдэхүүний худалдаалах, хамтран бизнес хийх төлөвлөгөөгөө хүмүүстэй хамтран хийж архидан найрлаж байх аж. Олон жилийн хүнд хөдөлмөрт нухлагдан зовсон амьтдад янжуур зуун хөзөрдөх, хоёр хөлөөр явагч гахай ба хүний хоорондын ялгааг олж чадахгүй байна. Тэд аргаа барахдаа анхныхаа зарчмуудыг харахаар хуучин самбар дээрээ очно. Тэнд "Дөрвөн хөл сайн, хоёр хөл муу биш", "Бүх амьтад тэгш эрхтэй, гахай бүр илүү тэгш эрхтэй", "Амьтад бие биеэ шалтгаангүйгээр алж болохгүй" гэхчлэнгийн лоозон харагдана. Тархиа байнга угаалгасан амьтад угаасаа л ийм байсан юм байлгүй хэмээн бодох ажээ. Бүх насныханд зориулсан их хөөрхөн үлгэр л дээ. Уншихад ахархан ч бодуулах сануулах юм нь үлэмж их. Харин "1984" бол арай өргөн хүрээтэй, ном сурах бичгээр бол ахлах ангийнханд зориулсан баймаар эд. Гэхдээ хүнд бэрх биш. Бичиг үсэгт тайлагдсан хэн боловч уншаад ойлгочихно. Нэгэн улсад Үнэний Яам, Элбэг дэлбэгийн Яам, Хайрын Яам байх аж. Түүнийг Их Ах удирдана. Үнэний яам нь хэвлэл мэдээлэл хариуцна. Мэдээж элбэг дэлбэгийн яам гэхээр Эдийн засгийн Яам байж таарна. Харин Хайрын Яамны эрхлэх ажлын хүрээнд цэрэг цагдаа, шорон гяндан орно. Гол баатар нь Үнэний яаманд ажилтай нэгэн байна. Тэр яамны гол ажил бол намын хийж байгаа ажлыг үнэн байлгахад чиглэнэ. Жишээлэхэд Элбэг дэлбэгийн Яамнаас шинэ оны эхээр 3000 гутал хийхээр амласан боловч 2000 гутал хийлээ гэж бодъё. Ийм тохиолдолд Үнэний Яамныхан хуучин бүх сонин, ном, хэвлэлийг эргүүлэн засаж Элбэг дэлбэгийн Яам ийм юм амлаагүй болгоно. Түүгээр барахгүй 1500 гутал хийнэ гэж амлаад төлөвлөгөөгөө давуулсан болгож шинэчлэнэ. Энэ улсад өчигдөр гэж байгүй, маргааш ч байхгүй. Зөвхөн сайтар засварлагдсан өнөөдөр л байна. Анги намын дайсан болсон этгээдийг ууршуулна. Энэ нь түүнийг алж устгаад зогсохгүй албан түүх, номоос нэрийг нь хасч арилган тийм хүн огт байгаагүй болгоно. Хүүхдүүд нь бяцхан чекистийн байгууллагад элссэн тул аав ээжийгээ хүртэл хянаж цагдан, матна. Хүүхдийнхээ матаасаар шоронд орсон нэгэн "Миний хүү ийм сонор соргог юм чинь улс орондоо мөн ч хэрэгтэй хүн болно доо" хэмээн бахархан уйлаад эсэргүү хэргээ хүлээн улайж байх аж. Улс нь Их ахын дэвшүүлсэн намын гурван лоозонтой Тэр нь -Дайн бол энх тайван бол -Боолчлол бол эрх чөлөө мөн -Үл мэдэх нь хүч мөн, энэ гурав болно. Ангсоцын Үнэний Яамны нэг ажилтны ой ухаан сэргэснээр зохиолын гол үйл явдал эхлэнэ. Тэрээр "ийм юм байгаагүй", "Арай өөр байсан" гэх ой дуртгал нь сэргэж, улмаар хайр сэтгэлийн явдалд орно. Сэтгэлт бүсгүй нь бүр бэлгийн дур хүслийг үгүйсгэгчдийн холбооны идэвхтэн байх аж. Ангсоц хэмээх нийгмийн байгуулалтай энэ улсын тухай номоо Жорж Орвэлл 1948 онд туурвиад сүүлийн хоёр тоог тонгоруулан номынхоо нэр болгожээ. Хүйтэн дайны босгон дээр гарсан энэ ном ирээдүйд бий болж магадгүй дарангуйлагч тогтоцын анатомийг  уран сайхнаар үзүүлэн түүнээс жигших мэдрэхүйг шинэ үеийнхэнд төрүүлэх гэж бүтээгджээ хэмээн хэлж болно. Цөвүүн цагт Жанлавцогцол гэдэг номыг уншаад явахад гай зовлонгоос тойрно гэж манай лам нар ярьдаг шиг улс төрийн хямралт цаг үед Орвэллийг уншсан ард түмэн дарангуйлагчийн гарт тийм амар орохгүй байж мэднэ. Учир нь уг бүтээлийг мэддэг хүмүүс дарангуйлал юу амлаж яаж гарч ирдэг, тэгээд хэлснээсээ яаж булзаж, улс үндэстнийг ямар нүхэнд унагаадгийг мэдээд авчихсан байна. Номын орчуулагч ахмад дипломатч Д.Чулуундорж гуайн ярьснаар хүйтэн дайны жилүүдэд баруунд энэ ном дунд сургуулийн хөтөлбөрт ордог байжээ. Одоо ч хэвээрээ буй заа. "Амьтны ферм"-тэй нь тэд бага ангид танилцана. Харин ахлах сургуульд "1984"-ийг үзнэ. Хүүхдүүд уг номоор ярилцлага маргаан хийж байхтай тэрээр таарчээ. Хүүхдүүд айхавтар нарийн ойлгосон байсан гэдэг. Энэ ном дунд болон ахмад үеийнхэнд дэндүү танил. Бидний сайн мэдэх "Ленин амьд бүхнээс амьд", "Ангийн дайсан болох", Хайрт удирдагч", "Үндэсний удирдагч" зэрэг нэр томьёо Ж.Орвэллийн 1984-ийн "Их ах чамайг харж байна". "Дайсныг ууршуулах", "Их Ах" мэттэй яасан адил байна вэ? Харин шинэ үеийнхэнд бол өөр. Ард түмэн өнгөрснөөрөө амьдардаггүй гэдэг. Гэхдээ өнгөрсөн үеэ мартсан ард түмэн урагшлах замаа харж чаддаггүй. Бид ардчиллын замаар замнаад 16 жилийг өнгөрөөжээ. Шинэ цагийн залууст Коммунист нийгэм, социализм, дарангуйллын тухай төсөөлөл л байхаас мэдрэмж, биеэр амссан жишээ байхгүй. Өнөөгийн 35 настай хүн социализмын сүүлийн жилд 19 байсан гээд бодохоор тэд юу мэдэх билээ. Дээр нь бүрлээч коммунизмыг гардан байгуулж явсан МАХН амьдаар барахгүй, баригдаагүй, буруудаагүй, зүсээ хувиргах нь бүү хэл нэрээ ч солиогүй цохиж яваа. Цохиж явахаар барахгүй төрийн эрх барьсаар ядаж буруу юм хийсэндээ уучлал ч гуйгаагүй, тэр бүү хэл идсэн уусандаа халсан зарим удирдагчид нь "Бид Чойбалсангийн намынхан байна хэмээн" хашгирч гуугачин жагсаж яваа. З.Бзежинский, хагацан салбал зохистой зүйлээ цаг тухайд нь үзэн ядаж хаяж чаддаггүй ард ард түмэн шинэчлэл хийж дэвжих чадвараараа муу байдгийг нэгэнтээ тэмдэглэн хэлж байсан. Монголчууд дарангуйлан захирах дэглэм, түүнтэй холбоотой бүхнээсээ тийм ч амар салж чадахгүй байсаар буцаад хэлмэгдэл,улс төрийн аллага гэдгийг бараг ангийн хорио тавигдаагүй байхад тарвага буудсанаас ч ноцтой бус зүйл шиг болгон үл тоомсорлохуйн мананд хаяж яваа улс. Энэ нь нэг талаасаа хэлмэгдүүлэлтийг Зөвлөлтийн заавраар хэрэгжүүлсэн МАХН түүхийн шүүхээр оролгүй, өнгө будгийн төдий ч шинэчлэлгүйгээр хэтэрхий урт насалж байгаатай холбоотой. Гэм буруутай нь нотлогдоогүй бол гэмт хэрэгтэн гэж үздэггүй. МАХН буруутахгүй байгаа учраас хэлмэгдүүлэлт, аллага, хядлага нь буруутай үйл биш ч байсан юм шиг ойлголт шинэ үеийнхэнд төрөхөөр байна. Нөгөө талаас хөгжлөөс хол хаягдсан нүүдэлч монголчуудыг соёлжуулсан, хотжуулсан, бөөс хуурснаас нь, бэлгийн өвчнөөс нь салгасан, бичиг үсэгтэй болгосон дэвшлийн түүх социализмын түүх хоёр давхацдаг билээ. Тийм болохоор өнгөрсний алдаа завхралыг тухайн жилүүдийн ололтоор булан цайруулах гэх болсон билээ. Хэдийгээр гал уснаас нэг хүний амь аварсан хүнд нэг хүн алах лимит өгөх тухай ойлголт байдаггүй ч гэсэн дарангуйлагч дэглэмийг яаж ийгээд буруутгахаас булзагчийн эрин эрхшээж байгаа нь манай ардчиллын хамгийн эмзэг цэг, өрлөгт орсон сул тоосго билээ. Эхэндээ хүчирхийллийн ачаар эдүгээ ардчиллын буянаар тарган цатгалан яваа үзэл сурталчид улсын хэмжээгээр цорын ганц байсан халуун усны түлхүүрийг Амар сайд авчихаад өгөхгүй, тэгэхээр нь түүнийг алж байж л ард түмнээ усанд оруулдаг болгосон мэт сурталдаж яваа. Цорын ганц цагаан толгойн номыг нь Пэлжидийн Гэндэн авч зугтаагаад түүнийг оросуудаар буудуулж байж сая олон түмнээ бичиг үсэгт сургасан мэтээр гөрдөн ойлгуулж яваа. Өнгөний өвчинтэй тэмцэх гээд улаан тариа хийхээр лам нар шөнө нь тусгай ампултай тэмбүүг нууцаар тариад болохгүй байсан. Тэхээр нь лам нарыг устгаж байж л арьс өнгөний өвчинг дарсан аятай ойлгуулж байгаа. Ийм нөхцөлд чухам дарангуйлагч нийгмийн мөн чанарыг нүдэнд харагдтал, чихэнд хоногштол өгүүлж чадсан Ж.Орвэллийн "1984", "Амьтны ферм" зэрэг бүтээл нийгмийг гэгээрүүлэх асар их үүрэгтэй... Энэ номыг шинэ үеийнхэнд уншуулаад "Үнэхээр бид ийм л байсан" хэмээн хэлж өгөхөд л хангалттай. Энэ ном монголын нийгмийн амьдралд хоёр дахь ардчилсан хувьсгалыг авчрах болно. Байнга ард түмэнтэйгээ заалдаж, өөрийн томилсон шүүхдээ сэтгүүлчдийг гэсгээлгэхээр өгч байгаа Ерөнхийлөгчөө гайхан харах монголчууд ба Монар ферм дээр болдог сүүлчийн найр дээр хүмүүстэй тэврэлдэн хойд хоёр хөл дээрээ явах гахайнуудыг алмайран харах амьтад хоёрт тийм хол зөрөө байна уу? . Эрх баригчдад сануулах нэг зүйл байна. Монгол хэмээх "малын ферм"-ийн эзэн хаан болох гэж байгаа бол, Их Ах болж ард түмнээ удирдах гэж байгаа бол бушуухан Орвэллийн номыг хураан авч устгаарай. Гай тарина шүү. 
Б.Цэнддоо
