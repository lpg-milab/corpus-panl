№136(17353}        
1989 оны зургадугаар сарын 8.
ИРГЭН БҮРИЙН ЗҮТГЭЛ

Эдийн засаг, улс төрийн систем, нийгэм, оюун Санааны хүрээг бүхэлд нь хамарсан өөрчлөн байгуулалт хийх том зорилтыг биечлэн хэрэгжүүлэх гол хүч бол иргэд мөн. 

Улс гэрийг байгуулахад хүн бүрийн хүчин зүтгэл хэрэгтэй гэсэн их жанжин Сүхбаатарын гэрээс өнөөдөр урьд урьдаас илүү тод сонсогдож, улам ч чухал ач холбогдолтой, өргөн утгатай болж байна. 

<< Ард түмний улам өсөн нэмэгдэж байгаа их итгэл найдварыг тууштай биелүүлэх, социалист байгуулалтын үйл явцыг улам түргэтгэхийн тулд нийгмийн амьдралд эрс шийдвэртэй гүн гүнзгий өөрчлөлт, шинэчлэл хийх шаардлагатай болсон юм >> гэж МАХН-ын Төв Хорооны V бүгд хурал дээр нөхөр Ж. Батмөнх цохон тэмдэглээд, хөдөлмөрчдийн социалист ухамсрыг дээшлүүлж, социализмын эрх ашгийн төлөө бүтээлч хөдөлмөрөө зориулан дайчин давшингуй ажилладаг болгосон нөхцөлд л өөрчлөн байгуулалтын программ амжилттай хэрэгжиж чадах болно гэдгийг онцлон заасан билээ. Чухам ийм утгаараа өөрчлөн байгуулалт нь нийт ард түмний үйл хэрэг, иргэн бүрийн ухамсартай, идэвхтэй ажиллагаагаар хэрэгжих амьд үйл явц тул түүнд хамаарахгүй үлдэх нэг ч иргэн байж болохгүй, нэг үгээр хэлэхэд өөрчлөлт, шинэчлэл нь иргэн нэг бүрийн эх оронч сэтгэлгээ, хүн чанар, хариуцлагын шалгуур болох юм. 

Иргэн бүр эрхээ эдэлж, үүргээ чанд биелүүлэхдээ улс төрийн амьдралд ч, нийгмийн ажил хөдөлмөртөө ч, ахуй амьдралдаа ч ихээхэн санаачилгатай, өндөр хариуцлагатай хандаж, улс орны жинхэнэ эзэн хүний сэтгэлгээгээр ажиллаж, хуучныг халж, шинийг бүтээж, өөрийн чадал авьяасыг бүрэн дүүрэн дайчлан гаргаснаар төлөвлөсөн, дэвшүүлсэн бүхнээ ажил хэрэг болгож, арга барил, ухамсар сэтгэлгээ, үйл ажиллагаандаа ахиц дэвшилт олох ёстой, Иргэд улс нийгмийн амьдралын чухал чухал асуудлыг идэвхтэй сонирхож, санал бодлоо чөлөөтэй илэрхийлэх нь нэг хэрэг, харин хэлдэг ярьдгаа ажил үйлс болгоогүй цагт ам, ажил зөрж, хэрэг зориг маань өрөөсгөл болно. Ажилчид чанартай, үр ашигтай үйлдвэрлэлийг эрхэмлэн, малчид, тариагаа гэрээ, түрээсээр бие дааж ажиллахыг чухалчилж байгаа нь зөвхөн хувь хүний сайн сайхны төлөвшил ( харин түүгээр дамжуулан улс нийгмийнхээ баялгийг арвижуулахад гол утга нь чиглэх учиртай билээ. Өөр хэн ч биш манай орны иргэдийн зүтгэл чармайлт л улсын маань өөдлөх, дэвжихийн ширгэшгүй эх булаг мөн. Нийгмийн мал сүрэг, улсын эд хөрөнгө, хүний амь насыг байгалийн гамшиг, гал, усны аюулаас аварсан хүмүүс л иргэний өндөр ухамсартай, шударга журамтай мэтээр явцуу ойлгох бус харин өдөр тутам амьдрал ахуйд болдог тохиолдол бүрийд, тухайлбал, уур ус хий дэмий үрэгдэж байхад, эсвэл чийдэн өдрөөр асаастай харагдахад тэвчдэггүй байхаас эхлээд иргэний ухамсрын мөн чанар харагдах ёстой. Иргэний эрх, үүргийн бат нэгдлийг салган ойлгож, эрх эдлэхийг хэтрүүлэн шаардаж, нийгмийн өмнө хүлээсэн үүргээ хоёрдугаарт тавьдаг зарим хүн сайхан ярих мөртлөө ажил хөдөлмөртөө цалгар назгай хандаж, хүмүүжил, ёс суртахуунаар доголдож, улс орны амьдралын чухал асуудалд хүнийрхүү хайнга ханддаг баримт элбэг байна, Иргэний хамгийн гол нэг үүрэг бол үр хүүхдээ хүмүүжүүлэх, тал бүрийн хүмүүжилтэй сайн сайхан хүн болгож өсвөр үеийг халамжлах, иргэн иргэнээ төлөвшүүлэхэд идэвхтэй оролцох явдал юм. Хүүхэд, залуучуудын хүмүүжил, боловсролоос эх орны ирээдүйн хувь заяа шалтгаална гэж өндөр дуугаар ярьдаг хүмүүс байвч үр хүүхдээ хүмүүжүүлэхэд үүргээ биелүүлдэггүй, эцэг эх, сурагчаа хайхардаггүй багш, залуучуудаа анхаардаггүй ХЗЭ-ийн ажилтан бас цөөнгүй байгаа нь иргэний хариуцлагаа дутуу ухамсарласны гэрч юм. Эх орноо хөгжүүлэхэд авьяас чадвар, хүч хөдөлмөрөө зориулж, санаачилж, бүтээж, үйлдвэрлэлийг өөрийн хувийн ажлаас ч илүүтэйд үзэж ухаалгаар эзний ёсоор зохион байгуулах, нөөц бололцоог дээд зэргээр дайчилж ашиглахын оронд улс нийгмийн их бага ажил үйлс хохирч байхад үл мэдэгчин болж өнгөрдөг, гар хумхин суудаг хүмүүс цөөнгүй байна. Тийм хүн улс нийгмээс авах зүйлийн тухайд бол бусдаас дутахыг хүсдэггүй, харин нийгэмд өгөх болоход гэдийж суудаг байна. Хөдөлмөрөөс зайлсхийж амархан аргаар зугаатай амьдрахыг эрмэлзэх, эсвэл хөдөлмөрийн бус замаар олз олох, бага хийж, их авахыг чармайх, олсон мэргэжил, томилогдсон албан тушаалынхаа шаардлагын хэмжээнд хүртэл биеэ дайчлахыг хүсэхгүй, хоёр гар гаргах зэрэг нь иргэн хүний өндөр ёс суртахуунд эрс харшилж байна. 

Иргэн хүний бас нэг чухал үүрэг бол төр, нийгмийг удирдахын туйлын хариуцлагатай, жинхэнэ Эзэн хүний сэтгэлгээгээр оролцдог, нийгмийн шударга ёсыг хэвшүүлэхийн төлөө идэвхтэй тэмцэгч байх ёстой. Гэтэл төрийн төлөө төрийн хүмүүс л гагцхүү бодох ёстой мэтээр биеэс зайлуулж, нийгмийг удирдах үйл хэргээс хөндийрөх, эсвэл төрийн захирамжлах үүргийг үгүйсгэдэг, тэр ч байтугай захиргаадах аргыг шүүмжлэх хандлагыг далимдуулан замбараагүй байдал бий болгохыг оролдох, иргэний хариуцлага, учраа мэдсэн сахилга, ёс журмыг огоорох сөрөг хандлага байгаа нь шинэчлэл, өөрчлөлтийн замд саад болох нь мэдээжийн хэрэг юм. Иргэний бас нэг онцгой үүрэг бол удирдах тушаалын ажилтан ч бай, жирийн ажилчин, малчин, сэхээтэн хэн боловч улс орныхоо нэр Төрийг өндөрт өргөж, бусад улс гүрэнтэй тогтоосон найрамдалт харилцааг бэхжүүлэх, эх оронч үзлийг интернационалч үзэлтэй нягт хослуулах, олон улсын байр суурийг нь бэхжүүлэхэд санаа тавих явдал юм. 

Иргэний өөрсдийн нь нэр тор, амжилт бүтээл, санаачилга оролдлогоос улс орны сүр хүч зузааран, алдар нь цуурайтах учиртай. Улс орны хөгжлийн эргэлтийн үед иргэн бүрийн сэтгэлгээг шинэчилж, ажлын арга барил, зохион байгуулалтыг өөрчилж, нийгэм, хамт олны өмнө хүлээх хариуцлагыг эрс дээшлүүлэхгүйгээр өөрчлөн байгуулалтын өргөн зорилтын урьдач нөхцөлийг баттай хангаж чадахгүй тул нам, төр, олон нийтийн байгууллагууд иргэдийн дунд явуулах уйл ажиллагаандаа үндсэн өөрчлөлт гаргах хэрэгтэй байна. 

