НИЙСЛЭЛЧҮҮДЭЭ ДУЛААНЫ ҮНЭ НЭМЭГДЭХГҮЙ НЬ

Дулааны үнэ нэмнэ гэдэг үг төвийн дулаанд холбогдсон орон сууцанд амьдардаг иргэдэд мөнхийн дарамт болдог. Ийм үг гарах тоолон нийгэмд доргио үүсч Засгийн газарт хүрч шийдэгддэг гэж хэлж болно.
Нэг талаас дулааны үнийг нэмэхгүй бол болохгүй гэдгийг холбогдох байгууллага албан тушаалтан байнга хэлдэг. Тэдний энэ үгийг иргэд хүлээж авахдаа хойрго, байнга эсэргүүцнэ. Эсэргүүцэхээс ч өөр арга байдаггүй. Үнийн нэмэгдэл бүр ард түмэнд ачаалал болж очдог учраас тэр. Уг асуудал Засгийн газарт хүрч шийдэгддэг нь дулааны үйлдвэрлэгч, дамжуулагч, түгээж борлуулах үйлдэл нь тусгай зөвшөөрлөөр явдагтай холбоотой. Тэгээд ч гол төлөв Улсын үйлдвэрийн газар, Төрийн өмчит хувьцаат компани айл, сургууль албан газар, аж ахуйн нэгжийг дулаанаар хангах ажлыг гүйцэтгэдэгт байдаг. Энэ салбарын, энэхүү суурь, хөрс, бүтэц нь төр, засгаас зайлшгүй арга хэмжээ авахад хүргэдэг. Гэхдээ энэхүү тусгай зөвшөөрлийг Эрчим хүчний зохицуулах газар (ЭХЗГ) тэдэнд олгодог. Тэр үүднээсээ үйл ажиллагаанд нь хяналт тавьж зохицуулалт хийж үнэлэлт дүгнэлт өгдөг юм билээ. Ер нь дулаан, цахилгааны чиглэлээр улсын хэмжээгээр нийт 18 аж ахуйн нэгж тусгай завшөөрлөөр үйл ажиллагаа явуулдаг аж. Үүн дээр үндэслэн ЭХЗГ-аас дулааны сүлжээний компаниудын ашиг, алдагдал, авлага, өглөг, нэмэлт усны зарцуулалт болон зарим санхүүгийн үзүүлэлтийг түшиглэн үнэлэлт, дүгнэлт өгсөн байна. Тэд 2006 онд 975 сая төгрөгийн ашигтай ажилласан аж. Ганцхан өнгөрсөн жил ч биш сүүлийн хоёр жил үйл ажиллагаа нь өссөн аж. Энэ бол тус компанийн удирдлагаас өнгөрсөн хоёр жилд явуулсан менежментийн үр дүн. Үүнийг ЭХЗГ-ын тусгай зөвшөөрөл бүхий компаниудын ажлыг таван жилээр харьцуулж гаргасан хүснэгтээс та харж болно. Уг үнэлэлт, дүгнэлтээс Улаанбаатар дулааны сүлжээ (УБДС) компанийн ажлын үзүүлэлтийг сонгон авахаар шийдлээ. Улаанбаатар гэдэг бол Монгол Улсын 2,5 сая хүн амын тал нь амьдардаг их айл. Тэдэнд дулаан түгээж, борлуулалт хийн, аюулгүй байдлыг нь хангах ажил гүйцэтгэнэ гэдэг үнэхээр нүсэр. Энэ нүсэр ажлыг тус компани дангаараа гүйцэтгэж байгаа гэж хэлж болно. Иймээс уг компанийн ажлын үзүүлэлтийг өлгөн авч байгаа хэрэг. "УБДС" компанийн ажил үйлс өнгөтэй өөдрөг байна гэдэг нь нийслэлчүүдийн тав тухтай амьдралын эхлэл болдог. Үнэхээр нийслэлчүүдийн хувьд дулаан байранд дах дэгтийтэй амьдарч шар нар, бор хоногийг өнгөрүүлж байсан үе бий. Гэтэл сүүлийн жилүүдэд энэ байдал үгүй болсон гэж хэлж болно. Энэ нь тус компанийн ажил үйлс өөдрөг байгааг илтгэнэ буй заа. Ингэж хэлэхэд бас учир бий. Яагаад ингэж хэлэх болов гэдгийг баталгаажуулсан тоо баримт дээрх компанийн ажил үйлчилгээнд дээд газраас нь өгсөн дүгнэлт рүү эргэн орж харъя. Тус газраас тусгай зөвшөөрөл эзэмшигч компаниудын үйл ажиллагаанд байнгын хяналт, мониторинг хийх зорилгоор улирал бүр тодорхой үзүүлэлтүүдээр бенчмарк хийж улирал бүр үнэлэлт өгдөг аж. Түүн дээр үндэслэн "УБДС" компанийн 2006 оны ажлыг дүгнэжээ. "УБДС" Төрийн өмчит хувьцаат компани (ТӨХК)-д 2006 онд өр төлбөр буурахын зэрэгцээ тус компанийн эргэлтийн хөрөнгийн харьцаа 0,72, түргэн хөрвөх хөрөнгийн харьцаа 0,58 байна. Тус компани өмнөх оноос санхүүгийн чадавхи нь дээшилсэн сайн үзүүлэлт харагдаж байна. Дээрх байдлаас харахад "УБДС" компани нь 2006 оны зорилтот түвшинд хүрч ажиллаж чадсан гэж үзлээ. Иймд "УБДС" компанийн 2006 оны үйл ажиллагааг хангалттай гэж дүгнэж байна хэмээн ЭХЗГ-ын дүгнэлтэд цохон тэмдэглэн үлдээжээ. Тус газар "УБДС" компани 2006 оны ажилд сайн гэсэн дүгнэлт өгөхдөө борлуулалт, ашиг алдагдал, авлага, өр төлбөр гэсэн дөрвөн үзүүлэлт дээр тулгуурлан хийсэн байна. "УБДС" компани 2006 онд 975 сая төгрөгийн ашигтай ажилласан гэж хэлсэн. Энэ бол татварын дараахь ашиг гэдгийг хэлэх хэрэгтэй. Тус компани ашигтай ажиллахаас гадна өр авлага ихээхэн буурсан аж. Өр авлага буурна гэдэг бас л чухал үзүүлэлт. Үүнийг уг компанийн удирдлагаас идэвх санаачилгатай ажилласан явдал хэмээн дүгнэсэн байна. Энд ганцхан жишээ дурдъя, тус компанийн 2006 онд станцуудад төлөх төлбөр өмнөх оноос нэг тэрбум 285 сая төгрөгөөр буурчээ. Өр тэрбумаар буурч байгаа нь тэднийг ашигтай ажиллах нөхцөлийг бүрдүүлсэн гэж үзэж болно. Нэг хүн нэг байгууллага ашигтай ажиллах нь тухайн байгууллага, хувь хүний ашиг орлого болно. Харин "УБДС" компани ашигтай ажилласны үр дүн нь арай өргөн хүрээнд тусна гэж ойлгож болно. Тэдний ашгийг тухайн байгууллагын ажилчдаас гадна хэрэглэгчид буюу иргэд бас хүртэнэ. Үүн дээр үндэслэн ойрын үед нийслэлчүүдэд дулааны үнэ нэмэгдэхгүй гэж хэлэх нөхцөл бүрдлээ. Гол хэрэглээ буюу дулаан нэмэгдэхгүй байх нь ард түмний нуруун дээр ирэх ачаа хөнгөрнө гэсэн найдлага төрүүлнэ. Хэрэв энэ компанийн 2006 оны ололт амжилтаа хадгалж явж чадаж гэмээнэ цаашдаа дулааны үнэ буурах эерэг найдварыг төрүүлж байгаа юм. Ер нь нөөц бололцоог ашиглаж, ашиг олохоос гадна, зах зээлээ тэлж үнэ ханшийг бууруулах нь зээлд тулгуурласан нийгмийн үндэс нь байдаг гэдэг. Тэгвэл "УБДС" компанид зах зээлийг тэлэх боломж бий юу гэсэн асуултад мэргэжилтнүүд бий гэсэн хариулт өгч байна. Тэрчлэн нийслэлд сүүлийн жилүүдэд барилгажилт эрчимтэй явагдаж байгаа. Тэр болгон дулаан хэрэглэнэ. Энэ бол тэдний зах зээл тэлж байгаагийн нэг илрэл. Тэр бүхэнд энэ хамт олон бэлэн байж, газар доогуур аалзны тор мэт хэрсэн дулааны шугамыг 140 градустай халуун усыг алдагдал, аюул осол авааргүй гүйлгэж айл өрх, албан газарт хүргэж байгаа. Энэ бүхнийг зөвхөн монгол инженерүүд өөрийн хүчээр хийж байгаа нь бахархууштай. Үүнээс гадна нийслэлд амьдардаг нийт өрхийн 50 хувь нь төвийн дулаанд холбогдоогүй. Тэднийг дулаанд холбох дэд бүтцийг бий болгож чадвал дулааны зах зээл тэлэгдэх боломжтой юм байх. Гэхдээ нийслэлийн нийт айл өрхийн тавин хувийг эзэлж байгаа гэр хороололд "УБДС" дулаан хүргэх дэд бүтцийг бие дааж хийж чадахгүй нь ойлгомжтой. Иргэдийн тав тухтай амьдрах нөхцөлийг бүрдүүлэх үүрэг төрд ногддог. Энэ үүднээс авч үзэх юм бол гэр хороололд дулаан хүргэх дэд бүтцийг Засгийн газар хүлээх нь. Тэгээд ч олныг хамрах их бүтээн байгуулалтыг төр засаг зохион байгуулахгүйгээр нэг компани хувь хүн хийж чадахгүй. Тийм учир олон улсын жишигт иргэдийн амьдрах нөхцөлийг сайжруулах дэд бүтцийг барьж гүйцэтгэсэн төр засаг түүнийгээ Засгийн газрын бэлэг гэж нэрлэдэг юм байна. Монгол Улсын Засгийн газар ард түмнийхээ өмнө хүлээсэн үүргийн дагуу гэр хороололд дулаан хүргэх дэд бүтцийг барьж байгуулан ард түмэнд бэлэг барих хэрэгтэй юм биш үү. Тэгвэл хотын зах бараадсан гэр хорооллынхон хир даг болсон бохир орчноосоо салж соёлт хүн төрөлхтний захын хэрэглээтэй болно. Ийм орчин бүрдэж бий болж гэмээнэ хүний хэрэглээ амьдрах орчин дээшлэхийн зэрэгцээ дулааны сүлжээ компанийн зах зээл тэлж "УБДС" компанийн ашиг орлого өнөөдрийнхөөс өндөр болно. Түүний үр дүнд дулааны үнэ буурах боломж бүрдэнэ. Нөгөө талаас олон арван жилийн турш гэр хороолол гээд нэрлэчихсэн болохоос нийслэлд гэр бол маш их цөөрсөн. Иргэд өөрийнхөө боломжийн хэрээр хашаандаа дан давхар, бүр 4-5 давхар байшин барьж байгаа. Тэд бол дулааны байнгын хэрэглэгч. Хэрэглэгч байна гэдэг нь дулааны зах зээл тэлэх боломжтойг харуулаад байна биш үү. Харин ганцхан төр, засгаас ард түмэнд буюу гэр хороололд дулаан хүргэх дэд бүтцийг барьж байгуулах ажил хийгдэхгүй байна. Хийх нь байтугай энэ талаар ярьж эхлээгүй байгааг хэлэх хэрэгтэй. Хэрэв сүүлийн үед Улаанбаатарыг утаагаар дараад байгаа гэдэг муу нэртэй луу данстай гэр хороололд дулаан хүргэх дэд бүтэц байхгүй юм чинь тэгэхээр тэд нүүрс түлж утаа гаргахаас өөр яах юм бэ? Дулааны үнэ буурах, Улаанбаатар утаагүй болох уу гэдэг нь зөвхөн төр засгаас шалтгаалаад байна биш үү. Иргэд нь дулаахан тав тухтай орчинд амьдрах, улиг болоод байгаа Улаанбаатарын хэрүүл цаашаа харах эсэх нь гэр хороололд дулаан хүргэх дэд бүтэц хэзээ, хэрхэн бий болохоос хамааралтай болоод байна. Нэг шөнө дулаан хоновол мянган лан гэдэг. Иймд нэг хоногийн өмнө ч болов гэр хороололд дулаан хүргэх дэд бүтцийг бий болгоё. 
Г.Эрдэнэбат
