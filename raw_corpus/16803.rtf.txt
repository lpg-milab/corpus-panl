№213(16803) 
1987 оны есдүгээр сарын 5.
Уран сайхны сэтгэлгээ

<< . . . Уран сайхны соёлын ерөнхий түвшин, хүртээмж нь хүн амын хурдан өсөж байгаа оюун санааны эрэлт хэрэгцээг бүрэн хангаж чадахгүй байна >> гэж МАХН-ын XIX их хурал зааж тэмдэглэсэн нь үнэн хэрэгтээ манайд уран сайхны сэтгэлгээ хоцорч байгааг анхааруулжээ. Уран сайхны сэтгэлгээний эцсийн үр дүн нь утга зохиол, дүрслэх урлаг, хөгжим, тайз дэлгэцийн зэрэг тодорхой уран бүтээлээр, тэдгээрийн чанарын үзүүлэлтээр хэмжигддэг билээ. 

<< Уран бүтээлийн, ялангуяа утга зохиол, дүрслэх урлаг, киноны зохиол бүтээлийн чанар нь тооноосоо илт хоцорч байна. Уран бүтээл амьдралын үзэгдлийг гүнзгий тусгаж чадахгүй, сэтгэлд хоногшин үлдэх нийтлэг яруу дүр бүтээх нь ховор байгаа бөгөөд тулга тойрсон сэдэвтэй, нэг загварын, тоочин нуршсан зохиол нэлээд гарч байна >> гэж намын XIX их хуралд хэлэлцүүлсэн Намын Төв Хорооны тайлан илтгэлд нөхөр Ж. Батмөнх манай оюуны үйлдвэрлэлийн бүтээгдэхүүний чанарын доголдлыг маш тодорхой шүүмжлэн  заасан байна. 

Аж ахуйн зарим газар тосны хойноос хөөцөлдөж, бүтээгдэхүүний чанарыг орхигдуулдаг дутагдал ийнхүү уран сайхны соёлын салбарт давтагдаж байгаа нь зохиол, бүтээлийн үр өгөөж, ханшийг бууруулж, соёлын жинхэнэ үүргээ биелүүлэхэд нь хохирол учруулж байна. 

Сүүлийн жилүүдэд уран зохиолын том хэлбэр болох роман тооны болон хуудасны хувьд их өсч зузаарах хандлагатай болсон ч орчин үеийн тулгамдсан асуудлуудад хариу өгч, уншигчдын сэтгэлийг эзэмдэж чадахаар чухал сэдэв, уран дүрийг чадварлагаар төгөлдөр бүтээсэн нь нэн ховорхон байна. 

Тэрчлэн шинээр дэлгэцнээ гарсан кино, тайзнаа тавигдсан жүжгүүдэд загварчлах, хэлбэрдэх, тоочин нурших, сурган зааварлах хуучирсан арга, хоцрогдсон сэтгэлгээний нөлөө илэрхий харагдаж байгаагаас уншигч, үзэгчид нэг удаа сонирхон үзээд л өнгөрөх төдий нь олонтаа болжээ. Дахин дахин үзэх, сонсох, сонирхохоор тийм өгөөжтэй бүтээл ховордсоны хамгийн наад захын шалтгаан нь далайцгүй, тулга тойрсон жижиг сэдвийг явуургүй хуучирсан аргаар дутуу дулим боловсруулдагт байна. Сэдэв нь жижгэрсэн, дүр нь загварчлагдсан бүтээл үнэхээр чанарын гологдолд орж эцсийн дүнд уран сайхны сэтгэлгээний хоцрогдлыг улам гааруулахад хүрнэ. Монголын Зохиолчдын эвлэлийн хорооны залуу зохиолчид, яруу найргийн зөвлөлөөс сүүлийн арав гаруй жилийн турш хэлэлцэж тусгайлан хэвлүүлсэн залуу яруу найрагчдын шүлгийн ихэнх түүвэр, Монголын Хөгжмийн зохиолчдын холбооны хяналтаар орж батлагдсан нийтийн дуунууд, Монголын Урчуудын эвлэлийн хорооны зөвшөөрөлтэйгөөр урлал, хэвлэл чимэглэлийн үйлдвэрүүдээс удаа дараа хийж гаргасан мэндчилгээний хуудас, бэлэг дурсгалын зүйлүүдийн нэлээд нь загварчилж, хэлбэрдсэн, ур хийц, утга агуулгаар ядуухан, нэг үгээр хэлэхэд чанаргүй бүтээгдэхүүн болсныг өргөн олон хөдөлмөрчид илэрхий шүүмжилж байгаа юм. Гэтэл уран бүтээлийн эдгээр эвлэл, холбоодын удирдлага гологдол бүтээгдэхүүндээ зарчимч үнэлэлт дүгнэлт өгч, засч сайжруулах талаар тууштай ангал зохиохгүй, амарлингуй хандсаар байгаа нь уран сайхны сэтгэлгээний хоцрогдолд дасч, эвлэрэх болсонтой ялгаагүй байна. Монголын Зохиолчдын эвлэлийн хорооны нийгэм улс төр, утга зохиолын гол индэр << Цог >> сэтгүүлийн МАХН-ын XIX их хурлын жилээс өнөөг хүртэл нийтлэгдсэн арваад дугаарт утга зохиолын тулгамдсан асуудал, ялангуяа залуу зохиолч, яруу найрагчдын уран чадварын талаар нэгтгэн дүгнэсэн дорвитой зүйл төдий л гарсангүй. БНМАУ-ын Соёлын Яамны төв хэвлэл << Соёл, урлаг >> сэтгүүлийн дээрх хугацааны дугааруудад ч тайз, дэлгэц, дүрслэх урлаг, хөгжмийн зохиол, уран сайхны соёлыг хөгжүүлэх тулгамдсан зангилгаа асуудлаар онол, практикийн даацтай өгүүлэл бараг нийтлээгүй байна. Зөвхөн үүнээс дүгнэлт хийхэд уран сайхны шүүмжлэлийг хөгжүүлэх нь байтугай хаалттай байлгаж байгаа мэт сэтгэгдэл төрөхөөр байна. Уран сайхны сэтгэлгээг баяжуулж урлаг, утга зохиолыг хөгжүүлэх үндсэн хэрэглүүр байх үүрэгтэй шүүмжлэл, судлалын ажил зогсонги байдалд орсон нь манай намаас дэвшүүлсэн чанар, үр ашгийг дээшлүүлэх бодлогыг хэрэгжүүлэхэд харш ноцтой дутагдал болж байгааг уран бүтээлийн эвлэл, холбоод, тэдгээрийн дэргэдэх намын байгууллага онцгой анхаарах хэрэгтэй байна. 

Уран сайхны шүүмжлэл, утга зохиол, урлаг судлалын ажилд авьяаслаг залуу хүмүүсийг өргөнөөр татан оролцуулж, нийгмийн оюун санааны баялгийг арвижуулахад шүүмжлэл. судлал жинхэнэ үүргээ биелүүлэхэд нь идэвхтэй нөлөө үзүүлээгүй цагт оюуны үйлдвэрлэлийн уйл явцыг эрчимжүүлэх асуудал ярианаас цааш хэтрэхгүйд хүрнэ. Уран бүтээлд чанарын хяналт тавьж байх үүрэгтэй шүүмжлэл, судлалын алба ийнхүү цалгардсанаас уран сайхны сэтгэлгээ хоцрогдоод зогсохгүй уран бүтээлчдийн өөрсдийн нь мэдлэг чадвар, арга барилыг үргэлж төгөлдөржүүлэх шаардлагыг уран сайхны шүүмжлэлээр дамжуулан тавих ажил цалгардахад хүрнэ. 

Уран сайхны сэтгэлгээ хэзээ ямагт нийгмийн амьдралын тусгал, түүний эрэлт хэрэгцээний хариулт байдаг учраас социалист байгуулалтын гүнд явж, тухайн үеийн тулгамдсан асуудлыг эргэцүүлэн бясалгаж, уран дүрд шингэн цогцлуулах шаардлага утга зохиол, урлагийн зүтгэлтнүүдэд ямагт хурц тавигдах ёстой. Амьдрал, үйлдвэрлэлээс хөндий, өөрчлөн байгуулалтын үйл явцаас хол байгаагийн уршгаар зураач, зохиолчдын бүтээлийн сэдэв явцуурч, бүтээсэн дүр нь үнэмшилгүй, хиймэл болж, жүжигчдийн урын сан, хэл яриа нь хүртэл ядуурч, эцсийн дүнд уран сайхны бүтээгдэхүүний чанар алсуураа доройтох болно. Нэгдэлжих хөдөлгөөнөөс хойшхи үеийн хөдөө аж ахуй, ажилчин ангийн буюу үйлдвэржилтийн сэдвээр сүүлийн үед дорвитой бүтээл гарахгүй байгаа нь ч дээрхийн нэг нотолгоо мөн. 

Иймээс уран бүтээлийн эвлэл, холбоод намын их хурлын шийдвэрийн дагуу далайцтай ажил зохиож, хоцрогдлоос эрс шийдэмгий салж, эрин цагийнхаа нийгмийн захиалгыг нэр төртэй биелүүлэхэд уран сайхны сэтгэлгээгээ чиглүүлэх хэрэгтэй байна. 

