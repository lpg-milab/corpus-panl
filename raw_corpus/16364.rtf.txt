№87 (16364)        
1986 оны дөрөвдүгээр сарын 11.
Гараанаас хийх  дүгнэлт

БНМАУ-ын эдийн засаг, нийгмийг хөгжүүлэх 1986 оны нэгдүгээр улирлын төлөвлөгөөний биелэлтийн дүнгийн тухай Статистикийн төв газрын мэдээлэл нийтлэгдлээ. МАХН-ын ээлжит их хурлыг хөдөлмөр, бүтээлийн өрнүүн амжилтаар угтах уриан дор манай ард түмэн социалист уралдаанаар жигүүрлэн урам зоригтой, шургуу ажиллаж оны эхний улирлын төлөвлөгөөт зорилтыг амжилттай биелүүллээ. Төл бойжуулах ажил урьд жилүүдээс ахиц олж нэгдүгээр улиралд гарсан нийт төлийн 99, 3 хувь нь бойжиж байна. Аж үйлдвэрийн газрууд бүтээгдэхүүн борлуулалтын төлөвлөгөөг 2, 9 хувь, хөдөлмөрийн бүтээмжийнхийг 4, 9 хувь давуулж биелүүллээ. Барилгын салбарт хөдөлмөрийн бүтээмж өсч төлөвлөгөө 114, 4 хувь биелэв. Тээвэр, холбоо, худалдаа, үйлчилгээ, хангамж, соёл, эрүүлийг хамгаалах салбарын төлөвлөгөөт зорилт биелсэн байна. Тийнхүү зуугаас дээш хувийн биелэлтийн дүнтэй үйлдвэр, аж ахуйн газрууд дийлэнх нь болсон амжилтын мэдээ гарсан нь хүн бүр, байгууллага, хамт олон бүрийг баярлуулж байНа. Гэвч амжилтынхаа тоон үзүүлэлтэд бид бүхэн дүгнэлт хийх ёстой, учир нь аливаа амжилт ямагт үнэмлэхүй өндөрлөг биш харин улам илүүг хийх нөөцийг өөртөө агуулсан байдаг билээ. Манай амжилтын ерөнхий дүнд хучигдсан газруудыг бид шууд нэр заан ил тод хэлэх ёстой. Сэлэнгэ, Өмнөговь, Булган, Хөвсгөл аймаг гарсан төлийн 1, 3 - 2, 9 хувийг хорогдуулжээ. Налайхын нүүрсний уурхай, Улаанбаатарын гэр ахуйн модон эдлэлийн үйлдвэр, Тосонцэнгэлийн мод боловсруулах комбинат, мебель картоны комбинат зэрэг нэлээд үйлдвэр төлөвлөгөөт даалгавраа тасалжээ. Дархан, Сэлэнгэ, Хөвсгөл аймгийн барилга угсралтын трест, Тээврийн Яам ашиглалтад оруулах барилгын төлөвлөгөөг тасалж, автотээврийн 33 дугаар бааз, Түлш, эрчим хүчний үйлдвэрийн Яам, Усны аж ахуйн Яам, ачаа эргэлт, тээврийн төлөвлөгөөг биелүүлсэнгүй. Ажлын зохион байгуулалт хангалтгүй, хүмүүсийн хариуцлага сул, идэвх санаачилга дутсан учраас дээр дурдсан дутагдал гарч манай нийтийн амжилтаас хойш татаж, хохирол учрууллаа. 

Статистикийн мэдээлэлд зуугаас доош хувиас байгаа ажил гэвэл бүх аймгуудын төл бойжилт л ганцаараа харагдаж байна. Яагаад бид зуун хувийн төл бойжилтод хүрч чадахгүй байна вэ? Ерөөсөө үл гүйцэлдэх зүйл юм уу? Огт тиймгүй гэдгийг малынхаа төлийг зуу, түүнээс ч дээш хувь өсгөдөг манай тэргүүний малчдын амжилт харуулж байна. Өнгөрөгч таван жилийн болон сүүлийн нэлээд жилүүдэд ажлын амжилтын бахархам үр дүн үзүүлсэн долоон мянгаад тэргүүний сайчууд саяхан эх орны өндөр дээд хайр шан хүртсэний дотор БНМАУ-ын хөдөлмөрийн баатар 19 байна. Тэргүүний хүмүүсийн туршлага, үлгэр жишээ нь манай төлөвлөгөөт зорилтыг биелүүлэхэд хичнээн их бололцоо байгааг бодитойгоор нотлон харуулж байна. Дэргэдээ буй туршлага, гарын дорхи нөөц бололцоог дайчлан ашиглаж чадаагүй учраас ажил доголдож, амжилт ахихгүй байна гэсэн нийтлэг дүгнэлтийг тоо бүртгэл бидэнд хатуу сануулж байна. 

Шинэ таван жилийн гарааны оны хамгийн хариуцлагатай үе, манай төрөлх хайрт намын ээлжит их хурал хуралдах улирал гарлаа. Хөрс боловсруулалт, хаврын тариалалтад хөдөө аж ахуйн техникийн бэлэн байдлыг хангаж, агротехникийн шаардлагын дагуу, цаг алдалгүй чанартай тариалах, малын төлийг гарз хохиролгүй бойжуулж, хаваржилтыг сайн зохион байгуулах, барилга, байгууламж, дээр эрчимтэй ажлын гарааг эхлэх, хөдөө аж ахуй, хүнсний зорилтот Программын заалтуудыг хэрэгжүүлэх онцгой хариуцлагатай ажил бүх нийтийн өмнө тулгарч байна. Үнэн хэрэг дээрээ оюутан сурагчдын нэгэн адил хаврын шалгалт өгөхөөр, малчид, тариаланчид, барилгачид, нийт хөдөлмөрчин, коммунист бур гавшгай үйлсийн ээлжинд гараад байна. 

Аймаг, сум, байгууллага, хүн бүр социалист уралдаанд авсан үүрэг амлалтаа хэрэгжүүлж, ам ажлынхаа нэгдлийг хангаж, үйлдвэрлэл, ахуйн бүх хүрээнд улс төр, хөдөлмөрийн өндөр идэвх өрнүүлэх цаг хэдийнэ боллоо. Ялангуяа оны эхний улиралд доголдсон үйлдвэр, аж ахуйн газрууд, тухайлбал, төл олныг хорогдуулсан Өмнөговийн Баяндалай, Гурвантэс, Сэврэй, Сэлэнгийн Цагааннуур, Ерөө зэрэг сумд, үнээ гүүний хээл хаялт ихэссэн Архангай, , Өвөрхангай, Ховд аймаг, түүхий эд бэлтгэлийн төлөвлөгөөт нэр төрлийг биелүүлээгүй Булган, Сэлэнгэ, аймаг, төвлөрсөн бэлтгэлд тушаах сүүний төлөвлөгөө тасалсан Зүүнбүрэн, Дархан, Улаантолгойн сангийн аж ахуй, кондицид тохирохгүй үр бэлтгэсэн Угтаал, Баянцогт, Архуст зэрэг сангийн аж ахуй, борлуулалтын төлөвлөгөөг гурван сар дараалан биелүүлээгүй Эрдэнэт хотын материалтехникийн хангамжийн удирдах газар. зэрэг тодорхой нэр хаяг бүхий байгууллагууд тэдгээрийн удирдлага ноцтой дүгнэлт хийж ужиг дутагдлаа арилгах хэрэгтэй байна. Төлөвлөгөөт зорилтоо биелүүлсэн газрууд ч амжилтдаа сэтгэл цадаж тайвшрах үндэсгүй гэдгийг төлөвлөгөө нь зуун арван дөрөв гаруй хувиар биелсэн барилгын салбарт, эсвэл Хөнгөн, хүнсний үйлдвэрийн Яамны зуугаас дээш давсан хувийн цаана чанарын нэгдүгээр ангийн бүтээгдэхүүн үйлдвэрлэх төлөвлөгөө тасарсан ноцтой үзүүлэлт нуугдаж байна. 

Төлөвлөгөөний гүйцэтгэлийг гаргах, ажилд дүгнэлт хийхдээ хуучирсан заншлаараа өнгөрсөн үетэй жишиж, хөгжлийн зүй тогтлын дагуу гарах ёстой өсөлтийг ололт мэтээр дүрслэх эсвэл үнийн дүнд тайвшрах нь ажилд амарлингуй хандах, сэтгэлээ хуурахад хүргэдгийг намын байгууллагууд онцгой анхаарч, ажил төрлийг ямагт хүрвэл зохих өндөрлөг, ирээдүйтэй жишиж, байнга дайчин давшингуй ажилладаг сэтгэхүйг хамт олны дотор төлөвшүүлэх нь чухал байна. Ийм ажил хэрэгч уур амьсгалыг бий болгон, бүх нийтийн идэвх чармайлтыг дайчилж намынхаа их хуралд бодитой шинэ өндөр үр дүн, амжилтыг рапортлахын төлөө шамдан ажиллацгаая. 

