№271 (16234)
1985 ОНЫ АРВАН НЭГДҮГЭЭР  САРЫН 10.
Нам, ард түмний дуу хоолой

Монгол ардын хувьсгалын удирдагч, ард түмний аугаа их хүү Д, Сүхбаатарын үндэслэн байгуулсан манай хувьсгалт хэвлэлийн алтан хараацай болсон << Монголын үнэн >> сонин анхныхаа дугаарын магнайд " Ард олны чөлөө эрх дэлхий дахинаа наран мэт бадран, Монгол улсын язгуур үндэс эрдэм соёл нь дэлгэрэн мандах болтугай >> гэж бичжээ. Одоогоос 65 жилийн өмнө харанхуй бүдүүлэг дарлагдан зовж байсан Монгол оронд хувьсгалт ухамсрын гэрэл гэгээ болон цацарсан << Монголын үнэн >> сонин Ардын хувьсгалын жинхэнэ дуу хоолой нь, Монгол орныг хувьсгалт ёсоор өөрчлөн социализм байгуулах гайхамшигтай түүхэн үйлсийн он дарааллын бичиг, манай төрөлх нам, ардын засаг, хөдөлмөрчин түмний үнэнхүү индэр нь болж ирлээ. Монголын хувьсгалт хэвлэлийн эхийг тавьсан тэрхүү түүхт оноос хойш улиран одсон жилүүдэд манай оронд эдийн засгийн өргөн далайцтай өөрчлөлтийн хамтаар соёлын хувьсгал болж, өргөн олон нийтийг хамарсан хэвлэл, мэдээллийн бүхэл бүтэн систем бүрэлдэж, МАХН, ардын засгийн байнгын халамжийн ачаар намын үзэл суртлын дайчин зэвсэг, улс орны соёлын зүйрлэшгүй том ололт болтлоо өсөж хөгжлөө. 

Өнөөдөр манай оронд нэг удаад 1, 6 сая гаруй сонин, сэтгүүл хэвлэгдэж, нэг айл дунджаар 45 төрлийн хэвлэл захиалан уншиж, нийт өрхийн ер гаруй хувь радио өргөн нэвтрүүлэг сонсож, долоон айл тутмын нэг нь телевизийн нэвтрүүлэг үзэж байгаа юм. МАХН-ын өдөр тутмын удирдлагаар манай хувьсгалт хэвлэл хөдөлмөрчин олон түмнийг марксизм, лениннизмийн ялан мандагч үзэл санаа, пролетарийн интернационализмын зарчмаар хүмүүжүүлэх, нам, ард түмний ган бат холбоог улам бэхжүүлэх, аугаа их Зөвлөлт Холбоот Улс, социалист хамтын нөхөрлөлийн бусад оронтой интернационалч найрамдал, ах дүүгийн нягт хамтын ажиллагаагаа зүйл бүрээр хөгжүүлэх үйл хэрэгт ихээхэн хувь нэмэр оруулж ирсэн юм. 

Намын улс төр, эдийн засгийн бодлогыг хэрэгжүүлэхэд олон түмнийг уриалан зоригжуулж, тэргүүн туршлага, дэвшилттэй арга барил, хөдөлмөрийн үлгэр жишээч амжилтыг сурталчлан дэлгэрүүлэх, нийгмийн үйлдвэрлэлийн үр ашиг, хөдөлмөрийн бүтээмж, ажлын чанарыг дээшлүүлэх, арвилан хэмнэх журмыг газар сайгүй нарийн чанд сахих, аж ахуйн дотоод нөөц бололцоог илрүүлэн улам бүрЭн дүүрэн ашиглах зэрэг гол гогцоо зорилтуудыг хэрэгжүүлэхэд хөдөлмөрчдийг дайчлах, үүний хамт манай урагш давших хөдөлгөөнд саад болж байгаа аливаа дутагдлыг намч, зарчимч ёсоор шүүмжлэн арилгахад нам, хөдөлмөрчин түмэндээ тусалж, шинэ хүнийг тал бүрээр хүмүүжүүлэх үйлсэд чухал үүрэг гүйцэтгэх эрхэм зорилгоо манай хэвлэл, мэдээллийн байгууллагууд хэлбэрэлтгүй биелүүлэхийн төлөө мэрийж байдаг юм. 

Бүх төрлийн зэвсэглэлийг хязгаарлах, улмаар хорогдуулах, дайн гарах аюулыг сэрэмжлэн зайлуулах, нийгмийн өөр өөр байгуулалтай улсууд энх тайвнаар зэрэгцэн орших ленинч зарчмыг хэрэгжүүлэх талаар аугаа их ЗХУ, социалист хамтын нөхөрлөлийн орнууд, түүний дотор манай нам, засгийн явуулж байгаа энх " тайванч гадаад бодлогыг сурталчлах, дайны хэнээтнүүдийн ялт ажиллагаа, империалист болон жанжлагч харгис суртал нэвтрүүлгийн гүтгэлэг, дайралтыг тухай бүрт нь няцаан, дайчин давшингуй тэмцэл хийсээр ирсэн уламжлалаа монголын хувьсгалт хэвлэлийн алба цаашид ч тууштай баримталж, нийтлэл, нэвтрүүлгийнхээ нэг чухал сэдэв болгосоор байх болно. Өнөөдөр манай нам, ард түмэн энхрий хайрт МАХН-ынхаа XIX их хуралд улс төр, хөдөлмөрийн өндөр идэвх, өрнүүн эрч далайцтай бэлтгэж байна. Намын Төв Хорооны X бүгд хурлаас МАХН-ын ээлжит XIX их хурлыг хуралдуулах шийдвэр гаргаж, БНМАУ-ын Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программыг баталснаас гадна нөхөр Ж. Батмөнх, М. Горбачев нар Москвад уулзаж, БНМАУ, ЗСБНХУ-ын Эдийн засаг, шинжлэх ухаан, техникийн хамтын ажиллагааг 2000 он хүртэл хөгжүүлэх урт хугацааны Программд гарын үсэг зурсан онцгой чухал үйл явдлууд манан сэтгүүлчид, хэвлэл мэдээллийн ажилтнуудад бүтээл туурвилын урам зориг, хязгааргүй баялаг сэдэв, хэтийн сайхан төлөв нээж өглөө. 

Намынхаа их хуралд бэлтгэх, VII таван жилийн төлөвлөгөөт зорилтыг үлдэж байгаа хугацаанд биелүүлэх, давуулан биелүүлэх, хөдөө аж ахуй, хүнсний зорилтот Программыг хэрэгжүүлэхэд хэвлэл, мэдээллийн бүх хэрэгсэл, нам, ард түмэндээ идэвхтэй тус хүргэж нийтлэл, нэвтрүүлгийн бодлогыг чухам үүнд чиглүүлэн арга барил, бичлэгийн ур чадвараа боловсронгуй болгох хэрэгтэй. Манай ажилд ихээхэн гүнзгий нэвчсэн дутагдал, тухайлбал, аливаа үзэгдэл юмсын мөн чанарыг чадварлагаар нээн үзүүлэхийн оронд өнгөц тоочин мэдээлэх төдийгөөр хязгаарлах, хоосон гоёмсог үгээр магтан дөвийлгөх, эсвэл хурц асуудлаас тойрч мохдог, бөөрөнхий, нэгэн хэв загварын, өгөөж муутай нуршуу зүйл бичиж нийтлүүлэх дутагдлаас шийдэмгий салах хэрэгтэй байна. Улс ардын аж ахуй, соёлын болон нийгмийн амьдралын тулгамдсан чухал асуудлыг дэвшүүлэн тавих, шийдвэрлэх арга замынх нь талаар тодорхой санал гаргах, хэвлэл нийтлэлийн үг, өгүүлбэр бүрийн улс төрийн утга, уран сайхны чанарын төлөө хүлээх хариуцлагаа өндөржүүлэх, ерөнхий эрдэм, ажил хэрэг, сэтгүүл зүйн онол практикийн мэдлэгээ байнга ахиулах, сэтгүүлчийн ур чадвараа үргэлж сайжруулж, арга барилаа төгөлдөржүүлэн, бүтээл туурвилынхаа агуулгыг гүн гүнзгий, хэлбэрийг сонирхолтой, хэл найруулгыг яруу сайхан, оновчтой тод болгох, дайчин шуурхай, давшингуй ажиллах, хөдөлмөрчин олон түмний ажил, амьдралын гүнд орох, зөвлөлтийн хэвлэл, сэтгүүлчдийн асар баялаг туршлагаас өдөр тутам цуцалтгүй суралцах нь манай хэвлэл, мэдээллийн ажилтан бүрийн хойшлуулшгүй үүрэг мөн. Нийтлэл, нэвтрүүлгийнхээ мөрөөр зохиох ажлыг улам сайжруулах, уншигч, сонсогч, үзэгчдийнхээ санал бодлыг судлан ажилдаа тусгаж, эрэлт хүсэлтийг сонор соргог, ажил хэрэгчээр хүлээн авч хэрэгжүүлэх талаар идэвхтэй ажиллах нь чухал байна. 

Нийтлэлийн мөр бүхэн, радио, телевизийн нэвтрүүлэг бүр хүмүүст бүтээлч шинэ санаа төрүүлж, тэдний оюуны болон зан суртахуун, хөдөлмөрийн соёлыг дээшлүүлэхэд тус болохоор байхын төлөө, намынхаа XIX их хурлын өмнөх сурталчилгааг үр нөлөө далайцтай болгохын төлөө шамдацгаая! 

