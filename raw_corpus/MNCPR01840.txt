Оюунлаг хүн Монголын баялаг ч, Оюу толгой "Айвенхоу Майнз"-ын өмч биш

Монгол Улсын Засгийн газар "Айвенхоу Майнз" компанитай хэрэгжүүлэх гэж буй Оюу толгой төслийн Хөрөнгө оруулалтын гэрээ байгуулах ажлын хэсэг томилсон тухай мэдээлэл есдүгээр сарын 6-ны өдөр интернэтэд тавигджээ. Тэр нь "Айвенхоу Майнз"-ын хувьцаа эзэмшигчдэдээ зориулсан вэб сайтад бий. Харин энэ талаар манай Засгийн газраас албан ёсны мэдээлэл огт цацсангүй, таг чиг. Сайтад буй мэдээлэлд дурдсанаар "Айвенхоу Майнз" болон ажлын хэсгийн уулзалтууд ойрын хугацаанд эхлэх аж. Энэ явцад Хөрөнгө оруулалтын гэрээний төслийг боловсруулж, шинээр батлагдсан Ашигт малтмалын тухай хуулийн дагуу эрх бүхий сайд нарт өргөн барина гэжээ. 
Арван гишүүнтэй ажлын хэсгийг Сангийн яамны Төрийн нарийн бичгийн дарга тэргүүлж байна. Саяхан шинэчлэн баталсан Татварын багц хууль, Ашигт малтмалын тухай хууль нь Хөрөнгө оруулалтын гэрээний талаар уулзалт хэлэлцээрүүдийг сэргээх замыг засч өглөө гэж "Айвенхоу Майнз" компанийн гүйцэтгэх ерөнхий захирал ноён Жон Макен хэлжээ. Тийнхүү ажлын хэсэг байгуулагдсан нь Оюу толгой төслийн Хөрөнгө оруулалтын цогц гэрээг байгуулах үндсэн алхам боллоо хэмээн бахархсан байна. Тэд баясахаас өөр аргагүй. Хуучин Тогтвортой байдлын гэрээний зөвхөн нэрийг шинэ хуулинд сольсон. Ингээд л Оюу толгойг зарах явц эхлэв бололтой. 30 сая тн зэс, 1000 тн алтны дэлхийн зах зээлийн ханшийг тогтоовол багаар бодоход 200 тэрбум ам.доллар гэсэн. Говийн бор толгодын дор байгаа тэр баялгийг 30 тэрбум ам.доллараар худалдаж авах гээд "Айвенхоу Майнз" дайрч буй. Наймаа хийх хоёр багийн хүч асар ялгаатай. Дэлхийн уул уурхайн мэргэжлийн экспертүүд бүхий "Айвенхоу Майнз"-ын өмнөөс харах Монголын баг нэг ч мэргэжлийн хүнгүй. Энэ нь манайх ямар ч асуудлыг зөвхөн улс төрөөр харах болсны гай. Төрийн бодлого болгоё гэж улсдаа нэртэй геологич, инженер С.Авирмэд гуай санал хэлж. Түүнийг нь ойшоон үзэх, эргүүлэн судлах хүн арав хоногийн хугацаанд лав гарсангүй. Энэ өдрүүдэд Монголын хүүхдийн ордонд уул, уурхайн салбарт хөрөнгө оруулагчдын чуулга уулзалт болж гадаа нь "Миний Монголын газар шороо" хөдөлгөөнийхөн уриа, лоозон барьж тэмцсэн. Азаар тэд Засгийн газрынхаа "Айвенхоу Майнз"-ын төлөөлөлтэй байгуулсан ажлын хэсгийн тухай мэдсэн байна лээ. Чуулганд өчигдөр УИХ дахь МАХН-ын бүлгийн даргын танилцуулсан дүгнэлтэд дээрх хөдөлгөөнийхөн их эмзэглэжээ. Магадгүй, Канадын талд ашигтай шийдвэр үлдэхвий гэж. Гэсэн ч энэ хардлага оройтсон байж мэдэх. Учир нь Уул, уурхайн ассиоциацийнхан  чуулган зохиосон бүх жилүүдэд хоёр тусдаа уулзалтын хөтөлбөр гаргаж ирсэн байх юм. Нэг нь Засгийн газрын цаг нэртэй цуврал уулзалт. Ийм нууц, далд ч юм шиг өмнөх жилүүдийн олон уулзалтаар Монгол Улсын газрын хэвлийн баялгаас хүртэх ард түмний өмчийг хэдхэн хүн халааслах боломжийг олгох хуйвалдаан явагдсан байж мэдэх. Тэрхүү хөтөлбөрийг үзвэл манай Засгийн газрын төлөөлөлд Ц.Мөнх-Оргил, Д.Идэвхтэн, Сү.Батболд гээд олон хүний нэр хөвөрнө. Төрийн бус байгууллагууд гишүүдийнхээ эсвэл нийгмийн төлөө гэсэн хоёр зорилготой. Харин гишүүдийнхээ төлөө үйлчилнэ гэдгээ хаана ч тунхагладаг Уул, уурхайн ассиоциаци  энэ улсын эрх ашгийн төлөө ажиллана гэж үү. Учир нь эдний гишүүд мэдээж гадаадын хөрөнгө оруулагчид буюу ямар орд, баялаг руу орох вэ хэмээн ангуучилж байдаг гадны уул, уурхайн салбарынхан. Тэдэнтэй Засгийн газрын олон төлөөлөл, бүр өнөөх Таван толгойн лицензийн асуудалд холбогдогчид уулзах товыг хөтөлбөрт тусгасан нь хачин. Энэ хөтөлбөрийг Уул, уурхайн ассоциаци нэртэй ТББ гаргадаг. Засгийн газрын төлөөлөл хэнтэй уулзахыг ТББ шийдэж, нөгөөдүүл нь ч дуулгавартай уулзаж байгаа нь ямар нэг эрх ашгийн сонирхолтой нь холбоотой. Магадгүй, өмнөх жилүүдийн ийм уулзалтаар хэнд, хэрхэн, ямар ашигтай шийдвэрүүд гаргасан юм билээ. Тэгээд ч тэр үү энэ өдрүүдэд чуулсан уг уулзалтад манай уул, уурхайн салбарын мэргэжилтнүүд их л сэжигтэй хандаж байна. Монгол Улс хэдий муу төр засагтай, түшээд нь урваж шарвадаг ч "Айвенхоу Майнз" одоохондоо Оюу толгойг авчихаагүй байна. Оюу толгойг тэдэнд өгчихөөгүй, худалдчихаагүй байна. Харин "Айвенхоу Майнз" та Оюу толгойг авахаар бүх л хүч хөдөлмөрөө шавхаж найруулдаг жүжигтээ хүүхэд хуурах мэт ов мэхээр монголчууд бидний тархийг угаах гэж бүү оролдооч. Оюунлаг хүмүүс Монголын баялаг гэж Фрийдланд тоть шиг давтаж явсан. Монголын баялгийг оюунлаг хүмүүсээр хязгаарлах эрх, чадал хэнд ч байхгүй. Газар нутаг нь ч тэр оюунлаг хүмүүсийн өмч. Оюунлаг хүмүүстэй гэж хуураад Оюу толгойг бидэнд хамаагүй болгох гэж, эздээс нь их эрт булаан өмчлөх гэж бүү яар. Энэ үгэнд "хошгирч" Оюу толгойгоо бидний баялаг биш гэх нэг ч хүн энэ ард түмний дунд олдохгүй. Бүр нэмж оюунлаг болгохоор санаачилсан шатрын тэмцээн гээд олон зүйл чинь энэрэнгүй сайн санаа, тэтгэмж болж чадахгүй. Нэг сая төгрөгийн шагналтай шатрын тэмцээнийг АНУ-д зохиовол өөрсдийгөө доромжлуулсан шатарчид нь лав хилэгнэнэ дээ. Ойрын өдрүүдэд болж буй уул, уурхайд хөрөнгө оруулагчдын чуулга уулзалтад нэг нөхөр дэлхий даяар түгээх юмсан хэмээн санааширч өөрийн үлгэр жишээ ажлаа танилцуулав. Мозамбикчуудын газар нутгаас баялгийг нь сорсныхоо төлөө өндөр насанд тулсан эмгэнд манайхнаар бол жижигхэн ТҮЦ өгч, сургуулийн хүүхдүүдэд хичээлийн эрээн мяраан хэрэгсэл тарааж байгаа нь хөгжлийн түлхүүр, харилцан ашигтай хамтарч байгаагийн яруу тод жишээ гэнэ. Ядуу буурай орныг яаж мөлждөгийн жишээг бүтэн хоёр цаг орчим хугацаанд дэлгэв. Үүнийгээ сонгодог хувилбар болгон магтаж улмаар "Айвенхоу Майнз"-ынхан манай Оюу толгой төсөлд яг тэр загвараар эзэн суух юм гэнэ. Тэгвэл манайх тусгаар тогтносон улс. Монголчууд боловсролтой, соёлтой, туршлагатай. Тэдний дунд эрдэм чадалтай залуус бий. Латин Америк, Африкт тулгадаг жишээгээ манайд бүү тулга. Бидний газар нутгийн нэг хэсэг Оюу толгойгоор юм бүхнээ овоглохоо өнөөдрөөс эхлэн зогсоо! !! 
Б.ХАЖИДМАА
