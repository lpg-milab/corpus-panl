Хэмингуэйн Чикаго, Марк Твений Миссури, О.Хэнрийн Нью-Йорк

Гүн овгийн Г.АЮУРЗАНА Америкийн монголчууд Вашингтон Ди-Си дэх Монгол соёлын "Соёмбо" төв, Индианагийн болон Айовагийн их сургуулиудын урилгаар яруу найрагч Л.Өлзийтөгс бид хоёр АНУ-д 45 хоног аялаад ирлээ.
Хэдийгээр өнөөдөр холын Америк руу явдаг хүмүүс олон болсон ч, аян замын зарим сониноос уншигчидтайгаа хуваалцахад ер илүүдэхгүй болов уу. Аж төрж буй монголчуудынхаа тоогоор АНУ Өмнөд Солонгосын дараа хоёрдугаарт орох байх аа. 300 сая хүн амаараа дэлхийд Хятад, Энэтхэгийг удаалан III орж буй, 14 сая гаруй хууль бус цагаачтай энэ их гүрэнд албан бус тоогоор 20 шахам мянган монгол хүн амьдарч байна. Холбооны нийслэл Вашингтон Ди-Си орчимд л гэхэд 4000-аад монгол бий гэлцэх юм билээ. Баруун эргийн Сан-Франциско хавьд 2000 гаруй, төвийн Дэнвэр, Чикагод тус бүр 2000-аад монгол суурьшсан нь тооны хувьд удаална. Гэхдээ сүүлийн үед Колорадо муж-улсын хууль чангарсан тул Дэнвэрийн монголчууд илэрхий цөөрч, харин хууль бусаар ажиллаж амьдардаг гадаадын иргэд жолооны үнэмлэх авчих боломжтой Вашингтон мужийн нийслэл Сиатл руу нэлээд олноороо нүүх болсон аж. Ер нь бол харьд яваа монголчууд бие биеэ гэдэггүй, чухал мэдээллийг өөр хоорондоо дамжуулалгүй нуудаг, ихэнх нь амиа бодсон сэтгэлгээтэй нь анзаарагдаж байсан ч, Ди-Си орчмын монголчууд харьцангуй бүлэрхүү, харилцаа холбоо сайтай, монголоор гардаг өөрсдийн тогтмол хэвлэлтэй, түүгээрээ дамжуулан амьдралд хэрэгтэй бүхий л мэдээллээ солилцдог юм билээ. Эндхийн монголчуудын холбоо ч идэвхтэй ажиллаж, баяр ёслол, тэмдэглэлт ойг өргөн хүрээнд зохион байгуулдаг. Биднийг байх зуур, өдөрт хэдэн зуун мянгаар яригдах хүн үзэж сонирхдог Смитсонианы алдарт музейнүүдэд Монголыг сурталчилсан томоохон арга хэмжээний зар түгэн, Америкийн байгалийн түүхийн музейн нэг давхар Монголд зориулагдаж, орой нь өвөрмөц аятайхан тоглолт болсон юм. Дэлхийд алдартай Смитсонианы хүрээлэнд болсон уг ажиллагаа манай төр засгийн зүгээс бус, гагцхүү тэнд оршин суугч монголчуудын санаачилгаар бүтсэнийг мэдээд үнэхээр бахархсан. Тэр тусмаа тоглолтыг нь миний оюутан цагийн нөхөр Сансаргэрэлтэх найруулж, дотно анд Саруул-Эрдэнэ маань тэр том хүрээлэнгийн индэр дээрээс чухаг сонирхолтой илтгэл тавьсныг ч хэлэх үү. Ер нь Ди-Си орчимд монголчууд олноороо суурьших болсонд тодорхой учир шалтгаан байна. Ажил болон байр олох, харь нутагт хөлөө олоход нь зуучилж монголчууддаа тусалдаг хүмүүс энд бий болжээ. Сэтгүүлч Номинчимэдийн эрхлэн гаргадаг "Даяар Монгол" хэмээх сониноос дөнгөж өчигдөр шинээр ирсэн монгол залуу ажлын зар олж утасдаад маргааш нь л ажилтай болж байхыг нүдээр үзсэн. Дээр дурдагдсан "Соёмбо" төв л гэхэд эх орныхоо соёлыг АНУ-д сурталчлахаас гадна тэнд оршин суугаа монгол хүүхдүүдийг эх хэлээ мартаж, соёл түүхээ мэддэггүй хүмүүс болцгоочих вий гэсэндээ өөрсдийн хүч сэтгэлээр монгол сургууль нээх ажилдаа шамдан ороод байна. Энэ сайхан ажлыг дэмжиж тэтгэх, сэтгэлийн дэм урам өгөх монголчууд лавтайяа олдоно буй за. Америкт бие даан бизнес эрхэлж яваа залуусын "алтан хараацай" нь гэж болох, тус төвийг санаачлан байгуулагчдын нэг Ганзориг: -5-6 жилийн өмнөхтэй харьцуулахад өнөөдөр монгол хүн Америкт бараг л бэлэн юман дээр буудаг болсон. Онгоцноос буухад ажил, байр бэлэн, гагцхүү өөрөө хэрхэн ажиллахаас л амьдрал нь шалтгаална. Ийм нөхцөл бий болгохын төлөө бид багагүй зүтгэсэн шүү гэж ярьж байлаа. Ер нь АНУ-д зөвхөн хөлсний хар ажил хийдэг бус, өөрсдөө толгой даан бизнес эрхэлдэг монголчууд олширчээ. Утасны картаас эхлээд тив дамнасан тээвэр зуучлал, барилга, худалдааны бизнест амжилттай яваа залуус цөөнгүй. Холын тээврийн ачааны машины хоёр ч компани, чулуу заслын 3-4 ч компани монголчуудынх байх жишээтэй. Энд тэнд монгол эзэнтэй зоогийн газар ч олон юм. Гэхдээ монгол эзэнтэй хоолны газарт монголчууд нь л ордоггүй гэлцэх юм билээ. Яваандаа иймэрхүү зан маань арилна биз дээ. Уран бүтээлийн амжилт олзтой яваа нөхөд ч бий. Саруул-Эрдэнэ маань Ди-Си дэх монголчуудынхаа оюун санааны цөм болж, тэдний бүхий л арга хэмжээг зохион байгуулахад идэвхийлэн оролцохын хажуугаар хэл шинжлэлийг сурталчилсан олон ном бичиж хэвлүүлсэн бөгөөд одоо нэрт монголч Николас Поппэгийн дурсамжийн номыг орчуулж сууна билээ. Саруул-Эр-дэнэтэй хамтарч "Чулуун хөшөөний хос уянга" номыг бүтээлцсэн зураач Цолмон Америкийн дизайн урлагийн хамаг л мастерууд оролцсон, Нью-Хэмпшир дэх томоохон музейн чимэглэлийн уралдаанд түрүүлсэн байна билээ. Нэгэн үе "Улаанбаатар" сонинд ажиллаж байсан сэтгүүлч Алтангэрэл дэлхий даяар шагшигдсан "Da Vinci Code" романыг орчуулаад дуусч байгаа гэсэн. Тэрээр интернэтээр уйгагүй хайсны эцэст Монголын түүх соёлтой холбоотой Америкт хэвлэгдсэн олон чухаг сэтгүүл цуглуулсан байлаа. Ийм маягаар Ди-Си хавийн монголчуудынхаа аж амьдралын зах зухаас нэлээд зүйл мэдэж аваад бид замдаа гарсан. Аялах замдаа зохиолч Энхболд, яруу найрагч Билгүүн нартайгаа уулзаж баярлав. Энхболд ах маань Америк дахь монголчуудын амьдралын тухай "Казиног номхотгосон нь" хэмээх шинэ роман бичсэн, мөд Монголд хэвлүүлнэ гэж байна лээ. "Ардын эрх" сонинд цуг ажиллаж байсан Жагдагдоржийнх маань Миссурийн Коламбия хотод амьдардаг юм байна. Тэрээр авьяаслаг программчийнхаа хувьд Америкт байр сууриа нэгэнт олжээ. Вашингтоны монголчуудын холбооны тэргүүн Ивээлтийн яриагаар бол, 20 мянган долларын үнэтэй программыг Жагдаг зүгээр л өөрөө зохиогоод боловсруулчихдаг, өндөр хэмжээний мэргэжилтэн юм билээ. Эхнэр Борчулуун нь Миссурийн их сургуулийн сэтгүүлзүйн ангийг төгсөөд одоо докторантурт сурч байна. Дашрамд сонирхуулахад, Миссурийн их сургууль бол 1908 онд дэлхийн анхны сэтгүүлзүйн сургуулийг үндэслэсэн, өнөөдөр АНУ даяар сэтгүүлч бэлтгэдэг хамгийн шилдэг сургуульд тооцогддог газар. Америкийн үндэсний сонины холбоо, Эрэн сурвалжлах сэтгүүлзүйн холбоо мөн энд төвлөрдөг юм билээ. Бид Борчулуунаар замчлуулж эрэн сурвалжлах сэтгүүлзүйн холбоогоор орсон. Ердөө нэг л томхон өрөөнд суух 5-6 ажилтан нь бүхий л 5000 гаруй гишүүдээ мэдээллээр хангах үүрэгтэй аж. Дэлхийн аль ч орны сэтгүүлч эдний гишүүн болоход бүрэн нээлттэй гэж захирал нь ярьж байв. Жил бүр их хурал нь болдог, гишүүд нь АНУ-д ч, АНУ-аас гадна ч зохиогддог тэдгээр хурлуудад оролцох эрхтэй гэнэ. Америкийн боловсролын тогтолцоонд ч монголчууд хувь нэмрээ оруулж явна. Бидний найз Наранцэцэг АНУ-ын Төрийн департаментын дэргэдэх Гадаад харилцааны дээд сургуульд, эртний танил Цэрэнчунт багш маань Индианагийн их сургуульд багшилж, эх хэлээ америкчуудад зааж, монгол соёлыг түгээж явна. Энэ маягаар тоочвол тэмдэглэл маань ч сунаж өгөх нь. Зөвхөн зүүн эрэг, төвийн мужуудаар амьдарч буй зарим монголчуудын тухай л цухас дурдахад ийм байгаа хэрэг шүү дээ. Хэмингуэйн Чикаго, Марк Твений Миссури Одоогоор Америкийн монгол судлалын төв болчихоод байгаа Индианагийн их сургууль дээр бид монгол яруу найргийн гурав дахь уншлагыг хийлээ. Урьд нь Л.Дашням, Т.Галсан нар зочилж байсан бөгөөд биднийг Айовад байх үеэр Ч.Галсан Монгол нийгэмлэгт шүлэг зохиолоосоо уншсан байна билээ. Индиана хүртэл биднийг удирдан замчилсан Саруул-Эрдэнэ маань "Бороо шивэрсэн Блууминтоны шүлэгтэй үдэш" хэмээх тэмдэглэл бичиж "Цахим өртөө" сайтад байршуулсан, "Даяар Монгол" цахим сонинд өгсөн бидний ярилцлагад ч Индианагийн их сургууль, Блууминтон дахь Түвдийн соёлын төвийн тухай бишгүй дурдагдсан тул замын тэмдэглэлийнхээ энэ хэсгийг товчилъё. Блууминтон дахь Түвдийн соёлын төвийн тэргүүн Ажаа гэгээн бидний уншлагад хүрэлцэн ирсэн нь олзуурхам сайхан явдал болсныг тэмдэглүүштэй. Ажаа гэгээн Хөхнуурын монгол хүн бөгөөд Далай ламын ойр хүрээн дэх цорын ганц монгол ринбүүчий билээ. Ажаа гэгээн хэмээх нэрийн учрыг асуухад, Богд Зонховын эцгийн хувилгаан дүр гэж гэгээнтэн тайлбарлав. Манай Боржигонд ч аавыгаа ажаа гэж дууддагийг сонсоод ихэд олзуурхаж байсан. Жинхэнэ хувраг хүмүүн л ийм байдаг байх гэж сүсэлмээр энгийн, халуун сэтгэлтэй, дулаахан сайхан инээмсэглэлтэй Ажаа маань биднийг буцахад "аян замдаа хэрэглээрэй" гээд 100 доллар өгснийг нь бид нийт монголчуудад ханддаг тэр хүний элгэмсүү сэтгэлийн илрэл гэж ойлгон "эрдэмтэй хүмүүний сэтгэл шингэсэн мөнгөөр эрдэм түгээх нь л зөв буй за" гэж сэтгэн хэдэн сайхан ном худалдан авсаан. Ер нь тэндхийн монголчууд Ажаа гэгээнийг гойд мэргэн хэмээн дээдлэн шүтдэг, гэгээнтэн ч монголчуудаа байнга хүлээн авч, ном айлдаж, засал хийж өгдөг юм билээ. Түвдийн соёлын төв дээр Ажаа гэгээн сургаал айлдахад сонсохоор ирсэн америкчуудын дунд Христийн шашны лам хувцас өмсгөлөө намируулан, толгой бөхийлгөн суусан нь тун содон харагдсан. Индианад танилцсан өөр нэгэн эрхэм хүн бол нэрт монголч эрдэмтэн Кара (Хар Дорж) гуай. Танилцсан даруйдаа төрсөн жил ус асуугаад нэг маань хулганатай гэхэд, -Эрдэнийн зүйлээр бөөлжөөд байдаг эрүү цагаан хулгана жил гэдэг дээ? Уг нь бол жилийн нэр нь хулгана биш юм шүү, Америкт байдаг даа, mongoose буюу оросоор мангуста гэдэг амьтан юм. Могойг эз дийлдэг шидтэй амьтан бий. Санскрит судрын зурагт амандаа эрдэнэ зууснаар дүрсэлсэн байдаг. Түүнийг монголоор хулгана гэж орчуулаад, зургийг нь эрдэнээр бөөлжиж байна гэж ойлгожээ. Тэгээд л ийм хэлц гарсан хэрэг... гэхчилэн ярьж гарав. Үнэхээр олон талын, хосгүй мэдлэгтэй хүн юм билээ. Гудамжинд гараад л нэг навч авуутаа энэ бол ийм улиасных, тэр навч тийм хушных, Америкт тэдэн төрлийн төдөн зүйлийн мод байдаг гэхчилэн ярьдаг гэж шавь Саруул-Эрдэнэ нь хуучилсан. Биднийг буцахад өөрийн нэгэн нийтлэл дээрээ монгол бичгээр дурсгалын үг бичин, гарын үсгээ зурж бэлэглэв. Дашрамд нэгэн санааг дурдахад бид өвөр хоорондоо л бие биеэ хэдэн медалиар шагнаад хэрүүл хэлцээн болоод байдаг, гэтэл Монголын нэрийг дэлхийд биднээс илүү гаргаж яваа харь орны иргэд, монгол судлаачдаа таг мартчихдаг. Өдгөө 73 хүрч яваа Хар Дорж гуай монгол судлалын хөгжилд гарамгай амжилт гаргасан хүмүүсийн нэгэн билээ. Тэрээр манай түүх соёлын олон балархай жимийг жинхэнэ зам болтол нь хөгжүүлэхийн төлөө бүх насаараа зүтгэсэн хүн. Амьд сэрүүн дээр нь төрийн дээд одон гардуулчихад болохгүй юм бий гэж үү? Тэгээд ч манай төрөөс ийм бодлого явуулаад эхлэхээр цаашдаа гадны залуу судлаачдыг ч татах нэгэн бодлого болж болох мэт. Индиана муж-улсаас бид Илинойс руу, Америкийн хоёр дахь хот гэгддэг Чикаго руу явсан юм. Америкийн төвийн хөдөө нутаг рок-н-ролл, кантри маягийн хөгжмөөрөө зартай бол Чикаго блюз, жаазаараа алдартай. Нью-Орлеаны харуудаас угшилтай энэ урлаг хойд зүгийн Мичиган нуурын хөвөөн дэх, мөнхийн салхитай, энэ хүйтэн хотод яагаад түгэв ээ гэдэг тийм ч ойлгомжгүй асуулт биш. Дэлхийн худалдааны төвийн ихэр цамхаг нурснаас хойш АНУ-ын хамгийн өндөр байшин болсон, дэлхийд бол өндрөөрөө Малайз, Тайваньд байдаг хоёр байшингийн дараа ордог 110 давхар Сийрс тауэрын орой дээр байх Чикаго хотын танилцуулгад бичсэнээр бол хүн амынх нь бараг тэн хагасыг хар арьстнууд эзэлдэг аж. Харуудын хорооллоор явах юм бол зэвтэй том торхонд гал асааж, түүнээ тойрон элдвийн сав суулга нүдэж, бүрээ үлээж зогсоо "хүнд гарууд" бишгүй л тааралдана. ХХ зууны топ хөгжимчнөөр шалгарч асан Луис Армстронг чухамдаа ийм л гудамжинд бүрээ үлээж өссөн гэдэг. Маш сонирхолтой ийм хорооллуудаар явах нь харин хар биш арьстай хүнд тийм ч таатай зүйл биш гэлцэх юм билээ. Хулгай дээрэм ихтэй, тийм болоод ч цагдаагийн эргүүлийн машин ийм хорооллуудад мөнхөд жижүүрлээстэй байдаг. Хүргэн ах Ганбат маань биднийг ирнэ хэмээн алдарт Chicago Bulls-ын тоглолтын тийз авсан байлаа. Бидний суудал нэлээд урдуур буюу 10 дугаар эгнээнд таарсан тул Minesota Timberwolves-ын Кэвин Гарнетийг дэргэдээс нь харж, спортын тэмцээн гэхээсээ урлагийн тоглолт гэмээр шоу бүжгийг нь үзэж сонирхов. Танхимын хананд дөрвөн тамирчны дугаарыг мөнхжүүлэн өргөмжилжээ. Дээр үеийн хоёрыг нь ч мэдэхгүй юм, Майкл Жорданы 23, Скотти Пиппений ЗЗ дугаарыг танимхайран баясч суулаа. Чикагогийн өөр нэг суут иргэн бол Нобелийн шагналт зохиолч Хэмингуэй. Багадаа нэгэн романых нь өмнөх үгээс "Эрнест Миллер Хэмингуэй 1899 онд Чикагогийн ойролцоох Оукпаркад эмчийн гэр бүлд төржээ" хэмээн уншиж байсан сан. Оукпарк хэмээх багашаархан тайван хотын төвд Хэмингуэйн төрсөн гэр, гэр-музей гэсэн хоёр байшин бий. Их зохиолчийн эцгийнд ороход Хэмингуэйн намтарч Уильям Хазелгроов хэмээх эрхэм биднийг угтаж, хаанаас ирснийг асуугаад, -Wow! Хэмингуэйн гэрт анх удаа монгол хүн зочилж байна! гээд л сүйд болов. Өвгөн биднийг дагуулан явж жижигхэн шүүр, сав суулгыг хүртэл зааж элдвийн үүх түүх ярьж гарлаа. Хагас цагт үзчих музейд ийнхүү бид бүтэн хоёр цаг саатан, бараг Хэмингуэй судлаач болохоо дөхөв. Сүүлдээ бид дээд давхрынх нь унтлагын өрөөнөөс сэм гараад шатаар буун, музейн ажилтан бүсгүйг гуйж байж цоожилсон хаалгыг нь онгойлгуулаад зугтах шахам гарч, гэр-музей рүү нь яарлаа. Хэмингуэй төрсөн гэрээсээ ердөө 100 алхаад л хүрчих газарт байшин худалдаж авсан аж. Уг байшин одоо Хэмингуэйн санд харьяалагддаг. Бид их зохиолчийн эдэлж хэрэглэж байсан зүйлст гар хүрч, ихэнх зохиолоо бичсэн бичгийн машин дээр нь сууж шүлгийн мөр бичин, музейн хянагчийн нүд хариулж байгаад Хэмийн нөмөрч асан ноосон хөнжлийг нөмрөн баясацгаав. Нэг л ер бусын сэтгэгдэл төрж байсан шүү. Америкт уран зохиолыг хүн болгон мэдэрч шимтээд байхгүй ч, зохиолчдоо сайн мэдэцгээнэ. Зарим хот америк хөлбөмбөгөөр, зарим нь рок-н-роллоор, зарим нь кино урлагаар амьсгалдгийн нэгэн адил утга зохиолын өвөрмөц уур амьсгал бий болгож, түүгээрээ бахархдаг нь ч байх юм. Бараг муж болгонд тийм, уран зохиолын тусгай хот байдаг гэсэн. Гэхдээ яах аргагүй жинхэнэ утга зохиолжсон хот бол Айова сити юм билээ. Айовагийн их сургууль байрладаг энэ хотын 60 мянган оршин суугчийн 40 мянга нь оюутнууд. Монголоос нэг оюутан сурдаг, тэр нь бүр зохиолчийн хүүхэд гэж сонссон ч хэл авалцаж уулзаж амжаагүй. Биднийг урьсан Айовагийн их сургуулийн Олон улсын утга зохиолын хөтөлбөр (ОУУЗХ) нь 1960-аад оноос үйл ажиллагаагаа эхэлсэн, барууны маягийн утга зохиолын сургалт явуулдаг, маш нэр хүндтэй хөтөлбөр. Сая Нобелийн шагнал авсан, Туркийн зохиолч Орхан Памук 1996 онд мөнхүү хөтөлбөрт хамрагдаж байсан юм билээ. Биднийг очиход 20-иод орны зохиолчид байж таарсан. Өдөр бүр утга зохиолын хэлэлцүүлэг, уулзалт, ярилцлага зохиогдоно. Аойва-ситийн гол өргөн чөлөөнд Literary walk хэмээх нэг гоё гудам бий. Цардмал зам дээр зохиолч сэтгэгчдийн хэлсэн үгсээс ишлэн бичиж суулгасан, эсвэл хөгжмийн ноот шигтгэсэн ч байх шиг. Бүхэл бүтэн гудамжаар газар шагайж, уран гоё үг, шүлгийн мөр уншиж явах хэрэг гарна. Энд Prairie Lights хэмээх номын дэлгүүр бий. ОУУЗХ уг номын дэлгүүртэй нягт хамтран ажилладаг бөгөөд Америк даяар алдаршиж байгаа зохиолчдыг ч урьж уулзалт хийдэг. Жижигхэн хотын номын дэлгүүр гэхэд, биднийг байх ахархан хугацаанд АНУ-ын Үндэсний номын шагнал хүртсэн зохиолч, сүүлийн жилүүдэд гурван ч ном нь бэстсэллэр болсон зохиогч гээд хоёр ч хүний номын баяр болсон. Бэстсэллэр зохиогч нь 25 ч хүрээгүй болов уу гэмээр залуухан бүсгүй байсан бөгөөд уулзалтын дараа түүний тухай яриа болоход, ОУУЗХ-ийн захирал К.Мэррилл: -34-тэй гэхэд охин шиг л харагдаж байгаа биз? Даанч номуудад нь олигтой юм байхгүй гэж шоолов. Ер нь америкчууд хүний тухай барагтай л бол үг унагадаггүй ч, зохиол бүтээлийн талаар бол санаагаа ил шулуухан хэлчихдгээрээ манай зохиолчдоос их өөр санагдсан. Аравдугаар сарын 24-нд бидний Айовагийн уншлага болсон. Үнэхээр сайхан хүлээж авсан. Өлзийгийн шүлэг хоёр жилийн өмнө Нью-Йоркийн Circumferece: Poetry in Translation хэмээх дэлхийн яруу найргийн сэтгүүлд нийтлэгдсэнийг ОУУЗХ-ийнхөн ихэд онцгойлон зарлаж байв. Бид шүлгүүдээ эх хэлээрээ уншиж, англи орчуулгыг нь тус хөтөлбөрийн захирал өөрөө уншив. Эцэст нь бидний шүлгийг сэтгүүлд нийтлэх зөвшөөрөл авч, зурагтын бичлэг хийгээд нэвтрүүлэхийг зөвшөөрсний хариуд 400 долларын хөлс төлбөл болох уу? гэж асуух нь тэр. Яруу найргийг мөнгөөр үнэлдэггүй орноос ирсэн бидэнд энэ нь бас л гайхалтай санагдаж байлаа. Юутай ч Монголын яруу найраг дэлхийгээс хоцроогүй, магадгүй тэргүүн эгнээнд нь хөл нийлүүлж явааг биеэр мэдэрснээ уншигч танд дуулгах нь зөв болов уу. Энэ бол манай уран зохиолын тухай үнэлэлт дүгнэлт юм шүү. Хаа газрын зохиолч уран бүтээлчид гэдэг сонирхолтой улс. Бид аялж явсаар уг хөтөлбөрт хоцорч очсон бөгөөд ирсний маргааш биднийг танилцуулахад Солонгосын яруу найрагч Ким их л элгэмсэн хүрч ирээд нэр усаа мэдэлцэнгүүтээ "Өнөө орой архидах уу?" гэх нь тэр. Дээхнэ үед манай хоёр зохиолч олон улсын том хуралд оролцохоор илтгэл бэлдэж аваад л явж л дээ. Хөтөч нь нэг орой уушийн газарт аваачжээ. Тэнд нь дандаа зохиолчид цугласан байж таараад, Монголын талаар янз бүрийн юм асууж сонирхон, манай хоёр ч баахан ууж, баахан юм ярьжээ. Маргааш нь босоод костюмаа өмсөж, зангиагаа зүүгээд хуралдаа очихоор гартал "Хаачих нь вэ?" гээд гайхацгаагаад байж. "Хурал хойшлогдсон юм уу?" гэтэл өөдөөс нь "Хурал өчигдөр бааранд болчихсон шүү дээ. Та нарын илтгэл маш сонирхолтой байсан" гэцгээсэн гэдэг. Яг л түүн шиг юм болж, оройн "хурал" дээр бүгд халцгаан, "Миний найз, миний дайсан" хэмээх өвөрмөц киногоо үзүүлж хэлэлцүүлсэн Палестины кино зохиолч, найруулагч нөхөр бид хоёрыг эх орондоо уриад, Хятадын яруу найрагч өөрийн зардлаар Нанжинд амруулахаа амлаад... Өлзий Сорбонны их сургууль төгссөн киргиз бүсгүй дүүтэй, Сөүлийн их сургуулийн профессор эгчтэй болов. Ер нь яруу найрагчид иймэрхүү "албан бус ажиллагаа" буюу хундага юмны ард утга зохиолын хамтын ажиллагааны жинхэнэ яриагаа хэлэлцдэг. Зохиолчид гэдэг бие биедээ үг хэлээрээ төдийгүй харьцаа хандлагаараа дэндүү шударга ханддаг ёсоор тэнд л бид харь орны зохиолчдоос уран бүтээлийнхээ үнэлэлт дүгнэлтийг сонсов. "Шри-Лан-каас ирсэн нөхөр яруу найрагч биш байна", "Тэр бол шоучин" гэхчилэн шууд хэлцгээнэ. Нэг л нөхрөөс болоод 20-иод орны зохиолчид "Шри-Ланк ч хөөрхий уран зохиолгүй газар биз дээ" гэлцэхээ шахсан шүү. Бодууштай л юм билээ. Айовагийн хил залгаа Миссури мужийн оюуны хүрээнийхний гол бахархал нь Марк Твен гэж хэлэхэд хилсдэхгүй. Байсхийгээд л Марк Твений нэртэй ямар нэгэн газар тааралдана. Эсвэл "Хак Финн" хэмээх зоогийн газар ч юм уу, эсвэл "Том" нэртэй цогцолбор, "Сойерын зам" хэмээх авто засварын төв ч байх жишээтэй. Ханнибал хотод зохиолчийн гэр музей, тэндээс холгүй Марк Твений агуй гэж алдартай үзмэр бий. "Том Сойерын адал явдал" зохиолыг багадаа уншаагүй хүн манай үеийнхэн дотор бараг байхгүй биз. Тэнд гардаг нөгөө гайхалтай агуйг чинь одоо засаж янзлаад, гэрэл тавьж, жуулчдад үзүүлдэг үзмэр болгожээ. Үнэхээр л байгаль яаж урлахаараа ийм этгээд тогтоц бий болгодог байна аа гэмээр бишрэм сонин агуй байна. Америкчууд өөрсдөө ч их үзэх юм, нэг хүнээс 15 долларын хураамж авдаг юм билээ. -Энэ бол агуйн үнэ биш, энэ агуй уран зохиолд дүрслэгдсэний л үнэ гэж хөтөч нь ярьж байв. Ер нь АНУ байгалийн үзэсгэлэнгээр өөр ямар ч орныг дагуулахгүй байх аа. Бид Индиана орох замдаа Виржиния муж дахь Байгалийн гүүр хэмээх өвөрмөц сайхан газрыг үзсэн. Уг гайхамшигтай газрыг анх Жорж Вашингтон индиануудаас хоёр доллар 50 центээр худалдан авч байжээ. Одоо тэр гайхалтай газрыг өдөрт хэдэн зуун хүн үзэх бөгөөд нэг тасалбарын үнэ 12 доллар. Дэлхий дээр хамгийн урт, 1800 насласан мод тэнд буй. Нью-Йорк руу явахдаа Канадын хил рүү зам гажиж алдарт Ниагарын хүрхрээ рүү очсон. Зам дагуу манай Сэлэнгэ шиг том голууд байсхийгээд л тааралдах юм. Охайо муж-улсаас өөр тал газар бараг л харагдаагүй, хаа ч тэр Хөвсгөлийн Жаргалантад яваа юм шиг сэтгэгдэл төрүүлэм битүү хөвч л хөшиглөөд байх юм. Тэгсэн атлаа Америкийн хуулиар хаа ч тэр мод огтлох хориотой, хэрэглээний модоо зөвхөн импортоор оруулж ирдэг ажээ. Тийм болохоор жинхэнэ цэнхэр тэнгэр, жинхэнэ цэнгэг агаар Америкт л байна. Үүнийг үл лавшруулан өмнөх яриандаа буцан оръё. Уран зохиолд хандах хандлага, номын соёлын хувьд Америк аргагүй л "том" орон. Үндэсний хэмжээний Barnes & Noble, Borders гэсэн хоёр том номын дэлгүүрийн сүлжээ хоорондоо өрсөлдөнө. Эхнийх нь хэрэглээний бүхий л салбарын номтой, харин Borders нь нэлээд мэргэжлийн чиглэлийн номуудаа голчилдог юм шиг санагдсан. Аль ч муж-улсад номын дэлгүүр нь зөвхөн дэлгүүр биш, амрах ая тухтай орчин байдаг. Хүүхдээ тоглоомын өрөө рүү оруул- чихаад, өөрөө дуртай номоо барьж аваад, кофе захиалан буйдан дээр тухалчихаж болно. Дэлгүүр биш, уншлагын газар ч гэж хэлж болмоор. Зарим хүн буйдан сандалд унтаж, уншиж байсан ном нь газар хөсөр хэвтэж байх ч энүүхэнд. Нэг хижээл эр тавиур дээрээс завсартаа хавчуургатай ном аваад шууд хивсэн дээр сууж хавчуургатай хэсгээсээ эхлэн уншиж гарах нь тэр. Өмнө нь уншиж байгаад орхичихсон бололтой. "Арай ч дээ номын дэлгүүрийн номыг тодруулагчаар зураад уншаад байх юм" гэж Өлзий толгой сэгсэрч байсан. Вашингтон Ди-Сид бид Конгрессын номын санд зочилсон. Уг нь монгол номуудаас сонгон тус бүр 15 ширхгийг манай УТНС тийш нь илгээдэг юм билээ л дээ. Конгрессын номын сан 2-3-ыг төвдөө аваад бусдыг нь монгол судлал бүхий их сургуулиудын номын санд хуваарилдаг аж. Индианагийн их сургуулийн номын санд өөрсдийнхөө номыг хатуу хавтастай болгож тавьснаар нь авч үзэхэд сэтгэлд сайхан л байлаа. Гэвч тэр чухаг номын өргөөнд манай сум, багийн танилцуулга, өлсөх зөвлөгөө, хоолны жор мэтийн үнэ цэнгүй халтуурын орчуулгын ном нэлээд зай эзэлсэнд хар бууж л явав. Манай эрдэмтэд хичнээн олон сайхан ном бичиж байгаа билээ дээ, тэдгээрээс бараг үзэгдсэнгүй. Номын сан хөмрөгийн хувьд ч тэднийх шиг баян номын дэлгүүр ховор дог оо. Дэлгүүрийн адарт тулсан өндөр тавиурууд битүү ном бөгөөд тавиур бүрийг түшүүлэн хөнгөн шат тавьжээ. Strand-ыг хөндлөн гулд туулахад 18 бээр номон дундуур алхана хэмээсэн үг лого дээр нь байдаг. Нэг бээр буюу майл нь 1.6 км зай гээд бодоход аргагүй л номон далай байгаа биз? О.Хэнрийн Нью-Йорк Хот бүр өөрийн гэсэн байгальтай. Үгүй ээ, үгүй, цэцэрлэгт хүрээлэн, хиймэл цөөрөм, усан оргилуурыг хэлж байгаа юм биш. Усан оргилуур бүрийг оргилуур төдийхөн харагдуулахгүй гэж зорьж шийдсэн нь л хотыг орчин үеийн урлагийн ахуй орчин болгожээ. Том казинонуудын нүд булаалдан өрсөлдсөн гэрлүүд, далай тийш харсан тагттай зочид буудлуудыг чимсэн тансаг баримлуудаар Атлантик ситийн дүр төрх цогцолж байхад, Смитсонианы алдарт музей, дурсгалын цогцолборуудаараа Вашингтон Ди-Си гайхуулах жишээтэй. Ихэнх хотын төв хэсэгт Александр Калдерын баримлууд заавал байна. Тод улаан, цэнхэр, хар, шар өнгөтэй тэдгээр модерн бүтээл асар чөлөөтэй сэтгэж барьсан барилгуудтай хоршоод давтагдашгүй өвөрмөц, хотын байгалийг бүтээлцэх юм. Хотын байгалийн оргил нь яах аргагүй Нью-Йоркт сүндэрлэжээ. Бидний очсон өдөр сүнсний баярын өдөртэй давхацсан тул өвөрмөц содон баг зүүж, элдэв дүрд хувилсан улстай гудамж талбай, хоолны газар, ер хаа сайгүй, нэг алхаад л таарч байлаа. Сүнс чөтгөр, нохой муур, рок поп оддын ихэр, нүүрээ зүсэж цусаа гоожуулсан охид, чармай нүцгэн эмгэн, хөтлөлцсөн хоёр "хүүр" гээд хирдхиймээр ч, инээд хүрмээр ч үнэхээр үнэмшилтэй хувирч хөгжилдсөн америкчууд бүгд л найрсаг зантай бөгөөд, хамт зургаа авахуулж болох уу гэхэд уриалгахан, зарим нь бүр орилж хашгиран үсэрч ирээд л хөргөө татуулна. Ер нь Нью-Йорк өөрийн гэсэн өвөрмөц төрхтэйгөөрөө илт ялгарна. Хамгийн ганган хүүхэн, хамгийн ганган нохойг энд л харж болно. Нохой, муурын хувцас зүүлтийн дэлгүүрт доржпалам шигтгээтэй хүзүүвч ч байна. Сансраас харагддаг цорын ганц энэ хот таван арал дамнан оршдог ч, жинхэнэ Нью-Йорк бол ердөө л Манхэттэн юм. Манхэттэнээс гадна жуулчдад төдийгүй, Нью-Йоркийнхонд өөрсдөд нь ч явж хоноглохоос өөр хийх юм олддоггүй гэсэн үг байдаг. "Америкт нэг удаа" хэмээх сонгодог киноны хөвгүүд өсч торнисон Бронкс руу амьтны хүрээлэн л үзэх гэж, тосгон маягийн Стэйтэн-Айлэнд руу салхинд гарах гэж л явцгаадаг гэнэ. Брууклинд бид бензин авах гэж замаас гараад төөрчихсөн, Чикагогийн зах маягийн нэлээд бохир гудамжуудаар явж, сонин аялгаар ярьдаг цагаан арьстнуудтай тааралдаад байсан чинь оросууд байсан юм билээ. Эрх чөлөөний хөшөөн дээрээс Манхэттэнийг харахад л "хот" гэдэг үгний жинхэнэ утга учир, жинхэнэ гоо сайхныг олж үзэх шиг болно. Ийм зартай арлыг анх нэг голланд эр хэдэн индианаас 24 долларын үнэтэй гоёмсог чулуугаар сольж авч байсан гэдэг. Үл хөдлөх хөрөнгийн хамгийн агуу наймаа ч гэлцдэг, хамгийн галзуу луйвар ч гэдэг юм билээ. Манхэттэний гол судас Бродвэй. Арлыг нэвт явсан, бараг бүх л том өргөн чөлөөтэйгөө огтлолцдог маш урт гудамж. Шөнөдөө бол үнэхээр бишрэл төрж, нүд эрээлжлэм энэ гудамжинд Нью-Йоркийн хамаг л үзүүштэй юм болно. Дээрх чөтгөр шулмууд ч Бродвэйд л шаагилдаж байсан. Жинхэнэ хот гэдэг ерөөсөө Нью-Йорк биш, Манхэттэн ч биш, Бродвэй юм уу даа ч гэмээр. Яагаад О.Хэнрийн өгүүллэгүүд ердөө л Бродвэй, Ү өргөн чөлөөний огтлолцол хавьд өрнөөд байдгийн учрыг ч тэнд л ойлгох шиг санагдсан. Амьдралд юу ч өөрчлөгддөггүй гэдэг юутай үнэн үг вэ! Шөнө дунд Бродвэй өгсөж явахад (Америкчууд гудамжаа төвөөс эхлэн дугаарладаг тул захлах тусмаа тоо нь ихсэнэ, тиймээс төв рүү явах чигээ уруудах буюу downtown, төвөөс холдохоо uptown гэдэг), Мадисон дахь сүмийн буланд яг л О.Хэнрийн бичсэнчлэн орон гэргүйчүүд цаасан хайрцаг дэвсэж, сонин нөмрөөд унтацгааж харагдана. Зохиолчийн амьдарч асан, одоо бол зураачид, урлагийнхны гол дүүрэг болсон Чэлсид ХХ зууны эхээр хамгийн олон ядуу хүн гудамжинд хонодог байжээ. XVIII гудамжны буланд О.Хэнрийн ордог байсан кафе бий. Тэнд зохиолчийн суух дуртай ширээг мөнхжүүлжээ. Яаж сайн өгүүллэг бичих вэ гэж асуусан нэгэн танилдаа: "Давын өмнө хоолны ширээ, модон сандал, нэлээд шар цаас, хортой харандаа, бас шилэн аяга хэрэгтэй. Тэгээд лонх шотланд виски, хэдэн жүрж бэлдэх ёстой. Жүрж дуусч, лонх хоосорсны дараа бичсэн юмаа хэвлэлийн газарт явуулж болно" гэж О.Хэнри хариулсан гэдэг. Ер нь мань эр нэлээд залдаг байсан бөгөөд элэгний циррозтой мөртлөө л олсон мөнгөөрөө вискидсээр 48-тайдаа архины хордлогоор нас баржээ. Сонирхолтой нь, миний дуртай бас нэг романч Сергей Довлатов архи хэтрүүлсний улмаас 48 насандаа Нью-Йоркт нас барсан юм даг. Америк төвийн хөдөөлөг мужууддаа нэлээд арьсны үзэлтэй. Шар, хар арьстан нэг ч үгүй, амьдруулдаг ч үгүй хотууд байдаг бол Нью-Йорк ёстой "интернационалч" хот. Хүнсний ногооны зах зээлийг нь солонгосууд, сонин борлуулалтын сүлжээг энэтхэгүүд, хөлсний байруудыг япончууд эзэмшдэг гэсэн. Эндхийн хятад хороолол Америктаа хамгийн том нь. Тэгээд итали, орос, араб хорооллууд бий. Нью-Йоркийн алдарт шар таксины жолоог голдуухан египетүүд, хуучин Зөвлөлтийн иргэд мушгина. Харин Чикагод монголчууд такси их барьдаг юм билээ. Бродвэйн гайхамшиг нь театр. Театрын гэсэн бүхэл бүтэн дүүрэг бий. Нэг оройд лавтайяа 20-иод мюзикл тоглогдож байна лээ. Цаана нь хичнээн ч жүжиг, сонгодог дуурь, балет байгаа юм бэ? Бүр New-York City Opera-гийн өмнөх усан оргилууртай задгай талбайд төгөлдөр хуур тавьчихсан тоглолт хийж буйтай ч таарсан. Хүний санаанд юу л орж болно, тэр бүхнийг туршиж эрэлхийлэл хийдэг театр-студи маш олон юм. Бид Саруул-Эрдэнэ, Наранцэцэг хоёртойгоо тийм театрт очиж, нэг ирланд зохиолчийн Crestfall ("Доройтол") хэмээх жүжиг үзэв. Хэвшмэл модерн маягийн уг жүжгийг, ердөө л 80 үзэгчийг хоёр хэсэг болгон өөд өөдөөс нь харуулж суулгаж байгаад, голд нь жүжигчдээ гаргаад тоглуулчихсан. Тайз засал гэх юмгүй, гэрлийн шийдэлдээ л жаахан анхаарсан байна билээ. Жүжигчид нь үнэхээр гайхалтай, тийм жүжигчдээ хүмүүст хүргэхийн тулд зориуд тайз хөшиг хэрэглээгүй юм болов уу ч гэж бодогдсон. Театр нь дөрвөн давхар агаад, давхар бүрт нь нэгэн зэрэг өөр өөр жүжгүүд тавигдах юм. Нью-Йоркт дэлхий даяар зард гарсан Метрополитен, Гугенхайм, Мома гээд гайхамшигтай музейнууд бий. Ерөөсөө орчин үеийн урлагийн бүх сод туурвилуудыг АНУ-д үзэж болно. Жишээ нь, Мондрианы хамгийн чухал ажлуудыг бид МоМА-д төдийгүй, Айовагийн их сургуулийн музейд харсан. Их сургуулиудын музей сургалтын зорилгоор хамгийн үнэтэй зураачдын ажлуудаар ч тусгай үзэсгэлэн гаргадаг юм билээ. Америкийн орчин цагийн хамгийн үнэтэй зураач Киршенбаум цогц үзэсгэлэнг бид Айовад, францын сод мастер Анри Руссогийн бүрэн хэмжээний үзэсгэлэнг Ди-Сид Үндэсний уран зургийн галерейд үзсэн. Индианагийн их сургуулийн музейд ч гэсэн Пикассо, Дюшан, Поллакын эх бүтээлүүд "зүгээр л байж байх". Гэхдээ Нью-Йоркт гудамжаар алхахад л, Сэнтрал-Паркт очиход л музей үзэх шиг болно доо. Тэр хот өөрөө урлаг, гудамж байшингууд нь өөрөө театр юм. "Тэр их дэлгүүрт гурван мянган залуу бүсгүй ажилладаг. Нэг нь Мэйси..." гэж О.Хэнрийн нэг өгүүллэг эхэлдэг. Мэйсис хэмээх аварга том дэлгүүрийн сүлжээ Нью-Йоркт анх эх үүсвэрээ тавьсныг хурц үгтэй зохиолч ийн егөөдсөн бололтой. Бүрэн явж барна гэвэл дор хаяж долоо хоног шаардлагатай тийм дэлгүүр, тоо томшгүй хүн зөрөлдсөн замын гарц нь ч нэг ёсны шоу юм. Тэр дунд алхаж явахдаа өөрийгөө хэн билээ гэдгээ эргэцүүлж болно. Ийм эргэцүүллээ О.Хэнри "Тэнгэр баганадсан өндөр, өндөр барилгууд. Ёроолд нь хүн гээч амьтан юутай өчүүхэн!" хэмээн илэрхийлсэн удаатай. 

