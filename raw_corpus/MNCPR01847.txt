С.Баярын ам ажлын зөрүү

С.Баяр МАХН-ын дарга, Ерөнхий сайд болж гарч ирэхдээ өөрийнхөө зорилгыг "Намаа ялалтад хүргэх" хэмээн тодорхойлсон. Уг нь С.Баяр МАХН-ын даргаасаа илүү Монгол Улсын Ерөнхий сайд гэдэг утгаараа Монголынхоо төлөө  гэж дуугарах ёстой байсан байх. Харамсалтай нь  С.Баяр МАХН-ын эрх ашгийг Монголын эрх ашгаас дээгүүр тавьж байгаагаа өөрөө шууд хэлчихсэн болохоор үүнээс илүү нотолгоо хэрэггүй биз. 
Чуулганы танхимд Ерөнхий сайд болохоор түүнийг горилж зогсоход нь УИХ-ын гишүүн Б.Батбаатар, З.Энхболд нар ч эрх ашгийн эрэмбэ нь алдагдсаныг сануулж өөрт нь хэлж байгаад дэмжихгүй хэмээн эсрэг кноп дарж орхисон санагдана.   Нэг үгээр хэлбэл эсрэг кноп дарсан З.Энхболд, Б.Батбаатар нарын гишүүд С.Баяраас илүүтэй нь улс орныхоо эрх ашгийг нэгдүгээрт тавьдаг хүмүүс болохоо үүгээрээ харуулсан. С.Баярын хувьд Монгол Улсын эрх ашиг намынх нь эрх ашгаас доогуур гэдэг нь  сүүлийн үед сонгууль ойртох тусам улам батлагдах боллоо.  Тэр албан тушаалд очмогцоо  таван төгөлдөршил хэмээх зүйлийг гаргаж тавьсан. Энэ нь одоо намынх нь сонгуулийн мөрийн хөтөлбөрт тусаад явж байгаа. Төгөлдөр биш төгөлдөршил сэдсэн нь Атрын гуравдугаар аян хэмээх анхны санаачилгыг нь  Г.Баярсайхан гэх эрдэмтэн залуу үндэслэлтэй тайлбараараа  бут цохичихсоноос эхэлсэн.  Эхний амлалт ажил болж чадаагүйн жишээ энэ. 
МАХН-ын даргын төгс биш санаа төгөлдөршил болтлоо хол, ам ажил хоёр нь алд дэлэм зөрдөг гэдэг нь  дахиад л батлагдлаа. Намын мөрийн хөтөлбөрөө ная хэмжих нь холгүй бодож боловсруулсан  гэчихээд буруу хэмжсэнээ хүлээн зөвшөөрч өөр хөтөлбөр ярьж хөгөө чирч эхлэв. 
Өөрөөр хэлбэл Сонгуулийн ерөнхий хороонд бүртгүүлэхдээ авч очсон   мөрийн хөтөлбөрөөсөө өөр мөрийн хөтөлбөр ярьж ард түмний толгой эргүүлж суугаа нь бүтэшгүй төгөлдөршлийнх нь бас нэг гай юм.  МАХН хоёр хөтөлбөртэй хууль зөрчин энэ сонгуульд оролцож байгааг Сонгуулийн ерөнхий хороо ч албан ёсоор хүлээн зөвшөөрчихлөө. 
Энэ талаар  УИХ дахь Ардчилсан намын зөвлөлийнхөн Сонгуулийн ерөнхий хорооны удирдлагуудыг дуудан асуулаа. Тэд ч  хууль зөрчсөнийг нь өчиггүй баталж олон нийт, хэвлэл мэдээллийнхний өмнө үгээ хэлсэн. 
Нэгэнт хууль зөрчсөнийг нь хүлээн зөвшөөрч байгаа хойно  МАХН шүүхийн өмнө очих нь  ойлгомжтой биз. Гэвч сонгууль хаяанд ирчихээд хаалга тогшиж байгаа  үед энэ намыг сонгуульд хууль зөрчиж оролцож байгааг шүүх гэсээр байтал цаг хугацаа хожимдоно. Тэгэхээр  МАХН буруутай гэсэн шийдвэр сонгуулийн дараа л  гарч таарах гээд байна. Сонгогчид МАХН-ын хуурамч хөтөлбөрт  итгээд сонголт хийлээ гэхэд шүүх МАХН-ыг буруутай гэдгийг нь тогтоовол яах вэ гэдэг асуудал урган гарч байна. Өч төчнөөн хөрөнгө зарж байж дахин сонгууль явуулалтай нь биш. Тэглээ гэхэд МАХН ямар тэр мөнгийг нь гаргах биш. Ард түмэн бид л хуурамч амлалтад хууртаж хохирч орхино шүү дээ. Санаагаар болдог бол ард түмнийг тохуурхаж хуулийг завхруулж байгаа МАХН-д сонгуулиас өмнө л шийтгэл нь ирэх ёстой баймаар. 
Сөрөг хүчин болох Ардчилсан нам Эрдэнийн хувиа гэж мөрийн хөтөлбөртөө тусгах үед С.Баяр "Ардчилсан намын дэвшүүлж байгаа энэ санаа хэрэгжих боломжгүй. Хэрэгжлээ гэхэд  Монголын эдийн засаг нурна" хэмээн телевизээр олон нийтийн өмнө ярьж байсан. Яг тэр ярилцлага гарсны дараа хорь хүрэхгүй минут болмогц МАХН-ын Удирдах зөвлөл хуралдсан байдаг. Гэтэл тэр орой уул уурхайгаас олох ашгийг иргэддээ хувь болгон өгөх ёстой  гэж мөрийн хөтөлбөртөө тусгасан Ардчилсан намын амлалтыг бүтэшгүй зүйл мэт ярьж байсан МАХН-ын дарга тэргүүтэй Удирдах зөвлөл Эх орны хишиг гэдэг нэртэй 1.5 сая төгрөгийг ард түмэндээ өгье гэж мөрийн хөтөлбөрөө өөрчлөхөөр шийдвэр гаргасан.   Хорьхон минутад ингэж холбирч байгаа С.Баяр хоёр сарын дараа юу гэж хэлж зогсохыг хэн мэдэхэв. "Хуулиараа бол хуучин мөрийн хөтөлбөрөө дагана" гээд хулхи мөрийн хөтөлбөрт нь итгэсэн ард түмэнд хэлээд улайхгүй гүрийчихвэл яах вэ. 
С.Баярын хэлснээр Ардчилсан нам эдийн засаг доройтуулах бүтэшгүй санаа дэвшүүлсэн юм бол МАХН түүнээс илүү тоо хэлж дуугарснаараа бүр ч  дампууруулна гэсэн утга эндээс ойлгогдоод байна. Хэрэв бүтэж болох боломжтойг нь хожимдож ухаарсан юм бол санаачилж мөрийн хөтөлбөртөө тусгасан Ардчилсан нам зөв судалгаа тооцоо хийчихсэнийг нь МАХН хүлээн зөвшөөрсөн болж таарлаа. Энэ бүхнээс харахад  С.Баярын ам, ажил зөрөөд байгаа нь эхнээсээ нотлогдоод байгаа юм. Эцэст нь хууль зөрчиж хуурамч мөрийн хөтөлбөр ярьж яваа МАХН ялбал тэд биш бид л хохирох нь ойлгомжтой. 
Д.Мөнгөндалай

