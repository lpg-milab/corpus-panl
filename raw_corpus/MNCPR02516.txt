Зүрхэнд үерлэнэ, Чулуут

Нутагт минь одоо өвөл айлчилж байгаа. Наадмын маргаашнаас л намрын салхи сэвэлзээд есдүгээр сарын нэгэн гэхэд л цавцайсан цагаан хяруу дарчихсан байдагсан.
Орон хотод суугаад чамгүй олон жил улирчээ. Гэхдээ л миний хийморь нутгийнх, хүний дайтай яваа минь ч нутгийнх гэж хамтатган бодоод сурчихжээ. Монголын баруун аймгуудад зорчих их замыг дамнан байгч алдарт Эгийн даваанаас нааш үргэлжилсэн хангайн буурал уулсын хавцал дундаас түргэн урсгалт, тунгалаг уст Чулуут гол үсрэн гарч, залуу арслан адил дэвхцэн цовхчин, өндөр газрын боржин чулууг элээн элээсээр билээ. Энэ нутгийн тэнгэрлэг үзэсгэлэн хүний хүүгийн сэтгэлийг уярааж ч чадах, бардамнуулж ч чадах ажаам. Чулуут нутгийн юм бүхэн тэнгэрт ойрхон. Их догшин уулсын оргилд гарч мөрөн голыг харсан хүн ухаантай болдог гэх үг бий. Манай нутгийнхан ухаантай багтаамжтай , зочломтгойгоор хэзээнээс цуутай. Дээр үеэс монгол трансын жолооч нар баруун аймгуудад ачаа бараа хүргэхээр Эгийн давааны ирмэг нугалаанаас халшран эмээж явахад нь нутгийн хүн зон тавагтай идээ, домботой цайгаа бариад зам тосдог байсныг одоо хүртэл магтан ярилцсаар билээ. Эрдэмтдийн судлан тогтоосноор энэ нутагт 800 мянган жилийн тэртээгээс хүмүүс аж төрж ирсэн гэдэг л. Өгөөж буянтай энэ нутагт ан амьтан ой мод алив баялаг нэн элбэг учраас өнө балар цагаас хүмүүний мөр тамгалж, оршин отоглож байсан нь зүйн хэрэг биз ээ. Тиймдээ ч элэнц хуланцын ахуйн хэрэглээний багаж хэрэгсэл, чулуун зэвсгийн үеийн үнэт зүйлс илрэн олдсоор буй. Ширээ чулуу, Нуурын хоолой, Ялаатын дөрөлж, Бумбат, Тооромт, Тээл, Бүрд, Хойд, урд Мөрөн, Цахиурт зэрэг газруудад булш бунхан хиргисүүр, хадны сүг зураг тэртээх он цагийн үнэрийг тээн оршсоор л байнам. Түүнчлэн Чингис хаан Найман аймагтай дайтаж, тэднийг мөхөөхдөө өнөөгийн Чулуут, Тамирын нутгаар зорчиж морилон саатаж байсныг "Монголын нууц товчоо" Лу "Алтан товч" Рашид ад диний "Судрын чуулган "зэрэг сурвалж бичигт тов тодорхой өгүүлсэн байдаг. Энэ сайхан нутагт бурхны авралаар төрж, бурхдын дунд өсчээ гэж бодох. Хэлд орох цагаас буурай ээж минь ээзгий дэвтээж өгөнгөө "Банзрагчийн зүрхэн тарни" цээжлүүлж байсныг мартдаггүй. Нутгийн айл бүхэн бурхан тахилтай. Дор хаяж тав арван цөгцөнд зул хийгээд бэлдчихсэн байдаг юм. Орой болгон судар тэврэн гэр хотоо тойрон гороолдог нь одоо ч хэвээрээ. Хэдэн гэрээрээ цуглан маани хөгжөөх нь ямар гоё ая дантай гээч. Дөрөв таван настай жаалууд нь ч гэсэн нэг их унзад хоолойгоор чин сүжигтэй маани уншина. Хүүхдүүдийн тоглох нь ч өнөөх л сүсэг шүтлэгтэйгээ холбоотой. Хажуу айлын банхар зөнөөд үхчихлээ гэхэд хавийн хүүхдүүд нийлээд жасааг нь уншчих жишээтэй. Энэ их шүтлэг бишрэл ном судрын эх үндэс нь 20-иод хүрээ хийд, сүм дугана энэ нутагт оршиж Халхын том хутагтуудын нэг Шива ширээт гэгээний нөмөр нөөлөг бөлгөө. Нутгийн олон уулга алдахдаа ч Гэлхай, Шива ширээт минь гэнэ дээ. Мөн л энэ нутгаас 90-ээд оны эхээр "Архангайн сэлэмддэг хүү" хэмээн алдаршиж нутгийнхан "Жаахан багш " хэмээн хүндэлдэг Шагдарын Пүрэвдорж аравхан настайдаа авьяас эрдэм нь тодрон илэрсэн юм. Газар орон бүрээс аврал энэрэл хайсан түмэн олон бяцхан хүүг зорин ирж сумын төвд түүний нэртэй олон олон зам гарч байлаа.Хорт хавдартай, хэлгүй хөлгүй гээд л аргаа барсан хүмүүс бяцхан хүүгийн өөрөөс нь том шахам ирт сэлэмний дор тэргүүнээ тушааж сүслэдэг.Эдгэрлийг олж баярын нулимсаа барьж ядан буцахдаа сарын дараа бөөн хүн дагуулаад эргэн ирдэг байснаас тийм олон зам гарсан хэрэг ээ. Түмэн олонд буян болохын зэрэгцээ өөрөө ч ном эрдэмд шамдан боловсорч яваа юм, миний дүү. Энэ бол бас л бахархал санагдана. Хутаг өлзий оршсон энэ нутгаас Эрүүлийг хамгаалахын гавьяат ажилтан Балжиннямын Намбар, Монгол улсын Ерөнхийлөгч Намбарын Энхбаяр, УИХ-ын гишүүн Түнжингийн Бадамжунай, Хөдөлмөрийн баатар У.Доржпалам, Төрийн шагналт, хүний гавьяат эмч Б.Батчулуун, Төрийн шагналт зураач Ц.Цэгмид, Төрийн нэрт зүтгэлтэн Г.Болд, Д.Сэд-Очир,С.Баярбаатар,партизан О.Дашчирав,С.Гиваапил,Хөдөө аж ахуйн гавьяат ажилтан Д.Дашжоо олон алдартан төрөн гарсан юм. Чулуут сум маань хүчитнүүдийн өлгий. Миний хамгийн сайн мэдэхээр аав маань сумандаа гурвантаа түрүүлсэн Шагдар гэж хүн байлаа.Гөрөөлөх дуртай олонд хүндтэй хүн байсан юм.Аавтайгаа хамт үзсэн сумын наадам гэдэг хачин гоё. Аав маань наадмын өдөр их гоё харагддагсан. Эхнэрээрээ, мориороо, дээлээрээ гангарсан наадамчдын дунд ааваараа гоёж явжээ. Арга ч үгүй биз. Сумын наадмын од нь сумын заан юм чинь. "Миний охиноос л бөх гарна даа. Найм хүртэл нь хормойлж өсгөх юм шүү" гэж ярьдагсан. Ерөөлөөр хүү төрсөн болохоор зодогны эзэн гэж бас найддаг юм. Аавын маань аав "Дүнз" Гиваа гэж алдаршсан сайн бөх байсан гэж ярьдаг. Баруун хязгаарт Чимэд очир аваргатай хүч үзэж явсан цэргийн арслан байсан гэж нутгийн өвгөдөөс сонсож байлаа. Манай сумын уугуул урлаг судлалын доктор, профессор Г.Ринчэнсамбуу гуай нутгийн бөхчүүдийн талаар хуучлахдаа "Одоогийн манай сум буюу Сайн Ноён Хан аймгийн Цэцэн Чин вангийн хошуу дээр үеэс алдартай лам хар бөхчүүд олонтой нутаг. "Дайрдаг" Шандан, С.Түзэл, Я.Лүндэр, Ж.Бармид, Ж.Лхагвий хар Бүргэд зэрэг бөхчүүд байсан гэдэг юм. Мөн "Шар шувуу" хэмээгддэг Вандуй, "Хар шувуу" хэмээгддэг Ичинхорлоо, "Бор шувуу" хэмээгддэг Лэгцэг, гээд домог болсон бөхчүүд байсан. Ардын хувьсгал ялснаас хойш Чулуут сумаас нэг улсын арслан, таван улсын заан,улсын начин хоёр, аймгийн арслан дөрөв байдаг юм билээ. Лундаа арслан, Даран цагаан Паянгийн Ванчигжав, Ванчинсүрэн, "Жонго" Даваасүрэн, Н.Мэнтиг, Түзэлийн Зундуй, Г.Сүхбаатар нарын хүчитнүүдийн араас улсын начин П.Моломжамц сайн барилдаж байгаа даа" гэсэн юм. Түүнчлэн Далай аварга Г.Өсөхбаяр (дүүтэйгээ УН Г.Батбаяр) манай суманд наймдугаар ангиа төгсч байлаа. Түүний аав Гэлэгжамц гуай манай сумын Намын хорооны даргаар ажиллаж байсан юм. Бөхийн хорхойтон бөхөд дуртай нутгийнхан маань сайн барилдах хүүхэд битүүхэндээ хайж явдагийг мэдэх юм Би сумын төвийн хүүхэд. Нутагаа санахаар Чулуут голын модон гүүр, Цогтсүмбэр, Цогт хайрхан, сургуулийн байшин жирэлзэн өнгөрөөд хаврын орой маатаг тоглох хүүхдүүдийн чимээ, албан хаагчдын ажлаас таран гэр лүүгээ ирж буй дүр зураг, ээжийн минь тэр үед өмсдөг байсан дээлийн өнгө нь ч харагдах шиг болдог. Модтойгоо гайхуулах мэт дан шургаагаар шивээлсэн хашаатай. Айл бүхэн хуурай хар модыг хэдэн машинаар нь татан авчирч хураасан байдаг сан. Сүү хөөрүүлэх, өрөм загсаахад л хаа нэг аргал түлнэ үү гэхээс аргал түлнэ гэдэг гонжийнжоо. Говийнхонд бол сайхан бэлэн түлш харагдана л даа. Сумын төвийн хэдэн цагаан байшингийн хоёр талд дээд, доод хороолол бий. Голынхоо урсгалаар ингэж яриад хэвшчихсэн хэрэг. Бүр болиод Цээжин биенийхэн гэж нэг хэсэг нь ханхалзахад Шавийнхан гэж нөгөө хэсэг хөөрөлхдөг юм. Нэг талаар дов жалганы үзэлдээ баригдаж дууссан мэт санагдаж болох авч голын урсгалаа дагаад хоёр байтугай амьдралын хэв маяг, үзэл бодол, ахуй соёл байх шиг харагддаг. Харин биднийг нутагаа гэсэн сэтгэл, нэг нутгийнх гэсэн бахархал, Чулуут гэсэн ганц нэр үеийн үед үүрд батаар гагнан холбодог. Бас нэг онцлог гэвэл хүүхнүүд нь ажилсаг, элгэмсүү, царайлаг. Хаа газрын гоо охид дандаа нүдэнд тордог ч бүгдээрээ жигд сайхан гоо хүүхнүүд тэнд л амьдардаг юм. Чулуутын голын бүсгүйчүүд хар нүдтэй, тунгалаг цайвар царайтай, нуруулаг. Уул усны үзэсгэлэн охид хүүхнүүддээ ийн шингэснийг очиж үзсэн хүмүүс шагшиж байхыг олонтаа сонсч байлаа. Манай нутгийнхан шогч, бараг бүгдээрээ толгой холбож ярина. Өнгөрсөн жил сумын 80 жилийн ойгоор Яруу найргийн эмхтгэл гаргахад том бага, хөгшин залуу нийлсэн дөч гаруй хүний уран бүтээл орж байлаа. Нэг сумын хэмжээнд энэ нь гайхамшигтай биш гэж үү. "Дулмаа олонтой нутагт" Эгийн саарал" зэрэг ном бичсэн нэрт зохиолч Ойдовын Цэнд нутаг усныхныхаа бахархал нь. Жил бүрийн хавар зохиолчийн нэрэмжит яруу найргийн наадам болно. Сумандаа л "Болор цом "гэсэн үг . Нэг хэсэгтээ л ярих юмтай болно доо Ээжийгээ нутагт байхад "Тэнгэр өмөлзүүлэн, үүл уйлуулж ээждээ би очино. Энгэр чандалж эрчүүд уурлуулж чамдаа би очно" гэж шүлэг бичиж байлаа. Яг л үүн шиг яаран ирэх нутгийн хүүхдүүдийн хөлийн чимээ тасрахгүй ээ, Чулуутад. Хоёр жилийн өмнөөс нутгийн хэдэн залуус нийлэн холбоо байгуулж сум орны хөгжил дэвшилд хөрөнгө оруулалт хийхийг хичээнгүйлэн зорьж яваа. Сэтгэл байхад нутаг холддоггүйн илэрхийллийг тэд үзүүлээд байгаа юм Нутгаа дурсах, нутгийн хүнтэй уулзах, нутагтаа очих гэдэг жаргалтай. 22-ын товчоо өнгөрөхөд л сэтгэл хөдлөөд төмөр хүлэг ташуурдах шахам яарч хүрдэг. Нутгаасаа гарсан хүн бүхний төлөө ээж болгон дээжээ өргөж, эцэг бүхэн санаа чилээж, уулс харуулдан өндөлзөж байдаг гэдгийг хол явахдаа илүү их мэдэрдэг юм байна. Аяа. Чулуут. Сэтгэлийнхээ нөмрийг, итгэлийнхээ цагааныг чамаасаа авсан юм. Сэмбэрүүт уулсын тань бэлд хавар бүхэн очно оо. Зуд гангийн салхийг хүчит давалгаандаа хумьж Зон олныхоо сэтгэлийг тэнэгэр байлгаж хайрла. 
Яруу найрагч, сэтгүүлч Шагдарын Лхамноржмаа 
