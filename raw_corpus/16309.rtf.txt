№32 (16309)            
1986 оны хоёрдугаар сарын 6.
ЭДИЙН ЗАСГИЙН СУРГАЛТ

Манай социалист байгуулалтын эдийн засгийн үндэс, ард түмний сайн сайхан амьдралын эх сурвалж нь социалист өмчийг хамгаалан арвижуулах, хөдөлмөр, материал, санхүүгийн нөөцийг арвилан хэмнэх, түүнийг үр ашигтай ашиглах, нийгмийн хөдөлмөрийн бүтээмжийг дээшлүүлэх асуудалтай шууд холбоотой. Манай хөгжлийн амин чухал энэ асуудлыг гагцхүү хүмүүс шийдвэрлэх ёстой бөгөөд хөдөлмөрчдийн эдийн засгийн мэдлэг, боловсрол, хүмүүжлийн түвшин хэр зэрэг өндөр байхаас тавигдсан зорилтын хувь заяа хамаарна. Эдийн засгийн соёл социалист нийгэмд тооцооноос эхэлдэг учраас << Аж ахуйн тооцооны сахилгыг хатуу мөрдөж, дотоод нөөцийг дайчилж, арвилан хэмнэж, өртөг зардлыг хямдруулах. хөдөлмөрийн бүтээмжийг дээшлүүлэх, бага зардлаар их үр дунд хүрэх сонирхлыг дээшлүүлэх, боловсон хүчний бие даасан аж ахуйч сэтгэлгээг хөгжүүлэхэд чиглүүлэн, манай удирдлагын арга барилыг сайжруулах хэрэгтэн байна >> гэж нөхөр Ж. Батмөнх МАХН-ын Төв Хорооны XI бүгд хурал ( 1985 ) дээр зааж хэлсэн юм. 

Нийт хөдөлмөрчдийн эдийн засгийн мэдлэг боловсролыг дээшлүүлэх бүхэл бүтэн систем бий болж үйлдвэрлэлээс хөндийрүүлэхгүйгээр хөдөлмөрчдөд эдийн засгийн мэдлэг, боловсрол олгох ажлыг нам, олон нийтийн байгууллагын улс төр гэгээрлийн ажлын системээр болон ажилчдын мэргэжил дээшлүүлэх сургууль, механикжуулагчид, малчдын сургуулиар голлон хийж байна. Гэвч эдийн засгийн сургалт нь амьдрал, үйлдвэрлэлээс хөндий тасархай, хэлбэрдэж ор нэр болгох, ерөнхийлөн тоймлох хандлагаас тэр бүрий салж чадахгүй байгаагаас болж эдийн засгийн тодорхой мэдлэг, боловсрол олгох асуудал тухайн хамт олны өдөр тутмын амьдрал, үйлдвэрийнхэн, социалист байгуулалтын практиктай нягт уялдаагүй явж байна. Хэдийгээр эдийн засгийн сургалтын талаар зарим амжилт гарч, Говь-Алтай аймгийн Эрдэнэ, Баян-Уул, Хөвсгөл аймгийн Цагаан-Уул, Ховд аймгийн Зэрэг, Хэнтий аймгийн, Дархан, Дорнод аймгийн Дашбалбар суманд мадчдын эдийн засгийн мэдлэг, хүмүүжлийг дээшлүүлэхэд үр дүнтэй туршлага бий болж нийслэлийн арьс ширний үйлдвэрийн нэгдлийнхэн эдийн засгийн сургалт арга зүйн зөвлөлийг хоёр дахь түүхий эд, хаягдал ашиглах, өмчийн зөрчлөөс урьдчилан сэргийлэх, бүтээгдэхүүний чанарыг дээшлүүлэх, мэргэжлээ уламжлуулах ажлыг зохион байгуулах гэх зэрэг секцтэйгээр байгуулан сургалтыг үйлдвэрлэл, хөдөлмөрийн тодорхой асуудлуудтай нягт холбох санаачилга байгаа ч энэ бүхэн нь түгээмэл хэвшил болж чадаагүй байна. 

Өнөөдөр нам, улс, олон нийтийн байгууллага, хөдөлмөрийн хамт олон, хүн бүр өчигдрийнхөөс хийх, нэг том сургамж бол эдийн засгийн соёлоор доголдож байгаа явдал юм. Үүнээс болж аж ахуйч биш үрэлгэн байдал газар авч, тайлан тооцоо, хяналт шалгалтын ажил цалгардаж, фонд өгөөж буурч, эргэлтийн хөрөнгийн үр ашиг дээшлэхгүй, социалист өмч үрэгдэх, шамшигдах явдал арилахгүй байна. 

Ажилтнуудын мэргэжлийг ахиулахад тусалж, аж ахуйг эрхлэн хөтлөх чадварыг дээшлүүлэх, хөдөлмөрийн хамт олныг удирдах ажлын арга барилыг боловсронгуй болгох, хөдөлмөрийн бүтээмжийг өсгөх, үйлдвэрлэлийн тэргүүний хүмүүсийн туршлагыг дэлгэрүүлэх, шинийг санаачлагчдын хөдөлгөөнийг өрнүүлэхэд хөдөлмөрчдийн эдийн засгийн сургалтын үр нөлөө ямар байсны, цаашид яах талаар аймаг, хотын намын хороо, яам, тусгай газар, үйлдвэр, аж ахуйн газрууд нэгтгэн судалж ололтыг бататгаж, дутагдлыг дахин давтахгүйгээр ажлаа төлөвлөн зохион байгуулах шаардлагатай байна. 

Эдийн засгийн сургалтыг амьдрал, үйлдвэрлэлтэй нягт холбохын тулд тухайн хамт олны хүрээнд эдийн засгийн амин чухал асуудлуудад тулгуурлан хичээл бүрийг төрийнхөө үйлдвэрлэлийн үйл ажиллагаатай холбон аль хэсгийн ямар үйл ажиллагаанаас болж ажил үйлдвэрлэл хэвийн бус байгаад дүгнэлт хийж, сайжруулах арга замыг тодорхойлж хэлэлцэх нь чухал юм. Үйлдвэр, аж ахуйн байгууллагын техник, үйлдвэрлэл, санхүүгийн үйл ажиллагааны төвлөрсөн илэрхийлэл болсон тайлан баланс, үйлдвэрлэл санхүүгийн төлөвлөгөө, эдийн засгийн судалгааны материал, өөрийнхөө цех, тасаг, хэсгийн эдийн засгийн үзүүлэлт бүртгэл тооцоог сургалтад аль болохоор ашиглаж тэдгээрийг задлан шинжилж ярилцаж байж л бид эдийн засгийн мэдлэгээ амьдрал, үйлдвэрлэлтэй холбож чадна. Хөдөлмөр зохион байгуулалт, хөлс төлөлтийн бригадын хэлбэрийг нэвтрүүлэх, түүнийг аж ахуйн тооцоонд шилжүүлэх, социалист уралдааны үүргийн эдийн засгийн үндэслэлийг дээшлүүлэх, зардлын бүртгэл, хяналтыг сайжруулах зэрэг чухал асуудал эдийн засгийн сургалтад байраа эзлэх ёстой. 

Бүртгэл тооцооны ажилтнаас эхлээд эдийн засгийн бүхэл бүтэн алба үйлдвэр, аж ахуйн газар бүрт байгаа болохоор тэр их хүч бололцоог суртал нэвтрүүлэгт аль болохоор бүрэн дүүрэн ашиглаж бүх шатны удирдах ажилтныг татан оролцуулах нь чухал юм. 

Эдийн засгийн боловсролын системийн байдалд намын анхан шатны байгууллага, үйлдвэр, аж ахуйн газар дахь эдийн засгийн сургалт арга зүйн зөвлөлийн зүгээс байнга хяналт тавьж, хичээл бүрийг үр дүнтэй болгоход нөлөөлөх хүчин зүйлийг тал бүрээс нь анхаарч байхын хамт тийм нөхцөлийг бүрдүүлэхийн төлөө идэвхтэй ажиллавал зохино. 

Эдийн засгийн мэдлэг эзэмшиж, эдийн засгийн сэтгэлгээгээ хөгжүүлэх нь бие хүний ажлын амжилтыг арвижуулах хурдасгуур болоод зогсохгүй хамт олны хөгжлийн түлхүүр, цаашлаад улс, нийгмийн өмнө дэвшигдсэн том зорилтыг шийдвэрлэхэд зайлшгүй шаардлагатай чухал хөшүүрэг билээ. Иймээс эдийн засгийн сургалтын арга барилыг шинэ таван жилд улам боловсронгуй болгож, бүх нийтийг хамруулан, социалист байгуулалтын зорилттой нягт холбон явуулах нь намын нийт байгууллагын үзэл суртлын ажлын чухал зорилт болж байна. 

