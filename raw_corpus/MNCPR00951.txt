Монголын ноолуураас гадныхан илүү ашиг олж байна

Саяхан Монголын ноос ноолуурын холбооны Удирдах зөвлөлийн хурал болж өнгөрсөн оны ажлаа дүгнэж, ирэх оны ажлын төлөвлөгөөг баталжээ. Тус холбооны Ерөнхийлөгч, УИХ-ын гишүүн Д.Ганхуягтай ноос, ноолуурын тулгамдсан асуудлаар ярилцав.
-Ноос ноолуурын холбооны хурал болж өнгөрчээ. Ирэх онд ямар ажил хэрэгжүүлэхээр төлөвлөсөн бэ? -Энэ салбарын үндэсний үйлдвэрлэгчдийг төрөөс дэмжиж ирсэн бодлогыг шинэчлэх үе иржээ. МАА-н гаралтай түүхий эдэд тавих экспортын татварыг нэмэгдүүлэх талаар ҮХЯ, Засгийн газраас өргөн баригдсан хуулийн төсөл УИХ-ын энэ чуулганы хугацаанд хэлэлцэгдэнэ. Энэ хуулийн төслийг батлуулах дээр Монголын ноос ноолуурын холбоо МННХ идэвхтэй ажиллахаар болсон. 1997 оноос өмнө дотоодын зах зээл дээр боловсруулаагүй ноолуурын үнэ 12 орчим мянган төгрөг байсан. Энэ үед 30 хувиар тооцож ноолуурын түүхий эдийн экспортын татварыг дөрвөн мянган төгрөгөөр тогтоосон. Энэ нь цаг үеэ олсон шийдвэр байсан. Тухайлбал, сүүлийн есөн жил дотоодын зах зээл дээр хангалттай өрсөлдөөн бий болсноор түүхий эдийн үнэ нэг кг нь 30 мянган төгрөгөөс доош ороогүйгээр барахгүй хялгас ялгасан ноолуурын дэлхийн зах зээлийн үнэтэй шууд уялдан түүхий эдийн үнэ хэлбэлзэж иржээ. Гэвч өмнөх 1997 оны хуулиар дээр өгүүлсэн хангалттай үр дүн гарсан ч хуулийн хэрэгжилт сул, хуульд өөрчлөлт оруулалгүй хугацаа алдсан зэргээс хамааран энэ салбарын байдал хүндэрч байна. Тухайлбал, "Монголын ноолуураар гадныхан илүү их ашиг олж байна. -Чухам яаж? -Үүнийг хялбархан баталж болно. 2005 оны байдлаар жил бүр бэлтгэгддэг 3800 тн орчим түүхий ноолуурын гуравны нэгийг буюу 1200 тн орчим ноолуурыг л "Говь" ХК, "Гоёо" ХХК, "Буян" ХХК, "Ээрмэл" ХК, "Сор кашмир" ХХК зэрэг Монгол Улсын иргэний 100 хувийн хөрөнгө оруулалттай аж ахуйн нэгжүүд хялгас ялгасан ноолуур ба сүлжмэл бүтээгдэхүүн үйлдвэрлэж дотоод, гадаадын зах зээл дээр борлуулж байна. Үлдсэн 2600 тн түүхий ноолуурын 350 тн орчим дөрвөн мянган төгрөгийн экспортын татвартайгаар гадагш гарч, мөн 200-300 тн нь боловсруулсан ноолуур нэрээр усаар угаагдаж татваргүйгээр гадагш гарч, дээр нь дахиад дунджаар 45О тн орчим түүхий ноолуур хаашаа орсон нь мэдэгдэхгүй болж, 1300 тн орчим ноолуурыг 50-иас дээш ихэнх нь 100 хувийн гадаадын хөрөнгө оруулалттай ААН-үүд бараг бүгдийг нь хялгас ялгасан ноолуур болгож татваргүйгээр өөрийн орон руугаа экспортлон Made in China, Italy гэх мэт брэндээр бэлэн бүтээгдэхүүн болгож дэлхийн зах зээлд өндөр үнээр борлуулж байна. Иймээс энэ байдалд хариулт өгөх үндэсний үйлдвэрээ хамгаалах төрийн бодлого зохицуулалт энэ салбарт шаардагдаж байна. Энэ нь бараг одоогийн байдлаар УИХ дээр хэлэлцүүлгийн шатанд байгаа МАА-н гаралтай түүхий эдийн экспортын татварын хувь хэмжээг өөрчлөх тухай хуулийн төслийг батлах явдал гэж хэлж болно. -Ноос, ноолуурын салбар дахь гол өрсөлдөгч Хятад улсын төр, засаг үндэсний үйлдвэрээ ямар бодлогоор дэмжиж ирсэн юм бол? -Энэ салбар дахь дэлхийн зах зээл дээрх манай гол өрсөлдөгч бол өмнөд хөрш. Өмнөд хөршийн төр, засаг түүхий эд үйлдвэрлэгч малчид, бэлэн бүтээгдэхүүний үндэсний үйлдвэрлэгчдээ харилцан ашигтай хамтарч ажиллах цогц бодлого зохицуулалтыг байнга явуулж ирсэн гэдэг. Тухайлбал, малчид нь малын хөлийн татвар төлдөггүйгээс гадна газар ашиглалттай холбогдсон аливаа түрээс, татвар байхгүй байна. Мөн үндэсний үйлдвэрлэгчдээ бүтээгдэхүүнээ экспортолсон тохиолдолд НӨАТ болоод гаалийн татварын тодорхой хувийн хөнгөлөлт үзүүлж буцаан олгодог эрхзүйн орчин саяхныг хүртэл үйлчилж байсан. Түүнээс гадна түүхий эдээ худалдан авахад нь зориулж санхүүгийн хямд үүсвэр буюу хөнгөлөлттэй зээлээр дэмждэг. Энэ бүхнээс өмнөд хөршийн төрийн зүгээс энэ салбарын үндэсний үйлдвэрээ хамгаалах, үндэсний нийтлэг эрх ашгаа чамбай тооцсон бодлого явуулж ирсэн. Ингэснээр өмнөд хөршийн ноолууран бүтээгдэхүүн дэлхийд нэрд гарч манай ноолуураас дэлхийн зах зээл дээр 15 орчим ам.доллараар илүү үнэтэйгээр борлогдох болсон. Үүнийг МАА-г хөгжүүлэх болон үндэсний үйлдвэрээ хамгаалан хөгжүүлэх үйлдвэрлэл, эдийн засаг, мөнгөний зэрэг бодлогуудаа цогцоор нь шийдэж чадсаных гэж хэлж болно. Ингэснээр ноолуурын ихэнх нь цагаан болж, чанар нь сайжирсан. Өмнөд хөршийн манайхаас өндөр үнэтэй борлогдож байгаа хялгас ялгасан ноолуурт манайхаас очсон ноолуурын чанартай нь ордог, үлдсэн чанар муутайг нь тэд Монголын ноолуур гэж хямдхан борлуулдаг гэж зарим хүн ярьдаг, энэ нь ч үнэний ортой байж магадгүй. -Өмнөд хөршийн худалдаачид нэг кг түүхий ноолуурт дөрвөн мянган төгрөгийн экспортын татвар төлдөг ч, манайхны хэлдэг үнээс ноолуурыг илүү үнэлж авч чадна гэсэн үг үү? -Яг тийм. Монголд өмнөд хөршийн худалдаачид ойролцоогоор 15-18 орчим мянган төгрөгөөр илүү үнээр авах бодит боломж бий. Дээр нь эртхэн шиг манай арилжааны банкинд мөнгөө авчраад хүүлчихвэл бүүр гаарч өгөх нь тодорхой. Энэ үнийг л Монголын үндэсний үйлдвэрийг дампууруулах үнийн хэт хөөрөгдөлт гэж яриад байгаа юм. Иймээс хуулийн төсөлд түүхий ноолуурын экспортын татварыг 1 кг-д 10 мянган төгрөг, хялгас ялгасан ноолуурынхыг 5000 төгрөг гэж салбарын яам нь тусгасан байх. Энэ бол салбараа бизнес, үйлдвэрийг мэддэг салбарын сайдтай байсны ач гэж хэлж болно байх аа. Бас нэг зүйлийг нэмж хэлэхэд манай үндэсний үйлдвэрлэгчид эргэлтийн хөрөнгөө банкнаас 2006 оны байдлаар гэхэд л жилийн 20 орчим хувийн өндөр хүүтэйгээр зээлсэн байна. Ийм байхад үйлдвэр эрхэлнэ гэдэг бол хүнд л дээ -Хуулийн төсөл батлагдлаа гэхэд ямар үр дүн гарах вэ. Ноолуурын өнөөдрийн хүрсэн ханшнаас үнэ нь буурах уу? -Хэрэв энэ салбарт төрийн бодлого зохицуулалтыг одоо л өөрчлөхгүй бол наймаанд найз байхгүй гэдэг шиг үндэсний үйлдвэрүүд хаалгаа барьж, гадныхан эдгээр түүхий эдийн үнийг тодорхойлж, нэхийний үнэтэй адил дуртай үедээ үнээ нэмээд дургүйгээ хүрэхлээр хог шороо шиг хямдхан авдаг болно. Ноос, ноолуурын салбарын тухайд экспортын татварыг зохистой нэмэгдүүлчихвэл нэгэнт хагас боловсруулах үйлдвэрийн хүчин чадал бий болсон тул дотоодын хангалттай өрсөлдөөнөөр түүхий эдийн үнэ дэлхийн зах зээлийн үнэтэйгээ шууд хамааралтай хэлбэлзэж 30 мянгаас буурахгүй. Хэрэв энэ хуулийн төсөл батлагдвал ч Монголын ноолуурын ихэнх нь дотооддоо боловсрогдон хялгас ялгасан ноолуур улмаар утас, бэлэн бүтээгдэхүүн болж энэ нэмүү өртгийн орлого тэр хэмжээгээрээ эндээ үлдэх юм. Энэ орлогын хэмжээ доод тал нь 30 орчим сая ам.доллар болно. Одоогийн байгаа 7000 орчим байнгын ажлын байр 2-3 дахин нэмэгдэнэ. Цаашдаа гадныхантай хамтарч ноолуураараа даавуун костюм хийгээд дэлхийн зах зээлд борлуулж эхэлбэл бүүр гарч өгнө л дөө. Нөгөө бидний авдаг 500, 1000, 1500... ам.долларын үнэтэй костюмаа эндээсээ авч тэр орлого нь Монголдоо орно гэсэн үг л дээ. Энд хүрэх юм бол нэмүүц орлого хэдэн зуун саяд хүрч, байнгын ажлын байр хэдэн арван мянга болно. -УИХ-аар хэлэлцэгдэж байгаа хууль батлагдахын ач холбогдол тийм байдаг байж. Өөр энэ салбарт төрөөс дэмжлэг авах юу байна. -Хэдэн асуудал байгаа. Энэ бүгд Засгийн газар болон хуулийн хэрэгжилтэнд хяналт тавих үүрэг бүхий төрийн байгууллагуудтай холбоотой. Түүхий эдийн хууль бус экспортонд тавих хяналтыг улам сайн болгох хэрэгтэй. Гадны иргэн тухайлбал өмнөд хөршийн дурын хүн ноолуур авна гээд мөнгө тэврэн энд тэндгүй явж байна. Ингэж болохгүй. Монголчууд гадны оронд ингэвэл баларна шүү дээ. Өнгөрсөн онд батлагдсан татварын багц хуулинд заасны дагуу Засгийн газраас баталсан "Тэргүүлэх ач холбогдол бүхий салбар"-ын жагсаалтанд утас үйлдвэрлэх ээрэх болон гүйцэтгэн боловсруулах үйлдвэрийг оруулбал дээр бичсэн зорилт хурдан биелэгдэнэ. Манайд байгаа гадны 50-иас дээш ихэнх нь 100 хувийн хөрөнгө оруулалттай үйлдвэрүүдийг манай үндэсний үйлдвэрлэгчтэй адил хэмжээний түүхий эд авч хялгас ялгасан ноолуур экспортолж байгаа мөртлөө төлж байгаа татвар, бий болгож буй байнгын ажлын байр зэрэг үзүүлэлт нь харьцангуй доогуур гэж яриад байгаад холбогдох байгууллага нь мониторинг хиймээр байна. Тэгээд холбогдох арга хэмжээг авах шаардлагатай. Өмнөд хөршийн түүхий эдээр хийсэн хольцтой утас импортлогдон "Монголд үйлдвэрлэв" гэсэн бүтээгдэхүүн болж манайд худалдааны хөнгөлөлт үзүүлж буй Европын холбоо, АНУ-ын зах зээлд гараад байна гэх боллоо. Энэ нь нөгөө хялгас ялгасан ноолууртай адилхан цаашид манай 100 хувийн ноолууран утас улмаар бэлэн бүтээгдэхүүнийг дэлхийн зах зээл дээр өөрийнхөөсөө тодорхой хувиар хямд борлогддог болгох гэсэн гол өрсөлдөгчийн дундын зайны тактик байж болзошгүй байна. МҮХАҮТ гарал үүслийн гэрчилгээндээ хурдхан арга хэмжээ авч, импортын утсанд гаалийнхан хяналтаа тавих цаг нь ирсэн бололтой. 
Ж.Сандагдорж

