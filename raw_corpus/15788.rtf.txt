№ 139  (15788)     
1984 ОНЫ ЗУРГАДУГААР САРЫН 10.
ЗОХИОЛЧ

Өнөө үеийн хүний өдөр тутмын аж төрөл, баяр баясгаланг дуу хөгжимгүйгээр сэтгэх боломжгүй юм. Ийм ч учраас хөгжмийн уран бүтээлчийн нийгмийн үүрэг өндөржиж, түүний бүтээлийн нийтийн далайц улам өргөжиж байна. 

Социализм байгуулагч шинэ хүнийг уран бүтээлдээ магтан дуулж, хөдөлмөрчдийг коммунист ёсоор хүмүүжүүлэх үйлсэд манай хөгжмийн уран бүтээлчид нэр төртэй хувь нэмэр оруулж байгааг МАХН-ын Төв Хорооноос Монголын хөгжмийн зохиолчдын IV их хуралд ирүүлсэн баярын бичигт өндөр үнэлсэн билээ. 

Сүүлийн зургаан жилд манай хөгжмийн уран бүтээлийн төрөл зүйл олширч, түүх хувьсгал, орчин үеийн аж байдлын сэдэвтэй олон бүтээлээр баяжлаа. Энэ хугацаанд манай хөгжмийн зохиолчид арав шахам симфони, 50 орчим симфони найраглал, удиртгал, сюит, арав шахам дуурь, бүжгийн жүжиг, 30 орчим оратори, магтуу, олон зуун нийтийн дуу туурвижээ. 

Хөгжмийн зохиолч С. Гончигсумлаа, Ц, Нацагдорж, Г.Цэндорж, Б. Шарав нарын симфони, Э. Чойдог, 3. Хангал нарын бүжгийн жүжиг, Д.Бадарч, Д. Лувсаншарав нарын магтуу, 3. Батсүх, Д. Баттөмөр, Л. Мөрдорж зэрэг хөгжмийн олон зохиолчийн нийтийн дуу манай хүмүүсийн сонсох, дуулах дуртай бүтээл болжээ. 

Монголын хөгжмийн зохиолчдын шилдэг бүтээлүүд өнөөгийн шинэ хүний оюуны ертөнцийг улам баян дэлгэр, өргөн утга агуулгатай болгож, тэдний улс төр, хөдөлмөрийн идэвхийг дээшлүүлэхэд шууд нөлөөлж, социализм, коммунизмын бүтээн байгуулалтын ялалтад итгэх итгэлийг нь бататган шинэ шинэ амжилт өөд уриалан дуудаж байна. 

Сүүлийн жилүүдэд хот, хөдөөд мэргэжлийн урлагийн байгууллага олширч, мэргэжлийн хөгжимчдийн эгнээ өргөжив. Энэ нь хөгжмийн зохиолчийн бүтээл туурвилыг сурталчлан дэлгэрүүлэх индэр улам өргөжиж байгаагийн баримт юм. 

Гэвч хөгжмийн зохиолчдын зарим бүтээл өнөөдрийн сонсогчдын эрэлт хэрэгцээг бүрэн хангаж чадахгүй байна. Энэ нь юуны түрүүнд хөгжмийн уран бүтээлийн төрөл зүйлийг жигд хөгжүүлэхэд Монголын хөгжлийн зохиолчдын эвлэлийн хороо, хөгжмийн зохиолч, хөгжим судлагчид системтэй бодлого боловсруулан ажиллахгүй байгаатай холбоотой. Үндэсний дуурь, бүжгийн жүжиг, хошин болон инээдэмт дуурь, хөгжимт драм, нийгэм улс төрийн сэдэвт симпонийн бүтээл, үлээвэр найрал болон цөөхүүл хөгжмийн бүтээл, нийтийн дууны чухал төрөл болох шог хошин дуу, жагсаалын дууны талаар дорвитой бүтээл ховор байна. Түүнчлэн хүүхдийн хөгжмийн бүтээлийн төрөл зүйлийн талаар ч ингэж хэлж болно. 

Зарим хөгжмийн зохиолч, ая зохиогчид тулга тойрсон сэдвээр хэт хөөцөлдөж, ур хийц муутай үлбэгэр бүтээл гаргаж байна. Энэ нь хүмүүсийн, ялангуяа өсвөр залуу үеийнхний гоо сайхны хүмүүжил, уран сайхны соёлын өсөлтөд муугаар нөлөөлөхөд хүрч байна. Хөгжмийн зохиолчдын байгууллага хөгжмийн зохиолч, , хөгжимчдийн уран чадварыг цуцалтгүй дээшлүүлэн, зохиолын бүх төрөл зүйл, хэлбэрийг эрчимтэй хөгжүүлэх, хөдөлмөрчдийн гоо зүйн боловсролыг ахиулж, урлаг, үйлдвэрлэлийн холбоог улам бэхжүүлэх арга хэмжээг дэс дараатай авбал зохино. Гагцхүү ийм замаар манай социалист бүтээн байгуулалтын ололт, өнөөгийн шинэ хүний дүрийг хөгжмийн урлагт тал бүрээс нь өргөн дэлгэр нээн үзүүлэх ёстой. Үүний тулд хөгжмийн уран бүтээлчид хөдөө явж, үйлдвэрлэлийн гүнд орж, хүмүүсийн амьдрал, ажил үйлстэй гүнзгий танилцах, тэдний хүсэл бодлыг нарийн судлах ажлыг өргөжүүлэх хэрэгтэй. 

Өдрөөс өдөрт өсөн нэмэгдэж байгаа хөдөлмөрчдийн соёлын түвшин, оюуны эрэлт хэрэгцээг хангаж чадахуйц уран сайхны чанартай бүтээл туурвилыг олшруулах шаардлага өсч байна. Энэ шаардлагын үүднээс уран бүтээлчид өөрсдийн онол, улс төрийн боловсрол, мэргэжлийн ур чадварыг тууштай дээшлүүлэх, залгамж залуу халаагаа өсгөн хүмүүжүүлэх, тэдэнд ахмад тэргүүний уран бүтээлчдийн арга туршлагыг сургаж эзэмшүүлэх явдал чухал юм. Монголын хөгжмийн зохиолчдын эвлэлийн хороо, түүний дэргэдэх намын байгууллага хөгжмийн урам бүтээлчдийн урлан туурвих бололцоо нөхцөлийг сайжруулах, тэдэнд нийгмийн захиалга, даалгавар өгч, шилдэг шинэ бүтээл гаргахад чиглэсэн тодорхой арга хэмжээ авч хэрэгжүүлэх хэрэгтэй. 

ЗХУ болон социалист хамтын нөхөрлөлийн бусад орны хөгжмийн зохиолчдын байгууллага, уран бүтээлчидтэй нягт хамтран ажиллаж, тэдний баялаг туршлагаас бүтээлчээр суралцах ажлыг өргөжүүлэх нь хөгжлийн уран бүтээлчдийн мэргэжил дээрээ өсөх, уран чадвараа дээшлүүлэх, ургуулан бодож, сэтгэх хүрээгээ тэлэхэд чухал ач холбогдолтой юм, 

Монголын хөгжмийн зохиолчдын эвлэлийн хороо уран бүтээлчдийн бусад эвлэл, холбоодтой тогтоосон хамтын бүтээлч ажиллагааг улам гүнзгийрүүлж, манай нийт уран сайхны соёлын нийгмийн далайцыг өргөжүүлэх, урлаг сурталчилгааны өгөөжийг дээшлүүлэхэд ажлаа чиглүүлбэл зохино. Үүнтэй холбогдуулан нийт уран бүтээлчийн идэвхийг өрнүүлэх, хүч бололцоог дайчлах тодорхой ажил төлөвлөн гүйцэтгэх хэрэгтэй. 

Хөгжмийн урлагийн хөгжлийн тулгуур болсон судлал шүүмжлэлийн онолын түвшин, түүний үр нөлөөг өндөржүүлэх хэрэгтэй юм. Үүний тул хөгжмийн судлагч, шүүмжлэгчдийг бэлтгэх, давтан бэлтгэх замаар хөгжмийн судлалын төрөл зүйлийг жигд хөгжүүлэх шаардлагатай байна. Ялангуяа хөгжимчин, дуучин, бүжигчдийн уран чадварыг дээшлүүлэх бодлогыг БНМАУ-ын Соёлын Яам, Монголын урлагийн ажилтны холбооны хороо, тэдгээрийн дэргэдэх намын байгууллагатай хамтран боловсруулж, хэрэгжүүлэх нь зүйтэй. 

Намч, ардач үзэл санаагаар нэвтэрхий, амьдралын үнэн, саруул сайхан ирээдүйдээ бат итгэх итгэл бүхий өндөр ур чадвартай шилдэг бүтээл туурвихад хөгжмийн зохиолчид улам бүр шамдан ажиллах ёстой. 

