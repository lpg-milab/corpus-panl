Цагдаа нар тушаал хүлээн Сүхбаатарын талбайд хонож байна

Сүхбаатарын талбай. Тавдугаар сарын 3-4-нд шилжих шөнө "Сүхбаатарын талбайд суулт хийж буй иргэний хөдөлгөөний тэмцэгчдийг цагдаагийн хүчээр энэ шөнө тараана. Энэ нь БНСУ-ын Ерөнхийлөгч Ну Мү Хёныг угтаж авах бэлтгэл ажлын нэг хэсэг нь юм байна" гэсэн мэдээлэл тавдугаар сарын 03-ны өдөр тарав. Оройн 23.00 цагт талбайд очлоо. Замын урсгалуудыг цагдаа нар хаачихаж. Талбай дээр харин үйл явдал өрнөж байнаа. Уурсаж бухимдсан хөгшид, урдуур хойгуур нь хэрэн хөшилдөх цагдаа нартайгаа холилдон улс орны болж бүтэхгүй байгаа бүхнийг өөр хоорондоо ярилцан тэмцлээ тайлбарлацгаана. Алхамын зайд арай өөр дүр зураг үзэгдэнэ. Саяхан танилцсан хосууд, салхинд хүүхдээ гаргаж яваа хүмүүс, дугуйтай бацаанууд, дур гутмаар өвгөнтийнхөн... Аажимдаа олны хөл татарч хөдөлгөөний хөгшид үлдэв. "Самбаруудаа цагдаа нарт хураалгачихав, архичингууд амар заяа үзүүлэхгүй шүү олсоо тат" гэцгээнэ. Хөдөлгөөний тэргүүн Г.Баасан байн байн орж гарна, хэдэн гэрээсээ. 
"Та нарыг цагдаагийн хүчээр шөнө тараана гэсэн яриа гадуур байна" гэхэд тэрээр "Бид ч тийм чимээ сонслоо" гэлээ. Ахмадуудын ажлын өрөө талбайн урд байрладаг юм байна. Хөгшид барьсан гэр, өрөө хоёрынхоо хооронд таваргацгаана. Талбайн баруун урд байрлах том цаг дуугарч шөнийн 01 цагийг заалаа. Байдал намжуу. Нэгэн үлэмж биетэй гадаад залуу элдэв аппарат сэлтээ зэхэн хөгшдийн дунд суух нь содон. "Эмнестинтернэшл" олон улсын байгууллагын ажилтан гэнэ. Түрүүч нь I нүүрт Эмгэд өвгөд рүү энэ төр засаг хэрхэн дайрахыг нь гадаад ертөнцөд мэдээлэх зорилготой аж. Тэнд байгаа 70 орчим хөгшид хэд хоногийн өмнө Төрийн ордны хойно байсан гэр рүү нь шөнийн 02 цагт цагдаа нар хэрхэн дайрсныг ярьж байх юм тэр нөхөрт. Жаахан чагнасан чинь ингэж ярьж байнаа. Эмээ, цагдаа хоёр "боксдсон" юм байх. Эхлээд эмээг түлхжээ. Эгдүү нь хүрсэн эмгэн эргүүлээд өшиглөсөн гэнэ. Цагдаа залуу бүр уурсаад чирэхээр нь чихэнд нь зүүгдчихсэн юм байна. Эцэст нь цагдаа "Та чих тавь" гэж гуйжээ. Эмээ хариуд нь "Чи гар тавь" гэснээр салсан юм байх. Үүнийг ярих эмгэн "Миний бага хүү шиг юмаа, тэр цагдаа хүү. Түүний буруу байхгүй. Тэр дарга нар нь л ..." гэх сонсогдоно. Ийм л инээдтэй ч гэмээр, эмгэнэлтэй ч гэмээр зүйлсийг хөгшид ярьцгаана. Яриа чагнасаар яг 04 цаг хүрэхэд тэндээс хэн нэгэн "801-ныхныг тарааж гэнээ" гэсэн чимээг дэгдээв. Харин үнэн эсэхэд эргэлзсэн Баасан гуай үүр цайтал хөгшдөө дагуулан холхисон. Аав ээжийн минь үеийн тэр хөгшчүүл их л жиндэх шиг болсондоо. Сүхбаатарын талбай. Тавдугаар сарын 4-5-нд шилжих шөнө Энэ өдөр л ёстой эцсийг нь үзэх гэнэ гэсэн яриа гарав. Голомтын өндөр барилгын араар нар орохтой уралдан талбайн урдах Чөлөөт ахмадын холбооны ажлын өрөөнүүд рүү цагдаа нар дайрлаа. Гадаах хаалга нь цагдаагийн мэдэлд болохоор ойртуулсангүй. Цөхөрсөн хөгшчүүл баахан үглэж аваад яаж ч чадсангүй талбай руугаа буцлаа. Өрөө саваа тэдний мэдэлд орхив. Өөр ямар ч арга байсангүй тэдэнд. Явуулж санаа нь амарсан цагдаагийнхан өрөөнүүдэд нь түлхүүр тааруулан орж бүгдийг нь онгичсон. Баахан тайрсан мод, төмөр тэвэрч гарган зургийг нь авч харагдана. Цагдаагийнхны үзэж байгаагаар хөгшчүүлийн нууцаар цуглуулсан зэвсэг гэнэ. Ухаандаа бол цагдаагийнхан зэвсгийн агуулахыг нь олжээ. Ахмадуудаас харин энэ тухай асуухад "Бидний барьж жагсдаг туг лоозонгийн иш байна" гэсэн юм. Талбайн эргэн тойрон Дуурийн театр, хотын захиргаа, ордны хойд хэсэг цагдаагаар дүүрсэн харагдана. Яах ийхийн зуургүй дайрцгаах нь гэж хэн хүнгүй бодохоор. Энэ үеэр холбооны тэргүүн Баасантай цагдаа хэлэлцээ хийнэ гэсэн мэдээлэл тархав. Шөнө дунд болсон хойно урд талын гэрээс нь улаан дээлтэй, алчуур боосон таягтай эмээг цагаан сахалтай намхан өвгөнийг сугадан талбайг гатлав. Хоёр хөгшин ахмадуудын ажлын өрөөгөөр ороод талбайд ирсэн юм. Хажуугаар зөрөхөөр нь хартал харин Г.Баасан хатагтай тийм дүрд хувилсан явах нь тэр. Ингэхгүй бол болдоггүй бололтой юм. Инээд ч хүрэх шиг. Г.Баасан гуайг барьчих гээд байгаа бололтой цагдаагийнхан. Хойд талд нь хөшөө дурсгал барих ажил өрнөнө. Зүүн талд нь зүсэн бүрийн үнэтэй машин эгнэж тоглолт үзсэн хүмүүс тарцгаана. Баруун талд нь "бага" Засгийн газар болох хотын захиргаа ёлтойсон гэрэлтэй. Харин голд нь байрлах Сүх жанжны талбай дээр харангадаж ядарсан 100-гаад хөгшин ханиаж найтаан, халуурч бүлээрэнхэн хаврын өдрүүдийг өнгөрөөж байна. Хажууд нь бас САПУ-гийн хохирогчид гэх хэдэн хүн өлсөж байгаа гэх. Хөл хөдөлгөөн багатай юмаа тэд. Нэг иймэрхүү дүр зурагтай хоёр шөнийг үзэв. Үүр цүүрээр дайрна гэсэн цагдаагийнхан бараа сураггүй. Балга шөл, цэхэр хярам ч үгүй хоносон хэдэн хөгшин хүйтэн цементэн дээр дэвссэн цаасан гудсан дээрээсээ өндийж харагдана. Сүхбаатарын талбай. Тавдугаар сарын 5-6-нд шилжих шөнө Энэ шөнө л иргэний хөдөлгөөний тэмцэгчдийг Сүхбаатарын талбайгаас хүч хэрэглэн зайлуулна. Ажлын сүүлчийн өдөр тохиож буй тул энэ өдөр ажиллагаа явагдана гэсэн мэдээлэл тараад байсан юм. Дугаар шилжих мөчид Өчигдөр орой Сүхбаатарын талбай дээр цагдаа, хөдөлгөөнийхөн муухай харалцсан хэвээр байлаа. Хүчнийхэн дээрээс тушаал хүлээн бэлэн байгааг суулт хийгчид ярилцацгаана. Үдийн орчим хөдөлгөөнийхөн дээр Сүхбаатар дүүргийн цагдаагийн хэлтсийн дарга Баатарпүрэв ирж "Та бүхэн тарвал яасан юм бэ" гэсэн дарга нарын хэлдэг үгийг давтаад явсан байна. Мөн оройн 20.00 цагийн орчим Нийслэлийн Засаг дарга Ц.Батбаяр, Чөлөөт ахмадын холбооны тэргүүн Г.Баасан нарын дунд утсаар ийм яриа өрнөжээ. "Та бүхэн гэрээ Ялалтын талбай руу хоёр хоног шилжүүлээч" гэж Ц.Батбаяр дарга гуйсан байна. Үүнд нь ахмадууд хуралдаад "үгүй" гэсэн хариу өгчээ. Хотын дарга горьдлого тасралгүйгээр дахин "Гадны том Ерөнхийлөгч ирэх гэж байна. Улс орныхоо нүүр царайг бод" гэж учирласан ч хөдөлгөөнийхөн "Тийм бол манай хэдэн гэрт шинэ цагаан бүрээс аваад өгчих, Бид дотроос нь гарахгүй сууж байя" гэсэн хариуг уламжилсан байх юм. Харин дугаар буух мөчид буюу шөнийн 24.00 цагийн орчим нийслэлийн Засаг дарга Ц.Батбаярын өрөөнд холбогдох албаны хүмүүс, хотын цагдаагийн удирдлагууд хуралдаж байгаа мэдээ авсан юм. Тэд талбайн суугчдыг хэрхэх тухай ярилцсан гэнэ. Ямартай ч тэмцэгчдийг энэ шөнө л Сүхбаатарын талбайгаас зайлуулахаар шийдэж байна хэмээн эх сурвалж мэдээллээ. 
П.ХАШЧУЛУУН 
