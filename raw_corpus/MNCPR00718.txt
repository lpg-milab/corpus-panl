Бичигт хадыг өөрийн амфитеатр болгож байгаа

Гоо зүйн дээд шагнал намайг сул дорой, солгой бүтээл хийхээс холдуулчихлаа Гавьяат жүжигчин Д.Сосорбарамтай уулзаж уран бүтээл, цаг үеийн сэдвээр хөөрөлдлөө. 
-Та сүүлийн үед ямар уран бүтээл туурвиж байна даа?
-"Атга нөж" жүжгийн Чингэс хааны дүрийг бүтээснээс хойш тайз, дэлгэцийн чиглэлээр хийсэн бүтээл одоохондоо бага л байна. Баруун Европод сонсдог ном нэлээд дэлгэрсэн байдаг. Тэрнээс санаа аваад манай Баабар юм үзэж, нүд тайлсан хүний хувьд "сонсдог ном хийгээч" гэж надад санал тавьсан юм. Сонсдог ном бол олон талын ашигтай эд. Гал тогооны өрөөнд хоолоо хийж байхдаа ч, аян замд жолоо мушгиж явахдаа ч сонороороо "уншиж" мэдлэг, боловсролоо дээшлүүлэх боломжтой. Эх түүхээ мэдэхгүйгээр хүн гэдэг юу билээ гэж үзсэний үндсэн дээр Баабарын "Монголчууд, Нүүдэл суудал" хэмээх номыг би хүүрнэн өгүүлж, сонсдог ном болголоо. Мөн зохиолч, сэтгүүлч Б.Цэнддоогийн "Яаж сэтгүүлч болох вэ", "Яаж улстөрч болох вэ", "Яаж эдийн засагч болох вэ", "Хөдөөгийн сонгогч", "Хүүгээ яаж дарга болгох вэ", "Хүргэн орох тухай хууль", "Хэрвээ би нас барвал", "Жагсаал цуглааны тухай хууль" зэрэг найман фельетоныг "Зөвлөгөө" нэртэй сонсдог ном болгосон байгаа. "Хонхны дуу"-гаараа алдаршсан ардчиллын их дууч, сэтгүүлч С.Цогтсайхан агсны олон сайхан нийтлэл бий. Энэ нийтлэлүүдийг гавьяат жүжигчин Г.Равдан ахын хамт уншиж, "Сонор" студиэр бичлэгийг хийлгэлээ. Сүүлийн цомгийн ажил УИХ-ын гишүүн Э.Бат-Үүл, С.Цогтсайханы маань охин Ц.Сантагийн санаачилга, дэмжлэгээр сайхан бүтсэн. -Баримтат нийтлэлийн голдуу CD-нүүд юм аа даа. Уран сайхны бүтээл хийхгүй байгаа юм уу? -Одоо нэг мэргэжлийн хэмжээний шинэ цомог гаргана даа. Говийн тавдугаар Равжаа ноён хутагтын "Үлэмжийн чанар" дуу, шүлгүүд болон яруу найрагч Д.Урианхай ахын шүлгийг уншсан ийм цомог. Дуунууд нь мэргэжлийн өндөр түвшинд хийгдэж байна. Энэ "Эрийн сайхан хийморь" цомгийн найруулгыг "Анир" студийн Алтанхуяг хийж байгаа. Социализмын үеийн төлөвлөгөөт ажил биш гэж бодоод нэг их яарахгүй л байна. Баабар, Б.Цэнддоо нарын сонсдог номын найруулагчаар ДБЭТ-ын орлогч дарга Д.Баатар ажиллалаа. -Монголын билэг танхай найрагч Р.Чойномыг та шүтэн биширдэг хүн. Саяхан доктор С.Лочин, Ц.Эрдэнэбат нар "Нүцгэн биеийг алдаршуулъя" шүлгийг Чойномынх биш гэж нотлох гэж оролдсон байна лээ. Энэ тухайд та ямар бодолтой байна? -"Нүцгэн биеийг алдаршуулъя" шүлэг чинь бичлэгийн хэлбэр, уран санаа нь гарцаагүй Чойномынх шүү дээ. Харин Чойномоос хуулж авч цээжилсэн байж болох юм. Намайг Хэнтий аймагт явж байхад найрагчийн өөрийнх нь хэлсэнчлэн "хамаг бүхэн хаалттай, хатуу чанад заалттай" хэцүү бэрх цагийнх нь үй зайгүй найз нь энэ шүлгийн машиндмал эхийг надад авчирч өгч байсан. С.Лочин гэдэг хүний юу бичсэнийг би мэдэхгүй, Лочин гэдэг хүнийг ч мэдэхгүй. Билгүүн номч Бямбын Ринчен гуай, эд нарыг нулимж бичээд байсан нөхөр мөн үү. Равжаагийн "Үлэмжийн чанар" хэмээх гайхамшигт дууг дагалдагч гэлэнмаа Дадишуари нь зохиосон гээд гадуур цуу тараасан байна лээ. Агуу их хүмүүсийн алдар сууд атаархаж, сүүдэрт нь ч болтугай багтах гэсэн хүмүүсийн арга ийм болчихоод байгаа нь хөөрхий. -Ойрын үед нутагтаа очиж байна уу? -Нутаг орноороо ойрд явсангүй. Ноднин намар Баянлиг, Баянговь сумын нутагт байдаг Бичигт хад хэмээх газар очиж тоглолтоо хийсэн. Хэдэн мянганы түүхтэй тэр Бичигт хадыг би өөрийн амфитеатр болгож байгаа. Энд намар болгон Р.Чойномын нэрэмжит "Од" театрынхаа тоглолтыг хийж байя. -Тайз дэлгэцийн, дууны захиалга их ирэх юм уу? -Ер нь урилга их ирж байгаа. С.Лувсанвандангийн нэрэмжит Гоо зүйн дээд шагнал намайг сул дорой, солгой бүтээл хийхээс холдуулчихлаа. Шекспирийн сонгодог бүтээлүүдээс нэг жүжиг хийх санаа байгаа. Сонетуудаар нь нэг хүний драмын бүтээл хийе гэж бодоод л байна. Орчуулагч Чойнхор, Х.Мэргэн нараас зөвшөөрлийг нь авна даа. Энэ хоёр хүн Шекспирийн сонетуудыг монгол хэлнээ аялгуу сайхан хөрвүүлсэн байдаг юм. -Та цагаан морин жилийн ардчилсан хувьсгалын алтан хараацай нарын нэг. УИХ-ын сонгууль удахгүй болно. Энэ талаар таны бодол... -Би энэ 2008 оныг монголчууд хувь заяагаа аврах уу, алдах уу гэдгээ шийдэх жил гэж бодож байгаа. Тийм ч учраас Монголын ард түмэн ирээдүйгээ хэр зэрэг хардаг ард түмэн бэ гэдгээ нотлох болчихоод байгаа юм даа. Их мэдрэмжтэй сонголт хийх хэрэгтэй. Монголчуудаа би юунд уриалж байна гэхээр УИХ-ын болон орон нутгийн сонгуулийг нэгэн зэрэг явуулдаг болгохыг төр засагтаа уламжлаач гэж уриалж байгаа. Энэ талаар УИХ-ын гишүүн Э.Бат-Үүл, Р.Эрдэнэбүрэн нарын санаачилсан хуулийн төслийг парламент дэмжээсэй. Хэрвээ энэ хоёр сонгууль зэрэг явагдвал сонгогчдын ирц, хариуцлага нэмэгдэж, ард түмэн жийп унаж, мөнгөөр зодсонд нь биш үнэнч шударга, эрдэм боловсролтойд нь сонголтоо хийнэ. Мөнгөнд худалдагддаг зулгуй араншин алга болно. Сонгууль болохоор мөнгө цацдаг, хөрөнгө шамшигдуулдаг, эдийн засгаараа ч, хүн чанараараа ч тамирддаг явдал аяндаа устана. -Одоогийн сонгуулийн тогтолцоо танд таалагдахгүй байгаа юм уу? -Таалагдахгүй байна. Сүүлийн найман жилд мөнгөний ашиг сонирхлоор нэгдэгсэд нэг нэгэндээ тавьсан гох дэгээнд орооцолдсоноос нэг л биш болчихлоо шүү дээ. Төр засгийн том албан тушаалтнууд нэгийгээ гэгээн цагаан өдөр хутгалаад алчихаж байна. Улсын мөнгө төгрөгийг хэдэн арван тэрбумаар идчихэж байна. Миний оролцсон 1990 оны ардчилсан хувьсгалчдад би их баярлаж явдаг юм. Тэр үед энэ хүмүүс өглөө гэрээсээ гарахдаа орой амьд мэнд харих уу гэдгээ мэдэх аргагүй байсан. Гэтэл одоо энэ тэмцэж байгаа нэр зүүсэн гудамжны иргэний хөдөлгөөнийхөн "Хэдэн жилийн дараа УИХ-ын гишүүн болно" гэсэн төлөвлөгөөтэй сэнтий зүүдэлсэн л хүмүүс байх юм. Шүүх, цагдаа, прокурор хэний ч хараат биш байх учиртай. Тэгэхэд одоо яаж байна. Улс төрчид болохоор яаж ч идэж ууж, хулгай хийж, авлига авсан ял эдэлдэггүй байтлаа Алтангийн хохирогчид шоронд ордог, ингэж хуулиа уландаа гишгэсэн улс орон байдаг юм уу. Оросын их сэтгэгч Ф.Достоевский "Ямар ард түмэн байна тийм төр байна" гэсэн байдаг. Иймээс нийгэмд тогтоод байгаа гаж тогтолцоог арилгах хэрэгтэй. -Яаж арилгана гэж... -Зөвөөр сэтгэж, цаг үеэ мэдэрч, нийгэм, цаг үеэсээ түрүүлсэн хүмүүсийн үгийг сонсох хэрэгтэй. Баабар, Б.Цэнддоо, Х.Тэмүжин, Э.Бат-Үүл, Ц.Элбэгдорж гээд нийгэмд хэрэгтэй олон сэтгэгч нар байна. Хэрвээ ийм гэгээрсэн хүмүүс их хуралд ороод ирвэл төрийн ажил цалгардах нь багасна. УИХ, орон нутгийн сонгууль хамт болохгүй бол чи харж л байгаарай. Сонгогдсон гишүүд нь айраг цагаа, хорхог боодог эргүүлээд алга болцгоочихно. Намар болохоор орон нутгийн сонгууль гэж нэг сунжирсан юм болно. Тэгээд цахилгааны үнийг нэмж, бараа бүтээгдэхүүний үнэ ч тэнгэрт хадна. Буруу сонголт хийвэл тэр үед мянгантаа харамсаад ч нэмэргүй. -Баабарыг УИХ-д дэвшихгүй гэсэн яриа байгаа. Энэ талаар та юу гэж бодож байна? -Баабарыг дэвшээсэй гэж боддог. Баабар шиг, хуульч Х.Тэмүжин шиг таван залуу УИХ-д байхад ард түмний эрх ашигт мөн ч нэмэртэй сэн. Ц.Элбэгдорж, Э.Бат-Үүл, Сэлэнгээс нэр дэвшиж байгаа Сүхбаатар, Архангайн хэд, Баянхонгорын тойрогт нэр дэвшиж буй Х.Баттулга, Батж.Батбаяр, "Техник импорт"-ын Ганбат нарыг би бүрэн дүүрэн дэмжиж байгаа. Эдний сонгуулийн сурталчилгаанд нь аль болох чадлаараа зүтгэнэ ээ. Х.Баттулгаар зөвхөн тухайн тойргийнхон нь биш монголчууд бүгдээрээ бахархаж байдаг байх. Түүний санаачилсан "XIII зуун" цогцолбор, Чингэс хааны морьтой хөшөө нь нэлээд олон зуун давж үлдэх бүтээл дээ. Мөнгөтэй хүн бүхэн ийм юм бүтээгээд байдаг бол мөн ч сайхан аа. Ахмад хүний хувьд аливаа зүйлийг олон талаас нь тулхтай бодож хийдэг хүн юм байна даа гэдгийг түүний зарим сонинд гарсан нийтлэлүүдийг уншаад боддог болсон. Коммунизмаар олон жил мунхарчихсан үзэлтнүүд ард түмнийг аль болох харанхуй байлгах бодолтой байдаг юм байна. Боловсрох гэгээрэхэд нь садаа болж байгаа ийм үзэлтнүүдийг дахин бүү сонгоосой. 
Л.Батцэнгэл
