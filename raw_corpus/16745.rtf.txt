№155(16745)     
1987 оны зургадугаар сарын 30. 
Материал, технологи, сэтгэл

МАХН-ын Төв Хорооноос үйлдвэр, аж ахуйн газруудын 1986 оны тайлан балансын эдийн засгийн шинжилгээний дүн болон төлөвлөлт, аж ахуйн механизмыг боловсронгуй болгох, бүтээгдэхүүн, ажил үйлчилгээний чанарыг сайжруулах тухай Намын Төв Хороо, Санд нарын Зөвлөлийн баримт бичгийн төслийг хөдөлмөрийн хамт олноор хэлэлцүүлэх зэрэг арга хэмжээг орон даяар зохион байгуулсан нь хөдөлмөрчдийн эдийн засгийн сэтгэлгээг хөгжүүлэн, үйлдвэрлэлийг удирдахад ажил хэрэгч оролцох идэвхийг өрнүүлэх, ардчиллыг хөгжүүлэх чухал алхам боллоо. 

Өнөөдөр нээгдсэн МАХН-ын Төв Хорооны III бүгд хурал нийгмийн үйлдвэрлэлийн үр ашиг, бүтээгдэхүүн, ажил үйлчилгээний чанарыг дээшлүүлэх зорилтын тухай асуудал хэлэлцэж байгаа нь намын XIX их хурлаас дэвшүүлсэн эдийн засаг, нийгмийн зорилтыг хэрэгжүүлэхэд зарчмын ач холбогдолтой үйл явдал болж байна. 

Чанартай бүтээгдэхүүн үйлдвэрлэх, хэрэгцээ хангах гол хүчин зүйлийг материал, технологи, сэтгэл зүтгэл гэж хураангуйлан томъёолж болох юм. Ямар ч сайн материал, боловсронгуй технологи хүний оролцоогүйгээр << амилахгүй >> учраас бүтээгдэхүүний чанарыг цогцлон бүрдүүлэгч гол тулгуур нь хүний хүчин зүйл юм. Мэргэжлийн өндөр ур чадварыг хайж байгаа ажилдаа л өөриймсөг ханддаг халуун сэтгэлтэй хослуулсан хөдөлмөрийн хүн ямагт тэргүүлэх үүрэгтэй байдаг. Эд материалын зохицол, өнгө, хослолыг ойшоодоггүй, ажлыг гарын үзүүрээр оромдож, нүд хуурагчдыг олон түмэн << хоёр гартан >> гэж онож нэрлэдэг нь эд материалыг бүрэлгэгч, хөдөлмөрийн сайн сайхан уламжлалыг бусниулагч, нинжин сэтгэлгүй хүнд нийгмээс өгч байгаа зэмлэл юм. 

Ардын хувьсгалын жилүүдэд манай орон олон сайхан үйлдвэртэй болж, эх орны үйлдвэрийн гэсэн бахархалтай сайхан нэр хаягтай дотооддоо төдийгүй, гадаадын дах зээлд эрэлт хэрэгцээтэй. чанар сайтай бүтээгдэхүүн гаргадаг боллоо. . " Мал аж ахуйн гаралтай бүтээгдэхүүний боловсруулалт улам сайжран гүнзгийрснээр хивс, нэхий болон савхин хувцас, ноолуур, тэмээний ноосон эдлэл зэрэг олон улсын стандартын шаардлага хангасан бүтээгдэхүүнүүд үндэсний экспортын тогтвортой эх үүсвэр болжээ. Эдгээр бүтээгдэхүүнийг чанарын хувьд хэрэглэгчдийн шаардлага, орчин цагийн эрэлт хэрэгцээг уян хатан тусгасан цогцолбор шинжтэй болгох нь загвар зохиогч, үйлдвэрлэгчдийн анхааралд байнга байх ёстой асуудал мөн, Өнөөдрийн ийм шаардлагыг сайн мэдэрч, түүнийг ажил хэрэг болгох техник, технологийн болон зохион байгуулалтын арга хэмжээ авч байгаа хамт олон цөөнгүй байна. 

Арьс ширний үйлдвэрийн нэгдэл, түүний эрдэм шинжилгээ, туршилтын төвийн мэргэжилтнүүд нутгийн үүлдрийн малын арьс ширний шинж чанарт илүү тохирсон өвөрмөц технологийг боловсруулан улмаар зөөлөн савхи үйлдвэрлэх технологийг үйлдвэрлэлд амжилттай нэвтрүүлсэн нь бүтээгдэхүүний чанарыг олон улсын зах зээлийн эрэлт хэрэгцээг хангах хэмжээнд хүрсэн амжилт юм. Ноосон эдлэлийн << Говь >> комбинат, Улаанбаатарын махконсервын комбинатын ясны үйлдвэрийнхэн технологийн горимыг чанд мөрдөж ажиллахыг хэвшил болгосноор гологдлыг арилгасан төдийгүй бүтээгдэхүүний гарц, чанарыг ихээхэн сайжруулах нөөцийг ашиглажээ. 

Үйлдвэрийн цех, малчны суурь, тариалангийн бригад, салаа, ажлын байр бүрт ийм дэвшилт сэтгэлээр ажиллах ёстой. Гэтэл ийм сэтгэл зүтгэл дутсанаас өнөөдөр гологдол бараа, шаар мал, кондицид хүрэхгүй үр тариа, болхи хөшөө баримал, байшин барилга бий болж нийгэмд ёс суртахуун, эд материалын хохирол учруулсаар байна. Орон даяар явагдаж байгаа << Бүх нийтийн чанарын үзлэгийн >> нийтлэл, нэвтрүүлгээр, хөдөлмөрчдийн захидал мэдээллээр ч ийм дутагдлыг шүүмжилж, дохио санамж өгч, олон талаар ахиц өөрчлөлт гарч байгаа боловч чанарыг гаргуунд орхиж, тоо, гадна өнгө хөөцөлддөг явдал байсаар байна. Ажилдаа сэтгэл гаргаж, тооцоо судалгаатай хангаагүйгээс хэрэгцээнээс илүү, эсвэл буруу захиалах, тухайн цагт ашиглаагүйгээс моралийн элэгдэлд оруулж хэрэгцээгүй болгосон сэлбэг, багаж хэрэгсэл их хэмжээгээр хуримталж үйлдвэрлэлийн үр ашигт ноцтой нөлөөлж байгаа нь инженертехникийн ажилтны ажлын гологдлын жишээ мөн. 

Ноосны өнгө шар, хольц ихтэй, импортын зарим материал муудсан зэрэг илт согогийг мэдсээр байж бэлтгэн нийлүүлэгчдэд зарчимч шаардлага тавихын оронд сорчлон дамжлагад оруулдаг нь бүтээгдэхүүний чанарыг бүр материал байх үеэс муутгаж байгаа хэрэг мөн. 

Түүнчлэн ноос угаах болон арьс шир боловсруулах үйлдвэрийн инженер, технологид бэлчээрийн мал аж ахуйн онцлогоос нөлөөлсөн түүхий эдийн гэмтэл согогийг арилгах арга зам, өвөрмөц технологийг эрж хайхын оронд бэлэн жорыг сохроор дагаж шууд голж, бурууг бусад руу түлхэхийг урьдал болгодог нь мөн л сэтгэл, зүтгэл дутаж байгаагийн илрэл мөн. технологийн горим дарааллыг яв цав мөрдөхгүй, дамжлага алгасан хялбарчлах, химийн урвалж материалыг буруу хадгалснаас идэвхжил, үйлчилгээ буурсны хойно хэрэглэх зэргээр стандартын шаардлага хангаагүй бүтээгдэхүүнийг гаргаж, гадаадын хэрэглэгчдээс эдгээр үйлдвэрт чанарын гомдол нэг биш удаа ирж байсан дутагдал давтагдахгүйн баталгаа одоо хэр байхгүй байгсад хатуу дүгнэлт хийвэл зохино. 

Ажилчин, малчин, тариаланчид, үйлчилгээний салбарын ажилтан бүр чанар сайжруулахын төлөө өдөр, Цаг тутмын тэмцэл өрнүүлж, аливаа гологдол доголдлыг шахан зайлуулахын төлөө шургуу зүтгэлтэй ажиллах хэрэгтэй байна. 

