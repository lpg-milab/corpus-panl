Тарьснаа ургуулахад тань тусална

Хүн хоолоор, хүлэг өвсөөр гэдэг. Ургамал хэдийгээр нарны эрчимд шүтэж, агаар, усаар хооллож амьдардаг ч газрын шим, түүнийг нөхөх бордоо хэрэгтэй. Тэгвэл манай эрдэмтэдийн хийсэн бүтээл тарьснаа ургуулахад чинь туслах нь. 
Таны тарьсан тариа ногоо, мод, бут, сөөг, зүлэг чинь шарлаж хатвал, өвчинд нэрвэгдвэл, цочир хүйтрэл, мөндөрт дайрагдвал гумины бордоог хэрэглэхийг тэд зөвлөж байна. Энэ талаар Хими, хими технологийн хүрээлэнгийн лабораторийн эрхлэгч, доктор Ж.Дугаржавтай ярилцлаа. 
-Гумины бордоо гэж юу болох тухай танилцуулна уу? -Нарны эрчим, газрын шимээр ургасан ургамал цагаа болохоор эх газрынхаа хөрсөнд унаж задарснаар хувирч гумины хүчлүүдийг үүсгэж хөрсний ялзмагийг бүрдүүлдэг. Хөрсийг хөрс болгож байгаа зүйл нь ялзмаг, ялзмагийн гол нь гумины хүчлүүд тул энэ нь байгаль дээрхи шим бодисын эргэлтийн амин чухал хэсэг юм. Гумины хүчлүүд нь хөрсөнд дулааны энерги, ус, эрдэс тэжээлийн бодисыг өөртөө шингээн хуралдуулагч, ион солилцох, исэлдэн ангижрах чанарыг хадгалагч болдог бол түүний усанд уусдаг нэгдлүүд нь түгээмэл ач холбогдолтой биологийн идэвхт бодисын шинж чанарыг үзүүлдэг бөгөөд тэдгээрийг ургамлын өсөлтийг идэвхжүүлэгч /бордоо/ - ээр хэрэглэдэг. -Энэ бордоог хаана үйлдвэрлэдэг юм бол... ? -Энэхүү бордоо бол манай нүүрс химич эрдэмтдийн оюуны бүтээл. Хими, хими-технологийн хүрээлэнгийн туршилтын цехэд калийн гумат нэгдлийн байдлаар гарган авч хэрэглэгчдэд бага хэмжээгээр нийлүүлсээр бас ч цөөнгүй жилийн нүүр үзэж байна. - Энэ бордоог хэрэглэснээр ургац хэр нэмэгддэг вэ? -Манай бордоог Хархорин, Зүүнхараа, Улаанбаатар, Сэлэнгийн тариа, ногооны аж ахуйнуудад хэрэглэж ирсэн туршлагаас үзвэл, улаан буудайн га-аас авах ургац 3,5-5,0 байцааных 70-100, улаан лооль, өргөст хэмхийнх 30-50, сонгино, төмснийх 30-40 ц-ээр нэмэгддэг. Хүлэмжийн нөхцөлд байцаа, улаан лооль, өргөст хэмхийн ургац 190-220 ц/га-аар ихэсдэг. Тухайлбал, Эрдэнэтийн ногоочид мөндөрт цохиулсан байцааг гуматаар бордоход богино хугацаанд сэргээж зэргэлдээ талбайгаас илүү ургац авсан байна. Улаанбаатарын ногоочид өргөст хэмх, улаан лоолийг ил талбай ба хүлэмжид зэрэгцүүлэн тарьж гуматаар бордоод ижил ургац авсан. Манай хүрээлэнд үйлдвэрлэж байгаа гумины бордоо МХАҮТ, ШУА- аас зохион байгуулсан "Мишээл-Экспо" 2005 үзэсгэлэнгийн хүндэт өргөмжлөл, шилдэг бүтээлийн цомоор шагнуулсан. -Гадаад орнуудад ийм бордоо хэрэглэдэг үү? -Гадаад орнууд өөр өөрийн түүхий эдэд зохицсон, өвөрмөц технологиор гумины бордоо үйлдвэрлэдэг. ОХУ, Украйн, Итали, АНУ-д гумины янз бүрийн бордоо үйлдвэрлэн ихээхэн үр ашигтай хэрэглэдэг. Тухайлбал, 1999 онд Ленинград мужийн "Новая Ладого" аж ахуй төмсний үрэндээ хоёр удаа гумат шингээж тариад 68 хувь илүү ургац авсан бол "Сяглица" компани мөндөрт нэрвэгдсэн төмсний тариаланг гуматын уусмалаар шүршин бордож, 108 ц/га ургац авч чадсан байхад зэргэлдээ талбайнуудын ургац 60-70 ц/га-аас хэтрээгүй гэдэг. -Гумины бордоог ямар арга технологиор хэрхэн ашигладаг тухай манай уншигчид сонирхож байгаа байх? -Үүнийг дангаар нь болон ариутгагч бодистой хамт тарих үр, үрслэгт шингээж хэрэглэж болно. Мөн ургамлын иш навчинд шүрших, уусмал байдлаар хөрсөнд цацаж, эрдэс бордоотой хольж бордох зэрэг аргуудаар ашигладаг. Гандаж шарласан, өвчинд нэрвэгдсэн, цочир хүйтрэлтэд өртсөн, мөндөрт цохиулсан ургамлыг гуматаар бордох нь ургамлыг сэргээн засах шилдэг аргын нэг болно. Гумины бордоо нь ургамлын цочир хүйтрэл болон тодорхой хугацааны хуурайшлыг дааж тэсвэрлэх чанарыг дээшлүүлж ургац нэмэгдүүлэх төдийгүй хадгалалтын явцад удаан мууддаг. Байцааны гол нарийсах зэрэг өвчнийг эдгээж, ургамлыг мөөгөнцөр, вирусын гаралтай өвчинд тэсвэртэй болгодог. Ургац боловсорч дуусах хугацааг долоогоос бүтэн хагас долоо хоногоор наашлуулдаг зэрэг олон сайн чанартай. -Ийм бордоо хэрэглэснээр гарах та эдийн засгийн үр ашгийг нь тооцож үзсэн үү? -Гумины бордоо бага тунгаар хэрэглэгдэж ихээхэн үр дүн өгдөг. Нэг га тариалангийн талбайд уусмал байдлаар хэрэглэх гуматын дундаж норм 15-20 кг бол нэг кг бордооны үнэ 2000 төг. 20 кг буюу 40 мянган төгрөгний бордоо хэрэглээд ил хөрсний нөхцөлд байцаа, улаан лооль, өргөст хэмхийн нэг га-аас 2-4 сая төгрөгний илүү ургац авна. 100 гад хэрэглэх бордооны үнэ дөрвөн сая, авах илүү ургацын үнэ 200 - 400 сая төгрөг болох юм. Улаан буудай, арвай, хөх тариа, овъёос, эрдэнэ шиш зэрэг тарианы үрэнд зөвхөн шингээж идэвхжүүлээд тарихад л 2-4 ц/га-аар ургац нэмэгддэг. Усалгаагүй тариалан эрхэлдэг нэгжүүд зөвхөн энэ аргыг хэрэглэхэд чамлалтгүй үр дүнд хүрнэ. -Цэцэрлэгжүүлэлт, зүлэгжүүлэлтэд бас энэ бордоог хэрэглэж болно гэсэн үү? -Хот, сууринг цэцэрлэгжүүлэх, зүлэгжүүлэхэд гумины бордоо хэрэглэснээр үртэй болгон ургаж үндэстэй болгон цэцэглэх сайхан боломж бүрдэнэ. ОХУ-ын "Агробалт"-ын туршлагаас үзвэл, гумины бордоо хэрэглээд олон наст өвслөг ургамлын гарцыг 37 хувь нэмэгдүүлжээ. Баянзүрх дүүргийн цэцэрлэгжүүлэлт болон хотын бусад хэсгийн зүлэг ногоон дээр хийсэн бидний туршилтууд үүнээс дутуугүй үр дүн өгсөн. Гумины идэвхжүүлэгчийн нөлөөгөөр нэг талаас, мод, сөөг, өвслөг ургамлын орчиндоо зохицох ба стрессийн нөхцлүүдийг дааж амьдрах чадвар сайжрах, нөгөө талаас хөрсний үржил шим үлэмжхэн дээшлэх тул түүнийг хэрэглэх нь "Ногоон хэрэм" хөтөлбөр болон ойн нөхөн сэргээлт, ойжуулалт, зүлэгжүүлэлтийн бүхий л арга хэмжээнд хэрэглэх нь ихээхэн ач холбогдолтой. Гумат биокорректорын үүрэг гүйцэтгэж стрессийн нөхцлүүдийг даах чанарыг дээшлүүлдэг тул хөрс, цаг уурын харьцангуй хүнд нөхцөлд харьцангуй илүү үр дүн өгдөг нь олон газар хийсэн судалгаа, ажиглалтаар тогтоогдсон байна. Монгол улсад ногоон хэрэм байгуулах газар нутгийн хөрс, цаг уурын нөхцөл нэлээд хүнд учраас гумины идэвхжүүлэгч хэрэглэх нь онцгой ач холбогдолтой. Төв цэнгэлдэх хүрээлэнгийн зүлгийг сайжруулах гадаадын төсөл хэрэгжүүлж байгаа тухай радиогоор там тум сонссон. Уг нь бага хэмжээний гумат агуулсан усаар хэд дахин шүршиж услаад болох юм шүү дээ. Ингэж бордсон өвсний үндэсний систем хүчтэй хөгжиж хөрстэйгээ сайн барьцалдаж бэхжих тул хүн, малын хөл, салхи шуурганд зулгарч хийсэх нь багасдаг. Иймд цэнгэлдэх, хүрээлэн, гольфийн талбайг гумины идэвхжүүлэгчээр борддог. -Энэ бордоогоор бордсон хүнсний бүтээгдэхүүн хүний биед ямар нэгэн сөрөг нөлөө үзүүлэх үү? -Гумины идэвхжүүлэгч бол стратегийн ач холбогдолтой гэдэггүй юмаа гэхэд тариаланч, ногоочид, цэцэрлэгжүүлэгчдийн гарын дор зайлшгүй байх ёстой ургамлыг эрүүлжүүлэн сайжруулагч хүчирхэг хэрэгсэл. Гумины хүчил, түүний уусдаг нэгдлүүд нь хоргүй, үр хөврөлийг хордуулдаггүй, үр удамд сөрөг нөлөөгүй, хорт хавдар үүсгэдэггүй нь тогтоогдсон бөгөөд сүүлийн үед газар тариаланд төдийгүй мал, гахай шувууны аж ахуй, бүр хүн эмнэлэгт ч хэрэглэдэг болж байна. -Энэ ярилцлагын уншаад гумины бордоо авах хүсэлтэй хүмүүс гарах байх. Хаана ямар хүнд хандаж болох вэ? -99084307, 352112 дугаарын утсаар холбоо барьж болно. 
Д.Оюунтуяа
