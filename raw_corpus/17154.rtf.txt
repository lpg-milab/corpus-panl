№251 (17154) 
1988 оны аравдугаар сарын 19.
ТОГТООЛ ШИЙДВЭР 

Улс орны хөгжлийг хурдасгах, эдийн засгийн шинэчлэл хийх, олон түмний бүтээлч санаачилгыг өрнүүлэх өргөн үйл ажиллагааг хууль зүйн үүднээс зохицуулан чиглүүлэхэд тогтоол шийдвэр ихээхэн ач холбогдолтой юм. Тогтоол шийдвэр хуучирч хоцрогдвол тэдгээрийн заалт нь цагаа өнгөрөөсөн гох дэгээ болон хувирч урагшлах хөдөлгөөнд саад тотгор болно. Иймээс шинэ шаардлага, шинэ сэтгэлгээг тусгасан илүү боловсронгуй тогтоол шийдвэр шаардлагатай болно. 

Эдийн засгийн шинэчлэлийг тууштай хэрэгжүүлж бодит үр дүнд хүргэх, үүний тулд сүүлийн жилүүдэд удирдлага, төлөвлөлт, аж ахуйн механизмыг бүхэлд нь өөрчлөн сайжруулах, яам, улсын хороо, тусгай газар, аймаг, хотын АДХ-ын гүйцэтгэх захиргааны ажил, үүргийг нарийн зааглах, аппаратын бүтэц, ажлын зохион байгуулалт, арга хэлбэрийг боловсронгуй болгох. удирдлагын шат дамжлагыг цөөлөх, үйлдвэр, аж ахуйн газрын эрхийг өргөтгөж бие даасан бүтээлч ажиллагааг хангах талаар нам, засгаас олон тооны маш г чухал тогтоол шийдвэр боловсруулан гаргасан билээ. 

Шинэ шаардлагын дагуу хууль тогтоомжийг хянан боловсронгуй болгох, яам, тусгай газар, аймаг, хотын АДХ-ын гүйцэтгэх захиргаадаас улс ардын аж ахуйн салбар, нутаг дэвсгэрийнхээ хэмжээнд тогтоон мөрдүүлсэн эрх зүйн акт, дүрэм, зааврыг өөрчлөн сайжруулах, ер нь цаашид мөрдөх шаардлагагүйг хүчингүй болгох ажлыг хэрэгжүүлж эхэлсэн нь шинэчлэлийг түргэтгэх үйл явцыг эрх зүйн талаар хангах, салбарын болон нутаг дэвсгэрийн удирдлагыг боловсронгуй болгож, үр нөлөөг нь дээшлүүлэх, хөдөлмөрийн хамтын идэвх санаачилгыг өрнүүлж, өөрөө удирдах ёсыг хөгжүүлэн бэхжүүлэхэд түлхэц өгч байна. 

Нам засгийн тогтоол шийдвэрийг хэрэгжүүлэх талаар зохиох ажлын арга хэлбэрийг ч шинэчилж, захиргааны шахалтаар дагнах биш эдийн засгийн хөдөлмөрийн ил тод байдал, социалист ардчиллыг хөгжүүлж, тайлагнах, тоон үзүүлэлтээр хөөцөлдөх бус харин зохион байгуулалт, дэг журам, сахилгыг бүх талаар бэхжүүлэх үүний тулд тогтоол шийдвэрийн биелэлтийг эцсийн дүнгээр нь биечлэн хариуцах зарчмыг хатуу баримталж хэвших хэрэгтэй байна. 

Нам, засгийн тогтоол шийдвэр нь өнөөгийн бодит ахуй, хөгжлийн хэтийн төлөвийг хослуулж амьдрал, үйлдвэрлэлийн бодит шаардлагыг үндэслэсэн баримт бичиг учраас хэдий чинээ сайн биелж байвал манай нийгмийн хөгжил дэвшил хурдасч. хөдөлмөрийн хамт олны идэвх өрнөж, социалист байгуулалтыг өрнүүлэх, эдийн засгийн шинэчлэлийг түргэтгэхэд шийдвэрлэх нөлөө үзүүлэх нь мэдээж. 

Нөхөр Ж. Батмөнх Намын Төв Хорооны аппаратын ажилтнуудын уулзалт дээр үг хэлэхдээ: << Тогтоол шийдвэрийн биелэлтийг зохион байгуулах, гүйцэтгэлийг шалгах нь аппаратын нэн чухал үүрэг, өдөр тутмын эрхэлж байх үндсэн ажлын нэг мөн >> гэж тодорхойлсон нь тогтоол шийдвэрийг хэрэгжүүлэх ажилдаа бүх шатны удирдлагын аппарат, албан тушаалтан нэг бүрээс баримтлах удирдамж мөн. 

Улс орны эдийн засаг, нийгмийг хөгжүүлэх, ард түмний материаллаг аж байдал, соёлын хэмжээг дээшлүүлэх, үйлдвэрлэлийн үр ашиг, бүтээгдэхүүн, ажил, үйлчилгээний чанар, хөдөлмөрчдийн өргөн хэрэглээний бараа, орон сууц, хүнсний хангамжийг сайжруулах, хөдөөгийн хөдөлмөрчдийн нийгмийн асуудлыг шийдвэрлэх талаар сүүлийн үед гарсан олон тооны тогтоол шийдвэрийн хэрэгжилтийг хангахад хөдөө аж ахуй, хүнс, барилга, мод боловсруулах үйлдвэр, худалдаа, үйлчилгээний салбарт үнэхээр өдөр тутмын эрхлэх үндсэн ажлын хэмжээнд ажиллаж чадахгүй байгаагаас өөрчлөлт, шинэчлэл удаашралтай, дутагдал доголдол арилахгүй, шийдвэр, тогтоолын нэлээд заалт уйл ажиллагааны удирдлага болоогүй хэвээр байна. 

Тогтоол шийдвэрийг хариуцан биелүүлэх байгууллага, үйлдвэрлэлийн анхан шатны нэгж, хөдөлмөрийн хамт олонд шуурхай хүргэж биелэлтийг хангуулах, ач холбогдлыг өргөн сурталчлах, хэрэгжүүлэх арга хэлбэрийг оновчтой шийдэж зохицуулан, авах арга хэмжээ, зохиох ажлыг газар дээр нь биечлэн удирдах, боловсон хүчний ажил хариуцах чадварын жинхэнэ шалгуур болгон тооцоолж дүгнэх зарчим тууштай хэвшээгүй байна. Нөгөө талаар удирдах дээд байгууллагын тогтоол шийдвэрийг хэрэгжүүлэхдээ олонхи яам, газар, гүйцэтгэх захиргаа дахин тушаал, тогтоол, заавар дүрэм гаргаж тогтоолоос тогтоол, шийдвэрээс шийдвэр << төрүүлж >> хүндрэл учруулан гох дэгээ нэмж, байгууллага, хөдөлмөрчдийн бие даасан ажиллагаанд нэмэгдэл бэрхшээл буй болгож хүнд суртал гарган, бичиг цаасаар дарж байна. 

Нам, засгийн тогтоол шийдвэр тодорхой ажил үйлс болох эсэх нь тэдгээрийг хэр зэрэг сурталчлах, мөн хяналт шалгалтын чанар, үр нөлөөг эрс дээшлүүлэхээс шалтгаалах бөгөөд тогтоол шийдвэрийн биелэлтийг хангах үүргээ хөсөрдүүлсэн захиргааны ажилтан тухай бүр хариуцлага хүлээж тэр талаар нийтэд ил юм мэдээлдэг байх нь өнөө үеийн шаардлага болж байна. 

Аливаа байгууллага гаргасан тогтоол, баталсан шийдвэрээ биелүүлэх ажлыг өөрсдөө сайн зохион байгуулж, үр дүнг нарийвчлан дүгнэж, хуучирч үеэ өнгөрөөсөн заалтуудын тухай тухайд нь хянан үзэж өөрчилж байх, тэрчлэн ямар нэг шийдвэр, тогтоол тушаал гаргахдаа түүнийг ажил болгогч олон түмэнтэйгээ сайтар зөвлөж, шинжлэх ухааны үүднээс нарийн нягт хандах зарчим хэрэгжээгүй цагт бичиг баримт, тогтоол шийдвэрүүд цаасан дээр үлдэх болно гэдгийг ямагт санаж ажиллах ёстой. 

Тогтоол шийдвэрийг биелүүлэх ажилд гарч байгаа дутагдал, хуучин сэтгэлгээ, саад бэрхшээлийг арилгахад ил тод байдал, шүүмжлэл. өөрийн шүүмжлэл, хэвлэл, мэдээллийн хэрэгсэл ихээхэн үүрэг гүйцэтгэх ёстой бөгөөд олон нийтийн хяналтыг өргөжүүлэхгүйгээр хүнд суртлын элдэв хэлбэр аяндаа арилахгүй нь тодорхой юм. 

Тогтоол шийдвэр гаргах, түүнийгээ хэрэгжүүлэхэд хэлбэрдэх, ёс төдий хандах, салбар, орон нутаг, байгууллага, хувь хүний явцуу эрх ашгийг урьдал болгох, шинэ маягийн яриагаар хуучин байдлаа халхавчлах нэг дутагдалтай эвлэршгүй тэмцэж, сахилга. дэг журам, зохион байгуулалтыг сайжруулах, шинэчлэлийг эрх зүйн талаар хангах хэрэгтэй байна. 

