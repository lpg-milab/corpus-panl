ХОНОЦ

Хоноцоор хоол бүү бариул гэсэн зүйр үг бий. Хоолоо харамласандаа ингэж хэлээгүй байх. Харин хоолноос илүү хор уршиг гарах вий гэдэг утгаар хэрэглэсэн сэрэмжлүүлэг, сануулга болов уу.
Явуулын хүнийг байлгасан айлд хөршүүд нь хоноц орогнуулж ширдгээ уруулаад гэж ам муутай байдаг. Айлын хоноц ч дүүрч, сүүлийн үед төрд муусайн хоноцууд орогнож, ширдгийг нь урж, ширээг нь ганхуулах боллоо. УИХ-ын 2004 оны ээлжит сонгуулиас хойш гурав дахь Засгийн газар байгуулагдаад байна. Түүний хоёрт нь УИХ-ын гишүүн Б.Эрдэнэбат даргатай "Эрэл" компанийн нам хонолоо. М.Энхболдын тэргүүлсэн Засгийн газарт Б.Эрдэнэбат Түлш, эрчим хүчний сайдаар хоног төөрүүлсэн. Энэ үед дэлхийн зах зээл дээр зэсийн үнэ огцом өссөн билээ. Түүнтэй уялдуулж УИХ-ын гишүүн Э.Батбаяр зарим барааны гэнэтийн үнийн өсөлтийн ашгийн татвар бий болгож нэг унц алтны 500, нэг тонн зэсийн 2600 ам.доллараас дээш гарсан нэг ам.доллар болгонд 68 хувийн татвар авахаар тогтоосон. Эдүгээ нэг унц алт 890, зэс 7050 ам.долларт хүрчээ. Тэгвэл өнөөдрийн байдлаар алт олборлогчид болон "Эрдэнэт" үйлдвэрийн нэг унц алтны 390, нэг тонн зэсийн 4450 ам.доллар тутамд 68 хувийн татвар ногдож байна. Хэрэв ийм татвар бий болгоогүй бол "Эрдэнэт"-д зэсийн үнийн өсөлтөөс гарсан мөнгийг шуудай сав амны болон "00"-ын цаас нийлүүлсэн нэрээр эрх баригчид гударчих байсан биз. Харин алтны хувьд компанийн захирлууд дор бүртээ хурдан азарга худалдан авч, бие биедээ гайхуулж тэжээнэ. Тэжээлийн нэг адуу сард сая төгрөг иддэг гэнэ билээ. Тэгэхээр алт, зэсийн үнийн өсөлт цөөн хүний хэрэглээнд зориулагдах байжээ. Гэвч шинэ татвар бий болгосноор энэ замыг хааж "Монгол Улсын хөгжлийн сан"-д өнгөрсөн хугацаанд чамлахааргүй мөнгө хуримтлуулж чадсан юм. Энэхүү хуримтлал, улсын төсвөөс 2007 онд гэхэд түлш, эрчим хүчний салбарт 300 тэрбум төгрөгийн хөрөнгө оруулалт хийж, төвийн эрчим хүчинд холбогдоогүй сум, суурин газар руу шугам татах ажлыг хийх болсон. Гэтэл төрийн хоноц Түлш, эрчим хүчний сайд асан Б.Эрдэнэбат өөртөө болон өөрийн тойрон хүрээлэгчдэдээ орлого олгох сэдлээр дуучин бүсгүйд хүртэл эрчим хүчний барилга угсралтын ажлын тендер өгснөөр ажил замхарч мөнгө, хөрөнгө үрэн таран болгов бололтой. Айлын хоноцын гай барцад тэднийд л илэрнэ. Төрийн хоноц ард түмэнд гай болно. Гай ч болж байгаа. Өнгөрсөн онд гэрэлтэй болчих байсан сумууд харанхуй хэвээрээ байна. Энэ бол төрийн хоноц ард түмнийг хөлдөө чирч байгаа нь энэ. Одоогийн Засгийн газрыг МАХН-ын дарга С.Баяр толгойлж байна. Тэрбээр ард түмний өмч байгалийн баялагт хоноцын сэтгэлгээгээр хандаж байна. Тухайлбал, Асгатын мөнгөний ордыг ОХУ-ын "Полиметалл" компанид ямар ч шалгуургүйгээр 50 хувийг нь өгөх гэнэ. Орд газрыг бусадтай хамтарч ашиглаж болно. Үүнийг хэн ч үгүйсгэхгүй. Гэхдээ хил залгаа оршдог гэдэг гэнэн үндэслэлээр нэг орны хувийн компанид палхийтэл өгөх гэж байгаад хамаг учир шалтгаан нь оршиж байна. С.Баяр 49,9 хувиас хэтрэхгүй юмыг би оросуудтай хэл амаа олдгийн хувьд 50 болгож өсгөсөн гэж хэлж байна билээ. Тэрхүү компанид өгөх гэж улайгаад байгаа 50 хувийн хэд нь С.Баярынх болох вэ гэдэгт одоогоор хариулж чадах төрийн өндөр албан тушаалтан алга. Ерөнхий сайдын албыг дараачийн хүнд хүлээлгэж өгснөөр хилийн цаана гаргасан тус ордны 50 хувийн тодорхой хэсэг нь өөрийнх нь болох магадлал дэндүү өндөр харагдаж байгаа юм. Ингэж л бүх ард түмний өмч болсон байгалийн баялагт тэрбээр хамтын ажиллагаа нэрээр өөрийн болгох, эзэн суух алхам хийж байгаа юм гэж улс төрийн хүрээнийхэн хэлж байна. Ийм ойлголтоор Ерөнхий сайдын албыг хашиж байгаа түүнийг төрийн хоноц гэхгүй юм бол өөр хэнийг хэлэх юм бэ. Тэрбээр санасандаа хүрч Асгатын ордыг оросуудад өгөх юм бол араас нь Тавантолгой, Оюутолгойг бусдад өгнө. Энэ байгалийн баялгийг бусдад өгөх гээд зүтгээд байгааг дээрх өнцгөөр харвал өнгөн дээрээ бусадтай хамтран ажиллаж байгаа мэт боловч цаад утга нь өөрөө халааслах үйлдэл болж байгаа гэж ойлгож болно. Байгалийн баялгийг гадаадынханд худалдаж өөрөө араас нь очих замаа засах гэж байгаа С.Баяраар Монголын ард түмэн дутахгүй. Харин түүний үгүй хийсэн байгалийн баялгаар ард түмэн цаг ямагт дутна. Энэ бол хэнд ч ойлгомжтой. Хэрэв төрд хоноц болон орж ирсэн С.Баяраар байгалийн баялгаа мэдүүлж бусдын гарт шилжүүлбэл угтан ирэх сая живаа өдрүүдийг хойч үе маань овоолсон шороон дээр өнгөрүүлэх болно. Түүний гарт байгалийн баялаг, улсын төсвийг байлгах тусам хожмын хар өдрүүдийн наашлах хугацаа улам хурдасна. Хоноц айлын хоолыг санаа зоволгүйгээр аяга аягаар нь гударна. Маргааш нүүр тулахгүй юм чинь тэдний охидыг ичиж эрээлэхгүйгээр татаж чангаана. Тиймээс монголчууд хоноцод дургүй, бас тэднээс болгоомжилдог. 
Г.Эрдэнэбат
