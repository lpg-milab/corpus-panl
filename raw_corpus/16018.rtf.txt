№55 (16018)         
1985 оны гуравдугаар   сарын 5.
ПАРК АШИГЛАЛТ

Үйлдвэрлэлийн хүч чадлыг дүүрэн ашиглах зорилгоор явцуу дамжлагыг илрүүлж арилгах, ашиглахгүй байгаа техникийг ажилд оруулах, талбайн ашиглалтыг сайжруулах, бага механикжилтын хэрэгсэл нэвтрүүлэх зэргээр хөдөлмөр хөнгөвчилж, бүтээл нэмэгдүүлэх техник зохион байгуулалтын тодорхой арга хэмжээг үйлдвэр санхүүгийн төлөвлөгөөнд тусган хэрэгжүүлэх ажлыг газар бүр зохион байгуулах нь чухал байна гэж нөхөр Ж. Батмөнх Намын Төв Хорооны IX бүгд хурал дээр хэлсэн нь манай авто тээврийн салбарын ажилд шууд хамаарна. Авто тээврийн салбарын техник хангамж байнга өсч ирсний үрээр улс ардын аж ахуйн автомашин, чиргүүлийн нийт хэмжээ сүүлийн арван жилд 40 шахам хувь нэмэгдэж, их даацын болон тусгай зориулалттай автомашин, автобус олширч авто тээврийн ажилд техникийн ололт эрчимтэй нэвтэрч, ачаа тээврийн паркийн шинэчлэлт ихээхэн хурдаслаа. Энэ бүхэн нь тээврийн хөдлөх бүрэлдэхүүний ашиглалт, фондын өгөөжийг тууштай дээшлүүлэх, ачаа тээврийн зохицуулалтыг сайжруулж, хөдөлмөрийн бүтээмж, үр ашгийг нэмэгдүүлэхийг зүй ёсоор шаардаж байна. 

1984 оны автотехникийн улсын үзлэгийн дүнгээс үзэхэд улсын хэмжээний авто тээврийн хэрэгслийн парк ашиглалт өмнөх оныхоос ачаа болон шуудан тээвэрт өссөн боловч, автобусны үйлчилгээний тээвэрт буурчээ. Автомашины парк ашиглалтын коэффициент нэмэгдсээр, байгаа боловч нийтийн хэрэгцээний авто тээвэрт уг үзүүлэлт улсын дунджаас даруй зургаан хувь доогуур байна. Өнгөрөгч онд Өмнөговь, Сүхбаатар, Сэлэнгэ аймаг, Дархан хотын тээврийн удирдах газрынхан парк ашиглалтын коэффициентийг нэмэгдүүлж, улсын төлөвлөгөөт даалгаврыг амжилттай биелүүлсэн байна. Гэтэл адил нөхцөлд ажилладаг нийтийн хэрэгцээний авто тээврийн байгууллагын 30 хувь нь парк ашиглалтыг нэмэгдүүлэх даалгаврыг тасалдуулжээ. Нийт хөдлөх бүрэлдэхүүнийхээ 34 55 хувийг жилийн туршид хэрэг дээрээ ашиглаагүй мөртлөө дээрх байгууллагын олонхи нь ачаа эргэлтийн төлөвлөгөөт зорилтыг биелүүлж, зарим нь бүр давуулсан байна. Тээвэрт ашиглагдаагүй нөөц боломж их байгааг энэ баримт нотлохын хамт тус салбарын үйлдвэрлэл, техникийн баазыг бэхжүүлэхэд зориулдаг хөрөнгийн дийлэнх нь төвлөрдөг нийтийн хэрэгцээний авто тээврийн парк ашиглалт хөрөнгө оруулалтын өсөлтөөс ихэд хоцорсныг харуулж байна. Тээврийн хэрэгслийн ашиглалтыг зохион байгуулах удирдлагын арга хэлбэрийг боловсронгуй болгох. ухамсартай сахилга, дэг журмыг газар бүрт бэхжүүлэх ажил шаардлагын хэмжээнд хүрээгүй, хяналт шалгалт дутмаг, тэрчлэн өндөр бүтээмжтэй техникийг элдэв хэлбэрээр олон цаг сул зогсоодог, хувийн ажилд хэрэглэдэг зэргээс дээрх зохисгүй байдал үүсэн гарчээ. 

Тээврийн Яам, түүний харьяа авто тээврийн байгууллагууд энэ байдалд дүгнэлт хийж, парк ашиглалтыг эрс сайжруулж, техникийг бүрэн ажиллуулах, явцуу дамжлагыг арилгах техник, зохион байгуулалтын тодорхой арга хэмжээ авах хэрэгтэй. 

Автомашины техникийн үйлчилгээ, засвар, тээвэр зохион байгуулалтын ажлыг төрөлжүүлэн эрхлэх албад байгаагүй, тээврийн үйлдвэрлэлийн материаллаг бааз бэхжээгүй байсан үеийн хөдөлмөр зохион байгуулалт, удирдлагын хоцрогдсон арга барил, дадал заншлыг юуны өмнө шийдвэртэй өөрчлөхгүйгээр парк ашиглалтыг тогтвортой дээшлүүлж чадахгүйг хатуу анхаарч ажиллах хэрэгтэй байна. Ажлын арга барилыг өөрчлөн сайжруулахын тулд техникийн үйлчилгээг төлөвлөгөөт урьдчилан сэргийлэх системээр, засварыг агрегат, зангилааны аргаар зохион байгуулж, үйлдвэрлэлд дэвшилт технологи, оношлолын арга, төвлөрсөн удирдлага, хөдөлмөр, зохион байгуулалт, урамшууллын бригадын хэлбэр нэвтрүүлэх шаардлагатай. Ингэснээр хөдлөх бүрэлдэхүүний техникийн бэлэн байдлыг дээшлүүлж болно. Ачаа тээвэрлэх ажлыг үндэслэл сайтай шуурхай төлөвлөх, диспетчерийн удирдлага, зохицуулалт, хяналт шалгалтыг сайжруулах, авто тээврийн хэрэгслийг ээлжээр ажиллуулах, тэргүүний тээвэрчдийн туршлагыг дэлгэрүүлж, социалист уралдааныг оновчтой, дайчин давшингуй өрнүүлэх нь парк ашиглалтын коэффициентийг ахиулах гол арга зам мөн. 

Ачаа буулгах, ачих, бичиг баримт бүрдүүлэх ажилд аль болохоор шуурхай хандаж, бага механикжуулалтын хэрэгсэл нэвтрүүлэх, талбайн ашиглалтыг сайжруулах арга хэмжээ авахаас гадна тээврийн хэрэгслийг зориулалтын бус зүйлд ашиглах, сөрөг, зэрэгцээ тээвэр хийх зэрэг зохисгүй байдал гаргахгүйн тулд аж ахуй, соёлын байгууллагын удирдах ажилтан, мэргэжилтэн, коммунистууд өөриймсөг санаа тавивал зохино. Орон нутгийн тээврийн байгууллагууд ачаа тээврийн зохицуулалтыг нямбай хариуцлагатай хийх, ялангуяа зам, гүүрийн засвар, арчилгааны чанарыг эрс сайжруулж, техникийн түргэн тусламж, шатахуун түгээх станц, замын буудлын үйлчилгээг жигд сайн байлгах нь тээвэрчдийн өндөр бүтээмжтэй ажиллах нэн чухал нөхцөл мөн. Өндөр хүч чадалтай машин, тоног төхөөрөмжийг төрөлжсөн байгууллагад төвлөрүүлж хүч чадлыг нь дүүрэн ашиглах талаар тавигдаж байгаа зорилтыг биелүүлэх үүднээс улс ардын аж ахуйн нийт автомашины тэн хагасыг улсын төлөвлөгөөгүй, ажил үүргийн тодорхой чиглэл, бүртгэл хяналтгүй ашиглаж байгаа ноцтой дутагдлыг арилгаж, тэдгээрийг төвлөрсөн тээврийн байгууллагын автомашины бүтээмжид хүргэж ашиглавал жилд зуун сая гаруй тонн километр ачаа эргэлт нэмж гүйцэтгэх боломж байгааг ажил хэрэгчээр анхаарч үзвэл зохино. 

Улс ардын аж ахуйн тэнцвэрт хөгжил, үйлдвэрлэлийн жигд ажиллагааг хангахад ачаа тээврийн зохицуулалт, машины хүч чадлын ашиглалт шийдвэрлэх ач холбогдолтой учир машин бүрийн техникийн бэлэн байдлыг хангаж, бүтээмжийг дээшлүүлэн авто тээврийн салбарын үндсэн фондын идэвхтэй хэсэг хөдлөх бүрэлдэхүүний парк ашиглалтыг эрс сайжруулах нь тээврийн болон нам, улс, олон нийтийн байгууллагын хойшлуулшгүй үүрэг мөн. 

