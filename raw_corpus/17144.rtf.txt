№241 (17144) 
1988 оны аравдугаар сарын 7.
Шинэчлэл ба шинжлэх ухаан

МАХН-ын XIX их хурлаас намын эдийн засгийн боДлогын үндсэн асуудал гэж үзэж дэвшүүлсэн таван том зорилтын нэг нь үйлдвэрлэлийн үр ашгийг дээшлүүлэх, нийгмийн хүрээний тулгамдсан асуудЛУУДЫГ шийдвэрлэхэд шинжлэх ухаан техникийн ололтыг өргөн ашиглах, шинжлэх ухаан үйлдвэрлэлийн холбоог бүх талаар бэхжүүлэх тухай заалт юм. 

Манай орны эдийн засаг, нийгмийн өргөн хүрээтэй шинэчлэлийн зорилтыг амжилттай хэрэгжүүлэхэд шинжлэх ухааны салбар, эрдэм шинжилгээний ажилтнууд хошуучлах үүрэг гүйцэтгэх ёстой. Тус улсад эрдэм шинжилгээний олон арван байгууллага, хэдэн мянган хүн ажилладаг нь шинэчлэл, өөрчлөлтийн үйлсэд тус хүргэж чадах эрдэм мэдлэг, шинжлэх ухааны томоохон потенциал бололцоо байгааг харуулж байна

Шинжлэх ухааны байгууллага хоорондын ажлын уялдаа холбоог бэхжүүлэх, шинжлэх ухааны нэгдэл, эрдэм шинжилгээний хамтлаг зэрэг зохион байгуулалтын шинэлэг хэлбэрүүд бий болж шинжилгээ, сорилт туршилтын баазыг бэхжүүлэхэд зарцуулах хөрөнгө мөнгийг нэмэгдүүлж, шинээр лаборатори, туршилтын төв барих, судалгаа, шинжилгээний шинэ шинэ чиглэл хандлага тодорч, тэдгээрийг шийдвэрлэхэд эрдэмтэд, эрдэм шинжилгээний ажилтан нар идэвхтэй оролдох зэрэг ахиц өөрчлөлт гарч байгаа боловч энэ нь чамлалттай байна. Шинжлэх ухаан техникийн дэвшлийн ололт, судалгаа, шинжилгээний үр дүнг үйлдвэрлэлд нэвтрүүлэх ажил урьдын адил удааширч улс ардын аж ахуйн олон салбарын шинэ шаардлага, хэрэгцээнээс хоцорсоор байна. Шинжлэх ухааны хөгжлийг эдийн засаг, нийгмийн цаг үеийн хэрэгцээтэй холбох үр нөлөөтэй механизм хараахан бий болоогүй байна. Шинжлэх ухаанд зарцуулж байгаа зардал үндэсний орлогын үйлдвэрлэлийн 0. 9 хувь, эрхэлсэн байгууллагын үндсэн фонд улс ардын аж ахуйн үндсэн фондын дөнгөж 0. 8 хувийг эзэлдгээс шинжлэх ухааныг хөгжүүлэх материаллаг бааз төдий л хангалтгүй, тэрчлэн байгаагаа дутуу ашиглаж байна. 

Байгаль, техник, нийгмийн шинжлэх ухааны суурь судалгааны өнөөгийн түвшин доогуур, улс орны хөгжлийг хурдасгахад онолын сэтгэлгээ, практик шийдэл ч төдий л түлхэц өгч чадахгүй байна. Манай орны нийгмийн хөгжлийн орчин үеийн шатны нарийн түвэгтэй үзэгдэл, үйл явцыг материалист диалектик, улс төр, эдийн засгийн ухааны үүднээс тунгаан шинжлэх талаар ч нийгмийн шинжлэх ухаан хоцорч байгаагаас философич, эдийн засагч, социологичдын хамтын бүтээлч сэтгэлгээ ихээхэн дутаж, улмаар нэн даруй оновчтой хариулт өгвөл зохих хурц асуудлууд хуримтлагдсаар ирлээ. 

Биологи, генетик, биотехнологийн салбар хоцорсноос мал аж ахуйг зогсонги байдлаас гаргахад олигтой тус хүргэж чадахгүй байна. Социализм байгуулах үйлсэд өөрийн орны тодорхой нөхцөлд тохирсон шинжлэх ухаан техникийн дэвшлийн шинэ чиглэл, дэвшилтэт шинэ технологийг боловсруулах нь онцгой ач холбогдолтой. Шинжлэх ухаан техникийн дэвшлийн эрин үед техникийн шинэ сэтгэлгээг бүрэлдүүлж хөгжүүлэх зорилт бүхний анхаарлын төвд байх ёстой. 

Үйлдвэрлэлийн хүнд хүчир ажиллагааг механикжуулж автоматжуулах, нөөц түүхий эдийг технологийн харилцан уялдаатай иж бүрэн дамжлагаар боловсруулж эцсийн бүтээгдэхүүн авах оновчтой шийдлийг боловсруулж, нэвтрүүлэх, тус орны нөхцөлд тохирсон орчин үеийн өндөр бүтээмжтэй машин, багаж хэрэгслийг зохион бүтээх зэрэг нь байгаль, техникийн шинжлэх ухаанд цаашид хөгжүүлбэл зохих гол чиглэл мөн. 

Шинжлэх ухааны системийн удирдлага, зохион байгуулалт, төлөвлөлт, боловсон хүчний хуваарилалтыг өөрчлөн сайжруулахыг шинэчлэлийн эрх ашиг шаардаж байна. Эрдэм шинжилгээний байгууллага болон түүний ажилтныг албан тасалгаанаас нь гаргаж үйлдвэрлэлд ойртуулж судалгаа шинжилгээ, туршилт зохион бүтээх, үйлдвэрлэлд нэвтрүүлэх технологийн иж бүрэн дамжлагаар эрдэм шинжилгээний байгууллагын ажлыг зохион байгуулан эрдэмтдийн онол, арга зүйн өсөлт, үйлдвэрлэлд нэвтрүүлсэн ажлын эцсийн үр дүнтэй нь холбох урамшлын механизм нэвтрүүлэх шаардлагатай байна. 

Шинжлэх ухааны Академийн зарим хүрээлэн, их, дээд сургуулийн холбогдох тэнхмийг шинжлэх ухаан - боловсрол - үйлдвэрлэлийн нэгдэл, цогцолбор болгон нэгтгэх арга хэмжээ авах хэрэгтэй байна. Эрдэм шинжилгээний байгууллагуудыг аж ахуйн тооцоонд тууштай шилжүүлэх цаг боллоо. Эрдэм шинжилгээний ажилтан, эрдэмтдийг ч гэсэн эрдмийн цол зэрэг дагнан хөөцөлдөх өрөөсгөл хандлагаас нь гаргаж, нээлт хийх, бүтээн турших, бодол саналаа материаллаг үр дүнд хүргэх ажил хэрэгч журамд шилжүүлбэл зохино. Эрдэмтэн, мэргэжилтэн нарын хамтлаг байгуулж судалгааны ажлыг хамтарч бригад, хэсгээрээ гэрээлж гүйцэтгэх хэлбэрийг өргөтгөж, холбогдох эрх зүйн асуудлыг боловсруулах ч хэрэгцээтэй байна. Шинжлэх ухааны судалгааны урт хугацааны хэтийн төлөвийг бодолцон тогтвортой байх гол чиглэлийг зөв тогтоох нь судалгаа шинжилгээний ажлын үр дүнг дээшлүүлэх, материал, нөөц, хугацааг хэмнэх тэргүүн зэргийн ач холбогдолтой юм. Эрдэм шинжилгээ, оюуны бий болсон потенциалыг дээд зэргээр дайчлан ашиглахын хамт шинэчлэлийн үзэл санаагаар зэвсэглэсэн эрдэмтэд, ажилтны шинэ бүтээлч үеийг бүрэлдүүлэн төлөвшүүлэх хэрэгтэй байна. Үүний тулд эрдэм шинжилгээний ажилтныг сонгон шалгаруулах, аттестатчилах, аспирантур, докторантурт бэлтгэж сургах одоогийн системийг өөрчлөн боловсронгуй болгож академийн болон салбарын хүрээлэнгүүдийг өндөр мэргэжлийн залуу ажилтан нараар бэхжүүлэх арга хэмжээг даруйхан авах ёстой. 

Шинэ үзэл санаагаар байнга зэвсэглэж түүнийгээ цаг тухайд нь тодорхой ажил хэрэг болгох чадвар эзэмшиж онолын сэтгэлгээг хөгжүүлэн шинжлэх ухаан үйлдвэрлэлийн холбоог шинэ шатанд гаргаж манай нийгмийн цаашдын дэвшлийг хангахад шинжлэх ухааны салбарт шуурхай бөгөөд гүнзгий өөрчлөлт шаардаж байна. 

