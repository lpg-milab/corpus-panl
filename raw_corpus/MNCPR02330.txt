Мянган мэрээс

Доктор Ц.Мухар мэрээсийн даЯаршил Монгол анагаах ухааны судар, ойрад хэлний бичгийн болоод ярианы хэлэнд "мэрээс" өвчин гэсэн оновчтой хэллэг бий. 
Үүлэн борооны хэргээр халдварлаж хүний бие махбодийг олон жил мэрж, сорж идсээр амийг нь авдаг өвчнийг мэрээс гэж онож хэлжээ. Шинэ цагийн монголчууд ийм өвчнийг тэмбүү, ДОХ гэж одоочилсон нь оносонгүй. Ийм өвчнийг тараагчийг "янхан" гэж ад үздэг байсныг "биеэ үнэлэгч" гэж өөгшүүлээд удлаа. Одоо манай улс тэмбүү нэртэй хуучин цагийн түмэн мэрээс, шинэ цагийн ДОХ гэдэг мянган мэрээстэй орон боллоо. Мэрээсийн даяаршил Африкаас хальж, Монголыг нөмрөх нь энэ. Бид дэлхийн хөгжлийн даяаршилд орно гэж ярьсаар, хуралдсаар суутал мэрээсийн даяаршилд хөл алдлаа. Мянга гэдэг тоог би санаанаасаа авсангүй. Харин Солонгос улсын Элчин сайдын яамны дэргэд дөрвөн хүнтэй хүний нөөцийн газраас энэ улсад сайн дураар ажиллах саналтай идэр залуу, эрүүл чийрэг хүмүүст хийсэн үзлэгийн дүн хэлээд өглөө. Арав шахам мянган эрүүл хүнээс дөрвөн мэрээс илэрч байхад манай 2,5 сая хүн дунд мянган мэрээстэн байна гэдгийг дунд сургуулийн сурагч бодоод гаргаад ирнэ. Бидний номчирхох дуртай "өртөмтгий бүлэг", "биеэ үнэлэгчид" энд ороогүй гээд бодоход мянга гэдэг тоо багадахаас биш ихдэхгүй. Бид ингээд мянганы эрэлд хатах боллоо. Төрийн яамнаас эхлээд, үндэсний гэсэн том нэртэй олон зуун хүнтэй "төв"-ийн ухаараагүй, санаачлаагүй ажлыг Солонгосын дөрвөн хүн нэг сарын дотор Монголын мэрээс өвчтөний тоог гаргаж өгсөнд нэрэлхэлгүй талархаж бөхөлзөх л бидэнд үлдлээ. Одоо Яах вэ Бид алдсан хойноо амаа барьдаг. Мунхгийн ухаан үдээс хойш гэдэг л энэ байх даа. Өнгөрсөн зууны дунд үед хуучин цагийн хоёр буман тэмбүү мэрээстэнг Орос улс улаан, цагаан тариагаар нам дарж, монгол хүний тоо хоёр дахин өссөн. Одоо улаан тарианы хүүхнүүдээс төрсөн цагаан тарианы хүүхдүүд төр барьж, төмөр зэсийн уурхай нээж, алтан зоос авдарлаж сууна. Шинэ цагийн мэрээс ДОХ-д улаан цагаан тарианы хэрэг болохгүй, мянга дээр нь хазаарлаж чадалгүй түм болгочихвол монгол хүний тоо хэд дахин цөөрч, шинэ зууны биологийн мөхөлд идэгдэх хувь тавилан биднийг хүлээж сууна. Энэ бол ардчилсан төр, алт зэс, алтан зоосноос ч үнэтэй асуудал босч ирнэ гэсэн үг. Одоо яах вэ. Цорын ганц арга бол мэрээс өвчнийг эрт олж, олсноо алдалгүй хорьж, тарах замыг таслан зогсоох. Америкийн нэртэй эмч Поль Брэг өвчтэй хүн өөрөөсөө болсон гэмт хэрэгтэн. Тэд хийсэн хэргээ шүүлгэхээр эмч гэдэг "шүүгч" дээр ирж, эмнэлэг гэдэг "шорон"-д орж ял эдэлнэ гэж ёгтолж хэлсэн. Энэ эмчийн үгээр мэрээст-ялтанг олцгооё. Олсныгоо хорьж цагдаад "Мэрээсийн эмнэлэг" гэсэн "шорон" нээцгээе. Үүний тулд бид юу хийх вэ. Одоо яана аа. Сонгууль мэрээс хоЁр Мэрээс илрүүлэх аргыг солонгосчууд бидэнд заагаад өгчихлөө. Одоо найман настай балчраас наян настай өтгөс хүртэлх бүх хүнийг толгой дараалан үзлэг шинжилгээнд оруулна. Монголд амьдардаг гадаадынхныг орхиж болохгүй. Их ажил, их хүч, их мөнгө. Дээдэс маань бухимдаасай. Тэгвэл хөдлөх болов уу. Зөөлөн суудалдаа шигдэж зууралдалгүй, хатуу ажилд ороосой билээ. Харин доодос нь сүх далайтал үхэр амар гэгчээр ажиг ч үгүй бужигнаж л явна. Тэднийг цочоохсон. Бумыг бужигнуулж, түмийг түжигнүүлсэн энэ ажлыг 2008 оны сонгуультай хамт хиймээр байна. Сонгуулийн уриа "ардчилсан төр, аймшигт мэрээсийг хязгаарлана" гэж байвал ямар бол. Яагаад гэвэл нэгд, сонгууль болоход манай улсын хүний тоо үнэнд ойртож гардаг. Хоёрт, бүх албан тушаалтан сонгууль руу ханарч хүмүүсийн дунд ордог. Энэ боломжийг ашиглан тэдний үгээр мэрээс илрүүлэхийг сурталчилна. Хуучин цагийн мэрээс илрүүлж эмчлүүлэхэд Төв хорооноос багийн дарга хүртэл орж байж үр дүнд хүрсэн байдаг. Гуравт, сонгуулийн байр бас мэрээс сурталчлах төв болог. Дөрөвт, сонгуулийн байр мэрээс илрүүлэх үзлэг шинжилгээний газар нэг дор байг. Сонгууль өгч мэрээсийн шинжилгээнд орсон хүний хумсанд хээ тавьж сэтэрлэнэ. Тавд, сонгуулийн насанд хүрээгүй багачуудыг эцэг, эх нь хөтөлж ирээд шинжилгээнд оруулах ажлыг бүх шатны комисс хариуцна. Хөлтэй нь хөлхөж, хөлгүй нь мөлхөж, доодос нь гар тосч, дээдэс нь буянаа хайрладаг сонгуулийн дуулианыг мэрээс өвчний тэмцэлтэй холбож "сонгууль ба мэрээс" гэсэн бүх нийтийн хөдөлгөөн өрнүүлцгээе. Ажлыг аргалдаг, албыг домоглодог, болохгүй бол хүний эрх, миний дарх гэж босдог орчин цагийн монгол мэрээсийг олж тоолох боломж, сонгуультай хавсайдахаас өөр "өчих мэх" алга даа. Янхны газрыг нээлттэй болгоЁ Зочид буудал, шөнийн цэнгээний газар, баар, саун, массаж гэсэн бүсгүй хүний нүцгэн биеийн хаягтай, ийм тийм улсын зоогийн газар нэртэй ил далд янхны газар нийслэлд зуу зуугаар, аймаг хотоос эхлээд аян замын дэн буудалд хэдэн арваараа бий болсныг хэн хүнгүй мэдэж байгаа. Ямар нүдээ аньж, чихээ даралтай нь биш. Хааяа хууль цагдаагийнхан яаж зүгээр байхав гэж тэр баарнаас, энэ буудлаас тийм биеэ үнэлэгч, ийм хүүхний хулгайч оллоо, илрүүллээ гэж ёс төдий олны нүд хуурч цамнахаас хэтэрсэнгүй арван жил болоход мянган мэрээс зоогийн газар, баар цэнгээний ор, шалан дээр төрж, өсч өндийжээ. Монголыг зажлалгүй залгих хорт аварга могой амилах нь энэ. Одоо яах вэ. Энэ олон янхны газрыг нээлттэй болгоё. Эздээс нь зөвхөн санал тавьж сөгдөн гуйя. Янхнуудыг мэрээсийн шинжилгээнд оруулж өгөөч гэж. Өөр арга алга. Муу нуухаар сайн илчил гэсэн үг энэ дээ. ЭрҮҮл монгол хҮн ба мэрээс Эрхэм гишүүн Л.Гүндалай Эрүүл мэндийн сайд болоод хоёр сайн ажил эхлүүлсэн. Нэг нь эмнэлгүүдийг сард нэг удаа "Эрүүл мэндийн нээлттэй хаалганы өдөр" болгон ядуус, тэнүүлчдийг үнэ төлбөргүй үзэж эмчилдэг өдөр болгосон. Хоёрт, "Эрүүл монгол хүн" (ЭМХ) хөтөлбөр. Гүндалайтай хамт "ЭМХ" огцорсон. Энэ хөтөлбөрийг яаж хэрэгжүүлэх аргаа хэн ч мэдэлгүй өдий хүрсэн. Харин ЭМХ-ээр мөнгө олж тоглохыг бодсон хүмүүс мэдээж байгаа. Энэ хөтөлбөрийг ганц зорилгоор хуучин шинэ мэрээс илрүүлэх зорилт тавьж хөдөлсөн шиг хөдөлж, хийсэн шиг хийвэл Монголдоо л их тус, хүн ардаа аюулаас аврах сайн үйлс болохсон. Хуучин цагийн мэрээсийг дарж чадсан туршлага дээрээ тулгуурлан урд, хойд ах, эгч нараасаа мэрээсийн дэм тус авч аймаг, хот болгон мэрээс илрүүлэх, олсноо хянах тандах байр гаргаад үзвэл цаг ч байна, чадал ч байна. Энэ саналд тив алгасан онгоц хөлөглөж, ногоон мөнгө зарж далим үсэргэхийг тэвчиж, муудан сайдан явсан хоёр хөршийн хямд, төсөр ухааны тусыг авбал айл хүний амь нэг, саахалт хүний санаа нэг болох болов уу гэсэн миний үгийг төр, засаг дэмжиж, ЭМЯ санаачилж, зүтгэвэл мянган мэрээсийг хязгаарлан тогтоох боломж байна даа. 


