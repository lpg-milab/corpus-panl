Ийм гамшиг энэ сард 5-6 удаа болно

-ЦАГ АГААРЫН МЭДЭЭГ СОНИРХУУЛАХ ГЭЖ ЗАРЛАДАГГҮЙ- Монголчууд цасан шуургатай хамтын хүчээр чухам яаж тэмцдэгийг "Сэрэлт" киноноос бид мэдэх билээ. Гэтэл одоо даанч дээ. Энэ сарын 25-наас эхлэн Говь-Алтай, Ховд, Өвөрхангай, Архангай, Баянхонгор, цаашлаад Баян-Өлгий, Дундговь, Дорноговь, Өмнөговь аймгийг хамарсан аймшигт цасан шуурга боллоо. Аймшигт гэх үг ч зөөлдөх биз, гамшиг гэвэл зохилтой санагдана.
Энэ гамшиг ямар хор уршиг тарив. 215 хүн сураггүй алга болж, хоёр мянга гаруй мал шуурганд уруудсанаас одоогийн байдлаар есөн хүн олдоогүй байна. Шуурганаас хойш бараг долоо хоночихоод байхад сураггүй болсон хүнийг амьд байгаа гэж итгэхэд нэн бэрх юм. Лавтайяа Ховдод нэг хүүхэд нас барсан болов уу гэж таамаглаж буй аж. Түүнийг аль гурав хоногийн өмнө хадны агуйд юухан хээхнээр хучаад орхижээ. Шөнөдөө 20-30 хэм хүйтэрч байхад тэр жаахан охин яаж тэсэх вэ дээ. Цасны зузаан дунджаар 30-40 см, зарим газраа нэг метрээс давсан гэх. Зарим эх сурвалжийн хэлж буйгаар Өвөрхангайд айлын гэрийн ханын эрстэй чацуу цас орсон дуулдана. Улаанбаатар-Архангай, Элсэн тасархай-Хархорин, Говь-Алтай-Баянхонгор зэрэг 11 чиглэлийн зам цасанд боогджээ. Нийтдээ баруун чиглэлийн 800 км зам цасанд дарагдсан аж. Улс орны ихэнх нутгийг хамарсан ийм аймшигт үзэгдэл нүүрлээд байхад манай төр, засаг хаана бай ваа. Шуурга болж өчнөөн хүн алга болчихоод байхад нүдэн балай, чихэн дүлий суусан гэхэд хэтрүүлэг болохгүй. Аль хойно Шадар сайд М.Энхболдоор ахлуулсан ажлын хэсэг байгуулав. Тэдний авсан анхны арга хэмжээ гэвэл аюул болсноос хойш дөрөв хоногийн дараа ОБЕГ-ын аврагчдаас бүрдсэн эрэн хайх бүлгийг Говь-Алтай руу "МИ-8" нисдэг тэргээр илгээлээ. Гэтэл өнөөх бусдыг эрэн олж амийг нь аврах үүрэгтэй аврагчид маань өөрсдөө эрэн сурвалжлуулаад энүүхэн Хужиртад сууж байв. Монголын төрд одоо нэг ч нисдэг тэрэг байхгүй. Сүүлчийн ганцыг нь УИХ-ын гишүүн "Симба" Ц.Батаа үнэг хөөж зугаацаж яваад унагаачихсан юм. Тэгээд саяын аймшигт үзэгдлийн үеэр гар мухар төр "Централь Монголиа" компаниас нисдэг тэргийг нь гуйж царай алдав. Чухам хэдий хэрийн хохирол учирсныг Шадар сайд одоо болтол хэлээгүй л байна. Уг нь өдийд нэг багцаа баймаар юм. Хамгийн аймшигтай нь юугаар ч нөхөшгүй хүний алтан амь. Цианит натри, архинд хордоод нэлээд хэд нь мажийчихлаа. Дээр нь замын осол, нисдэг тэрэгний сүйрлээр бас хэд нь бурхан боллоо. Саяхан болсон цасан шуурганд долоон хүн амиа алдсан. Одоо олдоогүй байгаа есөн хүний хэд нь хөлдөж үхсэнийг хэлж мэдэхгүй. Баримтаас үзэхэд энэ шуурганд малчид тун цөөн өртжээ. Тэнгэр хангай, цаг агаарыг өглөө оройгүй шинжиж, маргааш ямар өдөр болох нь вэ гэж чих тавьж байдгийн ач энэ шүү дээ. ОБЕГ-ынхны хэлж буйгаар алга болсон 215 хүний дотор гарын арван хуруунд багтах л малчин байжээ. Говь-Алтай аймгийн Тонхил сумын Ганзориг, Сарантуяа, бас нэг суманд хоёр хүүхэд малынхаа араас яваад сураггүй болсон аж. Малчид амь амьдралынхаа хамгийн гол эх сурвалж, өөрийн ганц өмч малынхаа араас явалгүй яахав. Түүнийхээ араас явж байгаад эндсэн бол тэд үнэхээр гавьяатай улс. Гэтэл төөрсөн, замд цасанд суусан хүмүүсийн олонхи нь замын зорчигчид, ямар нэг хурал цуглаан зэрэг арга хэмжээнд оролцохоор явж байсан хүмүүс байх юм. Жишээ нь, Ховд аймгийн төвд болох олимпиадад оролцох 140-өөд багш, сурагч, Арвайхээрт болж буй залуучуудын чуулга уулзалтад оролцох 20-иод хүн сураггүй бологчдын тоонд орж байлаа. Хөөрхий хүүхдүүдийн хөл гар, нүүр юу ч үгүй хөлджээ. Эмч нарын хэлснээр I, II зэргийн хөлдөлттэй аж. Олимпиадын дараа ялсан, ялагдсан хэдэн сургуулийн багш нар зохион байгуулагчидтай нийлж баахан архидах байж. Залуучуудын чуулга гэдэг нь хэн нэг нэр дэвшигчийн сонгуулийн пиар болохоос өөр юм биш. Аймгийн удирдлага цаг агаарын урьдчилсан прогнозыг авч байгаад олимпиадаа яагаад хэд хоног хойшлуулчихаж болохгүй гэж. Тэр ч байтугай, УИХ-ын дарга Д.Лүндээжанцан Өвөрхангай аймагт цасанд боогдож таван цаг гаруй хээр суужээ. Хачирхалтай хэрэг шүү. Тэр чинь төрийн тусгай хамгаалалттай том дарга биз дээ. Цаг агаарын мэдээг сонирхуулах гэж зарладаггүй гэдэг. Гэтэл манайхан, ялангуяа төв суурингийнхан үүнийг огт тоодоггүй болохыг саяын шуурга тод харууллаа. За яахав, замд гарах жирийн нэг жолооч үүнийг анзаараагүй байж болох. Гэтэл алс замд явах УИХ-ын дарга үгүй ядаж аялах хугацааныхаа үеийн цаг агаарын урьдчилсан мэдээг сонсоод гармаарсан. Бэлхнээ хэдхэн хоногийн байтугай бүтэн жилийн цаг агаарын тоймыг урьдчилан гаргах чадалтай Ус, цаг уурын хүрээлэн гэж бүхэл бүтэн байгууллага байж байна шүү дээ. Одоо төр юу хийж байна вэ. ОБЕГ-ын шуурхай зохицуулалтын хэлтсийн дарга, тэргүүн ахмад Ч.Батчулуун аймгуудаас авсан мэдээгээ хааяа нэг мэдээлэх төдий байна. Ер нь хамаг бурууг байгалийн давагдашгүй хүч рүү түлхэх нь тодорхой. Ус, цаг уурын хүрээлэнгийн секторын эрхлэгч Ж.Цогтын хэлж байгаагаар дөрөвдүгээр сард ч ийм хэмжээний аюултай гамшигт үзэгдэл 5-6 удаа болох гэнэ. Саяын явдлаас сургамж, дохио авч болзошгүй тэр гамшгаас сэргийлэх арга байдаг болов уу. Хэргийн учир чухам үүнд л байна. 
Б.Батбилиг
