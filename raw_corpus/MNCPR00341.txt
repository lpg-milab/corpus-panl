Монголч эрдэмтдийн хуралд гадаадын 300-гаад монгол судлаач оролцоно

Их Монгол Улс байгуулагдсаны 800 жилийн ойн хүрээнд хийгдэх ажлын нэг нь монголч эрдэмтдийн IX их хурал юм. Уг хурлын бэлтгэл ажил болон оролцох эрдэмтдийн талаар зохион байгуулагч Олон улс судлалын хүрээлэн, ШУА, МУИС-иас мэдээлэл хийлээ.
Ирэх наймдугаар сарын 8-12 болох Олон улсын монголч эрдэмтдийн хуралд гадаадын 400 гаруй эрдэмтдийг урьснаас 260 гаруй нь оролцохоо мэдэгджээ. Эдгээр нь дэлхийн 30 гаруй орноос ирэх юм байна. Харин Монголоос 100 гаруй эрдэмтэн оролцоно гэсэн. Хурал нь "Эрт эдүгээгийн Монголын төрт ёсны уламжлал" гэсэн сэдвийн дор болох бөгөөд оролцогсдыг тавих илтгэлээ энэ сэдэвт хамруулах хүсэлт тавьсан гэж байсан. Мөн хэвлэлийн хурал зарлагчид Монголын төрт ёсны уламжлалын талаар товч мэдээлэл хийлээ. Монголын төрт ёсны уламжлалын тухайд 1206 оноос өнөөдрийг хүртэл ярьж болох учраас эрдэм шинжилгээний хурлаа ийм сэдвийн дор хийх болжээ. Эртний сурвалж бичгүүдэд Монголын тулгар төр гэж их бичсэн байдаг. Тулгар гэдэг нь дөнгөж эхэлж байгаа гэсэн утгатай бөгөөд Чингэс хааны байгуулсан Эзэнт улс нь нүүдэлчин аймгуудыг нэгтгэсэн даяар нүүдлийн гүрэн болж бэхэжжээ. Харин Өгөдэй, Мөнх хааны үеэс гадаад хүрээгээ тэлж Эзэнт гүрний хөгжингүй төрийн шинжээ бүрэн хадгалсан гэж түүхчид үздэг байна. Дараахь үедээ буюу Хубилай хаан Монголын Эзэнт гүрний нийслэлийг Хойд Хятад руу нүүлгэсэн бөгөөд энэ хаан Монголын төрийг 35 жил толгойлсон Чингэсийн дараа орох их хаан гэж үздэг аж. Ер нь Чингэсээс эхлэн Лигдэн хүртэл 35 хаан Монголын төрийг толгойлж байсан бөгөөд эдгээрээс 13 нь Хубилайн удмын хаан байсан гэдэг. Лигдэн хаанаас хойш Монгол Улс Манжийн дарангуйлалд орсноор 200 гаруй жил Монгол төрийн залгамж тасарсан ч 1911 онд дахин сэргэж Ардын хувьсгалаар төрт ёсны уламжлал сэргэж тусгаар тогтнол баталгаажсан түүхтэй. 1990 оноос хойш Монголд ардчилсан төрийн түүх эхэлдэг. Энэхүү монголч эрдэмтдийн их хурал нь төрт ёсны уламжлал-шинэчлэл, нийгэм эдийн засаг, үндэсний хэл бичиг-утга зохиол, соёл урлаг, даяарчлал ба Монгол улс гэсэн таван салбар чиглэлтэй байх аж. Хуралд тавигдсан бүх итгэлийг хэвлүүлж нийтийн хүртээл болгох бөгөөд энэ нь монгол судлалын шинжлэх ухаан оруулж буй том хувь нэмэр юм. ЮНЕСКО, Япон сан зэрэг олон улсын байгууллагаас Монголын орчин үеийн улс төр судлал, ардчиллыг илүү их анхаарч, тусгавал дэмжихэд бэлэн байгаагаа илэрхийлсэн байна. 
Д.Ариун
