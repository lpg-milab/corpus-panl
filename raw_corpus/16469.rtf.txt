№192 (16469)     
1986 оны наймдугаар сарын 12.
Ургацын агуулах, зоорь бэлэн үү?

Наймдугаар таван жилийн эхний оны ургац олонхи аймаг, аж ахуйд сайн байгаагаар барахгүй уламжлалт хугацаанаасаа эрт боловсорч арвин их үр тариа, төмс, хүнсний ногоо хураах найдвар бий болж байна. Ийм нөхцөлд газар дэлхийнхээ өгөөжийг гарз хохиролгүй, гавшгай шуурхай хураан авах, авсан баялгаа зүй зохистой зоорилон хадгалах нь гагцхүү хүнээс өөрөөс нь шалтгаална. Агуулах саваа сайтар бэлтгээгүйгээс болж, их хүч хөдөлмөр зарж хураасан үр тариа, төмс, хүнсний ногоо, өвс тэжээлийн чанарыг муутгаж, хорогдол их гаргаж байсан урьдын дутагдлыг хэн боловч давтах ёсгүй. 

Саалиа базаахын тулд саваа бэлтгэдэг ард түмний сайхан уламжлал ёсоор үр тариа, ногооны аж ахуйн ажлын үр дүнг хангах үндсэн нөхцөл болсон агуулах, зоорийн хангамжийг сайжруулахад байнга анхаарсны үрээр өнгөрөгч таван жилд 11 мянган тоннын багтаамжтай агуулах бүхий механикжсан үтрэм, 7, 5 мянган тоннын багтаамжтай төмсний үрийн агуулах ашиглалтад орсон юм. Гэвч нэгэнт бий болгосон агуулах, зоорийн аж ахуйн бүхий л хүч чадлыг дүүрэн ашиглан хүн амыг жилийн турш төмс, хүнсний ногоогоор тасралтгүй жигд хангах тухайд үр тариа, төмс, ногооны аж ахуй, хөдөө аж ахуй, худалдаа бэлтгэл, ахуй үйлчилгээний салбарын нийт байгууллага шинэ арга барилаар ажиллахыг амьдрал шаардаж байна. 

Үр тариа, төмс, хүнсний ногооны ургацын эцсийн үр дүнд байгалийн бэрхшээлээс илүү хохирол учруулж байгаа ноцтой саад бэрхшээл бол төрөл бүрийн үр тарна, ногоог хадгалах онцлог, хадгалалтад бэлтгэх технологийн нь дагуу агуулах, зоорийн засвар, ариутгал, дулаалга, агааржуулалтыг нь эрхээс найдвартай сайн хийдэггүй аж ахуйч буй байдал юм. Төмс, хүнсний ногоог хураах, тээвэрлэх, хүлээн авах байгууллага хүмүүсийн хариуцлагагүй, тэдгээрийн ажлын уялдаа холбоо, зохион байгуулалт муугаас болж төмс, хүнсний ногоо хүйтэнд хамрагдаж муудах, хөлдөх, няцрах, хаягдах, хадгалалтын муугаас хэвийн хорогдол их гарах зэрэг ноцтой дутагдал жил дараалан давтагдаж байлаа. Энэ нь гагцхүү хүнээс өөрөөс нь шалтгаалж байгаа учраас засахад бэрхтэй зүйл огтхон ч биш юм. 

Улаанбаатар хотын ногооны комбинат наяад зоорийнхоо их, урсгал засварыг үндсэнд нь дуусгаж ногоо хүлээн авах бэлтгэлээ хангаж байна. Энэ комбинатын зарим анги хашлага өндөрлөж багтаамжийг нэмэгдүүлэх, ногоо, төмсийг зөөх, ачих, хамах ажиллагааг механикжуулах, ногоо ялгах ширээг тусад нь гаргах зэргээр хөдөлмөр зохион байгуулалтын шинэ дэвшилт хэлбэр хэрэглэхээр зэхжээ. Тэрчлэн төмсийг зориулалтын орон контейнерт сайн ялгаж хадгалснаар түүнийг дарагдаж муудахаас хамгаалахаас гадна хадгалалтын үеийн арчилгаа салхилуулалтыг хийхэд дөхөм үзүүлдгийг Борнуурын сангийн аж ахуйн туршлага харууллаа. Ажлын ийм сайн эхлэл туршлагыг нийтээр хэрэглэх шаардлагатай байна. Нөгөөтэйгүүр зоорь, агуулахыг бүрэн бэлтгэдэггүй, шинээр ашиглалтад өгсөн зоорийг олигтой ашигладаггүй зуршил хөдөө аж ахуй, худалдааны байгууллагад давтагдсаар байгаа учир төмсний үр дутагдах, дараагийн ургацтай залгатал хүнсэнд хэрэглэх төмс, ногоо тасрах дутагдал арилахгүй байна. Манай олонхи сумын худалдаа, бэлтгэлийн ангиудад жараас зуун тоннын багтаамжтай төмс, хүнсний ногооны зоорьтой боловч тэдгээрийг технологийн шаардлага хангахаар бэлтгэдэггүй, гагцхүү тоо хөөцөлдөж, нүд хуурдаг, эсвэл ашиглалтгүй хоосон өвөлжүүлдэг ноцтой дутагдал түгээмэл байгаа юм. Ялангуяа зоорийн дотор хашлага, тавцан хийж, төрөл бүрийн ногоог хадгалах нөхцөл бүрдүүлэхэд худалдаа, нийтийн хоолны нэлээд байгууллага ажил хэрэгчээр ханддаггүй байна. 

Төмс, хүнсний ногооны чиглэлийн Баруунхараа, Зүүнхараа зэрэг аж ахуйд үрийн төмс хадгалах зориулалттай механикжсан зоорийг ихээхэн хөрөнгө, хүч зарж барьж байгуулсан боловч түүнийг барьсан, тоноглосон барилгын байгууллагууд ажлыг чанар муутай гүйцэтгэж, зарим тоноглол, технологийн шугамыг дутуу хийснээс хоёроос гурван жил тэнд төмс, хүнсний ногоо хүлээн авч чадаагүй байна. 

Төмс, ногооны ургац сайн байсан сүүлийн жилүүдэд хадгалах зоорь, хийх савгүйгээс түүнийг өвлийн хүйтэнд өрсөж байж борлуулсан нэр зүүж үрэн таран хийчхээд хавар болоход тарих үргүй тэвддэг аж ахуйч бус Урагшгүй байдалтай хэрхэвч эвлэрэх ёсгүй. Ийм дутагдал нэгдэл, сангийн аж ахуйгаас эхлээд хөдөө аж ахуй, худалдаа, бэлтгэлийн салбарт нийтлэг оршсоор байна. Жишээлэхэд улсын үрийн төмс хадгалах зориулалтаар Зүүнхараад барьсан гурван мянган тоннын багтаамжтай гурван агуулахыг одоо хэр тодорхой эзэмших эзэн томилогдоогүйг Хөдөө аж ахуйн Яам анзаараагүй маягтай байгаагаас үзвэл дээрх агуулах мөн л хоосон хэвээрээ энэ өвөл эзгүйрч өнгөрөх болно гэдгийг холбогдох яам, газрууд анхаарууштай байна. 

Таваарын тариа хүлээн авч хадгалах экеваторуудын урсгал засвар, талбайн бэлтгэл бас л бүрэн хангагдаагүй байна. Энэ жил үр тариа эрт болж, урьд жилүүдээс даруй хоёр долоо хоногийн өмнө тариа бууж эхлэх гэж байхад Булган, Сүхбаатар, Дархан, Мөрөн, Өндөрхаан, Улаанбаатарын элеваторуудад тариа хүлээн авах бэлтгэл шаардлага хангахааргүй хэвээр байна. Үр тариаг гадаа талбайд хүлээж авахад хүрэх нөхцөлд хашлага, бүтээлэг, түр саравч бэлтгэхээс эхлээд ихээхэн ажил шаардагдана. Түүнчлэн ирэх жилийн үрийг нөөцлөн хадгалах улсын үрийн фондын агуулах, аж ахуй, нэгдлүүдэд байгаа механикжсан үтрэмтэй агуулахуудын засварыг нэн хурдавчлан дуусгах хэрэгтэй. Төв, Сэлэнгэ, Хэнтий зэрэг зарим аймгуудын аж ахуй, нэгдэлд дээвэр нь цоорч бороо, ус гоожсон, цонх нь хагархай агуулах одоо ч нэлээд байна. Бас механикжсан агуулахын үр хадгалалтын үеийн агааржуулалтын тавцан, салхин сэнсийг ажиллуулах нөхцөлийг нэг бүрчлэн бүрдүүлэхийн зэрэгцээ сорт хоорондын хашлагыг чигжиж засах ажлыг чанартай хийх ёстой. 

Малдаа бэлтгэсэн өвс, тэжээлийн чанарыг муутгахгүй хадгалах нь өвлийн бэлтгэлийн нэг чухал хэсэг учраас одоо ашиглагдаж байгаа багсармал тэжээл хадгалах наяад агуулах, өвсийг бороо, уснаас хамгаалах ерээд саравчны замаар, үйлчилгээг сайн хийхийн зэрэгцээ улсын фондод бэлтгэсэн өвсийг норж, харлахаас хамгаалж түр саравч барих, бүтээх, сүрэл, задгай өвсөөр хучих ажлыг идэвх санаачилгатай хийх хэрэгтэй. 

Агуулах, зоорийн аж ахуйг эзний ёсоор анхаарч аймаг, хот, сум, аж ахуй, албан байгууллага, айл өрх бүр нөөц бололцоогоо дайчлан ашиглаж хүнсний болон үрийн хэрэгцээт төмс, хүнсний ногоо хадгалах энгийн, авсаархан зоорь, агуулахыг барьж ашиглах хөдөлгөөнийг өрнүүлэх хэрэгтэй байна. Нам, улс, олон нийтийн байгууллагууд энэ ажлыг анхааралдаа авч үрэгдэл хаягдалгүйгээр ургацаа хурааж ялган цэвэрлэж, хадгалах технологийг нь бүрэн хангаж, агуулах савандаа нөөцөлж, хүн амынхаа хүнсний хангамжийг нэмэгдүүлэхэд бодит хувь нэмэр оруулах нь одоогийн хойшлуулшгүй чухал зорилт мөн, сааль их хураахын тулд саваа зэхэх ёстой. 

