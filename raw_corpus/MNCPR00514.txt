Цахилгааны үнэ 35 хувь хямдарч, гэр хорооллынхон үнэгүй түлш хэрэглэнэ гэв үү?

Улаанбаатар хотын агаар, хөрс, усны бохирдол болон хогийн асуудлыг яаж шийдэх талаар шинэ санаа, шилдэг технологийг манай сонин байнга дэмжиж ирсэн. Энэ удаа Д.Хүрэлбаатарыг уншигчидтайгаа уулзуулж байна. Тэрбээр нийслэлийн агаарын бохирдлын талаар сүүлийн 10 гаруй жил судалгаа хийсний үндсэн дээр хотын утаа, хөрсний бохирдлыг бууруулах цогц технологи боловсруулжээ. 
Агаарын бохирдлыг үүсгэж байгаа хүчин зүйлийн нэг нь Дулааны цахилгаан станц. Тэгвэл Д.Хүрэлбаатар цахилгаан станцуудад нүүрснээс шинэ түлш гаргажээ. Утаагүй, байгаль болон хүнд элдэв хоргүй энэхүү түлшийг хэрэглэсэн тохиолдолд нийт түлшний 35 хувийг хэмнэх аж. Үүнийг дагаад цахилгааны үнэ 35 хувь буурна гэсэн тооцоог гаргасан байна. Шинэ түлш нь түүний оюуны өмч учраас үүнээс илүү тайлбар хийхийг хүссэнгүй. Өвлийн Улаанбаатарыг бүрхэж байгаа их утааны дийлэнх хувь гэр хорооллоос үүдэлтэй. Тэгвэл гэр хорооллоос гарах утааг багасгах бас нэг технологи түүнд байна. Тэрбээр гэр хорооллын айлуудад хийн түлш санал болгожээ. Түүний энэхүү түлш өндөр үнэ өртөггүй гэсэн. Гэр хорооллын айл бүр жорлонтой шүү дээ. Зарим нь хашаандаа хэд хэдийг дарсан байгаа. Үүнээс хөрс, ус бохирддог. Тэгвэл айл бүр тогтоосон стандартын дагуу 00-оо дээрээс нь битүүлж, зөвхөн бие засахдаа л онгойлгох юм. Зуны халуунд тэнд шатамхай хий үүсэх бөгөөд түүнийг нь өмнө байрлуулсан тусгай шахуургаар баллонд татаж хуримтлуулна. Ингээд л баллоноо дүүргээд хураагаад байж болох бөгөөд үүнийг ажиллуулахад хямд үнэтэй цахилгаан ашиглана. Энэхүү хийгээр ажиллах пийшинг тэр бас зохиожээ. Хийн баллон, шахуурга, пийшинг авахад 60-70 мянган төгрөгт багтахаар тооцсон байна. Одоогоор пийшин, баллон үйлдвэрлэх хөрөнгө оруулагчдыг хайж байгаа гэнэ. Хэрэв энэ ажил хэрэгжвэл нэг жилийн дотор гэр хорооллын айлууд үнэгүй түлштэй болох боломж бүрдэх нь. Түүгээр ч зогсохгүй хийн түлштэй болох хүсэлтэй хүмүүст зохиогч маань үнэ төлбөргүй зөвлөгөө, тусламж үзүүлнэ гэнэ. Агаарын бохирдлын бас нэг эх үүсвэр нь автомашин. Д.Хүрэлбаатар нийтийн тээврийн том болон бага оврын автобуснуудын оронд агаар бохирдуулахгүй байх цоо шинэ тээврийн хэрэгсэл бүтээжээ. Хэрэв хөрөнгө оруулагч нь гарч ирвэл нэг жилийн дотор шинэ тээврийн хэрэгслээ ашиглалтад оруулах боломжтой гэсэн шүү. Хар утаа хаялан хотын гудамжаар давхих машинуудыг тэр зөнд нь орхисонгүй. Машины утаа цэвэрлэгч төхөөрөмжүүдийг замын хажууд байрлуулж энэ асуудлыг шийдэх бөгөөд үнэ өртөг нь ч боломжийн аж. Зохиогч маань өөрийн боловсруулж бүтээсэн дээрх цогц шинэ технологийг амьдралд нэвтрүүлэхэд иргэд, хамт олон, байгууллагууд тусалж дэмжинэ гэдэгт итгэлтэй байгаа гэнэ. Хэрэв энэ талаар асууж лавлах зүйл байвал 99285790 дугаарын утсанд холбогдож болох юм. 
Д.Туяа
