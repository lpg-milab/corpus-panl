МАХН мөрийн хөтөлбөрөө далан долоо биш долоон удаа л хэмжих байж дээ

-МАХН-ыг хууль зөрчиж байгааг Сонгуулийн ерөнхий хороо үгүйсгэсэнгүй- 
Өнгөрсөн борооны хойноос цув нөмрөв гэгч МАХН-д болоод байна. Сонгуулийн ерөнхий хороонд төлөөллийн төв байгууллагынхаа баталсан мөрийн хөтөлбөрийг аваачиж өгч сонгуульд орох эрхээ авсныхаа дараа МАХН мөрийн хөтөлбөрт тусгаснаасаа өөр зүйл ярьж эхэллээ. 
Намын даргынх нь Бага хурал дээр хэлснээр бол одоо голоод байгаа мөрийн хөтөлбөрөө хэлж заншсанаар долоо хэмжээгүй бүр далан долоо хэмжиж нэг удаа огтолсон  гэж байгаа. Тэгтлээ олон удаа хэмжээд байхад буруудчихсан мөрийн хөтөлбөр нь үнэн үү, Сонгуулийн ерөнхий хороонд бүртгүүлснээсээ хойш Удирдах зөвлөлөөрөө яриад гаргаж ирсэн тайлбар гээч тогтоол нь үнэн үү гэдэг  эргэлзээ төрүүлж байгаа юм. Хэрэв монголчуудын заншсанаар долоо хэмжиж нэг огтолсон  бол "Эх орны хишиг"-ээ иргэн бүрт тавин мянга гэж тусгачихаад араас нь Ардчилсан намын мөрийн хөтөлбөрт тусгагдсан Эрдэнийн хувийн тоог өсгөх гэж 1.5 сая гэж хууль зөрчин өөрчлөхгүй л байсан биз. Монголын энэ үг бол долоо хэмжээд найм дахь дээрээ огтол гэсэн бэлгэдлийн  утга юм. Түүнээс далан хэд дэх дээрээ гэхгүй. 
Уг нь Удирдах зөвлөлийнх нь нууцхан тэр хурал дээр зарим нэг эсрэг саналтай хүн байсан юм билээ. Өөрөөр хэлбэл Ардчилсан намын яриад байгаа Эрдэнийн хувийг давж 1.5 сая болгож "Эх орны хишиг"-тээ тусгаж ярих хэрэгтэй гэснийг зарим нэг нь дэмжээгүй аж. Гэвч зөрүүдэлж зүтгэсэн нь олонхи учир ийнхүү МАХН энэ удаагийн сонгуульд хууль зөрчин оролцож байна. Одоо бол МАХН мөрийн хөтөлбөртөө байхгүй 1.5 сая гээч тоотой "Эх орны хишиг"-ийг иргэн бүрт өгнө гээд сурталчилж эхлээд байна.  
Хууль ёсоороо бол Сонгуулийн ерөнхий хороонд бүртгүүлэхдээ авч ирсэн МАХН-ын Бага хурлаас гаргасан мөрийн хөтөлбөр нь хүчинтэй баймаар. 
 СЕХ сонгуульд оролцох нам эвслийг бүртгэхдээ тэдгээрийн ирүүлсэн баримт бичиг, үнэн зөв гүйцэд эсэхийг нягтлан шалгана гэж хуульд заасан байгаа. Энэ талаар Сонгуулийн ерөнхий хорооны нарийн бичгийн дарга Б.Баярсайхантай сэтгүүлчид өчигдөр уулзахдаа  тодруулахад нягтлан шалгасан болохоо илэрхийлсэн. Тэгэхээр нягтлан шалгаж бүртгэсэн Сонгуулийн ерөнхий хороо биш баталсан мөрийн хөтөлбөрөөсөө өөр хөтөлбөр яриад байгаа МАХН буруутай болох нь ойлгомжтой болоод байна. 
Иргэн бүрт 50 мянган төгрөг өгнө гэж байсан мөрийн хөтөлбөр нь гэнэт өөрчлөгдөж  30, 40 дахин ихэсчихсэнд л гол учир нь байгаа юм.  Одоо МАХН-ын жинхэнэ мөрийн хөтөлбөр нь аль вэ гэдэг дээр эргэлзэх хэрэг гарлаа. 
МАХН-ын ийнхүү өөр хувилбартай мөрийн хөтөлбөр ярьж эхэлсний улс төрийн үр дагавар нь их. МАХН иймэрхүү маягаар үргэлжлүүлээд хууль зөрчсөн чигээрээ сонгуульд орчихлоо гэхэд  дараа нь нөгөө амлалтаа ард түмэн нэхэхэд булзаж бултаж мэдэх талтай. Сонгуулийн ерөнхий хороонд бүртгүүлсэн мөрийн хөтөлбөртөө өөр байгаа шүү дээ гээд мэлзлээ гэхэд  ард түмэн амаа таглуулаад үлдэх үү гэдэг асуудал байна.  Сонгуулийн ерөнхий хорооны нарийн бичгийн дарга Б.Баярсайхан ч МАХН-ыг хууль зөрчсөн гэдгийг үгүйсгэсэнгүй. 
Улс төрийн намуудын тухай хуульд ч, Сонгуулийн хуульд ч мөрийн хөтөлбөртөө нэмэлт, өөрчлөлт оруулж өөрөөр тайлбарлаж болно гэсэн заалт  алга. 
Хөдөө орон нутагт иргэдтэй уулзан намынхаа сурталчилгааг чамгүй хийж яваа МАХН-ын дарга ч 1.5 саяынхаа тайлбарыг хийж яваа талаар эх сурвалж мэдээлж байгаа. Хэрэв МАХН-ын энэхүү хууль зөрчсөн үйлдэлд арга хэмжээ авахгүй бол бусад нам эвсэл ч гэсэн мөрийн хөтөлбөрт тусгаснаасаа өөр зүйл яриад өөрчлөөд байж болох үүд хаалга нээгдэж байгаа хэрэг. "Цаашид мөрийн хөтөлбөрөөрөө уралддаг, хүссэн тоогоо хэлж ард түмнийг мунхруулдаг арга өргөн дэлгэр болох шинж байна. Тэгээд ч мөрийн хөтөлбөрөө өөрчилсөн  талаар МАХН-аас ямар ч бичиг цаас  Сонгуулийн ерөнхий хороонд ирээгүй. Олон нэр дэвшигчид дотроо төөрч ядаж байгаа сонгогчид мөрийн хөтөлбөрийн олон тоон дотор төөрч мэдэхээр болоод байна.  МАХН анхнаасаа  хэл амтайхан мөрийн хөтөлбөрөө ирж батлуулсан. Одоо мөрийн хөтөлбөртөө байхгүй тоо яриад байж байна. МАХН сонгогч олноо хууран мэхэлж өөртөө татах оролдлого хийж байна" хэмээн Сонгуулийн ерөнхий хорооны нарийн бичгийн дарга Б.Баярсайхан өгүүлж байсан.   
Одоо хууль зөрчсөн МАХН-д ямар шийтгэл ногдохыг харах л үлдлээ. 
Д.Мөнгөндалай

