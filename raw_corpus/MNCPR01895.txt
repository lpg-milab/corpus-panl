ТАВАН ТОЛГОЙ ХҮНИЙХ БИШ МАНАЙХ

"Таван толгой"-н коксжих нүүрсний ордыг тал тал тийш нь тарааж өгөх тухай сүүлийн өдрүүдэд эрх баригчид ам хуурайгүй ярих боллоо. Тэднийг Үйлдвэр худалдааны яам толгойлж байгаа гэж хэлж болно.
Эзэн нь юмаа мэднэ, эрэг нь усаа хашна гэдгийн үлгэрээр энэ яам "Таван толгой"-д хайр зарлачихаж. Гэхдээ тэдэнд түрүүнд хэлсэн үг сүүлд гэрч болдог гэдэг зарчмын дагуу нэгэн зүйлийг сануулах хэрэгтэй болов. Үнэхээр тус яам энэ ордын эзэн нь байсан юм бол үүнээс өмнө нүдний цөцгий мэт хайрлаж байх нь яасан билээ. Нэгэн цагт "Таван толгой"-н орд газрын лиценз Австралийн BHP компанийн мэдэлд байсан. Лиценз зарагдах болсон гол үндэслэл нь тус орд дээр үйл ажиллагаа явуулж байгаа орон нутгийн өмч "Таван толгой" хувьцаат компани газрын төлбөрөө дийлэхгүй болж лиценз хураагдаж хайгуулын гэх нэрээр дахин хуваарилалтад орж дээрх гадаадын компанийн мэдэлд шилжсэн байдаг. Харин азаар BHP эдийн засгийн тооцоо хийж үзээд ашиггүй гэж үзэн Монгол Улсын Засгийн газарт буцааж өгсөн юм билээ. Нөөцийг нь тогтоочихсон зах зээл нь хаяанд (БНХАУ) нь үнэ ханш нь байнга өсч байгаа коксжих нүүрс ашиггүй байна гэж юу байх вэ. Тэд өнгөн тал дээрээ ийм царай гаргасан болохоос тухайн үед энэ компанийн санхүүд хүндрэл гарсан гэх албан бус мэдээлэл байдаг. Австралийн энэ компани буцаагаагүй бол өдийд тухайн орд яг л "Оюу толгой" шиг бусдын гарт орж Торонтогийн хөрөнгийн бирж дээр хувьцаа нь зарагдах байсан биз. Гэвч монголчуудын заяа буян, аз хиймориор тус орд газар бидэнд эргэж ирсэн гэж ойлгож болно. Харин эзэндээ эргэж ирсэн "Таван толгой"-н хайгуулын лицензийг "Майн инфо" компани эзэмшилдээ авч өнөөдрийг хүртэл хадгалж иржээ. Түүн дээр тулгуурлан "Энержи ресурс" компанийн коксжих нүүрсний ордыг ашиглах, иж бүрэн цогцолбор байгуулахаар ажиллаж байна. Ингэж үйл ажиллагаа явуулахын тулд Монгол Улсын толгой компаниудад хандан консерциум байгуулжээ. Гэтэл тэдний хажуугаар төр, засаг социализмын үед нөөцийг нь тогтоосон гэдэг үзүүлэлтээр буцааж авна гэх болжээ. Үнэхээр тэр үед нөөц нь тогтоогдоогүй нүүрсний орд гэж хаана байна гаргаад ир. Үгүй шүү дээ. Одоогоор Монгол Улсад 245 нүүрсний орд газар илрээд байгаа. Эдгээрийг бүгдийг нь л тэр үед нээсэн шүү дээ. Харин дээрх ордын нөөцийг нь тэр үед тогтоох байтугай, бүр ашиглаж эхэлсэн. Харамсалтай нь дэлхийн улс орнуудыг хүйтэн дайны хана хэрэм тусгаарлаж байсан болохоор энэ ордыг оросууд өргөн хүрээнд ашиглаж дэлхийн зах зээлд гарган ашиг олж чадаагүй. Хэрэв тэдэнд ашиглах боломж олдсон бол өнөөдөр нүүрсийнх нь тавин хувийг аваад талыг там болгоод орхисон байгаа. Социализмын үед коксжих нүүрсний зах зээл алс баруун Европт байлаа. Өмнөговиос тийш нь зөөлөө гэхэд ашиг олохгүй байсан хэрэг. Түүнээс биш оросууд монголчуудад, Монголын байгаль орчинд хайртайдаа бүрэн бүтнээр нь орхисон юм биш. Тэдэнд ашиг гарахгүй болохоор хөндөж чадаагүй юм. Гэхдээ ашиглалт явуулаад дөчин жил болж байгаа. Тус уурхай өнгөрсөн намар 40 жилийнхээ ойг тэмдэглэсэн. Уурхай дөчин жилийн хугацаанд гуравхан ам гарган ашиглалт явуулсан байгаа. Гэтэл нүүрсний ордны судал нь судалгаагаар Өмнөговиос Баянхонгор хүртэл үргэлжилнэ. Энэ их өргөн уудам нутагт "Таван толгой" компани олборлолт явуулж байгаа ам нь нэг жижиг овооны энгэр дээрх гурван тарваганы нүх шиг харагдаж байгаа юм. Судалгаагаар "таван толгой"-н нүүрсний нөөцийг 6,4 тэрбум тонн, үүнээс 1,8 тэрбум нь коксжих нүүрстэй гэжээ. Их баялаг байгаа биз. Энэ их баялгийн лиценз нь манай толгой компаниудын байгуулсан консерциумын мэдэлд байгаа. Тэд уг лицензийг хуулийн дагуу эзэмшиж байгаа юм билээ. Гэвч Монгол Улсын төрд, монгол хүний эзэмшилд байгаа дээрх лиценз муухай харагдаад байгаа юм байх даа, чааваас. Нэгэнт хувь хүмүүсийн мэдэлд шилжчихсэн ордыг Эв нэгдлийн гэх тодотголтой Засгийн газар Үйлдвэр худалдааны яамаараа дамжуулан бусдад тарааж өгөх гэнэ. Тэдний хүсэлтээр тус орд газар дээр оросын коммунистууд, Японы самуурай, Канад, Австралийн империалистуудад, хар хужаа ялаа шиг шавах юм байх. Тэд "таван толгой"-д огт хэрэггүй. Уг орд одоо монголчуудын нэр дээр байгаа. Нөгөө талаар монголчууд бидэнд заяасан бурхны хишгийг заавал гадаадынхантай хуваах албагүй. Нэг үеийг бодвол уул уурхайн салбарыг монгол мэргэжилтнүүд эзэмшиж чадах болсон. Энэ чинь XIX биш XXI зуун шүү дээ. Тэгэхээр манай төр засаг өгнө гээд байгаа болохоор гадаадынхан авна л гэж ирнэ. "Таван толгой"-г төрийн түшээдийн өнөөдрийн харалган бодлогоор хуваавал тараад алга болно. Бидэнд юу ч олдохгүй гэсэн үг. Иймд энэ ордыг хуваах нь ард түмэнд биш, авлигач төрийн өндөр албан тушаалтнуудад ашигтай. Тэд тараасан нэрээр хувьдаа хурааж авах гэж байгаа гэж ойлгож болно. "Таван толгой" хэмээх бурхнаас монголчуудад заяасан байгалийн хишиг хүнийх биш манайх болохоор тарааж биш хүрээлж, хүлээн хүртэх нь олон хүнд хүртээх хамгийн зөв шийдэл. Түүнээс биш наашаа харсантай нь наймаа хийвэл манайх байсан "Таван толгой", "Оюу толгой"-н араас орж хүнийх болно. Яах вэ дээ. Эрх баригчид урин залаад байгаа оросын коммунистууд, Японы самуурай, Канад, Австралийн империалистуудад нүүрсний ордны өртэй юм бол "Таван толгой"-н ар шил дээр байгаа Баянтээгийн нүүрсний ордыг өгөхгүй юу. Тус уурхай газрын төлбөрөө дийлэхгүй больж ашиглаж байгаа ганцхан эрэгнийхээ гаднах талбайг төрд буцаагаад өгчихсөн гэсэн. Төр өөрийнхөө мэдэлд байгаа ордыг хайгуулын лиценз болгоод зарахгүй юу. Тэдэнтэй хэн ч булаацалдахгүй. Харин гар нийлж ганц нэг хувь цохих гээд байгаа гадаадын товаришууддаа өгөөч. Хэрэв тэгж чадвал "Таван толгой"-д санаархсан төрийн увайгүй түшээ танд ашигтай. 
Г.Эрдэнэбат


