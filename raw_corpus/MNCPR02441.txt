Тоохуу гутлаа төмөр дуулгаар сольсон ах дүү баатар

Төмөр дуулгаар гангарч, хийж бүтээснийхээ үр шимийг хүртэн Хөдөлмөрийн баатар болсон ах дүү уурхайчин манай түүхэнд энэ өдрийг хүртэл ганцхан тохиосон нь өдгөө монгол түмний бахархал хэвээр билээ.
Монголын ууган баатар Дамдины Даваажавд шавилан, амьдрал, зүрх сэтгэлээрээ уурхайд "уяатай" тэднийг "Ховорхон хувьтай төрөгсөд" хэмээн нэрлэмээр санагдлаа. Ховдын Булган сумын малчин Жигмэдийн хөвгүүдийг Хөдөлмөрийн баатар ах дүү уурхайчин гэдгээр нь хүмүүс анддаггүй юм билээ. Морь унан, мал хариулж Булган голын эрэгт тоглож өссөн Ж.Батлай, Ж.Отгонцагаан нарыг аав нь арван хэдхэн настайд ууган баатар, багш Д.Даваажавд шавь болгохоор шийджээ. Аав нь эхний удаад бага хүү Отгонцагаанаа хөтлөн сумын төв рүү явжээ. Хорвоод мэндлээд хоёр, гуравхан ойтойдоо эхээсээ өнчирсөн түүнд бага сургуулиа дүүргэж, ахыгаа гэртээ ганцааранг нь үлдээж хол явах тийм ч амар санагдаагүй гэсэн. Ийн анх удаагаа гэрээсээ гарч, хэдэн бээр газрыг туулан сумын төв хүрсэн хүү тэр өдрөө Налайхын их уурхайд элссэн ажилчдыг авч явах унаатай таарав. Хөдөөнөөс сумын төвийг зорьсон малчны хүүд ачаа бараа гэж базаах юм байсангүй. Ж.Отгонцагаан машинд суухын өмнөхөн үүрч явсан шуудайныхаа амыг тайлж, шинэвтэр тоохуу гутал гаргаж өмсөхийг морьтой, явган хөлхөх хүмүүс нүд унаган харсан гэх. Энэ бол 1943 оны намар байж. Сумын дарга, төлөөлөгчид тэр үед уурхайд ажиллагсдын нэрийг дуудахад Жигмэд агсан хүүгийнхээ хамт машинд гарч суун тэдний хамт нийслэлийг бараадсанаар аав, хүүгийн шинэхэн амьдрал эхэлсэн гэдэг. Өөрөөр хэлбэл, хүүгээ уурхайчин болгохоор дагуулж ирсэн аав нь түүнийг шинэ газар нутаг, ажилд дасах хүртэл хань болох байсан ч нэгмөсөн суурьшихад хүрчээ. Харин Булган голын эрэгт өөрийн цөөхөн малаа хариулж явсан ах Ж.Батлай аав, дүүгээ явснаас хойших гурван жилийн хугацааг ганцаараа өнгөрүүлжээ. Холдож явахын цагт тэднийгээ санан гансарсан тэр 1946 оны намар аав, дүүгийнхээ сургийг гаргахаар мал хариулах ажлаа хаян нутгаасаа гарсан байна. Түүнийг Налайхад ирэхэд дүү Ж.Отгонцагаан тэндхийн барилгын ангид морин тэрэгчин, аав нь шаварчны ажилтай болсон байдаг юм байна. Хот бараадсаных аав дүү хоёр гэр оронтой болж, тэр үеийнхээр бол хамгийн дажгүй тавилгад тооцогдох хоёр тагтай толь, шүүгээ тэргүүтнээр төвхнөсөн байжээ. Тэр бүү хэл, гэрээсээ гарахдаа гамтай өмсөх гэсэндээ шуудайд хийн үүрч явсан тоохуу гутлаа дүү нь савхин гутлаар сольчихсон байж. Ер нь аав, дүүгийн амьдралд дутах юм алга байжээ. Нутагтаа үлдсэн том хүүгээ хүрээд ирэхийг нь удаан хугацаанд хүсч хүлээсэн аав, дүүгийн хүсэл ийнхүү биеллээ олсноор тэд халуун бүлээрээ хамтдаа амьдрах болов. Налайхад ирсэн жилдээ буюу 1946 оны аравдугаар сарын 17-ны өдөр ах Ж.Батлай 19 настайдаа төмөр дуулга өмсөн, хүрз барьж уурхай руу оржээ. Уурхайн гүн рүү гишгэсэн анхны алхам түүнд тийм ч таатай бодол төрүүлээгүй гэнэ билээ. Үлгэрт гардаг агуй ч юм шиг, үер усанд идэгдсэн ангал жалга ч юм шиг, энд тэндээс нүүрс, чулуу өнхөрч тархи толгой дээр булчихмаар санагдсан гэх. Харин дүү Ж.Отгонцагаан морин тэрэгчний ажлаа хүрзчин, дараа нь бэхлээчнээр сольж цаашлаад уурхайчин болов. 1960 онд Ж.Отгонцагаан аврах малталт хийх аргыг бие даан санаачилснаас гадна 25 хүнийг өөрийн мэргэжилд сургаж долоон жилийн дотор тухайн үеийнхээр 13 мянга нэг зуун төгрөгийн арвилан хэмнэлт хийж чадсанаар Налайхын уурхай ашигтай ажиллах үүдээ нээжээ. Төр засгаас түүний энэ хөдөлмөрийг өндрөөр үнэлэн 1961 онд БНМАУ-ын хөдөлмөрийн баатар цол олгосон байна. Ийн харц ард малчны хүү Ж.Отгонцагаан 30 насандаа хөдөлмөрийн баатар цолоор шагнуулсан түүхтэй билээ. Мөн Сүхбаатарын одон алтан соёмбо медаль, 1971 онд БНМАУ-ын гавьяат уурхайчин зэрэг цолоор энгэрээ мялаасан бүхэн нь түүний хэр үр бүтээлтэй ажилласныг илтгэнэ. Харин дараагийн жил буюу 1962 онд ах Ж.Батлай мөн л БНМАУ-ын хөдөлмөрийн баатар болов. Ах дүүсээрээ баатар цол зүүж, монгол түмний бахархал болж яваа Ж.Батлай, Ж.Отгонцагаан нар уурхайчнаар 50 гаруй жил ажиллажээ. Өдгөө нас сүүдэр 78, 81 шүргэж яваа ах дүүс үр хүүхэд, ач зээгээрээ хүрээлүүлэн энх тунх амьдарч байна. Ах нь долоо, дүү нь хоёр хүүхэдтэй бөгөөд Ж.Отгонцагааны хүү О.Мөнхбаатар, О.Мөнхчулуун нар аав, ах нараа залгамжлан уурхайд ажиллаж байжээ. Ах дүү баатарт олон шавь бий. Үе үеийн уурхайчин, хөдөлмөрийн баатар С.Цэвээн, Ч.Пүрэвээ, А.Орногвай, төрийн шагналт уурхайчин Ц.Дорж, гавьяат уурхайчин Н.Хадас зэрэг алдартнуудыг сургасан гавьяатнууд тун удахгүй энэ сарын 25-нд тохиох "Монголын уурхайчдын баяр"-т уригдсан хэмээн баяраа хүлээн догдолж сууна. Учир нь энэ үеэр үе үеийн уурхайчид нэг дор хуран цугларч хуучнаа дурсан хөгжицгөөдөг юм. 
Ч.Анна
