№244 (16521)            
1986 оны аравдугаар сарын 11.
Уралдааны шийдвэрлэх үе

Шинэ таван жилийн гарааны оны цаг хугацааны ная шахам хувь нь ард нэгэнт хоцорлоо. Одоо эх орны хөдөө нутагт мал сүргийнхээ тарга хүчийг чамбайруулах отор нүүдэл хийж, өвлийн бэлтгэлийг бүрэн гүйцээх, тариа ногоо, өвс тэжээл шуурхай тээвэрлэх их ажил үргэлжилж, үйлдвэр, аж ахуйн нийт байгууллагад монгол, зөвлөлтийн найрамдлын уламжлалт сарын ажилд зориулсан социалист уралдаан өрнөж бүтээн байгуулалт, гавшгай хөдөлмөрийн далайцыг нэмж байна. Манай орны хөдөлмөрчид МАХН-ынхаа XIX их хурлаас хойшхи хугацаанд нийгмийн үйлдвэрлэлийг давшингуй хөгжүүлэх, эдийн засгийн бий болсон потенциалыг үр дүнтэй ашиглах, чанар, үр ашгийг дээшлүүлэх тэмцэлдээ шинэ, шинэ амжилт олсоор байгааг өчигдөр нийтлэгдсэн БНМАУ-ын эдийн засаг, нийгмийг 1986 онд хөгжүүлэх төлөвлөгөөний эхний есөн сарын биелэлтийн тухай Статистикийн төв газрын мэдээлэл тодорхой харууллаа. 

Өнгөрсөн гурван улиралд хөдөлмөрийн бүтээмж дээшлүүлэх зорилт аж үйлдвэрийн салбарт 105, 4 хувь, их барилгад 103, 8 хувь, бүх төрлийн тээвэрт 103, 8 - 107, 6 хувь, холбооны салбарт 102, 3 хувь биелж, чанарын нэгдүгээр ангийн бүтээгдэхүүн үйлдвэрлэх төлөвлөгөө 1, 6 хувь давж, материаллаг үйлдвэрлэлийн салбарын хэмжээгээр өртөг зардал хямдруулах даалгаврыг олон арван сая төгрөгөөр давуулсан байна. Манай нэгдэлч малчид ноднингийн мөн үеийнхээс хагас сая гаруй төл илүү бойжуулж, мал аж ахуйн бүтээгдэхүүний үйлдвэрлэлийг нэмэгдүүлж, малд хээл авахуулах, оторлох талаар ахиц өөрчлөлт гаргаж, тариаланч, механикжуулагчид, тээвэрчид, оюутан залуусын гавшгай хөдөлмөрийн үрээр арвин их тариа хурааж, хадлан тэжээл бэлтгэх зорилт давж биелжээ. 

Намын их хурлын дайчин шийдвэр хөдөлмөрийн хамт олны дунд туйлын ажил хэрэгч, бүтээлч УУР амьсгал бий болгож, үйлдвэрлэлийг удирдах, уралдаан зохион өрнүүлэх арга хэлбэрт шинэлэг үүсгэл санаачилга гарч, одоо ная шахам үйлдвэр, цех, бригад, хамт олон бүтэн жилийн уралдааны үүргийнхээ үндсэн үзүүлэлтийг биелүүлж он цагаас түрүүлэгчдийн эгнээ олон мянгаар нэмэгдэж байна. Багануурын нүүрсний уурхай, монгол, зөвлөлтийн хамтарсан уулын баяжуулах << Эрдэнэт >> үйлдвэр. Дарханы эрдэс хөвөн эдлэхүүний үйлдвэр, Улаанбаатар хотын халх чихрийн комбинат, Хужиртын модны үйлдвэр зэрэг олон арван газрынхан тогтвортой амжилтаар бүх ард түмний социалист уралдаанд хошуучилж явна. 

Хамт олныг идэвхжүүлэх үндсэн хөшүүрэг социалист уралдаан зохион байгуулах ажлыг хэлбэрдэж, урсгалаар орхисон газарт асар их нөөц бололцоо алдаж байгааг эхний есөн сарын дун харууллаа. Нүүрстхотгор, Сайхан-Овоогийн нүүрсний уурхай, Шарын голын код бэлтгэлийн аж ахуй, мебель картоны комбинат, эрчим хүчний техник туслалцааны барилгын трест, Сүхбаатар, Дундговь аймгийн нийтийн аж ахуй, үйлчилгээний газрынхан зэрэг уралдааны үүргээ олон сар дараалан тасалсан байгууллагын тоо өнгөрөгч улиралд тууштай буурсангүй, Ой, модны аж үйлдвэрийн Яам, Тээврийн Яамны системийн үйлдвэрүүдийн дүнгээр чанарын нэгдүгээр ангийн бүтээгдэхүүн үйлдвэрлэх төлөвлөгөө биелээгүйн зэрэгцээ хөнгөн, хүнсний олон үйлдвэрийн газарт гологдлын хэмжээ нэмэгдэж, хөдөө аж ахуй, барилгын салбарт чанарын төлөө тэмцэл сулаас үр ашгийг дээшлүүлэх үлэмжхэн нөөц алдаж байна. 

Эхний өсөн сарын төлөвлөгөөний дүнгээс үзэхэд улсын хэмжээгээр ашиглалтад оруулах барилгын төлөвлөгөө бүтэн жилээр тасарч болзошгүй байгааг Барилга, барилгын материалын үйлдвэрийн Яам, Барилгын цэргийн удирдах ерөнхий газар, туслан гүйцэтгэгч болон захиалагч яам, газар, аймаг, хотын АДХ-ын гүйцэтгэх захиргаад онцгой анхаарч, уралдааны дэвшилт арга хэлбэрийг соргог нэвтрүүлж маш хариуцлагатай ажиллах цаг боллоо. 

Оны сүүлчийн улирал бол бүх ард түмний социалист уралдааны хариуцлагатай үе мөн. Юуны өмнө цех, тасаг, суурь, ферм, бригад, хамт олны уралдааны үүргийн биелэлтийг зүйлчлэн дүгнэж, дутуу дулимгийг гүйцээх, тасалдлыг нөхөх шахуу график гаргаж, бие хун, хэсэг, бригадын уралдаан дүгнэхдээ чанарын үзүүлэлтийг нэн тэргүүнд анхаарч, хүний хүчин зүйлийг идэвхжүүлэх бүхий л механизмыг хамгийн оновчтой, үр нөлөөтэй ашиглах нь үйлдвэр, аж ахуйн нам, захиргаа, олон нийтийн байгууллагын нэн тэргүүний үүрэг мөн. Ялангуяа намрын ажлын дутууг яаравчлан гүйцээж, мал сүргийг тарган тавтай өвөлжүүлэх, үйлдвэр, аж ахуйн газрын хүйтний улиралд жигд найдвартай ажиллах бүхий л нөхцөлийг хангах чиглэлээр аймаг, хотын удирдах байгууллагаас зохиох ажлын чанар, эцсийн үр дүнг эрс сайжруулах шаардлагатай байна. 

Уралдаан, аж ахуйн механизмын уялдааг сайжруулах, ялангуяа бие хүн, бригад, хамт олны дайчин шахуу амлалтад тулгуурласан угтвар төлөвлөгөөний үүргийг өндөржүүлэх, уралдаан зохион байгуулах системийг боловсронгуй болгох талаар МҮЭ-ийн Төв Зөвлөл, эдийн засгийн төв байгууллагаас хамтран хийж эхэлсэн ажил, гаргасан шийдвэр, шинэ журмыг үйлдвэрлэлийн нэгж, үйлдвэрлэн бүтээгчдэд хүргэж материаллаг хүч болгох хэрэгтэй байна. 

VIII таван жилийн төлөвлөгөөний анхны жилийн төлөвлөгөөт зорилтыг аж ахуй, соёлын нийт байгууллага, бригад, хамт олон бүр эдийн засгийн чанарын үзүүлэлт бүрээр жигд биелүүлж, аливаа тасалдал, дутуу зүйлийг ойрын үед нөхөн гүйцээх нь амлалт, биелэлтийн нэгдлийг хангах нэр төрийн хэрэг төдийгүй хоёр дахь оны гарааг газар бүхэнд жигд эрчимтэй эхлэх үндсэн бэлтгэл нөөц мөн. Эдийн засаг, нийгмийг хөгжүүлэх 1986 оны төлөвлөгөөний эхний есөн сарын биелэлтийн дүнг авч хэлэлцсэн БНМАУ-ын Сайд нарын Зөвлөлийн өчигдөр болсон өргөтгөсөн хуралдааны заалт шийдвэрийг зүйлчлэн биелүүлж, улс, хоршооллын бүх шатны байгууллагад бүтээгдэхүүн, ажил, үйлчилгээний чанарыг дээшлүүлэхийн төлөө тэмцлийг шинэ шатанд гаргаж бүтээн байгуулалт, эцсийн үр ашгийн шинэ шинэ өндөрлөг өөд социалист уралдааныхаа тугийг өргөж улам гавшгайлан давшицгаая! 

