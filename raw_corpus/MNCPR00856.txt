Хулхи арматураар барьсан барилга хугацаатай тэсрэх бөмбөг

Монголын металлургичдын холбооны ерөнхийлөгч Ц.Мөнхжаргалтай ярилцлаа. -"Монголд үйлдвэрлэв" үзэсгэлэнгээс металлургийнхан олон шагнал авчээ. Тэдгээр бүтээлүүдийн тухай сонирхъё?
-Энэ үзэсгэлэнгээс "Эрдэнэт" УБҮ-ийн Засварын механикийн заводын бутлуурын эд анги металлургийн салбарын, "Эрдмин" ХХК-ийн катодын зэс экспортын, "Дарханы төмөрлөгийн үйлдвэр" ТӨХК-ийн иржгэр арматур ган туйван импорт орлосон тэргүүний бүтээгдэхүүн гэсэн цом өргөмжлөл авсан нь энэ салбарын Монголын Улсын эдийн засагт эзэлж байгаа байр суурь, оруулж байгаа хувь нэмрийг илтгэсэн үйл явдал боллоо. Шагнал цолыг хүндэтгэн хүлээн авч баярлахын хамт зарим нэг зүйлийн асуудлыг хэлэхийг минь зөвшөөрнө үү. Тухайлбал, импортыг орлох бүтээгдэхүүн номинацаар тэргүүлсэн Дарханы төмөрлөгийн үйлдвэрийг Монгол Улсын эдийн засаг, нийгмийн хүндхэн үе 1990-ээд онд 100 гаруй сая ам.доллар зарцуулж барьсан, ашигтай ашиггүй гэхчилэн янз бүрээр дуудуулж байсан. Хэрэв энэ үйлдвэрийг барьж байгуулаагүй бол Монгол Улс дор хаяж жил тутам 60 орчим тэрбум төгрөгийн арматурыг импортоор авах байжээ. Хонх нь дуугарахаар дамар нь таг гэх шиг хаягдал төмрийн нөөц дуусаад байна. Үүнтэй уралдаад төмөр үйлдвэрлэлийн 40 гаруй түр цэгүүд (төмрийн жижиг үйлдвэрийг хэлэв. Сур) хаягдал төмөр цуглуулж, энэ хаврын үйлдвэрлэлээ эхлэхэд бэлэн болоод байгаа сурагтай байна. Эдгээр түр цэгүүд өнгөрдөг жил 40 тэрбум орчим төгрөгийн хулхи арматур үйлдвэрлэж Монголын зах зээлд нийлүүлсэн гэсэн тоо бас бий. -Тэгэхээр манай барилгын компаниуд чанаргүй арматураар барилга барьж байгаа хэрэг үү? -Та яг зөв хэллээ. Ийм учир Монголын металлургичдын холбоо өнгөрсөн жилээс "Төмөрлөгийн үйлдвэрт тавигдах ерөнхий шаардлага" гэсэн стандартын төслийг бүх нийтээр хэлэлцүүлж боловсруулсан боловч Стандартчиллын үндэсний зөвлөлийн дарга Гантөмөр төмрийн жижиг үйлдвэрийн төлөөлөгч нарыг оруул гээд баталж өгдөггүй, дөрвөн удаа буцаалаа. Үйлдвэр, худалдааны яам, Стандартчилал хэмжил зүйн төв хоёр дундаа Монголын металлургичдын холбооны стандартыг шидэлцэж суух завсар энэ жижиг цэгүүд ажилласан хэвээрээ хоёр жилийг үдлээ. -Манай үйлдвэрүүдэд стандарт тогтооход Хятадын жижиг үйлдвэрийн төлөөлөл оролцох үндэслэл байдаг юм уу? -Үнэхээр бид ч гайхаж, харамсч байна. Монголчууд чинь морьтой юм шүү дээ гэдэг шиг, бид чинь өөрийн гэсэн металлургийн үйлдвэртэй, металлурги инженертэй ийм улс. Төрийн ажил, албан тушаал бизнес хийх арга хэрэгсэл болсны нэг жишээ энэ юм. Монгол төр, монгол түмний эрх ашгийн төлөө ажилладаг, өмгөөлдөг хамгаалдаг төрийн ажилтан нүдэн дээр улам бүр цөөрөөд байх шиг. -Энэ стандартыг батлаагүй тохиолдолд ямар хор уршигтай вэ? -Батлаагүй тохиолдолд Япон улсын техник технологиор баригдсан үндэсний ганц үйлдвэр Дарханы төмөрлөгийн үйлдвэр дампуурна. Татварт бүртгэлгүй, нийгмийн даатгал, өөр бус хууль бус үйл ажиллагаа явуулдаг эдгээр төмрийн жижиг цэгүүд дараа жил "импортыг орлосон хулхи бүтээгдэхүүн" номинацид тэргүүлэх болно. Хулхи арматураар барьсан барилга нь хугацаатай тэсрэх бөмбөг. Хэзээ тэсрэх нь хэзээ газар хөдлөх вэ гэдгээс хамаарна. -Үүнийг дагаад барилгын чанарын асуудал сөхөгдөнө... -Тэгнэ. Импортыг орлох бүтээгдэхүүн үйлдвэрлэдэг Дарханы төмөрлөгийн үйлдвэр нь байхгүй болохоор үүнийг Хятадын жижиг үйлдвэрүүд орлох болж байна. Энэ байгууллагын 2007 онд импортыг орлох бүтээгдэхүүн үнийн дүн 60 орчим тэрбум төгрөгөөр яригдсан. -Өнгөрсөн жил хаягдал хөнгөн цагаан, өнгөт металл хилээр гаргахыг хориглосон. Харин энэ асуудал одоо дахин сөхөгдөж байгаа бололтой... -Засгийн газраас өнгөт металлын хаягдлыг экспортлохыг зөвшөөрөхтэй холбогдсон хуулийн төслийг УИХ-д өргөн барьсан тухай сонссон. Энэ хавар цахилгаан түгээх, дамжуулах сүлжээ, харилцаа холбооны кабель утсуудын хулгай сэргэх болно. "Битгий хулгайлаарай, шилэн кабель шүү гэх шиг" учирласан сэрэмжлүүлэг телевиз сониноор дахин гарч эхлэх болно гэдэгт эргэлзэхгүй байна. Өнгөт төмөрлөгийн хаягдлыг хилээр гаргахгүй бол Сүхбаатарын талбай дээр үүнийгээ хаяна гэхчилэн "Хаягдлаар бизнес эрхлэгчдийн холбоо"-ныхон айлгаад байсан. Энэ холбоо хүссэндээ хүрчээ. Хэрэв одоо ганц метр кабель хулгайлагдвал хариуцлагыг энэ холбоотой тооцох хэрэгтэй. Алив асуудалд эрх, үүрэг, хариуцлага гурав хамтдаа байх нь зүйд нийцнэ. -Хэн дуртай нь энэ бизнесийг хийж байгаа биз дээ? -Хэн дуртай нь хашаа тойруулж барьчихаад авч байна. Гэр орондоо авч байна. Үнэндээ Монгол Улсад өнгөт металл үйлдвэрлэдэггүй, өнгөт металл төхөөрөмжлөлт багатай. Байгаа хаягдлаа аль хэдийнэ гаргаад дууссан. Өнөөдөр хулгайн юм яваад байгаа. Хэн худалдаж, хааш нь зарах гээд байгаа юм гэдгийг шалгах хэрэгтэй шүү дээ. Гэтэл металлурги, машин үйлдвэрлэхэд тусгай зөвшөөрөл олгодог байхаар санал яригдаж байна. Хүдрээс металл үйлдвэрлэх, машин үйлдвэрлэж угсрах асуудлыг дэмжих атал ийнхүү хязгаарлах нь машин угсаръя гээд төрийн бас нэг түшмэлээс зөвшөөрөл гуйх хэрэгтэй болж байна. Харин хар болон өнгөт металлын хаягдлыг цуглуулах, худалдаалах, боловсруулах үйл ажиллагааг тусгай зөвшөөрөлтэй болгох онцгой шаардлагатай. Бусад оронд ч ийм байдаг. Өнгөт төмөрлөг худалдаж аваад байгаа хүмүүсийн хойно нэг мөнгөтэй хятад зогсч байдаг. Ноос ноолуур дээр ч ийм шүү дээ. Хэрэв би 500 сая юаньтай Хятадад очоод ингээд унавал Амрыг хамгаалах алба нь бариад авах байлгүй. Манайд чөлөөтэй худалдаа хийж, худалдан авах үйл ажиллагаа явуулж байгаа гадаадын хүмүүсийн үйл ажиллагааг цэгцлэх нь зүйтэй. Хар металлын хаягдал дээр ч ийм байна. Саяхан Улаанбаатар төмөр замын Төв засварын үйлдвэрээс гомдол ирсэн. Ширэм авах гээд очихоор нэг хятад яагаад ч түрүүлж очоод авчих юм гэнэ. Хаялах үйлдвэргүй мөртлөө Налайхад аваачиж хураагаад, "25 дугаар суваг" телевизээр зар тавиад худалдаж аваад байдаг байна. Удахгүй бид ширэмгүй болж, үйлдвэр маань зогсох байх гэсэн санаа зовсон улс байна. Энэ жижиг үйлдвэр ингэж байхад Дарханы төмөрлөгийн үйлдвэр тун хүнд байдалд орж байгаа, орох нь тодорхой. -Одоо тэгэхээр яах вэ. Тусгай зөвшөөрөл, стандарт энэ бүхэн батлагдахгүй хойшлоод байвал? Батлагдаж, зүй зохистой арга хэмжээнүүд ойрын хугацаанд авагдах байх гэдэгт итгэж байна. Ойрын хугацаанд тодорхой арга хэмжээ авахгүй бол дараагийн шатны үйл ажиллагаанд шилжихээ СХҮТ-д бичгээр бид мэдэгдсэн. -Хаягдал төмөр дуусч байгаа бол төмрийн хүдрээ ашиглаж болох уу? -Дарханы төмөрлөгийн үйлдвэрийн мэдэлд Төмөртэйн орд газар ирсэн тухай шийдвэр гарсан боловч өнөөг хүртэл ашиглах тухай гэрчилгээ олгогдоогүй байна. Энэ гэрчилгээг яаралтай олгож, дараа дараагийн ажилдаа яаралтай орох хэрэгтэй байна. Дарханы төмөрлөгийн нөхөд Төмөртэйн орд дээр хэрэгжүүлэх төсөл бэлэн, техник эдийн засгийн үндэслэл боловсрогдсон, зураг тооцоо бүх зүйл хийгдсэн, гагцхүү зөвшөөрөл өгөх хэрэгтэй гэцгээж байгаа. Мөн "Монголд үйлдвэрлэв-2008" үзэсгэлэнд Бэрэн групп төмрийн баяжмал, шууд ангижруулсан төмөр гэсэн хоёр бүтээгдэхүүнээр оролцсон. Хувийн компани ийнхүү өөрийн хөрөнгө оруулалтаар төмрийн хүдрийг гүн боловсруулах ажилд идэвх зүтгэлтэй, санаачилгатай ажиллаж байгаад Монголын металлургичид, Монголын төр засаг ч баярлах байх. Ийнхүү олон чиглэлд төмрийн хүдэр боловсруулах, металлургийн аж үйлдвэрийг хөгжүүлэх ажил хийгдэж байна. 
Д.Оюунтуяа
