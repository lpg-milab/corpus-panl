ЭМЧИЛГЭЭ ХИЙЛГЭХ ХҮНД ОЛОН УДААГИЙН ВИЗ ОЛГОНО

БНСУ-д аялал жуулчлалыг өргөжүүлэх ажил өрнөж байна. Энэ хүрээнд зарим улсын иргэнд олон удаагийн виз олгохоор шийджээ. БНХАУ зэрэг Азийн 13 оронд энэ боломжийг олгосны нэг нь манай улс аж. Олон удаагийн виз олгох орны тоонд манай улсыг багтаахад чухал үүрэг гүйцэтгэсэн хүн нь БНСУ-ын Элчин сайд Пак Жин Ху. Тэрбээр Засгийн газартаа "Монгол Улсад олон удаагийн визний зайлшгүй шаардлага бий" хэмээж энэ талаар удаа дараа хүсэлт тавьж байжээ. 
Олон удаагийн зорчих виз авах хүмүүст тодорхой шаардлагуудыг тавьж байгаа. Тухайлбал, төрийн болон төрийн өмчит аж ахуйн нэгж байгууллагын албан хаагч, сүүлийн хоёр жилд БНСУ-д дөрөв, эсвэл таваас дээш удаа зорчсон иргэн, БНСУ-ын иргэнтэй гэр бүл болсон Монгол Улсын иргэн, түүний төрсөн хүүхэд, бизнесийн болон нийтлэг статустай олон удаа, богино хугацаагаар зорчигчдын эхнэр, нөхөр болон насанд хүрээгүй хүүхдэд олон удаа зорчих визийг олгох юм. Мөн эмчилгээ хийлгэх, амралт, сувилалд эмчлүүлэх зорилгоор Солонгосын мэргэжлийн эмнэлгийн байгууллага, амралт сувиллын газарт хэвтэж эмчлүүлэх гэж буй өвчтөн, түүнийг асрах эхнэр /нөхөр/ болон насанд хүрээгүй хүүхдэд уг визийг олгох аж. Эдийн засгийн хамтын ажиллагаа /OECO/-ны байгууллагын гишүүн оронд /БНСУ хамаарахгүй/ сүүлийн хоёр жилийн хугацаанд хоёроос дээш удаа зорчигчоос гадна БНСУ-ын Элчин сайдын хүлээн зөвшөөрсөн, төр засгийн тусгай болон өндөр албан тушаалтан /мөн томоохон аж ахуйн нэгж байгууллагын хариуцлагатай ажилтан/-д олон удаа зорчих визийг олгох юм байна. Тухайн улсад зорчих хугацаанаас нь хамааруулаад олон удаа зорчих визийг хоёр төрөлд хувааж байна. 
Энэ нь аль, аль нь нэг жилийн хугацаатай ч, Солонгост байх хугацаа нь 30, 90 хоногоос хэтрэхгүй гэсэн хоёр төрлийн виз юм. 90 хоногоос хэтрэхгүй байх визийг ихэнхдээ эмчилгээ хийлгэх хүмүүст олгох аж. 
Х.Хулан