Жорж Лорагаас салах гэнэ

АНУ-ын Ерөнхийлөгч болон Бүгд Найрамдах намын ирээдүй тун бүрхэг байна. Иракийн дайн, "Катрина" хар салхины учруулсан хохирлыг одоо болтол арилгаж чадаагүйгээс байдал эвгүй болжээ. 
Гал дээр тос гэгчээр Ерөнхийлөгч Ж.Бушид бас нэгэн таагүй явдал тохиожээ. Тэргүүн хатагтай Лора тэр хоёр салах гэж байгаа гэнэ. Хоёр жилийн дараа АНУ-ын Ерөнхийлөгчийн сонгууль болох тул албан ёсоор гэрлэлтээ цуцлуулах боломжгүй юм байна. Тэгээд ч Бүгд Найрамдах намын тэргүүн гэр бүлийн асуудлаас болж улс төрийн нэр хүндээ унагахгүй. Иракийн дайн, "Катрина" хар салхи нь Ерөнхийлөгч Ж.Бушийн нэр хүндийг унагаад зогссонгүй гэр бүлийн амьдралыг нь бусниулахад хүрчээ. Одоогоос 30 жилийн өмнө Ж.Буш архинаас гарсан. Ийм болзол тавьж Лора түүнтэй гэрлэсэн байна. Саяхан Жорж архи ууж тэргүүн хатагтайн тэвчээр алдарчээ. "Глоуб" сэтгүүлийн өнгөрсөн тав, зургадугаар сарын дугаарт ч тэр тухай бичсэн. Ерөнхийлөгч, тэргүүн хатагтай хоёр тусдаа амьдарч байгаа хэмээн уг сэтгүүлд дурджээ. Албан ёсны арга хэмжээн дээр оролцохдоо цуг ирдэг боловч гэртээ байхдаа бие биетэйгээ ярьдаггүй аж. Түүгээр ч зогсохгүй нэг өрөөнд хамт байхаас зайлсхийдэг гэнэ. Бушийн нэгэн найз нь энэ тухай ярихдаа "Телевизийн камер зураг аваагүй байхад хамт байж сууж чаддаггүй" гэжээ. Нэг үгээр хэлэхэд бараг хоёр тийшээ болсон гэж хэлэхэд болно. Гэхдээ Лора бол цогтой тэмцэгч. Сэтгэлийнхээ гүнд Бушид хайртай хэвээрээ бөгөөд бууж өгөхийг хүсэхгүй байгаа. Тэдний найз нарын ярьснаар архинаас болж муудалцсанаас тэдний харилцаа эрс хүйтэрсэн юм байна. Иракийн байдал улам ээдрээтэй болж, олон нийтийн санал асуулгаар нэр хүнд нь 31 хувь хүртлээ буурсан нь Ж.Бушийг нэлээд бухимдуулж дахин архи уухад хүргэжээ. Ерөнхийлөгчийн найз нарын ярьснаар түүний ийм байдалтай байхыг өмнө нь харж байгаагүй гэнэ. Ийм байдал нь Лораг ихэд түгшээж байгаа аж. "Глоуб" сэтгүүлийн 2006 оны нэгдүгээр сарын нэгэн дугаарт Ж.Буш гэр бүлээ аврахын тулд цаашид яах талаар мэргэжлийн сэтгэл судлаачаас зөвлөгөө авсан тухай бичжээ. Гэвч энэ нь тус болсонгүй. "Глоуб" сэтгүүл мэргэжлийн хүмүүсийг хөлслөн авч Лора Бушийн хамгийн сүүлд авахуулсан гэрэл зургуудыг судалж үзээд тэргүүн хатагтай гоо сайхны мэс засал хийлгэсэн хэмээн тогтоожээ. Гэр бүлийн тулгамдсан асуудлаар мэргэшсэн доктор Луис Мюллер ярихдаа "Гэр бүл дотор нь ямар нэгэн асуудал байгаагүйсэн бол Лора гоо сайхны мэс засал хийлгэхгүй байсан. Гэр бүлийн амьдрал нь нэг л биш болоход эмэгтэйчүүд ийм байдлаас гарахын тулд юу ч хийхээс буцдаггүй " гэжээ. Цагаан ордныхон үүнийг олон түмэнд мэдэгдүүлэхгүй байхыг хичээж байна. Ерөнхийлөгчийн засаг захиргаанд ажилладаг нэгэн хариуцлагатай ажилтан хамтран ажиллагчдадаа "салах" гэдэг үгийг хэлэхийг хориглосон гэнэ. Салалтын тухай тэргүүн хатагтай Лора хамгийн түрүүнд ам алдсан. Ингэхдээ Жорж Бушийг архи уухаа больж ухаарна гэж боджээ. Гэтэл тэр нь шууд л сөргөөр нөлөөлсөн байна. Ерөнхийлөгч салсан шиг сална хэмээн сэтгэл шулуудсанд Лора ихэд гайхаж байгаа гэнэ. Түүнээс хойш эхнэр нөхөр хоёр шадар туслахуудаараа дамжуулан харьцдаг болсон. Дэлхий даяараа тэр хоёрыг их л сайхан хос гэж бодож байгаа байх. Гэхдээ тэдний гэр бүлийн тулгамдсан асуудлын талаар хэн ч мэдэх ёсгүй. Жорж Буш Цагаан ордонд суугаа цагт тэд салж чадахгүй гэдгийг Ерөнхийлөгч, тэргүүн хатагтай хоёр сайн мэдэж байгаа нь лавтай. 
"Известия" 
Т.Ариунтунгалаг
