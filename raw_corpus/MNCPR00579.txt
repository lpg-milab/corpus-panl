Захирал нь сургуулиа авах завхралыг С.Нямзагд тэргүүлэв

БСШУ-ны сайд П.Цагаан Худалдаа, үйлдвэрлэлийн дээд сургуулийн захирал С.Нямзагдыг ажлаас нь чөлөөлөх тухай шийдвэрийг энэ сарын 10-нд гаргажээ. 
Гэвч өнөөдрийг хүртэл С.Нямзагд ажлаа өгөөгүй байна. Түүний ойлголтоор бол уг албан тушаал дээр С.Нямзагдаас өөр хүн байж болохгүй бололтой. Сайдын дээрх шийдвэр гарах болсон үндэслэл нь тус сургууль менежментээр хувьчлагдаж, шинэ эзэнд шилжих болсонтой холбоотой юм байна. Тэгэхээр төрийн өмчийн энэ сургуулийг менежментээр хувьчлагджээ гэж ойлгож болно. Харамсалтай нь эдүгээ шинэ эзэндээ очоогүй байна. Гэхдээ Худалдаа, үйлдвэрлэлийн дээд сургуулийн хувьчлал 2003 онд зарлагдаж дүгнэгджээ. Худалдаа, үйлдвэрлэлийн дээд сургуулийн менежментээр хувьчлагдах тендер зарлагдах хүртэл энэ сургуулийг хувьчилж авах оролдлогыг захирал асан С.Нямзагд удаа дараа хийсэн ажээ. Тэр бүхэн бүтэлгүйтсэн. Харин УИХ-аас 2002 онд нийгмийн салбарт өөрчлөлт шинэчлэл, хувьчлал хийх үндсэн чиглэлийг баталсан 56 дугаар тогтоол гарчээ. Энэхүү тогтоолыг үндэслэн Засгийн газрын 2003 оны 34 дүгээр тогтоол батлагдан гарав. Менежментээр хувьчлагдах их, дээд сургуулийн магнайд удаа дараагийн оролдлого хийсэн захирал асан С.Нямзагдын удирдаж байсан Худалдаа, үйлдвэрлэлийн дээд сургууль орсон байна. Үүнийг өөрөө уг сургуулийг авахын тулд лоббидож оруулсан гэж ойлгож болно. УИХ, Засгийн газрын дээрх шийдвэрүүдийн дагуу ТӨХ уг сургуулийг менежментээр хувьчлах тухай тендерийн зарлалыг 2003 оны долдугаар сарын 10-нд төвийн хэвлэлүүдэд нийтэлжээ. Зарлалын дагуу уг менежментийн хувьчлалд тус сургуулийн захирал асан С.Нямзагдын "Эрдэм" нэртэй хамтлаг, иргэн С.Будням, Худалдаа аж үйлдвэрийн танхим, "Алтай трейд" ХХК, Их Британи улсын худалдааны коллеж хамтарсан хуулийн этгээд хэлбэрээр оролцохоор тус тус хүсэлтээ ирүүлжээ. Тендер халуун зунаар зарлагдсан боловч хөхөө өвлийн хүйтнээр шийдэгдсэн байна. Тухайлбал, 2003 оны арванхоёрдугаар сард. Энэ хооронд сунжирсан хэрэг шүү дээ. Менежментийн хувьчлал сунжралт таван сар орчим үргэлжилсний эцэст С.Нямзагдын "Эрдэм" хамтлагийн материалыг буцааж, иргэн С.Буднямын багт 71,2 оноо өгснөөр төгсчээ. Шинжээчдийн багийн дүнг хэлэлцэн батлах учиртай ТӨХ-ны хурлаас 729 дүгээр тогтоол гаргажээ. Энэхүү тогтоолд иргэн С.Буднямын багт шинжээчдийн өгсөн дүгнэлтийг батлахаас татгалзаж, тендерийг бүхэлд нь хүчингүй болгохоор дурджээ. Гэтэл ТӨХ-ны өөрийнх нь бүрэн эрхэд тендер бүхэлд нь хүчингүй болгох эрх байдаггүй аж. Тэр нь хуулиар зохицуулагддаг ажээ. Тухайн үед ТӨХ-ны энэхүү хууль бус тогтоолыг дахин хянуулах, хүчингүй болгуулах тухай ТӨХ, Засгийн газарт удаа дараа өргөдөл гаргасан боловч залруулж чадаагүй юм билээ. Харин 2004 оны тавдугаар сард Чингэлтэй дүүргийн шүүхэд ТӨХ-г өгчээ. Тус дүүргийн шүүхээс долдугаар сарын 30-ны өдөр 704 тоот шийдвэр гаргаж. Энэхүү шийдвэрээр ТӨХ-ны улигт 729 дүгээр тогтоолыг хүчингүй болгосон байна. С.Нямзагдын лоббигоор ажилласан тухайн үеийн ТӨХ шүүхийн энэ шийдвэрийг хүлээн зөвшөөрөлгүй Улсын дээд шүүхэд давж заалдсан гэдэг. Дээд шүүхээс 2004 оны аравдугаар сарын 21-ний өдөр 561 дугаарт тоот тогтоол гарсан байна. Дээд шүүхийн энэхүү шүүх хуралдаанд хариуцагч, ТӨХ-ны итгэмжит төлөөлөгч Г.Эрхэмбаяр "2003 оны наймдугаар сарын 13-ны тендерт оролцох хоёр хүсэлт гаргагчаас ирүүлсэн өргөдөл материалын бүрдэлтэд урьдчилан шалгаруулалт хийж иргэн С.Будням болон менежментийн "Эрдэм" багт тендерт оролцох эрх олгосон. ТӨХ-ны даргын 2003 оны 300 дугаар тушаалаар томилогдсон шинжээчдийн баг 2003 оны арваннэгдүгээр сарын 18-ны өдөр тендерийн журмын дагуу тендерийн саналыг хүлээн авсан. Төрийн болон орон нутгийн өмчийн тухай хуулийн 52 дугаар зүйлийн 6 дахь хэсэг, тендерийн журмын 14-ийн 6-г баримтлан менежментийн "Эрдэм" багийн ирүүлсэн саналыг буцаахаар шийдвэрлэн иргэн С.Буднямын ирүүлсэн саналд үнэлгээ өгсөн. Түүний санал 71,2 оноо авсан учир тендерт ялагчаар сонгон шалгаруулах саналыг ТӨХ-ны хуралдаанд оруулсан юм гэжээ. Дээд шүүх асуудлыг авч хэлэлцээд шүүхийн шийдвэрийн үндэслэх хэсгийн зарим дүгнэлт болон хэрэглэсэн хуулийн зүйл заалтыг үндэслэлтэй зөв болж чадаагүй байна гэж үзжээ. Тухайлбал, ТӨХ-ны эрх зөрчсөн шийдвэрийг хүчингүй болгох тухай иргэн С.Буднямын гомдлыг шийдвэрлэхдээ хэрэглэвэл зохих хуулийг хэрэглэж чадаагүй. Өөрөөр хэлбэл, энэхүү маргаантай холбоотой харилцааг зохицуулсан хуулийг бус тухайн маргааныг шийдвэрлэх харьяаллыг тодорхойлсон хуулийн зүйл заалтыг хэрэглэсэн нь буруу гэж үзжээ. Ийм учир Чингэлтэй дүүргийн шүүхийн 704 дүгээр шийдвэрийн тогтоох хэсгийн 1 дэх заалтын "Төрийн болон орон нутгийн өмчийн тухай" хуулийн 62-ын 4-д гэснийг 54 дүгээр зүйлийн 5 гэж өөрчилсөн байна. Мөн шийдвэрийн гурав дахь заалт болгон "Худалдаа, үйлдвэрлэлийн дээд сургуулийн менежментийн үр дүнг харгалзан хувьчлан авах этгээдийг сонгон шалгаруулалтын шинжээчийн дүгнэлт гаргах ажиллагааг дахин хийлгэж, иргэн С.Будням болон "Эрдэм" хамтлагийн материалыг хамруулахыг ТӨХ-нд даалгасан байна. Нэгэнт Дээд шүүх энэ шийдвэрт тендерт оролцсон багуудын материалыг шинээр бүрдүүлэх тухай дурдаагүй учир ТӨХ хуучин материал дээр нь үндэслэж энэ оны есдүгээр сарын 30-нд "Шинжээчдийн багийн дүгнэлт батлах тухай" 454 дүгээр тогтоол гаргажээ. Дээд шүүхийн шийдвэрийг үндэслэн гаргасан ТӨХ-ны тогтоолоор иргэн С.Буднямын баг Худалдаа, үйлдвэрлэлийн дээд сургуулийг менежментийн хувьчлалаар хувьчлан авах тухай гэрээнд гарын үсэг зуржээ. ТӨХ-ны тогтоол, П.Цагаан сайдын тушаал зэрэг нь сүүлийн хэдэн жил энэ сургуулийг өөрийн болгох гэж зүтгэсэн С.Нямзагдад таалагдсангүй. Таалагдаагүй гэдгээ тэр олон газар илэрхийлсэн байна. Тухайлбал, ТӨХ-нд энэ сарын 6-нд гомдол гаргажээ. Энэхүү гомдлыг нь тус байгууллага 30 хоногийн дотор шийдвэрлэх ёстой. Тэгэхээр энэхүү гомдол одоогоор шийдэгдээгүй байна гэсэн үг. Түрүүчийнх нь гомдол шийдэгдээгүй байхад тэрбээр Захиргааны хэргийн шүүхэд энэ сарын 10-нд гомдол гаргаад 11-нд ТӨХ-ны дээрх тогтоолыг түдгэлзүүлэх захирамж гаргуулж амжжээ. Гэтэл ТӨХ-ны энэ тогтоол захиргааны хэргийн шүүгчийн захирамж гарахаас өмнө хэрэгжээд явчихсан. Нэг үгээр хэлбэл, Худалдаа, үйлдвэрлэлийн дээд сургууль менежментээр өөр эзэнд оччихсон гэсэн үг. Шүүгч аливаа эрхийн актыг түдгэлзүүлсэн шийдвэр гаргаж болно. Хэрэв энэ шүүгч тухайн эрхийн актыг түдгэлзүүлэх нь хохирогчийн амь нас, эд хөрөнгөд шууд хохирол учруулахаар байвал хүлээж авахаас татгалзах тухай хуулийн заалтыг мөрдлөг болгосон бол С.Нямзагд нарын гомдлыг хүлээж авахгүй байж болох байсан. Худалдаа, үйлдвэрлэлийн дээд сургууль гэдэг нь төрийн 1,4 тэрбум төгрөгийн хөрөнгө бүхий 3500 орчим хүний эрх ашгийг хөндөж байгаа зүйл. Үүнийг бодож үзэх ёстой байсан болов уу. Энэ бүхэн тэр шүүгчид хамаагүй бололтой. Гэхдээ Захиргааны хэргийн шүүхийн түдгэлзүүлээд байгаа ТӨХ-ны дээрх тогтоол нь Захиргааны акт гэхээсээ илүү Дээд шүүхийн шийдвэрийг хэрэгжүүлсэн гүйцэтгэл юм. Энэ үүднээс нь авч үзвэл Дээд шүүхийн шийдвэрийг Захиргааны хэргийн шүүх түдгэлзүүлсэн болж байна. Нэг үгээр хэлбэл, эдүгээгийн УИХ-ын гишүүн Л.Пүрэвдорж ТӨХ-г толгойлж байхдаа буюу 2003 онд гаргасан процедурын алдааг энэ онд шийдвэрлэсэн хэрэг. Тэгэхээр С.Нямзагдын Худалдаа, үйлдвэрлэлийн дээд сургуулийг менежментээр хувьчлан авах "Эрдэм" хамтлагийн материал 2003 оны арванхоёрдугаар сарын 18-нд шинжээчдийн дүгнэлтээс хасагдсан байна. Энэхүү шийдвэр ёсоор бол тэр хүн өнгөрсөн хоёр жилийн хугацаанд энэ сургуулийн захирал байх хууль зүйн үндэслэлгүй байжээ. Түүнийг хууль бусаар ийм урт хугацаанд уг сургуулийг толгойлох эрхийг хэн олгов. Тэгээд ч нийгмийн салбар дахь их, дээд сургуулиуд хувьчлагдах босгон дээр ирээд байгаа. Тэр бүхнийг одоо удирдаж байгаа захирал нь хувьчилж авна гэвэл түүнээс илүү завхрал энэ орчлонд байхгүй биз ээ. Захирал нь сургуулиа хувьчилж авна гэдэг завхралыг С.Нямзагд эдүгээ тэргүүлж байна. Тэрбээр Худалдаа, үйлдвэрлэлийн дээд сургуулийг удирдсан жилүүддээ төрийн өмчийг хувийнх юм шиг хэрэглэж байсан юм билээ. Төрийн өмчийг ТӨХ-ны зөвшөөрөлгүйгээр бусдад барьцаалах буюу зээлдүүлэхийг хуулиар хорьсон байдаг юм байна. Гэтэл С.Нямзагд захирал 2000 оны есдүгээр сард "Тас" ХХК-тай хамтран ажиллах нэрийн дор 100 сая төгрөг бусдад зээлүүлжээ. Гэрээ ёсоор бол мөн оныхоо арванхоёрдугаар сарын 25-ны дотор 12 хувийн ашгийн хамт буцаан авах байжээ. Гэтэл энэ нь нүхэндээ ороод жог. Харин 2003 оны гуравдугаар сарын 14-нд "Тас" ХХК-тай биржийн арилжааны бус хэлбэрээр хувьцаа худалдсан батламж бичиг үйлджээ. "Тас" ХХК нь "Хөвсгөл усан зам" ХК-ийн 51 хувь болох 251,5 сая төгрөгийн үнэ бүхий 48 мянга 157 ширхэг хувьцааг худалдаж авсан юм байна. Түүний 50 хувийг нь зээлүүлсэн 100 сая төгрөгтөө авсан байна. Тус сургуулийн 100 сая төгрөг ийнхүү газрын гаваар орсон мэт алга болох нь тэр. Эдүгээ хувьцаа болж хувирсан гэж тайлбарлаж байгаа ч тус сургуульд энэ хувьцаа ногдсонгүй. Зөвхөн С.Нямзагд, Ц.Оюун нарын нэр дээр шилжжээ. Ийм хүн одоо яах гэж тэр сургууль минийх гэж зүтгэх болов. 
Г.Эрдэнэбат
