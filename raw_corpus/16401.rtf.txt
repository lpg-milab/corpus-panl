№124 (16401)       
1986 оны тавдугаар сарын 24.
Амьдралын үнэн

<< Коммунистуудад хэзээ ямагт, аливаа нөхцөл байдалд үнэн л хэрэгтэй гэсэн Лениний баримтлал бол монголын коммунистуудын үйл ажиллагааны үндсэн зарчим болж байдаг билээ. Ийм ч учраас бодит байдалд хандахдаа бид ололт амжилтаа ч зөв үнэлэн цэгнэж, дутагдал, доголдол, аливаа бэрхшээлийг ч мөн нэгэн адил илэн далангүй ярьж, засаж залруулахыг ариун үүргээ гэж үздэг юм. Улс төр, үзэл суртлын ажил, ухуулга таниулга, урлаг уран зохиол, эрдэм шинжилгээний бүтээл ер нь хүмүүжил, гэгээрэл, боловсрол, соёлын нийт ажлын ноён нуруу нь бодит үнэнд тулгуурлаж байдаг юм. 

Нийгмийг ёс суртахууны хувьд эрүүл саруул байлгахад жинхэнэ үнэн юу юунаас чухал, үнэнээр хүмүүжсэн хүн л нийгмийн шударга ёсыг бэхжүүлэхийн төлөө дайчин, зарчимч байр суурь гуйвалтгүй баримталж чадна. Үнэнээр явахыг хичээх нь манай ёс суртахууны хэм хэмжээ, бүхнээр зөвшөөрсөн хууль учраас аливаа худал хуурмаг зүйл, хоосон магтаал, бодит байдлыг гоёулах, хөнгөн аргаар амьдрахыг хичээх, амжилтдаа тайвшрах, багахан ололтоо дөвийлгөж мэдээлэх, ая тал засах зэрэг зохисгүй үзэгдэлтэй эвлэрдэггүй билээ. 

Үнэн гэдэг бол бид бүхний хувьд хийсвэр биш, маш тодорхой ухагдахуун тул манай социалист бодит байдал, олон талт амьдралын гүнээс үнэнийг тунгаан таньж, хамтын оюун ухаанаар цэгнэн үзэж, бүтээлчээр хандах ёстой. Олсон ололт маань баяр бахархлын үндэс мөн боловч улам ихийг бүтээх нөөц бололцоо, арга зам байж уу, үгүй юү, ажиллагаа, арга барил маань хэр зэрэг боловсронгуй болж вэ гэж дүгнэлт хийж, шинээр сэтгэж, шинэ арга барилаар ажиллахыг манай нам цаг үргэлж сургаж байдаг, тэр чанараараа бид амьдралын хурц, эмзэг асуудлуудтай нүүр тулгарахдаа тойрч гарахыг оролдох биш, харин ч түүнд анхааралтай, шүүмжлэлтэй хандаж, хуучирсан догматик ойлголт, нөлөө нь суларч, цэнэг нь барагдсан арга барилыг таягдан хаяж, шинэ сэргэг арга ухааныг эзэмшихийг эрмэлздэгээрээ ямагт урагшаа ахиж, дэгжин дээшилж байдаг юм. 

Бид гагцхүү ололтоо дөвийлгөж, юм бүхэн сайн сайхан болчихсон мэт дүр үзүүлж, ажилд оршиж байгаа дутагдал хоцрогдлыг нүүр буруулан нууж, шийдвэрлэвэл зохих нарийн түвэгтэй хурц асуудлуудыг сөхөж тавихгүй өнгөрөх зуршилд автагдвал ажилд асар их хохирол учруулж, урагш давших хөдөлгөөнийхөө эрчийг бууруулахад хүрнэ. Социалист нийгэмд ил тод байх ёс нь зарчмын ач холбогдолтой улс төрийн асуудлаар барахгүй ардчиллыг хөгжүүлэх, олон түмний улс төрийн бүтээлч идэвх, санаачилгыг өрнүүлэх, үйлдвэрлэл нийгмийг удирдахад тэдний оролцоог өргөтгөх гол хөшүүрэг мөн. 

Ил тод байх тухай яриа бол манай ололт амжилтыг бууруулах юм уу сүүдэртэй, бэрхшээлтэй, нийтлэг бус үзэгдлийг дөвийлгөхийн нэр биш, харин бид бүхний урагшлан дэвжихэд саад болж байгаа бүхэнд эвлэршгүй хатуу дүгнэлт хийж, арилган залруулахад туслах ёстой. Энэ нь манай бүх ажлын ил тод байх чанарын гол зүйл бөгөөд урлаг, утга зохиол шиг өвөрмөц төрөл зүйлд ч мөн нэгэн адил хатуу хамааралтай юм. Урлаг, утга зохиолд хэтрүүлэг зүйрлэл, егөөдөл зэрэг уран бүтээлийн өвөрмөц арга хэрэглүүр байх боловч тэр нь амьдралын үнэнийг гуйвуулахад хүргэх ёсгүй. Хэдийгээр амьдралын үнэн нь уран сайхны үнэнтэй яг дүйх учиргүй ч гэсэн үзэгдэл, юмсын өнгөн хал, мөн чанар хоёрыг гүнзгий ухаарч, гол хандлагыг илэрхийлэх нэгдмэл нэг л үнэний хуульд уран сайхны үнэн захирагдах ёстой. 

Амьдралын үнэнийг ил тод илэрхийлэхийн оронд ерөөл, магтаалын маягтай хоосон гоё үг хэлхсэн шүлэг, зөрчил, бэрхшээлийг бүрхэгдүүлж, нуршин тоочсон тууж, роман, дайчлан зоригжуулах нөлөөгүй хөгжим, дуу, зураг, баримал нь мөн чанартай уран бүтээлийн гологдол, амьдрал, урлагийн үнэнийг тойрох эрүүл биш хандлагын уршиг юм. 

Амьдралын үнэнийг нийгмийн ухамсарт баттай баримтлахад тус хүргэдэг нэг чухал хүчин зүйл болох шүүмжлэл, өөрийн шүүмжлэлийг зөвхөн уран бүтээлд ч биш, ахуй, амьдралын бүх хүрээнд хэн боловч эрхэмлэж байх нь зүй ёсны шаардлага мөн. 

<< Шүүмжлэл сонсохгүй бол дутагдалдаа бүр үгширтэл идэгдэнэ. Амьд ажлаас хөндийрч, цаасанд шүтэж, хэт хуралдах туйлын хоцрогдсон арга барил бух юмны чөдөр болох аюултайг амьдрал нэгэнт нотолж байна. 

Иймд ажлын арга барилыг шинэчлэн сайжруулах ажилд зоригтой, ухаалаг шилжиж орвол зохино >> гэж нөхөр Ж. Батмөнх Улаанбаатар хотын намын XXII бага хурал дээр хэлсэн үгэндээ цохон тэмдэглэсэн юм. 

Амьдралын үнэнийг баримталж ил тод байх зарчмыг бэхжүүлэх нь манай нийгмийг цаашид ардчилж, ард түмний өөрөө удирдах ёсыг гүнзгийрүүлж, боловсон хүчний арга барил, сэтгэлгээг шинэчлэн өөрчлөх тулгуур цэг мөн. 

