Хойд нас нь хойч үеэ тэжээх Хойд Африкийн орноор

Эрхэм К.Сайраан бээрийн буян хишгийг хүртэх хувь тохиож Африк тивд хөл тавилаа. Гишүүн өөрөө Араб болон Африкт эх орноо төлөөлөн олон жил элчин сайдаар суусныг олон түмэн мэднэ. "1001 шөнийн үлгэр"-ээс цааш арабын тухай гавьтай мэдлэггүй монголчуудыг К.Сайраан гишүүн цувруулан замчилсаар өдгөө 700 гаруй хүн Египет орныг үзжээ. Энэ орноор аялсан тэмдэглэлийг уншигч танд толилуулж байна.
Нэг. Египетийг анх харсан сэтгэгдэл Нисэх онгоц жаргаж буй нарны хойноос хөөцөлдөн ихээ удаан, асар холыг туулав. Нарыг жаргаах дэлхий тэнхлэгэндээ илүү хурдан эргэх тул төд удалгүй бүрий болж осолдохгүй баруун зүг ниссээр байв. Өглөө болтол зогсолтгүй явжээ. Аяншсан зорчигчид суудлаасаа сая өндийж задгай талбайд буугаад хартал Говь-Алтайд ирчихэв үү гэлтэй. Эргэн тойрон хувхай саарал орчин. Өвс бут юу ч байхгүй. Элс шавран гүвгэр хязгааргүй үргэлжилнэ. Тэнгэр нь хүртэл саарал бөгөөд үүлний оронд шороорхуу юм пургиастай. Тээр дор Каирийн олон улсын нисэх онгоцны буудлын байр харагдана. Аялагчдыг тосон араб үндэстэн зөвхөн эрчүүд ирлээ. Царай төрх нь ялгагдахааргүй адилхан. Бас хэдэн настайг багцаалах аргагүй. Монголчуудаар Осама бин Ладенг хайлгасан бол шууд тэднийг зааж хөглөх болов уу. За ингээд түм түжигнэж бум бужигнасан хэт эртний хот Каир руу ороод явчихав. Хүн машин хоёр нь чихэлдсэн давчуу гудам цаашлах тусам улам онийно. Зарим гудамжны өргөн хоёроос гурван метр байх нь түгээмэл. Айлууд эсрэг гудамныхаа тагтнаас хэц татаж угаасан хувцсаа дэлгэх бөгөөд тэр дээд давхруудаар хоорондоо юм ярилцан зогсоо харагдана. Чулуугаар барьсан тэг дөрвөлжин байшингууд нэгэн хэвийн саарал өнгөтэй. Хорин хэдэн давхар орчин үеийн орон сууцнуудын нүүрэн талд уртаашаа хоёр гуравхан цонх гаргаад битүүлчихсэн нь хачирхалтай. Яаж байгаа юм гэхээр зуны нар аймаар төөнөдөг тул ингэхээс өөр аргагүй гэнэ. Бас ихэнх байшин дээвэргүй бөгөөд цас борооны хоолой үл хэрэглэнэ. Каирт жилдээ хоёр гуравхан удаа тэнгэрээс ганц нэг дусал бороо унадаг юм билээ гэж элчин зөвлөх Б.Баасансүрэн хэлэв. Хойгуураа Газрын дундад тэнгис, зүүнтэйгүүр Улаан тэнгис, дундуураа Африкийн хамгийн том мөрөн Нил урссан энэ орчин өнө мөнхийн ган нүүрлэдэг гэхэд нэг л итгэмгүй. "Хажууд Хан Хэнтий налайж байхад ..." гэгчээр тэр их усан дайд яахлаараа хурмаст дэлгэнэдэггүй учрыг цаг уурчид тайлбарлах биз ээ. Нэгэнт хургүй тул өвс ургамал үгүй. Нил мөрнөөс өөр горхи шанд байхгүй. Египет орон хэмжээгээрээ Монголын нутаг дэвсгэрийн талаас илүү уудам ч хөдөөдөө хүмүүс амьдардаггүй. Зөвхөн голын хоёр эргээр чихэлдэн оршин суудаг аж. Гудам хахаах олон машины дийлэнх нь тоосондоо дарагдсан хуучин "Москвич", "Лада" зэрэг Оросын техникүүд. Замын цагдаа нь шүгэл, эрээн мод хэрэглэхгүй бөгөөд машинууд шүргэлцэж шил толио нулихад эзэн нь ч тоохгүй, цагдаа ч тоохгүй. Инээгээд л зогсоцгоох амгалан улсууд. -Арваад минут зогслоо. Одоо манай урсгал явлаа шүү гэж жолооч кабинаасаа зааварлахад, -Тэгээ тэг гэж цагдаа үгэнд нь орж гараа савчуулан яваад байгаарай гэх бололтой. Гудамжны ачаалал дотор зогсож байх хоромд нэг гартаа хар цай, нөгөө гартаа гамбир барьсан хүмүүс тоос манаруулан ирцгээж худалдан аваач хэмээн цөхрөлтгүй шална. Зарим гудамжны голд түрдэг зуух аваачин цаас, хог могхон шатаагаад гурил зуурч гамбираа тосгүйгээр хайраад зарна. Хүмүүс ч их авч идэх юм билээ. Бөөнөөр нь сарвайтал барьчихсан улс энд тэндгүй л харагдах. Амар амгалан араб хүмүүс дотор нэгэн зүйл үе үе айдас төрүүлнэ. Тэр нь булан тохой бүрт зогсох цэргүүд. Ширмэн бамбайны цаанаас автомат буу тас атгасан ширвээ сахалтай, хар хувцастай араб цэрэг хүмүүсийг цоо ширтэнэ. Ташаанд нь дүүрэн сумтай магазин ярайх бөгөөд эвгүй юм болбол шууд шүршихэд бэв бэлэн. Энэ орон онцгой байдал зарлаад хориод жил болж буйг тайлбарлах юун. Ерөнхийлөгч Хосни Мубаракийн ихэмсэг дүр зургийг энд тэндгүй байрлуулсан байна. Манай сонгуулийн үе шиг. Ерөнхийлөгчийн хөргийн дор түүний хэлсэн үгүүдийг заавал иш татан онцлон тэмдэглэжээ. Ухаандаа эмнэлэг байлаа гэхэд Мубарак ард түмэндээ эрүүл аж төрөх тухай юу гэснийг зураг, үгтэй нь заавал тавина. Хот даяар нэгэн аяыг цагаан хоолойгоор цангинуулан дуулав. Хурдан морины цолыг дуудахтай төстэй тэр аялгуу эхэлмэгц хөдөлгөөн эрс татарна. Энэ нь өдөртөө таван удаа болдог мөргөлийн цаг нь аж. Хоёр. Гизагийн Пирамид Сүүлд харахнаа ихэнх хүмүүс духан дээрээ сорвитой юм. Тэр нь бидний тохой шиг харагдана. Лалын сүсэг бишрэлтэнгүүд өдөрт 5-6 удаа Аллах тэнгэртээ залбиран мөргөсөөр байгаад ийм болжээ. Нэг удаагийн мөргөл 10 минут хэртэй үргэлжилнэ. Энэ үеэр лам юм уу, хөгжмөөр Коран судраас иш татан уншдаг. Ойролцоогоор нэг хуудас хэрийн уншлага нь "Орчлонд Аллахаас өөр бурхан үгүй. Бид түүний үнэнч хөвгүүд. Та бидэндээ тусалж, хайр ивээлээ өгмүү. Таны төлөө энэ биеэ зориулна.." гэх зэрэг утгатай хэллэгүүд байдаг гэж элчингийн ажилтан Көкен тайлбарласан. Мөргөлчид цагаа эхэлмэгц хаа тааралдсан сүмдээ гутлаа үүдэнд нь тайлаад орно. Сүм буюу мөргөлийн танхим нь байшин бүрт бий. Дотор нь орж үзвэл хивс дэвссэн хоосон өрөө. Ямар нэгэн зураг хөрөг, бурхан байхгүй. Улсын албан газрууд бүгд мөргөлийн өрөөтэй. Зарим нь мөргөлд явахгүй. Арга барагдсан үедээ л Аллахаас тусламж гуйдаг гэх юм билээ. Хүмүүс орчлонгийн өнцөг булан бүрээс Египет улсыг зорих хүсэлтэй. Тэр оронд сүндэрлэх Пирамидыг "амьдаар" нь үзэх гэж тэр. Энэ тухай хангалттай их сонссон биз ээ. Яг хажууд нь очихоор ямаршуу юм гэж олон хүн асууж байна. Гизагийн алдарт гурван Пирамид Каирын баруун дүүрэгт оршино. Улаанбаатараар бол "22-ын товчоо" хавьцаа гэмээр юм уу даа. Пирамидыг шохойны төрлийн болов уу гэмээр чулууг нэг метр гаран өндөртэй хэмжээгээр зорж шоолон давхарлан өржээ. Том пирамид нь Зайсан толгойгоос арай намхан хэмжээтэй гэхээр агуу их хөдөлмөр болж таараад байгаа юм. Эхний дөрөв таван үеэс дээш жуулчдыг авируулдаггүй аж. Чулуунд ямар нэгэн бичиг, тэмдэг тавихыг хатуу хориглодог бөгөөд ямар ч тэмдэглэгээ байхгүй. Аль 4500 жилийн өмнө ямар байсан яг тэр хэвээрээ өнөөг хүртэл дүнхийжээ. Өрсөн чулууны завсар сиймхийгээр нь элс чигчсэн нь олон мянган жилийн салхины хийсэн ажил. Түүнээс пирамидыг торгоох гэж цементлээгүй зүгээр сул тавилсан чулуунууд аж. Доод ул чулуунууд дээдэхээ хэрхэн дааж бяцраагүй нь бас л нэг гайхамшиг. Дөрвөлжин чулууны өнцөг ирмэг нь тэгтлээ их элэгдэж мөлийгөөгүй нь энэ нутагт шуурга бага болдгийг нотолно. Хүмүүс хормойд нь ирээд дуу алдан дээш өлийнө. Зарим нь гүн бодолд автан мэнэрэх. Зарим нь бушуухан зураг хөргөө татуулж, байдаг л юм гэсэн шиг хэнэггүйтнэ. Пирамидыг харжээ зогсоход энэ наазгай ард түмэн яаж ийм агуу том байгууламжийг барьсан юм болоо гэж бодогдоно. 100 мянган боолоор хорин жил нүдэж байж зөвхөн нэгийг нь босгодог. Чулууг нь голын нөгөө эргээс зөөж авчран өрөөд байж. 2006 он ба энэ хүртэл тоолдог он жилээс цааш дахиад 2500 жилийн тэртээд Эртний Мисир орон хөгжиж цэцэглэж эгээ л одоо цаг шиг хот тосгодтой байжээ. Тэр үед гаднаас халдах дайсангүй. Дотроос босох дажингүй байсандаа л ихэс дээдэс нь ийм юм хийж цаг нөхцөөжээ. Фараон гэх МЭӨ үеийн Мисирийн хаад мэдээ оронгуутаа л үхэх бэлтгэлдээ хамаг цагаа бардаг байсан нь хачин. Асар том пирамидын гүн рүү хүмүүс тасралтгүй шурган орцгооно. Хагас бөхийн шатаар уруудсаар голдоо хүрэхийн алдад босоо хүн багтахаар хэсэг уужирч хэсэг шулуун алхана. Тэгээд дахиад бачуухан шатаар өгссөөр нүхний мухарт тулбал юу ч байхгүй. Чулуугаар зорсон том авс ба түүнийг таглаж байсан нүсэр чулуун тагийг сөхөөд орхижээ. Тас харанхуй, хөлс, хир үнэртсэн бүгчим орчинд жуулчид ийн тулаад буцна. Авсан дотор байсан мумиг аль эрт зөөн шилжүүлж музейд тавьжээ. Зөвхөн ийм л юм тавихын тулд тийм том сац, суваргыг барьсан. Хаадууд хойд насандаа мөнхрөх зорилгоор мунхран босгосон Пирамид нь одоо ард түмнээ тэжээх тавилантай аж. Зөвхөн Пирамид үзэх гэж жилдээ энэ оронд 6-7 сая жуулчин ирдэг гэнэ. Тэдний унаа, хоол, үзвэрт зарцуулсан үлэмж мөнгөөр улсын төсвийн тал нь босдог юмдаг уу даа. Пирамидын хормойд Сфинксийн хажууд орой бүр нар жаргамагц "1001 шөнийн үлгэр"-ээс уншин гэрлэн шоу болно. Манай Д.Сосорбарам гавьяат шиг нэгэн, уран уншлага уншиж наагуур нь эртний Египетийн үйл явдлыг дүрсэлсэн фильм хөвөрнө. Тэртээд гурван пирамид руу улаан ягаан, ногоон хурц гэрлүүдийг мэлс хийтэл хаяхад онцгой сэтгэгдэл төрнө. Чингэс хаан, хээр тал зэргийг хослуулан бид нэг иймэрхүү сценари дэглэвэл болохгүй юм үгүй дээ. Баатарлаг туульс үргэлжлэхэд пирамидын хурц орой руу ямар нэгэн муу бүхний хорт энерги хуримтлагдан орж улмаар сансар огторгуй руу урсан хаягдах лугаа санагдана. 

