Өнөөдөр талийгаачийн аав, ээжтэй нь уулзаж хүүгийнхээ талаар ярилцана

Малайзад бусдад хорлогдсон монгол бүсгүй Ш.Алтантуяаг хөдөөлүүлэх ажил өнөөдөр болж байгаа. Дуулианы эргэн тойронд талийгаачийн өмнөх амьдралын тухай хэвлэл мэдээллүүд янз бүрээр тайлбарлаж байсан билээ.
Нас барсан бүсгүй "Хар сарнай" хамтлагийн гишүүн Б.Баяржаргал буюу Маадайтай гэрлэж байсан бөгөөд тэд нэг хүүтэй юм. "Хар сарнай" хамтлагийн гишүүн Маадайтай уулзаж ярилцлаа. -Өөрийн тань хувийн амьдралтай холбоотой асуудлаар яриагаа эхэлж байгааг минь уучлаарай. Та талийгаачтай хэр дотно харилцаа холбоотой байв. Хүү тань хэдтэй вэ? -Алтантуяа бид хоёр эхнэр нөхөр байсан нь үнэн. Хоёр ч жил хамтдаа амьдарсан. Бас хүүтэй. Манай хүү өнөө жил гуравдугаар ангид сурдаг. Одоо арван настай. Гэр бүл салаад найман жил гаруй болж байна. Энэ хугацаанд бид хоёр нэг ч удаа уулзаж байгаагүй. Ганц нэг удаа гудамжинд тааралдаад зөрөөд өнгөрч байсан удаа бий. Хааяа хүүтэй маань холбоотой асуудлаар бид хоёр утсаар л ярьдаг байсан. Би одоогийн эхнэртэйгээ ханилаад долоон жил болж байна. -Монгол бүсгүй бусдын гарт харуусалтайгаар үрэгдлээ. Мэдээж танд болон хүүд тань маш хүнд тусч байгаа байх. Хүүтэйгээ уулзсан уу? -Мэдээж хүүтэйгээ уулзахыг маш их хүсэлгүй яахав. Харамсалтай нь одоогоор уулзаж чадаагүй л явна. Хамгийн сүүлд гурван жилийн өмнө хүүтэйгээ уулзаж байсан даа. Миний хүү том болчихсон байна лээ. -Гэр бүл салсан ч хүүтэйгээ тогтмол уулзаж чаддаггүй байсан юм уу? -Хүүтэйгээ тогтмол уулздаг байсан л даа. Ш.Алтантуяа маань өөр хүнтэй гэр бүл болсон юм. Бага хүүхэд нь дөрвөн настай гэсэн. Тийм болохоор гэр бүлийн дундуур орж байн байн хүүхэдтэйгээ уулзана гэдэг хэцүү. Талийгаачийн талынхан ч хүүг маань надтай ойр ойрхон уулзуулахаас дургүйцэж байсан. -Одоо хүүгээ өөр дээрээ авах уу? -Үнэнийг хэлэхэд энэ бол миний шийдэх асуудал биш. Талийгаачийн эцэг эхтэй уулзаж байж шийднэ. Хүү маань багаасаа ээжийнхээ талд өсөж бойжсон, талийгаачийн маань аав ээж өсгөсөн шүү дээ. Алтантуяагийн аав ээж нь өнөөдөр Малайзаас ирж байгаа. Ээжтэй нь утсаар холбоо барьсан. Өнөөдөр талийгаачийн аав, ээжтэй нь уулзаж хүүгийнхээ талаар ярилцана. Ямар нэгэн зөвшилцөлд хүрэх л байх гэж бодож байна. -Талийгаачийн тухай сайн муу мэдээллүүд цацагдсан. Та ханилж байсан хүний хувьд түүнийг ямар эмэгтэй байсан талаар ярихгүй юу? -Бид тухайн үед амьдралын эрхээр салж сарнисан. Хувь хүнийхээ хувьд хөдөлгөөнтэй бас сэргэлэн. Аливаа зүйлийг зохицуулж чаддаг. Ухаантай шийдэмгий зантай хүн байсан. Арван жилдээ ОХУ-д сурч байсан. Унаган орос хэлтэй. Дараа нь Монголд ирээд нийслэлийн 84 дүгээр сургууль, Отгонтэнгэр дээд сургуулийн багш орчуулагчийн ангийг тус тус дүүргэсэн. -Талийгаач эмэгтэй загвар өмсдөг байсан уу. Амиа алдсан шалтгааныг та юу гэж үзэж байна? -Надтай амьдардаг байхдаа загвар өмсдөггүй байсан. Хэвлэл мэдээллийнхэн өөр хүнтэй андуурсан байж магадгүй. Ямар шалтгаанаар амиа алдсаныг хэлж мэдэхгүй ч тэр бусдад муу санаж муу зүйл хийх хүн биш. Түүнийг цаг бусаар амиа алдсанд харамсаж байна. Хүн хүнээ хайрлаж яваарай гэж бусдад хэлье. -Ярианыхаа сэдвийг уран бүтээлийн чиг рүү хандуулъя. Сүүлийн үед "Хар сарнай" хамтлагийн уран бүтээлийн олз омог хэр байна вэ? -Манай хамтлаг шинэ уран бүтээлээ эхлээд 7-8 сар болж байна. Одоогоор гурван цомгоо гаргахад бэлэн болсон. Эхнийхэд нь хамтлагийн гишүүн Амараа бид хоёрын бүх хит дуунууд багтсан байгаа. Дараачийнх нь "Хар сарнай"-гийн зүрх сэтгэлээ илэрхийлэхийг зорьсон бүтээлүүд багтаж байна. Гурав дахь цомог маань Их Монгол Улс байгуулагдсаны 800 жилийн ойд зориулагдсанаараа өвөрмөц. Энэ цомогт "Хар сарнай" хамтлагийн аав ээж, эх орон, газар нутгаа магтсан үндсэрхэг дуунууд багтсан гэж хэлж болно. Эдгээр дуунуудынхаа бичлэгийг өөрийнхөө "Neht star" студи дээрээ бичиж дууссан. Ирэх сараас өмнө эхний хоёр цомгоо бүх фенүүддээ хүргэх болно. Харин гурав дахь буюу Их Монгол Улс байгуулагдсаны ойд зориулсан цомгоо шинэ он гарахаас өмнө хүмүүст хүргэхээр төлөвлөөд байна. Энэ дашрамд хэлэхэд "Хар сарнай" хамтлаг өмнө нь таван цомгоо гаргаж байсныг уншигчид санаж буй биз ээ. Сүүлийн үед хэд хэдэн шинэ дуунуудтай болсноо дуулгахад таатай байна. Ер нь "Хар сарнай" чиглэлээ барьсан болон хип хоп, уянгын, рок гээд бүх төрлийн жанруудыг багтаасан дуунуудтай болсон байгаа. Амараа бид хоёр "Төр улс минь гэрэлтээсэй" дууныхаа клип дээр ажиллаж зураг авалтаа эхлээд байна. Дууныхаа клипний нээлтийг удахгүй Улс тунхагласны баяраар хийхээр төлөвлөсөн. -Хип хоп урсгалыг Монголд анх үүсгэсэн нь "Хар сарнай" хамтлаг шүү дээ. Энэ утгаараа одоогийн шинэ залуу хип хоп хамтлагуудтай хэр хамтарч ажилладаг вэ? -Хамгийн анх манайхныг үглэж дуулахад хүмүүс төдийлөн ойлгодоггүй байсан л даа. Гэхдээ л бид шантраагүй. Зүтгэсээр өдий хүрэхэд бидний араас энэ чиглэлээр дуулах сонирхолтой маш олон хамтлаг дуучид гарч ирсэнд баярлаж явдаг. Хамтлагуудтай хамтарч ажиллалгүй яахав. Түүнчлэн саяхнаас өөрийн гэсэн студитэй болсон. Тэднийг дэмжих үүднээс хип хоп хамтлагуудыг шалгаруулж авч байгаа. -Анх хип хоп урсгалаар дуулж эхэлсэн дурсамжаасаа хуваалцахгүй юу? -Монгол хэл маань өөрөө хатуу хэллэгтэй болохоор үглэж дуулахад хэцүү байсан. Тухайн үед барууныханд дуугаа сонсгоход хүнтэй хэрэлдээд байгаа юм шиг хатуу гэж байсан удаа бий. Гэхдээ Францын хип хопуудын үглэхтэй төстэйг тэд хэлсэн. Амараа бид хоёр сурагч байхын олон улсын "Найрамдал" зусланд амарч байхдаа л энэ урсгалыг сонирхож эхэлсэн. "Хар сарнай" хамтлаг анх таван гишүүнтэй байгуулагдсан л даа. Хамтлагийн гишүүд гадаад дотоод сургуульд явснаар Амараа бид хоёр үлдсэн. Тэр үед Шведүүд хип хопоор дуулж, үглэдэг байсан л даа. Хамгийн анх "Халхын сайхан охидууд" дуугаараа гарч ирсэн. Тухайн үед энэ дуугаа Нүд нь ч хөөрхөн, бие нь ч гоё Халхын сайхан охидууд байхад Харийн хүнээр яах юм бэ Нүд гялбам зүс сайтай Хоншоор сайтай хөвгүүд байхад Харийн хүнээр яах юм бэ хэмээн үглэсэн дууны хоолойг Дашка бичиж байсан. Тэр үед биднийг үглэж байхад Дашка ах үгийг нь ойлгохгүй "давтахаа болио, одоо дуугаа явуул" гэх хэлж байсан. Энэ мэтээр хөгтэй явдлууд зөндөө тохиолдсон. Дараа нь дууныхаа хуурцгаа гаргахад анхны тэр хип хоп дууг маань хүмүүс сайнаар хүлээж авч байж билээ. Ийнхүү дуулж бас бүжиглэдэг маш сонин стилиэр гарч ирсэн тул "Агшин" кинонд тоглох урилга авч байсан. Ингээд бид урамшаад анхны тоглолтоо Улсын драмын эрдмийн театрт хийсэн. Дараа нь удахгүй "Сонор" студи Монголын хамгийн анхны цомгийг гаргах, дэмжих санал тавьснаар бид CD-гээ гаргасан юм. Ингээд Монголдоо хийсэн хамгийн анхны цомгоор тодорч байлаа. -Цаашид юу хийхээр төлөвлөж байна. Ойрын хугацаанд тоглолтоо хийх үү? -"Хар сарнай"-гийн өмнөх дуунууд хүмүүст хүрсэн гэж боддог. Шинэ цомгоо илүү чанартай хийж гаргахаар төлөвлөж байгаа. Энэ мөчөөс эхлэн манай хамтлаг урлагийн тайзнаа дахин бусдыг байлдан дугуйлахаа фенүүддээ амлая. -Саяхан "Ice top", "Guys 666" зэрэг хип хоп хамтлагууд мансууруулах бодис хэрэглэж багагүй шуугиан тарьсан. Энэ талаар ямар бодолтой явдаг вэ? -Манай улс чинь хичнээн хүн амтай билээ. Тэр аюулд орвол ямар хурдан мөхөлд хүрэх вэ гэдгийг ойлгох хэрэгтэй. Тийм болохоор манай хип хоп хамтлагууд барууныхны буруу зүйлээс бус, дуулж бүжиглэх, улмаар бөмбөр хэрхэн тоглох зэрэг зөв талыг дуурайх хэрэгтэй юм болов уу. 
Ч.Анна
