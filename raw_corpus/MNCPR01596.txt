ЭЭЛЖИТ БУС СОНГУУЛЬ РУУ!

Нийгэм самуураад, хүмүүс ядууран төрд итгэх итгэл алдраад эхлүүт нийгэм өөрөө тогтворгүй болж эхэллээ. Энхбаярын дэглэм унаснаар хүмүүс санасан бодсон болон эсэргүүцэж буй зүйлээ ил хэлж шүүмжилдэг болжээ.
Олон нийтийн янз бүрийн хөдөлгөөнүүд үүсэн янз бүрийн шаардлага тавьж, нэг талаас харахул хар дарсан зүүд шиг феодалын ёс сэргэсэн богино хугацааны дараа нийгэм эргээд эрүүлжиж эхлэв. Ерөнхий феодалд бэлэг хахуулиа өгчихвөл доошоогоо юу ч хийж болдог, хуулийг үл тоон огоорч өөрийн хавтгай дээр бас нэг феодал болж аваад доороосоо хахууль аван суудаг феодалын бурангуй ёс халагдаж эхэллээ. Феодалын ёс гүнээ нэвчсэн Монголын цагдаа хүртэл эрүүлжихнүүдээ гэмээр болж эхлэн юутай ч жижиг хамжлагат нарт эрүү үүсгэн, хавтаст хэрэг нээж, тэр байтугай түрүүнийхээс нь баривчилж эхлэв. Ердөө жил хагасын өмнө Нямдорж сайдыг хэн "муухай" гэж хэлэв, Ерөнхий феодалын хатанг хэн муулав гэж хайсан, баривчилсан, байцаасан, бараг цорын ганц ажилтай байсан товарищууд шүү дээ! Олон нийт сэрж байна. Бухимдаж байна. Өөрсдийнх нь юмыг өөрсдөөс нь хулгай хийгээд дээрээс нь доромжилж байгаа юм шиг өөрсдөөр нь өөрийгөө магтуулж байсныг хүмүүс одоо л мэдээд уурлаж байна. Хайчилж байгаа туузнаас авахуулаад гурван дуракын машин шатахууны мөнгө хүртэл, тарааж буй одонгоос нь авахуулаад гадаадад жуулчлах тийз хүртэл, сэтгүүлч байцааж буй цагдаагийн цалингаас авахуулаад эрхэм дээдсийн орд харшийг хүртэл тэнгэрээс хүртээдэг юм биш хүмүүс өөрснөө хармайнаасаа төлж байгаа юм байна гэдгийг өөрснөө ойлгож эхэлж байна. Хуучин хүү өөрийг нь хөмөрч орхисон тогооноос өөрөө цухуйж, цамцныхаа заханд багтахгүй болтлоо таргалсан олон олон даргыг гайхан харж буй дүр зураг. Үймсэн олон эдүгээ хувьсгал ярих боллоо. Их хурлыг тараая, Засгийн газраа онхолдуулъя, тэгээд оронд нь хэн гарч ирэх вэ? Лав Засаггүй улс гэж хүний түүхэнд байгаагүй. Өнгөрсөн хаваржин Энхбаярыг даган бүх аймгаар орж "Монголд авилга байна гэдэг бол гүтгэлэг" гэсэн нэг сэдэвт лекцээ уншиж явсан нөхөр түлхэж аваад оронд нь очих уу? "Бурхан минь ийм шүүгчээс л манийгаа аварч үз!" гэж Крыловын нэг үлгэрт гардаг. Хүний өмчийг сүйтгээд улаан мах тэврээд зугтаж байсан тэр хүмүүс нийгмийг анагаагчид мөн үү? Нөгөө хар тамхи татаж согтчихоод баахан газрыг дэлбэлдэг амьтсын тухай яриад ч хэрэг байна уу? "Аварга дээд сургууль" гэсэн хаяг мандуулчихсан шил болгоныг хагалж хүний машин өшигчиж явсан "найрааны бялзуухайнууд" уу? Өнөөгийн УИХ-ын гишүүд хичнээн муу муухай байгаад эд ард түмний мандаттай улс. Эднийг сонгосон. Эднээс мөнгийг нь авч байгаад долоон буудлын Должин чавганц сонгосон юм. Должин чавганц Үндсэн хуулиар сонгох сонгогдох эрхтэй. Энэ бол зарчим. Энэ бол чөлөөт нийгмийн хамгийн анхны постулат. Энэ бол зөрчигдөж болохгүй үнэ цэнэ! Итгэж байсан юм, хууртагдчихлаа, амлалтанд нь молигодууллаа, даанч ингэнэ гэж санасангүй гэх мэтийн тайлбар бол өнөөдөр дэндүү явуургүй эд. 15 жил өч төчнөөн чөлөөт сонгуульд орчихоод дандаа л "хууртагдаж" байсан бол үгүйдээ л толгой нь ёо ёотой байж таарна. Асуудал нэг нь хуурсан, нөгөө нь хууртагдсандаа биш, төрийг ажиллуулах өнөөгийн механизмдаа байна. Ингэхээр механизмаа өөрчлөх шаардлагатай. Өнөөгийн УИХ нь "Сонгуулийн хууль", "Намуудын тухай хууль"-ийг яаралтай шинэчлэн батлаад өөрөө тарах нь хамгийн оновчтой зүйл байна. Энэ хоёр хуулийн үндсэн дээр парламентийн ээлжит бус сонгууль явуулж азаа үзэхээс өөр хувилбаргүй болсон мэт. Мөн энэ Их хурал өөрөөс нь хэд дахин илүү ялзарчихаад байгаа Сонгуулийн хороо хэмээх дээрэмчдийн үүрийг орвонгоор нь солих ёстой. Чоно борооноор гэдэг болохоор парламент солигдож олон түмэн үймж байгаа энэ үед Ерөнхийлөгчид хамаг юмаа завшуулбал нуухыг нь авах гээд нүдийг нь сохолж орхино. Ерөнхийлөгчийн сонгууль, УИХ-ын сонгууль, орон нутгийн сонгууль гурвыг зэрэг, хурдан, реклам багатай үтэр түргэн хийж дараагийн нөхдөд найдаж залбирах л ажил байна даа. Яагаад гэхээр шинээр сонгогдсон Төр өөрийгөө ажиллуулах дараа дараагийн механизмыг гаргаж ирэх учиртай юм. Тийм юм руу одоо байгаа хэдийг ойртуулах хэрэггүй, ёстой нэг завааруулна даа. Намууд гишүүнчлэлгүй байх, төрийн албан хаагч ямар ч намын гишүүн үл байх, улс төрийн ба төрийн ажлыг эрс зааглаж өгөх асуудал нь намуудын тухай хуулинд тусгалаа олох ёстой. Харин сонгуулийн хууль нь асар томсгосон тойргоор холимог байхад буруудах юмгүй. Гэхдээ сонгогдогч этгээд худалдаад авах бололцоогүй болтол том тойрог байх нь нэгдүгээр ач холбогдол юм. Өнөөдөр олон нийтийн байгууллага сая зурагтаар ярьж буй "УИХ бушуухан тараадах, надад цаана нь хийх ажил зөндөө байна" гэх шиг юманд хөтлөгдөж боломгүй санагдана. Лениний террорист сурах бичгийг цээжилчихсэн эрдэмтэн 15 жилийн өмнө Смольный байгуулан залуучуудыг Өвлийн ордон руу турхирч байж билээ. Олон нийтийн хөдөлгөөнүүд ийм замаар явбал Энхбаяраасаа дор юм болж олон жил үргэлжилсэн эмгэнэл драм болно. Олон нийтийн хөдөлгөөнүүд хичнээн шударга сайхан байгаад тэдэнд ард түмнээс өгсөн мандат байхгүй. Гэвч тэд УИХ-ыг дээрх хоёр хуулийг бушуу батлаад тарахыг шаардах, уул хуулиудыг боловсруулахад өөрийн төлөөлөгчөө бүрэн эрхтэйгээр оролцуулах, ээлжит бус сонгуулийн өмнө өнөөгийн зүтгэлийн үр шимээ олж авахын тулд тасралтгүй цуглаан жагсаал хийх, сонгуульд оролцож сонгогдох бүрэн эрх бол харин бий. 
