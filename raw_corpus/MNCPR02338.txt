НИСЭХИЙН АМЬД ТҮҮХ

Монгол Улсад нисэх хүчин байгуулагдсаны 82 жил, ИНЕГ байгуулагдсаны 50 жилийн ойг нисэхийнхэн энэ сарын сүүлээр тэмдэглэнэ. 
Түүхэн ойн хүндэт зочны нэг нь энэ их ойтой нас чацуу шахам, нисэх хүчний оргил үеийн төлөөлөгч, энэ салбарын амьд түүх хэмээн нэрлэж ч болох нэгэн буурай байх юм. Энэ эрхэм бол БНМАУ-ын гавьяат нисгэгч, хошууч генерал, Хувьсгалт тэмцлийн ахмад зүтгэлтэн Дугарын Гунгаа гуай. 1925 оны тавдугаар сарын 25-ны өдөр Зөвлөлтийн нисгэгч А.А.Лапин даргатай нисгэх баг монголчуудад Ю-13 онгоцыг хүлээлгэн өгөхөөр Да хүрээний Консулын дэнжид бэлтгэсэн аэродромд буусан байдаг. Энэ өдөр Монголд нисэх хүчний салбар үүсч хөгжсөн он цагийг заан түүхэнд үлдэж өнөөдөр 82 жилийн нүүрийг үзэж буй. Нисэхийн өвгөн бүргэд хэмээн нэрлэгдсэн Д.Гунгаа гуай 1916 онд Хөвсгөл аймгийн Бүрэнтогтох сумын Сангийн далай гэдэг газар мэндэлжээ. 1921 оны Ардын хувьсгал, 1932 оны эсэргүүний зэвсэгт бослого, хямралыг нүдээр үзэж, туулсан жаалхүүг нагац ах нь 17 настайд нь дагуулан нутгаасаа гарсан гэдэг. Энэ бол 1933 оны тахиа жилийн зун. Өвгөн тэр мөчийг "Гунгаа гэдэг хүний насан турш алхах замын эхлэл, ирээдүйдээ итгэл дүүрэн хөтлөгдөх торгон агшин байсан" хэмээн дурсаж сууна. Тэр жил тэднийд нэгэн хүндтэй бас холын зочин ирсэн нь түүний нагац ах Д.Даваажав байв. Төр үймж, түмэн олон хямарч байсан цагт гэрт нь морилсон нагац ах нь хүрээ газарт цэргийн даргын албыг залгуулдаг. Их том дарга болсон гэнэ. Энэ мундаг эр холын хүнээс үг сонсох дуртай монгол зангаар орж гарсан нутгийнханд дотоод гадаадад өрнөж байгаа үйл явдал, бослогоос эхтэй дайн тулаан, ардуудын дунд үүсчихсэн айдсын шалтгааныг нэг бүрчлэн тайлбарлаж өгөх аж. Асуулт бүхэнд түүртэлгүй хариулах нагац ах нь жаалхүү Гунгаагийн бяцхан атаархлыг төрүүлж бас эр хүн болж яваа сэтгэлийг нь хөөргөж байлаа. Нутгийнхны сэтгэлийг хэдэн өдөр сэргээсэн ах нь буцахдаа Гунгаагаас: -Миний дүү ахтайгаа хамт явах уу гэж асуусан гэнэ. Гайхаж самгардсан жаалхүүд өвөө нь тусалж -Ах чинь чамайг баатар хот руу авч явж эрдэм ном үзүүлэх болно гэж зориг нэмжээ. Ингэж ирээдүйн гавьяат нисгэгч баян түүхээ босгохоор их хотыг зүглэсэн гэдэг. Нутгаасаа гарснаас хойш, 1935 онд би засварын газар моторчноор ажиллаж, Нисэхийн сургуулийн ууган сурагчдын нэг болохоор зэхэж байсан. Тэр жил Монгол Улсад нисэх хүчин байгуулагдсаны 10 жилийн ой болж таарсан. Ойг тохиолдуулан Монгол Улсын нисэх хүчнийг "Байлдааны гавьяаны улаан тугийн одон"-гоор шагнаж төрийн энэ хүндтэй шагналыг Бүх цэргийн жанжин Г.Дэмид нисэх бригадын туганд зүүж өгсөн. Энэ явдал залуус бидний сэтгэлийг ёстой л нэг доргиосон. Залуучууд бүгдээрээ л агаарт нисч, шүхрээр буух юмсан гэдэг мөрөөдлөөр өвчилсөн байсан. Дараа жил нь бидний хэдэн залууст нисэхийн сургуульд суралцах аз тохиосон юм хэмээн өвгөн ярих дуртай. Эгэл ардын хүү нисэхийн сургууль дүүргээд тэнгэрт ниснэ гэдэг чинь тэр цагт сэтгэлд багтамгүй жигтэй хэрэг. Чухам л хувилгааны шид олчихсон магадгүй "босоо ороолонд" тооцогдом явдал. Би хамгийн анх багштайгаа 1932 онд манайд ирсэн хоёр хүний суудалтай, цагт 100 км хурдалж, 4000 метрийн өндөрт нисдэг, 140 морины чадалтай ПО-2 онгоцоор ниссэн. Бие дааж нисэх цаг дөхөөд ирэхээр сэтгэл догдолж, нойр хулжаад байсан. Мөдхөн ганцаараа нисч, багш нараасаа муугүй үнэлгээ авдаг болсон. Урам орж баярлаж байна гэдэг ч хязгааргүй, нисээд байхын хүсэл оргилоод л ... Хүссэн юм хүзүүгээр татна гэгч болсон доо. Удалгүй байлдааны онгоцоор нислэг хийдэг болсон хэмээн Гунгаа гуай нисэх хүчинд зүтгэж, нисэхийн жаргалыг амсаж эхэлсэн залуу насаа дурсаж байна. 1939 он. Халхын голд дайны утаа дэгдлээ. Японы түрэмгийлэгчид, Квантуны арми тус оны тавдугаар сарын сүүлчээр Халх голын сав нутагт цэргийн хүчээ төвлөрүүлэв. Монгол Улсын тусгаар тогтнолд заналхийлсэн харийн дайсны энэ довтолгоо дэлхийн II дайны эхлэл байв. Өвөг дээдсээс өвлөн ирсэн эх орон, газар шороогоо өмгөөлөн олон залуус харийн дайсны өмнөөс босоцгоосон юм. Энэ эрэлхэг хөвгүүдийн нэг нь Д.Гунгаа гуай. Дайны хүнд өдрүүдэд Монголын нисэх хүчин Зөвлөлтийн нисэх хүчний туршлагыг зэрэгцэн суралцаж байв. Дөрвөн сар үргэлжилсэн энэ дайнд манай арми зөвхөн 10 удаагийн шөнийн бөмбөгдөлтөөр 158 удаа байлдааны нислэг хийсэн баримт түүхэнд үлдсэн байдаг. Дайны дараа төр засаг эх орныхоо төлөө зүтгэсэн хөвгүүдийнхээ алдрыг үнэлэхэд Д.Гунгаа гуай "Алтан гадас" одонгоор энгэрээ мялаасан байв. Дорнын талд манарсан дайны хар утаа замхарсан хэдий ч Орос оронд эх орны дайны гал ид дүрэлзэж байсан цаг. 1943 оны сүүлчээс эхлэн Хятадын гоминданы арми, Оспаны дээрэмчид эх орны баруун хязгаар руу өнгөлзөж, ард иргэдийг айлган амь насанд нь халдаж мал хуй, эд хөрөнгийг булаах нь олширч энд дарийн утаа үнэртэж эхэллээ. Монголын арми хязгаар нутгийн халуун цэгт И-15, Р-5, ПО-2 онгоцноос бүрдсэн нисэх хүчний тусгай отрядыг илгээв. Хил хязгаараа хамгаалах онцгой үүрэг хүлээсэн дайчин хөвгүүдээс бүрдсэн энэ отрядад Д.Гунгаа болон тэдний нөхөд багтсан юм. Энэ бол 1944 оны жавар тачигнасан өвлийн сүүл сар. Нисэх тусгай отрядын даргаар Д.Гунгаа томилогдлоо. Энэ отряд халуун цэг дээр тагнуулын мэдээ цуглуулах, морьт хороог давшилтад ороход агаараас дэмжлэг үзүүлэх үүрэгтэй. 1944 оны хаврын өдөр тусгай отряд Ховд аймгийн Булган сумын Булган голын адар хавийн газар нутгийг эзэгнэн үүрлэсэн Гоминданы хятад цэргийн томоохон ангид цохилт өгч бөмбөгдсөнөөр түүхэнд "Баруун хязгаарын зэвсэгт тулгаралт" нэрээр үлдсэн байлдаан эхлэв. Энэ тулгаралт цөөхөн хоног үргэлжилсэн ч эх орны баруун хил харийнхны хараанаас мултарсангүй. 1947 онд Шинжааны дээрэмчид энэ бүс нутгаар дахин өндөлзлөө. Ховдын Булган суманд Ардын цэргийн нисэх хүчний найман онгоц бүхий отрядыг Д.Гунгаа гуай ахлах болжээ. Шинжааны бүлэглэл Алтайн нурууны чанад Байтаг богд уулын дундах хавцалд үүрлэсэн байж. Хавцлаас дайсны байрлалыг илрүүлэх хэцүү, асар өндөр уулсын дунд бөмбөгдөхөд их түвэгтэй, үнэхээр ур чадвар шаардсан тулаан болсон. Гэсэн ч манай нисгэгчид үүргээ нэр төртэй биелүүлсэн хэмээн өнөөдөр Д.Гунгаа гуай "Байтаг богдын тулаан"-ыг дурсан сууна. Энэ тулааныг БНМАУ-ын баатар, армийн генерал Б.Дорж /хожим БНМАУ-ын БХЯ-ны сайд болсон/ удирдсан гэнэ. Энэ түүхэн хүний дуртгалд "Бөмбөгийн тэсрэх чимээ Байтаг богд уулын асга хадыг цуурайтуулан нүргэлж дайсан чухам үүрээ алдсан шоргоолж шиг бужигналдаж байж билээ" гэсэн мөрүүд тэмдэглэгдэн үлдсэн байна. Ирэх сарын 4-нд Байтаг богдын байлдааны 60 жилийн ой болно. Байтаг богдын ширүүн тулааны дараа манай отряд удаан хугацаагаар байлдааны бэлэн байдалд байсан гэдэг. Отряд хэрэгцээтэй зүйлээ Ховдоос татна. Д.Гунгаа гуай нэг удаа Ховд орохоор нисч. Гэтэл замд хамт явсан нисгэгч Аюуш маш доогуур нисч харагдсан гэнэ. Ховдод бууж ачаагаа авах гэтэл ирээгүй, хүлээх хэрэгтэй болж. Аюуш Гунгаад "Хоёулаа манай аавынд очоод ирье" гэж байна. Явлаа, аав нь гаднаа арьс элдээд сууж байна. Хүүгээ хараад: -Өглөө бараг газраар нисч явсан, тэр байсан уу гэж байна гэнэ. Аюуш ч толгой дохисон. Гэтэл: -Аа тийм би, сахилга алдаж яваа чамайг Зайсанов даргад чинь бичнэ дээ" гээд арьс элдэж байсан сураараа ороолгоод авсан. Аюуш сандраад энэ манай дарга гээд намайг заадаг юм байна. Гэтэл өвгөн бүр уурлаад ийм дарга байдаг юм уу гээд намайг дэлсээд авсан. Өвдсөн ч гэж жигтэйхэн. Идэр залуухан бас эх орноо гэсэн халуун сэтгэлтэй аавын хөвгүүд 60 жилийн өмнө тэнд харийн дайсны шуугисан сумаас ч эмээлгүй тэмцэж явсан. Өнөөдөр тэдгээр эрэлхэг хөвгүүдийн дийлэнх нь бурхны оронд заларцгааж буй. Дайн дажин, дарийн утаа гэж юу болохын зовлонг биеэр туулсан эх оронч хөвгүүдийн нэг, амьд түүх болсон энэ эрхэм залуу насаа ийн дурсах аж. Түүх хуучирдаггүй. Тэр тусмаа эх орон газар шорооныхоо төлөө халуун амиа харамлалгүй тэмцсэн эрэлхэг хөвгүүдийн түүх хэзээ ч хуучрахгүй сэдэв хэвээр байх болно. 1945 оны чөлөөлөх дайнд Монголын арми орос ах нартайгаа мөр зэрэгцэн орох боллоо. Чөлөөлөх дайны өмнөхөн Монголын нисэх хүчин ЯК-9 маркийн байлдааны нисэх онгоцыг ах нараасаа хүлээн авчээ. Дэлхийн II дайнд агаарт ноёрхож немцүүдийн зүрхийг үхүүлж явсан энэ онгоц залуу нисгэгчдийн сэтгэлийг гижигдэж байв. Газар шороонд нь шунаж, тусгаар тогтнолд нь аюул учруулсан дайсны дайралтын хайр найргүйг мэдэрсэн залуу нисгэгчид "Байлдааны нисгэгч болсны хэрэг юу билээ. Энэ онгоцоор Японы нисгэгчидтэй байлдах юмсан. Тулалдаад үхэж ч болно, баатар ч болно" хэмээн шохоорхож байсан гэдэг. Гэвч Өндөрхаанд байрласан Монголын нисэх отрядад чөлөөлөх дайнд оролцох шаардлага тулгараагүй. Дэлхийн өнцөг буланд дүрэлзэж байсан дайны гал намжиж байлдааны зориулалтаар ашиглаж байсан нисэх онгоцыг улс орнууд иргэний зориулалтаар ашиглаж эхэлсэн юм. Манай улс ч нисэх хүчнээ иргэний зориулалтаар ашиглаж 1957 онд Агаарын харилцааны газрыг байгуулсан аж. Энэ үед Д.Гунгаа гуай Нисэх тавдугаар тусгай отрядын даргаар томилогдож, 1965-1974 онд Агаарын харилцааны газар, Иргэний агаарын тээврийн удирдах ерөнхий газрын даргаар ажилласан байдаг. АИХ-ын депутатаар сонгогдож явсан энэ буурай гурван төрийн нүүр үзсэн цөөхөн хүний нэг. Монголын нисэх хүчний 70 жилийн амьд түүхийг тээж яваа Д.Гунгаа гуайн энгэрт "Сүхбаатарын одон", "Байлдааны гавьяаны улаан тугийн одон", "Байлдааны гавьяаны одон" хоёр ч "Алтан гадас" гялалзах аж. Монголын нисэх хүчний 40 жилийн ойгоор буюу түүнд БНМАУ-ын баатар хэмээх эрхэм хүндтэй цолыг олгосон юм. Энэ эрхэм Монголын нисэх хүчнээс төрсөн хамгийн анхны гавъяат нисгэгч. Өвгөн бүргэд Д.Гунгаа гуай булган сүүлтэй хүн. Түүний араас Монголын нисэх хүчний салбарт хэдэн зуун залуус мөр зэрэгцэн ажиллаж олон ч залуус Монгол Улсын гавьяат нисгэгч хэмээх хүндэт цолыг хүртчихээд байгаа. Бас түүний хүү Д.Жаргалсайхан БОИНГ-737-800 хөлөг жолоодон гавьяат нисгэгч аавынхаа туулсан замаар замнаж явна. Д.ОТГОНЖАРГАЛ 
