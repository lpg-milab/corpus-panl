Антолог гэж юу вэ?

Өнгөрсөн онд миний бие "Монголын сонгомол яруу найраг", "Монголын сонгомол өгүүллэг" гэсэн хоёр антолог (Л.Өлзийтөгсийн хамт) эрхлэн гаргасныг уншигчид мэднэ байх аа. Харин эдгээр номын талаар буруу зөрүү ойлголт мэр сэр гарч, зарим хүмүүс антологийн учир холбогдлыг ухаарахгүй яваатай ч таарав. 
"Миний зохиолоос оруулалгүй хаслаа" гэж бухимдсан, "Миний эцгийн зохиолыг шилдэг бүтээл гэж үздэгээ зарлахдаа надаас зөвшөөрөл авсангүй" гэж гоморхсон хүн ч байна. Ингэхэд антолог гэж чухамдаа юу юм бэ? Энэ асуулт дээр л жаахан тогтож ярилцъя. "Anthology" хэмээх дэлхий нийтийн үгийг толь бичгүүдэд шүлэг, өгүүллэг, эссэний цоморлиг гэдэг утгаар ихэвчлэн тайлбарласан буй. Өөр өөр зохиогчдын шилмэл зохиолыг (голдуу шилмэл шүлгүүдийг) түүвэрлэн багцалж хэвлэсэн номыг хэлдэг. Уг нь герег гаралтай бөгөөд anthos-цэцэг, logia-цуглуулга гэсэн үгсийн нийлбэр, шүлгэн цэцгийн багц гэсэн утгатай. Эртний Герегийн яруу найргийн сор бүтээлүүдийг шигшиж ийм нэрээр анх гаргасан юм билээ. Оксфордын англи хэлний лавлах толиудад "Ойролцоо сэдэвтэй шүлэг зохиолуудыг нэг хүний буюу ижил үзэл баримтлалтай зохиолчдын сонголтоор шилж эмхтгэснийг антолог гэнэ" хэмээн товч, тодорхой заасан байгаа. Орчин үед антолог утга зохиолын хүрээнээс хэдийнэ хальж, хөгжмийн зохиол, дүрслэх урлагийн танилцуулга лавламжийн хэлбэрээр ч гарах болжээ. Хүн төрөлхтний анхны антологуудын нэг болох, дээр дурдсан "Герег антолог" нийтийн тооллын өмнөх VII зуунаас энэ тооллын XI зуун хүртэлх үеийн шүлэг зохиолуудыг хамарсан байна. Нэр нь мартагдаж бүдгэрсэн олон яруу найрагчийг чухамхүү энэ судар л орчин үеийн соёл иргэншилтэй холбож мөнхөлсөн билээ. Нийтийн тооллын өмнөх 551-479 онуудад аж төрж асан, Эртний Хятадын суут сэтгэгч Күнзийн өв болох зургаан судрын дотор "Шижин" буюу "Шүлэглэлт ном" багтдаг бөгөөд энэ бол Күнзээс өмнөх болон түүний цаг үеийн хятад яруу найраг, ардын дууны шилмэл антолог юм. "Шүлэглэлт ном" ерөнхийдөө аман шүлгийн дурсгал боловч, Аадар бороо харанхуйлан харанхуйлан асгармуй Азарган тахиа хашгиран хашгиран гуугачмуй Хөхөртлөө ширтэн хүлээсэн хонгор минь айсуй Хөшиж гүйцсэн сэтгэлд наран мандмуй гэх ч юм уу, эсвэл Хөх тэнгэрт борооны үүлсийн будан татмуй Хөвсгөр будан өвсийг чийгтүүлэн норгомуй Хүмүүний сэтгэлгүй амьтантай ханилсны учир Хөөрхий миний заяа өвснөөс дорд хаягдмуй (Ц.Базаррагчаагийн орчуулга) зэрэг чин сэтгэлийн, гайхалтай бадгууд бас бий. 1557 онд Английн хэдэн сурвалжит тайж өөрсдийн сонголтоор "Songes and Sonettes" (Дуу ба сонэтууд) хэмээх уянгын шүлгийн цомог эмхтгэн олны хүртээл болгосон нь англиар хэвлэгдсэн анхны антолог байжээ. Түүнээс улбаалан өрнө дахинаа гарсан хамгийн нэр хүндтэй антологууд гэвэл 1765 онд Томас Персийн хэвлүүлсэн "Reliques of Ancient English Poetry" (Эртний англи яруу найргийн бишрэм шүтээнүүд), 1805-08 онд Клеменс Брентано, Аким вон Арним нарын шигшиж эмхэлсэн "Жаалхүүгийн шидэт бүрээ" хэмээх герман ардын дууны цоморлиг, 1900 онд Артур Куиллер Коучийн сонголтоор анх хэвлэсэн "The Oxford Book of English Verse. 1250-1900" (Англи яруу найргийн Оксфордын боть) зэргийг нэрлэж болно. Түүнчлэн Фрэнсис Жэй Чайлдын гаргасан "Англи, шотланд хүүхдийн түгээмэл дуу" антолог XIX зууны сүүлчээр маш чухаг бүтээлд тооцогдож байв. ХХ зуун бол утга зохиолын түүхэнд антологуудын эрин байсан гэж хэлэхэд буруудахгүй. Энэ зуунд хамгийн олон төрлийн антолог хэвлэгдэн түгсэн бөгөөд үүнд зайлшгүй шалтгаан бий. Байгалийн шинжлэх ухаанд гарсан шинэ шинэ нээлтүүд араасаа техник, технологийн эрчимтэй хөгжлөөс гадна нийгмийн сэтгэлгээ, философийн эрс гаж гаргалгаануудыг дагуулжээ. Сонгодог бус гоо зүйн шинэ урсгал чиглэлүүд төлөвшиж, уран зохиолд хандах хандлага, үзэл бодлоороо зохиолчид зам салахаас өөрцгүй байдалд орцгоов. Үзэл баримтлалын зөрүү нь маргаан мэтгэлцээний хэмжээнээс нэгэнт тасран, тус бүртээ сэтгэлгээний өндөр хөгжилд хүрцгээсэн тул уран зохиолыг үнэлж цэгнэдэг шалгуур, хэмжүүр ч задарчээ. 1000 жилийн турш шагшин магтаж, хүн бүр цээжилж байсан үг нэг л өдөр хамгийн үнэ цэнгүй зүйлд хувирч; хэн ч тоохгүй, шоолон гадуурхаж байсан, гажигтай амьтдын зохиосон бичвэрүүд гэнэт оюун сэтгэлгээний онцгой туурвил "болов". Шекспирийг сэхээтний нэг бүлэг биширч байхад, нөгөө нь үгүйсгэдэг; театрын нэг баг Расинд мэхийн ёсолж байхад, нөгөө нь түүний эвлэршгүй дайсан Мольероор амьсгалдаг тийм цаг үе ирлээ. Сэргэн мандлын үеийн нүцгэн баримлуудыг эрээ цээргүй гэж буруушаагчид ч, хэтэрхий зориг муутай гэж шоологчид ч урлаг судлалд мөр зэрэгцэв. Тэр ч бага хэрэг. Гэрэл зураг хөгжснөөр бодитой дүрслэл бүхий уран зураг моодноос гарч, нэг профессор зотон руу зүгээр л будаг цацахыг жинхэнэ урлаг гэж нотлоод, өөр нэг доктор болохоор будаг цацах нь ч хоцрогдсон арга, ердөө л зотонгоо урчих хэрэгтэй гэж зүтгэлээ. Авангард, модерн зэрэг үгс уран зохиолд 100-хан жилийн өмнө орж ирсэн атал, өнөөдөр ХХ зууны сонгодгуудын ихэнхийг сюрреалист, абсурд гэгдэн чичлүүлж байсан чухам тэр л зохиолууд бүрдүүлж байна. Тэгэхээр яруу найргийг нөгөө л эл дол болсон барилаараа, ганц талаас нь харж цэгнэх ямар ч боломжгүй болсон юм. Зохиолыг нэг л өнцгөөс нь харж магтдаг, эсвэл муулдаг арга үеэ өнгөрөөж, үг найруулга хөөсөн судалгааны ажлуудын үнэ цэн эргэлзээтэй болов. Тиймээс утга зохиол судлал үхширмэл академик байр сууринаасаа татгалзахаас өөрцгүйд хүрчээ. Одоо яах вэ? Онолын түвшинд бол судалгааны шинэ шинэ арга замуудыг хайцгаасан. Мэргэжлийн утга зохиол судлалд феноменологи, херменевтик, психошизоанализ, семиотик зэрэг урьд нь үгийн урлагт хэрэглэж байгаагүй аргууд орж ирсэн. Тэр чинээгээрээ уран зохиолын онол бишгүй хол явчихсан. Харин энгийн, уншигчдын түвшинд яах ёстой билээ? Энэ, эх адгаа алдсан номын зах зээл дотор аль нь жинхэнэ, аль нь хуурмаг эд болохыг тэдэнд яаж ойлгуулах вэ? Ийм асуудал үүсчихээд байх цаг дор, ХХ зууны эхэн үеэс үзэл бодлын зөрүүтэй яруу найрагчид өөр өөрсдийн хүрээнд чухам ямар шүлгийг шилдэгт тооцдогоо тунхагласан цомгууд гаргаж байсан нь хэвлэлийн газрын эздийн санаанд оржээ. Сонголт хийхийн аргагүй хэтэрхий олон зохиол гарч байгаа нөхцөлд чухамдаа антолог л утга зохиолыг хэрэглэгчтэй нь үлдээнэ гэсэн гаргалгаанд эцэстээ хүрцгээж, яруу найрагч, зохиолч, хэвлэн нийтлэгчид санал нэгдсэн юм. Өнөөдөр буурьтай утга зохиолыг жинхэнэ уншигчдад нь хүргэдэг, утга зохиол сурталчилгааны бараг цорын ганц шалгарсан арга нь антолог болчихоод байна. Англи хэлт яруу найргаас шүүрдэн жил тутам шинэчлэн хэвлэдэг Оксфордын цоморлиг, Японы "алтан үеийн" хайку ба танка шүлгийн чуулган, 1910-аад оны Оросын "мөнгөн зууны" яруу найргийн антологууд өнөөдөр дэлхий дээр хамгийн чухаг, аль ч хувилбараараа үнэ цэнтэйд тооцогддог. Сүүлийн жилүүдэд богино өгүүллэгийн антолог дээгүүр хэрэгцээтэй номын жагсаалтад бичигдэх болжээ. Түүнчлэн антологийн нэр хүнд тухайн хэвлэлийн сонголтыг хийсэн уран бүтээлчээс ихээхэн хамаардаг. Нобелийн шагналт Иосиф Бродский "ХХ зууны шилдэг 100 шүлэг" хэмээх антолог гаргасан нь орчин үеийн яруу найргийн хөгжилд онцгой хувь нэмэр оруулсан ном хэмээн зарлагдсан юм. Владимир Набоков XIX зууны Оросын утга зохиолоор, Хорхе Лүис Борхес испани яруу найраг хийгээд дэлхийн адал явдлын шилдэг зохиолуудаар, Шэймас Хини орчин үеийн яруу найргаар антолог гаргасан гэхчлэн тоочоод байвал ер барагдахгүй. Ер нь шигшилт сонголтгүйгээр буурьтай утга зохиолын тухай ярилтгүй л дээ. Интернэтэд цахим хувилбараар зөвхөн яруу найргийн антолог л гэхэд саяар (! ) тоологддог гэсэн судалгаа бий. Өгүүллэг, эсээний, за тэгээд орчин үеийн урлагийн антологиудыг  нэмбэл гайхалтай их тоо дурдагдах нь мэдээж. Философийн ерөнхий асуудлууд, их сэтгэгчдийн үзэл баримтлал, афоризмуудаар ч тоо томшгүй антолог гарчээ. Хичнээн үзэл таашаал байна, төчнөөн төрлийн антолог байх боломжтой юм. Дэлхий даяархи оюунлаг номын жагсаалтад ийм нэгэн төрөл хэлбэр ингэтлээ өндөр хөгжиж, орчин үеийн сэхээтнүүдийн шүүгээний ихэнх тавиур иймэрхүү сонгомол бүтэцтэй, үнэ цэнийн хувьд гоц содон, тэгсэн мөртлөө уншихад хялбар сонирхолтой номуудаар дүүрчихээд байхад, манайд антолог жинхэнэ утгаараа бараг гарсангүй ХХ зууныг үдэв. Ардын хувьсгалын 40, 50, 60 жилийн ойгоор хэвлүүлсэн "Монголын шилдэг яруу найраг", "Монголын шилдэг өгүүллэг" гэх мэт нь ерөөсөө антолог биш шүү дээ. Антолог бүтээдэг үндсэн зарчмууд тэдгээр номыг бий болгоход ерөөсөө мөрдөгдөөгүй. Хуучин тогтолцооны үед зохиолчдын авьяас билгийг ганцхан л зүйлд ашигладаг байсан. Үзэл сурталд. Социалист төр зохиолчдоор "цагаан хоолой"-гоо хийж, нам засгийн бодлогоо сурталчлуулж, коммунист үзэл баримтлалыг сохроор бишрэн дагахыг номлуулдаг байв. Тийм ч учраас өнөөдөр мөнөөх хатуу хавтастай, сайхан хэвлэлтэй, зузаан номуудыг эргээд уншихад манай шинэ үеийн уран зохиолын ерөнхий дүр зураг огт харагддаггүй. ХХ зууны Монголын уран зохиолыг тоймлож ойлгоё гэсэн хүн тэр номуудаас үнэндээ юу ч олж авч чадахгүй. Жишээ нь, 1921-1961 оны яруу найргийг тоймлосон "Монголын шилдэг яруу найраг"-т Д.Нацагдоржийн "Миний нутаг", "Дөрвөн цаг", Ц.Дамдинсүрэнгийн "Наалинхай хоёр нүд чинь", Н.Нямдоржийн "Онцын хөөрхөн хүүхэн", Х.Пэрлээгийн "Шөнийн бараан өвгөн", Б.Явуухулангийн "Би чамд хайртай", "Туулын шугуй", "Харахаас ялдам хонгор бүсгүй ээ", "Найзын дурсгалд" зэрэг 10-аад л шүлэг байдаг. Хэдэн зуун шүлгээс тэр шүү дээ! 1971 онд гарсан "Монголын шилдэг яруу найраг" ном Д.Нямаагийн "Шөнийн талд адуу янцгаана", Ш.Цогтын "Бороо", М.Цэдэндоржийн "Чи бид хоёр наран зүг нүүнэм" гэх мэт гурав дөрөвхөн шүлгийг нээснээрээ, Б.Явуухулангийн "Тэхийн зогсоол"-ыг багтааснаараа л үнэ цэнтэй болж магадгүй. 1981 оны "Монголын шилдэг яруу найраг"-т ний нуугүй хэлэхэд, өмнө эртийн зарим шүлэг давтагдсаныг эс тооцвол авах юм бараг байдаггүй. Ядруухан энэ л гурван номоор баримжаалахад, манай утга зохиол дахь үзэл суртлын хэнээрхэл 1980-аад онд дээд цэгтээ хүрсэн нь анзаарагдана. Мөн онуудад хэвлэгдсэн "Монголын шилдэг өгүүллэг" хэмээх гурван түүвэр, социализмын хүлээс тас үсэрснээс хойхно буюу 1990 онд гарсан "Монгол өгүүллэг", "Монгол тууж" цоморлигуудын сонголт ч тун хөөрхийлөлтэй. Манай уран зохиол ийм гээд дэлхийд харуулбал өрөвдөж халагламаар зүйлс 90 хувийг нь эзэлсэн (63 өгүүллэгтэй номд зургаахан л өгүүллэг байх жишээтэй) тэдгээр номын борлуулалт харин маш сайн байжээ. "Монголын шилдэг өгүүллэг"-үүд тус бүртээ 30-60 мянган ширхэг хэвлэгдсэн ч (заримыг нь давтан хэвлэж байсан юм билээ), өнөөдөр олддоггүй. Энэ нь зөвхөн хэвлэлээс гарсан 1990 ондоо л 50 мянган ширхэг зарагдчихаад, дараа жил нь 30 гаруй мянга борлогдсон Р.Чойномын "Сүмтэй бударын чулуу" түүврийн л дараа орох үзүүлэлт болов уу. Энд бахархаад байх юм ер үгүй. Тийм муу сонголттой, тийм балай юмсыг тэгж сайн түгээж чадна гэдэг ард түмнийхээ уран зохиолд шимтэх тэмүүллийг сүргийн сэтгэлгээнд хашин загварчилж, доромжлон бусниулж байсан хэрэг шүү дээ. Өнөөдөр уран зохиолын ханш даанч доор орсонд тэдгээр зузаан, хатуу хавтастай, чанартай хэвлэгдсэн номуудын хандив ч бас байгаа. Тэгэхээр шилмэл дээд яруу найргийн ч юм уу, сор өгүүллэгийн антолог манайд яалт ч үгүй үгүйлэгдсээр ирлээ. Ард түмэн ядуу, эрх баригчид харалган, цөөхөн хүнд хамаатай түр зуурын ашиг хонжооны төлөө бүхэл бүтэн үндэстний эрх ашиг золиослогдож буй үзэгдлүүд алхам бүрт нүднээ тусах энэ цаг үед ирээдүй хойчид цорын ганц найдлага маань болсон залуу үеийнхний эх орон, үндэс угсаагаа гэх үзэлд өчүүхэн төдий ч болов урам зориг нэмээсэй хэмээсэн нь л дээрх хоёр номыг гаргасны цаад утга учир юм. Үндэсний соёлынх нь жинхэнэ охь дээжсийг ялгаж товойлгож сурталчилдаггүй болохоор л Цогт хунтайжийн сонгодог бадаг сийлээстэй хадыг ачаад зөөж буйг харсан хэрнээ ер юман чинээнд саналгүй нүдэн балай, чихэн дүлий өнгөрч чадаж байна! "Дуутын хадыг ачаад л явчихна билээ" гээд хээвнэг дурсаж суугаа тэр хүмүүс ямар аугаа нутагт аж төрдгөө ч ухамсарлахгүй явна шүү дээ! Үүнийг түр орхиж, уг яриаг өрнүүлэхэд хөтөлсөн асуултаа мухарлан, антолог гэж чухам юу юм бэ гэдгийг өөрийн ойлгоцын хэмжээнд тодорхойлох гээд үзье. Энэ бол зохиолчид өөрсдийн гайгүй гэсэн бүтээлээ тал талаас барьж ирээд, тэр бүхнийг нь эмхэлж нийлүүлээд хэвлүүлчихдэг ном огт биш юм. Дээр яригдсан, хуучны лавлах маягийн номууд л тийн, огт хөдөлмөр заралгүйгээр бүтдэг байсан. Антолог гэж тодорхой үндэстний буюу тодорхой цаг үеийн, эсвэл тодорхой нэгэн сэдэв хандлагаар бичигдсэн уран зохиолын шилдэг өв, сор бүтээлүүдийг туурвилзүйн онцлог, үнэт чанарыг нь харгалзан, тодорхой хүний цэгцтэй шалгуур үнэлэмжээр шигшин сонгож эмхтгэсэн номыг хэлдэг. Антолог бол уран зохиолын хөгжлийг бодитой зохиолуудаар дамжуулан харуулдаг, элдвийн тайлбар зүүлтгүй уншуур, амьд түүх юм. Баабар нэгэнтээ: "Түүхийг ганцаараа, толь бичгийг олуулаа бичдэг тогтсон жишигтэй юм" гэж хэлж байсан сан. Антологийг олон доктор, профессор, төрийн шагналтнууд чуулсан нүсэр редакцийн хүчээр бүтээдэггүй. Олон гишүүнтэй редакциудаас хариуцлагатай бүтээл гарч байсан түүх угаасаа байдаггүй юм билээ. Ойрхоны жишээ татахад, энэ жил 100 насны нь ой тохиож буй Д.Нацагдоржийн бүрэн түүврийг 1996 онд анх удаа жинхэнэ мэргэжлийн утга зохиол судлаачдын түвшинд хянан тохиолдуулж гаргасныг бид мэднэ. Их зохиолчийн бүтээлүүд академийн хэмжээнд алдаа мадаггүй хэвлэгдсэн, цорын ганц үнэн түүвэр нь тэр цэнхэр хавтастай ном гэж бид ойлгодог. Гэтэл нацагдорж судлалын бүх аваргууд оролцож бүтээсэн уг номд гар бичмэлийг буруу зөрүү ойлгож, монгол бичгээ зөв гаргаж уншаагүйн улмаас ичиж гутармаар олон алдаа мадаг гарчээ. Энэ тухай доктор Д.Цэдэв халаглаж явахтай саяхан таарав. Иймэрхүү л маягийн кампаанчилсан ажил явагдаж байснаас биш, уран зохиолын антолог манайд гарч байсангүй. Үүнийг залруулъя, өөрсдийн хэмжээнд үндэснийхээ утга зохиолын өвийг цэгцэлье гэж өчүүхэн бид хэрдээ томдсон их санаанд хөтлөгдөж, угаас утга зохиолд дуртай хайртайн учир, нөгөөтээгүүр зорилго маань өөдрөг гэгээн байсан болохоор дээрх хоёр антологийг бэлтгэн, сайн нөхдийн дэмжлэгээр номууд маань ч боломжийн сайхан хэвлэгдэн гарч уншигчдын гар дээр очсон билээ. Энэ бол арилжаа наймааны бус, утга зохиолын судалгаа, сурталчилгааны ажил. Нэгэнт гар дээр тань очсон "Монголын сонгомол яруу найраг", "Монголын сонгомол өгүүллэг" антологуудын үр өгөөжийн тухайд энд ярих гэсэнгүй, мэргэн уншигч илүү ултай дэнслэх биз ээ. Цаашлаад манайд сайн тууж хэд орчим бичигдээ бол, нэг бүрчлэн нягталж цэгнэж үзэх юм сан ч гэж бодож байснаа нуух юун. Харин сэдсэн сэдэл, үзэл сонголтод маань сэтгэл хорсч, түүнээ хэн нэгүүдээр дамжуулан модон улаатай үг яриа болгож түгээх санаатай буй, уран зохиолын орчимд амь зуугч зарим нэгүүдийн хандлагыг үзвэл, төвөг юм шиг байна даа. Юутай ч, антолог гэж яг үнэндээ юу байдаг, үгийн урлаг нь өндөр хөгжсөн улс орнуудад яагаад янз бүрийн антолог жил өнжихгүй хэвлэгдэж түгээд байдаг юм бэ гэдгийг цухасхан эргэцүүлснээ бусадтай хуваалцъя гэсэн санаагаар үүнийг бичлээ. Уран зохиол гэдэг бусад аль ч салбараас илүү хувийн шинжтэй урлаг. Үзэл бодол гэдэг утга зохиолд хэзээ ямагт анхдагч хөшүүрэг нь байсаар ирсэн билээ. Чухам үүн дээр суурилдгаараа л антолог орчин үеийн утга зохиол судлалын нэг гол эд эс нь болсон юм.