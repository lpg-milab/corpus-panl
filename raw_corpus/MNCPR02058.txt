"ЯГААН АКАЦИ" мод жилийн дотор хоёр метр өндөр ургаад байна

Өнгөрсөн хавар бид Монголд эд эсийн өсгөврийн аргаар лабораторийн нөхцөлд эмийн ургамал ургуулж эхлээд байгаа талаарх сурвалжлагыг уншигчдадаа хүргэж байсан билээ.
ШУА-ийн Биологийн хүрээлэнгийн ургамлын эд эсийн өсгөврийн лабораторид манайд ховордоод буй чихэр өвс, эгэл өмхий өвсийг өсгөвөрлөн үржүүлж, энэ талын судалгаа шинжилгээний ажил хэдийнэ эхэлсэн байсан. Харин тэд дахин нэг шинэ ажил эхэлжээ. Энэ талаар сурвалжлахаар Биологийн хүрээлэнг зорилоо. Тус хүрээлэнгийн 207 тоотод ургамлын эд, эсийн өсгөврийн лаборатори байдаг. Хавар ганц өрөөнд шахалдуухан байсан бичил ургамлууд өдгөө зориулалтын "байр сууцтай" болж гэрэлтэй дулаан өрөөнд тухалжээ. Шинэ тулгар хөгжиж буй биотехнологийг дэмжих, хөгжихөд нь тус дэм болгон академиас ийн зориулалтын нэг өрөөг гаргаж өгсөн гэнэ. Тэрхүү өрөөнд зөвхөн бичил ургамлууд "амьдардаг". Хажуугийн өрөөнд тэднийг арчлагч эзэд, бас адилхан аргаар өсч өндийж буй хувь заяа нэгтнүүд нь бий. Гадаа өвлийн хүйтэн амьсгал тээсэн цас хаялж ахуйд тэнд зун мэт ягаан, цагаан цэцгүүд ишин дээрээ гунхаж байв. Хавар намайг очих үед тэр гоёмсог цэцгүүд хуруу шилэнд дөнгөж жижиг ногоон иш төдийхөн байсан билээ. Харин өдгөө тэд цонхны тавцан, ширээн дээр өнгө булаалдан гунхана. Өндрөөрөө бараг 50-70 см ургажээ. Энэ цэцэгсийг эрдэм шинжилгээний ажилтан Ю.Оюунбилэг Хойд Солонгосоос нахиа төдийхөн байхад нь авчран эс, эсийн аргаар өсгөвөрлөн өдий зэрэгт хүргэжээ. Нэрийг нь монголчилбол том цэцэгт тунхуу. Өнгөрсөн зун 120 гаруйг ваар саванд хийж ургуулсан гэнэ. Энэ нь цэцэгний нэгэн шинэ сортыг эх орондоо бий болгоод зогсохгүй хүмүүс найз нөхдөдөө бэлэглэх, өрөө тасалгаагаа чимэглэхэд тун тохиромтой юм. Том цэцэгт тунхуу араасаа бас дүү дагуулсан нь хоёр төрлийн Цахирмаа. Одоо дөнгөж хөрсөнд суулгасан иш нахиа төдийхөн энэ ургамлаас хоёр жилийн дараа хурц ягаан, цагаан цэцэг дэлбээлнэ гэнэ. Харин одоо тэдний хийж байгаа нэн шинэлэг ажлынх нь талаар өгүүлье. Өнгөрсөн тавдугаар сараас эхлэн манай судлаачид БНАСАУ-ын эсийн ба генийн инженер зүйн төвийн ургамлын бичил үржүүлгийн лабораторийн судлаачидтай хамтран модлог ургамлын биотехнологийн судалгааг хийж эхлээд байгаа юм байна. Эх нутагтаа ургадаг "Ягаан акаци" хэмээх модны цөөн бичил үрслүүлгийг солонгосын судлаачид авчирч байсан нь саяхан. Харин одоо тэрхүү бичил үрсүүлгийг эд эсийн өсгөврийн аргаар 50 мянган ширхэг болтол өсгөжээ. Үүнээсээ 2500-г нь өнгөрсөн зун хүлэмжинд хөрсөнд суулгаж туршсан нь хоёр метр өндөр ургасан байна. "Ягаан акаци"-ийг хүлэмжинд тарьсан төдийгүй гадаа гудамжинд ч тариад үзсэн аж. Одоо бусад моддын адил навч цэцэг нь хийсээд нүцгэрсэн тэрхүү зулзган мод шинэ хөрс шороонд хэрхэн тэнцэж ургах нь ирэх хавраас мэдэгдэнэ. Эд эсийн өсгөврийн аргаар ургуулсан тарьцыг хөрсөнд суулгахад чамгүй нарийн ажил шаардагддаг аж. Юуны өмнө бичил тарьцаа савтай нь хүлэмжинд аваачин хэд хоног шинэ орчинд нь дасгана. Дараа нь хүлэмжин дотроо бичил хүлэмж барин нэг нэгээр нь хөрсөнд суулгана. Ер нь нялх хүүхдээс дутахгүй их арчилгаа шаарддаг бололтой. Хэрэв мэдэхгүй хүн харах юм бол утас шиг нарийхан тэрхүү суулгацыг хэзээ мод болно доо хэмээн гайхмаар. Гэхдээ л "Ягаан акаци" монгол хөрс шороонд идээшин хоёр метр өндөр ургасан нь үнэн юм. Ирэх хавар хөрсөнд шилжүүлэн суулгах хэдэн мянган бичил модонцрууд дулаан "байрандаа" өвлийг өнгөрөөнө. Өрөөнд тогтмол 25 градусын халуун байх бөгөөд тэнд цэвэрхэн, чийглэг, гэрэлтэй. Түүнээс илүү олонг үржүүлэн тарьж ч болно. Гэхдээ тэдгээрийг хөрсөнд суулгахад жирийн суулгацны адил олон бэрхшээл дагуулдаг. Шинэ хөрсөнд дасан зохицож ургаж чадах эсэх гээд санаа зовоох асуудал олон юм. Ер нь ургамлыг эд эсийн аргаар өсгөвөрлөж ургуулах нь ямар ач холбогдолтой вэ. Энэ аргаар нэг ургамлыг маш богино хугацаанд, хэдэн арваар нь үржүүлэн бий болгож болдог. Ялангуяа ховордож буй эмийн ургамлыг энэ аргаар устахаас сэргийлж болно. Мөн ашигтай биологийн идэвхит бодис агуулдаг ургамлыг нь ийм аргаар олноор нь үржүүлэх боломжтой. Өдгөө манайд уламжлалт аргаар модны тарьц бэлтгэхэд үрийн сонголт бараг алга болсон гэхэд хилсдэхгүй аж. Супер, элит үр, мод гэсэн ойлголт манайд байхгүй. Тэгвэл өндөр хөгжилтэй Америк, Шинэ Зеланд, Канад, Япон зэрэг оронд модлог ургамлын компаниуд биотехнологийн төвтэй байдаг бөгөөд эдгээр нь генетикийн хувьсалтай модлог ургамлын патентыг эзэмшдэг. Өөрөөр хэлбэл, генийн инженерчлэлийн аргаар ургац сайтай, хортон шавьжинд тэсвэртэй гэх зэрэг элит ургамлыг бүтээж, гадаадад хүртэл экспортолдог. Хятад л гэхэд 2002 онд Ногоон хувьсгал хөтөлбөрийн хүрээнд говь цөлийн бүсийг хамруулан 2800 км газар генетик хувьсал бүхий шавьжинд тэсвэртэй сая гаруй мод тарьсан баримт байна. Тэгвэл эд, эсийн өсгөврийн аргыг элит үр, элит мод бий болгох үндсэн суурь нь гээд ойлгож болох аж. Орчин үед ой модны экосистемд дасан зохицох чадвартай, удаан амьдардаг, хурдан ургадаг, хортон шавьж, мөөгөнцөр вирус, ган зуданд тэсвэртэй модлог ургамал ургуулах зорилгоор дэлхийн олон улс орон клоны бичил үржүүлэг, генетик инженерчлэлийн судалгааг маш өргөн хэмжээнд хийх болжээ. Манайх ч гэсэн өөрийн орны экологит зохицсон сайн чанартай элит модыг биотехнологийн аргаар ургуулж, жилийн дөрвөн улиралд судалгаа явуулан, тарьц материалаар хангах технологи бий болгох ихээхэн чухал бөгөөд шинэлэг ажил юм. Одоогийн байдлаар манайд энэхүү эд эсийн аргаар ургамал өсгөвөрлөх ажлыг Биологийн хүрээлэнгийн эрдэм шинжилгээний ажилтан Ю.Оюунбилэг, Х.Алтанзул, Э.Жаргалсайхан болон БНАСАУ-ын эсийн инженерчлэл зүйн төвийн эрдэм шинжилгээний ажилтан Пак Мин, Кан Хак Чол нарын тавхан хүн хийж байгаа гэнэ. Ю.Оюунбилэг нэг оюутнаар зарлал бичүүлж байсныг саваагүйтэж харвал "Гэртээ байгаа хэрэглэж дууссан маслоны саваа хаялгүй авчирч өгнө үү" гэсэн хүсэлт байв. Хэдий академиас ургамлын эд эс өсгөвөрлөх сав цөөнгүйг авч өгсөн ч хүрэлцдэггүй болохоор ийм хүсэлт хэлбэрийн зарлал гаргаад буй аж. 
Д.Оюунтуяа

