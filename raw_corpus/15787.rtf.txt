№ 138  (15787)     
1984 ОНЫ ЗУРГАДУГААР САРЫН 9.
БАРИЛГЫН ЗАСВАРЫГ ЧАНАРТАЙ ХИЙЕ

Улс ардын аж ахуйн үндсэн фондын 70 орчим хувийг үйлдвэр, орон сууц, соёл ахуйн зориулалттай барилга байгууламж эзэлдэг бөгөөд тэдгээрийн ашиглалтын хугацааг уртасгах гол арга их засварт улсаас үлэмж хөрөнгө, материал, ажиллах хүчийг зориулдаг билээ. Зөвхөн энэ онд улсын хэмжээгээр зуу гаруй сая төгрөгийг барилгын их засварт зарцуулж, түүний 90 орчим хувийг мэргэжлийн төрөлжсөн байгууллагын хүчээр гүйцэтгэх юм. 

Барилгын засварыг чанар сайтай гүйцэтгэх нь үлэмж хэмжээний материал, хөдөлмөр хэмнэж, социалист өмчийг арвижуулах, үйлдвэрлэлийн үр ашгийг дээшлүүлэх ач холбогдолтой. Архангай, Говь-Алтай, Завхан зэрэг аймгийн барилгын цахилгаан сантехникийн анги, контор, зарим яам, газрын барилгын засварын конторынхон барилга байгууламжийн засварыг хугацаанд нь чанартай хийх талаар илүү санаачилга гарган үр дүнд хүрч байна. 

Гэхдээ тэргүүний хамт олны туршлагаас бүтээлчээр суралцаж, тэдний эгнээнд хүрэх ажлыг олигтой зохион байгуулаагүй, ажлын бэлтгэлийг графикийн үндсэн дээр эртээс сайн хангадаггүйгээс ажлын гологдол зөрчлийн хэмжээ тууштай буурахгүй байна. 

Тухайлбал, өнгөрсөн онд Улаанбаатар хотын барилга засварын нэгдсэн трестийн хоёрдугаар конторын даамал Л. Самбуу орон сууцны дээвэрт засварын ажил хариуцан хийлгэхдээ олон жил дусаал гоождог байшинг засварлахгүй орхиж харин дусаал гоождоггүй, байшингийн дээвэрт 3, 5 тонн хар тос түрхэж, 220 хавтгай дөрвөлжин метр хар цааснаас, зарим барилгад төсвийн дагуу зохих засвар хийлгүй, зөвхөн гэмтсэн хэсэгт нь нөхөөс тавьж нийтдээ 3, 4 мянган төгрөгийн үргүй зардал гаргажээ. Ийм хариуцлагагүй сахилгагүй байдлын илрэл бүртэй хатуу тэмцэл хийж, тийм дутагдал гаргуулахгүйн тулд ажлын явцад хяналт шалгалтыг үр нөлөөтэй хийж ажиллах нь барилгын засварын трест, анги, контор, бригад, хамт олон бүрийн хариуцлагатай үүрэг мөн. 

Засварын ажлын чанарыг сайжруулах гол хүчин зүйл бол зураг төсөв зохиохоос эхлээд түүнийг засварлаж дуусгах хүртэлх бүх үе шатанд тавих хяналт шалгалтыг чанаржуулж, үр нөлөөг нь дээшлүүлэх явдал юм. Гэтэл одоогийн практикаас үзэхэд засварын зураг, төсөвт хариуцлагагүй хандаж, хөрөнгийг үр ашиггүй зарцуулах нэг нөхцөл бүрдүүлж байна. Зөвхөн Улаанбаатар хотын орон сууц, соёл, үйлчилгээний барилга засварлах төсвийн зураг төслийн 20 гаруй байгууллага жилд дунджаар 170 - 200 орчим барилгад хийж байгаагийн 70 - 80 хувь нь засвартай алдаатай, зарим ажлыг илүү тусгах, орхих зэрэг дутагдал гарч байна. 

Ер нь барилга засварын техникийн нэгдсэн бодлого байхгүй, барилгын ашиглалтын нормыг баримталдаггүйгээс их, дунд засварыг аль илүү хөөцөлдсөн байгууллага төлөвлөгөөнд тусгуулж байна. 

Засварын ажил үндсэндээ улирлын ажиллагаатайгаас богино хугацаанд олон барилгын засварыг зэрэг эхэлж, хүн хүчийг тарамдуулдаг нь эцэстээ технологийн горим зөрчиж ажлын чанарыг бууруулахад хүргэж байна. 

Энэ ноцтой дутагдлыг арилгаж, уг ажлыг төлөвлөх, зураг төсвийг боловсруулах, хянаж батлах, хийсэн ажлыг санхүүжүүлэх, материал техникээр хангах нэгдсэн журам тогтоож, үнэлгээ нормативыг боловсруулж мөрдүүлэх талаар Барилга архитектур, техник, хяналтын улсын хороо, Нийтийн аж ахуй, Үйлчилгээний Яам, холбогдох бусад газар, зохион байгуулалтын тодорхой арга хэмжээ авч хэрэгжүүлбэл зохино. Засварын ажлын чанарыг шалгах олон шатны хяналтын дотроос байгууллагын дотоод хяналт шийдвэрлэх үүрэгтэй. Дотоод хяналтыг өдөр тутам тавьж байх үүрэгтэй хүмүүс бол чанар хариуцсан инженер, байцаагч нар юм. Эдгээр хүмүүсийн мэдлэг мэргэжлийг байнга системтэй дээшлүүлэх, тогтвор суурьшилтай ажиллуулах, тэдний тавьсан шаардлагыг хүлээн авч ажил хэрэг болгох талаар нийт аймаг, хотын барилга засварын трест, анги, конторын нам, захиргааны байгууллага онцгой анхаарах ёстой. Үүний зэрэгцээ яам, тусгай газар аймаг, хотын АДХ-ын гүйцэтгэх захиргааны их барилгын болон чанарын хэлтсүүд, барилгын засварын ажлыг чанарын удирдлагаар хангаж зохих хяналт шалгалт хийж байх хэрэгтэй байна. 

Одоо барилга засварын ажил ид өрнөж байна. Иймд засварын ажлыг графикт хугацаанд нь чанар сайтай хийх талаар аймаг, хотын барилгын засварын байгууллага тодорхой үүрэг амлалт авч, уг ажлыг МАХН-ын III их хурал хуралдсаны болон БНМАУ-ыг тунхагласны 60 жилийн ойг угтсан хөдөлмөрийн уриан дор дайчин шуурхай зохион байгуулах шаардлагатай байна, Мөн барилгын засварыг хугацаанд нь чанартай хийхэд манай хэвлэл, мэдээллийн байгууллага << Чанар, үр ашгийн аяны >> нийтлэл, нэвтрүүлэг зохион байгуулалтын ажлын тодорхой хэсгийг чиглүүлж, тус дөхөм үзүүлэхүйц үр нөлөөтэй ажил зохиох хэрэгтэй. 

Цаашид барилга байгууламжийн их засварын ажлын захиалагчийг тухайн үйлдвэр, аж ахуйн газар, байгууллагаас барилгын мэргэжлийн биш хүмүүс томилон гүйцэтгүүлдэг одоогийн практикийг өөрчилж, яам, тусгай газар, аймаг, хотын их барилгын хэлтэс, захиалагчийн товчоодод хариуцуулах нь зүйтэй. 

Нийтийн баялгийн чухал хэсэг байшин барилгын эдэлгээний хугацааг уртасгах, өнгө үзэмжийг төгөлдөржүүлэх, хүмүүсийн аж төрөх нөхцөл, хүрээлэн буй ахуйг сайжруулах хариуцлагатай үүрэг гүйцэтгэдэг манай барилгын засварын ажилчид даалгасан үүргийг нэр төртэй биелүүлэхийн тулд юуны өмнө тэргүүн туршлагыг тууштай эзэмшиж, үйлдвэрлэл, хөдөлмөрийн зохион байгуулалтыг эрс сайжруулах талаар санаачилга гаргах нь чухал. Үүний тулд аж ахуйн тооцоотой эцсийн бүтээгдэхүүний бригадын хэлбэрээр ажиллаж ажил мэргэжлийн сонгон шалгаруулах уралдаан, чанарын өдөрлөгийг үе үе зохион байгуулж, барилгачдын харилцан тавих зарчимт шаардлага, идэвх санаачилгыг өндөржүүлж, үе шатны ажлын чанарыг байнга шалгаж, захиалагч, гүйцэтгэгч, нийлүүлэгч болон зураг төслийн байгууллага тал талаасаа чармайлт гаргах нь цаг үеийн энэ чухал ажлыг урин дулаанд багтаан чанартай гүйцэтгэх үндсэн нөхцөл мөн! 

