ОНГИРОО АЯСТАЙ, ДОНГИО АГУУЛГАТАЙ ЯРИЛЦЛАГА

 Ерөнхийлөгч Н.Энхбаярын ярилцлагыг радио, телевизээр улс даяар цацав. Н.Энхбаяр үзэгч сонсогчдоор бүтэн цаг илүү даажигналаа. Та энэхүү ярилцлагаас өөртөө болон улс оронд хэрэг болох ганц ч болов мэдээ, мэдээлэл олж сонсов уу ? Олны улаан нүүрэн дээр биеэ магтсан олхиогүй үг, өмнөхөө мартаж, нүглээ цайруулах гэсэн увайгүй яриа, усан хаван гүйж нуршсан үглээнээс өөр тэнд юу ч алга. 
Асуултыг нь хуваагаад хагас дутуу цээжилчихсэн, гай тарьж, гажуу юм ярихгүй хэдэн сэтгүүлч тойруулаад суулгачихаж. Манай Цолмон эгч, Энхбаяр ах гэж байнга ярьж явдаг радиогийн сурвалжлагч эмэгтэй, хэлсэн болгонд нь толгой бөнжигнүүлэн дохиж суугаа луйвраар авсан хувийнх нь "ТV- 9" -ийн сэтгүүлч бүсгүй, сонгуульд нь үнэнчээр хүчин зүтгэсэн бас бус сэтгүүлч харагдана. Сайтар бэлтгэсэн жүжгийн үзэгдэл үргэлжилсээр... "Монголд хээл хахууль, авлига үүсч байгаа нөхцөлийг" Н.Энхбаяр шалгалтанд аз таарч мэддэг асуултаа сугалчихсан оюутан шиг жигтэйхэн мэдэмхий дуржигнуулан дурдаж байх юм. Аргагүй ээ. Тэр энэ сэдвийг хэтэрхий сайн мэднэ. Намын санхүүжилт хахууль үүсэх нэг хэлбэр гэнэ. Үнэн. Н.Энхбаяр намын дарга байхдаа чухамхүү энэ аргаар Ху намыг гайхалтай сайн санхүүжүүлж байсан. Гэхдээ хэдэн хувь нь намын дансанд, хэдэн хувь нь түүний халаасанд цутгадаг байсан бол ? Төрийн албан хаагчдыг намын харъяаллаар халж солих нь буруу гэж бүлтэрлээ. МАХН 2000 оны сонгуульд ялаад ардчиллынхныг   толгой дараалан арчиж, гудамжинд лааз өшиглүүлсэн эрхтэн дархтан хэн байлаа... МАХН - ын дарга бөгөөд тухайн үедээ бүхнийг мэдэгч, үндэсний удирдагч Н.Энхбаяр л байсан шүү дээ. Галав юүлсний дараа буй болсон шинэ ертөнцийн иргэдийн өмнө бурж байгаа биш дээ. Тав зургаахан жилийн өмнөхийг бүгдийг нь мартчихсан гэж ард түмнээ доромжилж болно гэж үү, Ерөнхийлөгч өө... Сонгуульд мөнгө өгсөн хүнийг төрийн албанд томилдог буруу, үүнийг шийдэх цаг нь болсон гэж заллаа. Хандив нэрээр мөнгө өгсөн хүмүүсийг төрийн өндөр албанд томилж, Монголын төрийг самууруулж, авлигын шавар шавхайд хутгасан бусармаг үйлдлийг хэрэгжүүлэгч нь Та биеэрээ мөн гэдгийг ухаан нь самуурчихаагүй хүн бүр толгой дараалан мэдэх, эс ядахнаа гадарлах болсон. Намуудын санхүүжилтийг ил тод болгох хэрэгтэй гэж Н.Энхбаяр цоо шинэ санал дэвшүүлж байгаа аятай ярьж сууна. Одоо ярьснаа хэрэгжүүлэгч алтан хараацай болчих. Та намын дарга байхдаа гаалийн дарга, одоо шоронд зовж шаналж суугаа Баатараас намын нэрээр хэдэн зуун сая төгрөг авснаа ил тод зарлачих. Баатар "нам намайг мөнгө олж ир гэдэг байсан" гэж мэдүүлэг өгсөн тухай нэгэнт мэдээлэгдсэн. Баатар Та хоёрыг зүү орох зайгүй дотно байсныг би дэндүү сайн мэднэ. Ийм хүн чанар гэж байдаг юм уу? Намын дарга, ерөнхий дарга нь үүрэг өгч, Баатар олж ирсэн мөнгөө тэдэнд өгдөг байсан нь хэтэрхий ойлгомжтой... Баатараас авч байсан гэх мөнгөө ил тод зарлачихвал телевиз, радиогоор үзэгчдийн тархийг бүтэн цаг гаруй угаасан Таны яриа төрд хэрэгтэй, түмэнд хүртээлтэй болно. Зарлаж чадахгүй бол Н.Энхбаярын цаашид хэлэх үгэнд итгэх Монгол хүн ганц ч гарахгүй. Харж л байгаарай... Ц.Элбэгдоржийн Засгийн газрыг огцруулахад Н.Энхбаярын баримталсан байр суурь үнэхээр хөгийн. Ерөнхийлөгчийн сонгуулийн үеэр гарган ирж, улиг болтол давтах болсон "Монголчууд эвтэй байхдаа хүчтэй" гэсэн ишлэл үг Засгийн газрыг огцруулах тухайд ерөөл бус, хараал болон хувирсан юм. Ёстой эв нэгдлээ бодох эгзэгтэй үед дараагийн Засгийн газраа хурдан байгуул гэж үүрэгдээд гараад явчихдаг Үндэсний эв нэгдлийг илэрхийлэгч-Ерөнхийлөгчийг чинь хэн гэж үзэж, ойлгож, юунд итгэж явах вэ? Эвтэй байлгах гэж, хүчтэй байлгах гэж хэлж байгаа төрийн тэргүүний үг тийм байдаг юм уу ? Энэ удаад тэр алдаагаа залруулж, нүглээ цайруулах санаатай шууд ярилцлага ухааны юманд оролцож суугаа царай нь энэ. Аргаа барсан, хийх ажилгүй хүний хөөрхийлөлтэй үйлдэл. Ам алдвал ярьж болдоггүй. Н.Энхбаяр зуун удаа ярилцлага хийгээд ч Засгийн газрыг огцруулах асуудлаар УИХ дээр хэлсэн үгээ цайруулж, олны ой тойноос арчиж чадахгүй... Их Монгол Улс байгуулагдсаны 800 жилийн ойг тэмдэглэх хүрээнд зохиогдох ажлууд олигтой хийгдэхгүй байгаагийн учир нь Засгийн Газар мөнгө хөрөнгөний асуудлыг шийдээгүйгээс болсон хэмээн Н.Энхбаярын амнаас сонслоо. Хэлэх гэж хэлэв үү, хэл нь хальтирч хэлэв үү. Хэрэв би андуураагүй бол 800 жилийн ойг төр ёсны их баяр болгон тэмдэглэх тухай зарлигийг өмнөх Ерөнхийлөгч Н.Багабанди гаргаж, Таныг Ерөнхий сайд байхад Засгийн газарт чиглэл өгсөн байлтай... Энэ талаар Та Ерөнхий сайд байхдаа юу хийсэн юм бэ? Одоо бүх буруу, дутууг нөгөө муу нэртэй, луу данстай Ц.Элбэгдоржид тохох нь уу? Арай ч тэгдэггүй байх аа... Ашигт малтмалаа ашиглах тухайд Н.Энхбаярын хэлснийг сонсоод алмайран гайхлаа. Ашигт малтмалыг ашиглах асуудлаар монгол улс үндэсний эрх ашгаа гадаадын хөрөнгө оруулагчдын эрх ашигтай тэнцвэржүүлнэ гэж Ерөнхийлөгч гуай айлдав. Би өдий болтол Монгол улсын үндэсний эрх ашиг бүхнээс дээгүүр байх ёстой гэж мунхаглан бодож ирсэн маань буруу болох нь ээ. Үндэсний аюулгүй байдлын зөвлөл ашигт малтмалын асуудлыг хэлэлцээд зөвлөмж өгөх бололтой. Тэгэхдээ Н.Энхбаярын үгээр бол Монгол Улсын Үндэсний эрх ашгийг аль нэг гадаадын хөрөнгө оруулагчийн эрх ашигтай тэнцвэржүүлсэн шийдвэр гаргах болох нь. Арай ч дээ... Бид чинь ямар хүнийг төрийн тэргүүнээр залчихсан юм бэ? Шинэчлэгч хөдөлгөөний залуучууд Н.Энхбаярыг "огцор" гэж шаардаад байгаа нь түмэн зөв ажээ. Үнэхээр Үндэсний эрх ашгаа хамгаалах цаг нь болжээ. Бид ч дуу хоолойгоо нэгтгэе. Намайг гүжирдэж байна. Авилгач гэлээ. Хууль хяналтын байгууллага шалгаж тогтоосон гэдэг үлгэрээ Н.Энхбаяр зуу дахь удаагаа ярьснаа дахин давтаж нүглээ үгээр цагаатгахыг оролдов. Радио, телевизийн шууд ярилцлагад орох санаа зорилгын нэг нь энэ байсан бололтой. Их өрөнд төлсөн 250 сая ам.доллараас 50 сая -ыг замаас нь зувчуулсан мэдээллийг хуулийн ямар байгууллага шалгаж тогтоосон юм бэ? Шүүх, прокурор, тагнуул, цагдаа аль нь вэ ? Бүгдээс нь асуу л даа. Одоо болтол хэн ч шалгаагүй байгаа. Шалгах нөхцөл ч байхгүй. Яагаад? Шалгах ёстой байгууллагууд нь бүгд Засгийн газрын бүтцийнх. Ерөнхий сайд байхдаа орооцолдсон асуудлаа шалгуулчихдаг бол ёстой нөгөө нар найман талаас мандана гэдэг болох байх даа. Ерөнхийлөгч өө... Одоо ганцхан асуулт асууя. Оросын өрийг төлөхөд зуучилсан Чехийн группд Монголын тал зуучлалын хэдэн сая доллар төлсөн бэ? Чехүүд үнэгүй зуучлаагүй гэдэг нь хэтэрхий тодорхой. Яригдаад байгаа 50 сая дотор зуучлалын хөлс цохиж яваа нь яриангүй. Түүнийг нуух шаардлага юунд байна? Чехэд сууж байсан элчин сайд Одонбаатар гэгчийг янз бүрийн албанд томилуулах шахаа, дарамт дээрээс ирдэг гэдгийг Гадаад хэргийн яамныхан ярьдаг юм билээ. Тэр хүн том гэрч... Алба өгч амыг нь үдэх шаардлага дарга нарт байгаа нь мэдээж. Их өрийг барагдуулсан талаар ярьдаг үлгэр чинь 1001 шөнө нь аль хэдийн өнгөрөөд удахгүй жаргах дөхөж байна шүү. Ерөнхийлөгч өө... Нийслэлийн шүүхэд давж заалдан судлаач Д.Ганхуягийг шоронд хатаана, "Улс төрийн сонин"- г залхаана гэж хуучин аргаараа бодвол их эндүүрэл болно байх. Хэзээ нэг цагт, магадгүй тун удахгүй үнэн мөн нь шалгагдаж таараа. Монголын ард түмэн үүнийг шаардах эрхтэй. Шинэчлэгч олон хөдөлгөөнүүд эн тэргүүнд ийм тодорхой зүйлийг шалгахыг шаардаасай, шахаасай гэж энэ ялдамд хүсч байна. Н.Энхбаяр цаашдаа ард түмэнтэй уулздаг шинэлэг аргуудыг нэвтрүүлэх тухай санаачлага гаргав. Тухайлбал, сум дундын эмнэлэг дээр ойролцоо сумынхныг цуглуулж уулзалт хийгээд хүнд суртлыг нь арилгаж өгөөд яваад байх юм гэнэ. Сумын эмнэлэгт тийм сүйдтэй хүнд суртал байдаг юм болов уу ? Ийм хөгийн зүйл ичих ч үгүй яриад, бүр малилзтал инээгээд, гараа савчаад сууж байдаг Ерөнхийлөгчтэй болж дээ бид... Хардах эрх Н.Энхбаярын уншиж дуулснаар 1930 - аад онд байж, хэлмэгдэлд хүргэсэн аж. Н.Энхбаярын бичсэн ном, уншсан ном хоёр тэнцүү гэдэг нь эндээс тод харагдаж байна. Хардах эрхийг анх 1961 онд АНУ - ын Дээд шүүх, дараа нь Германы Хэвлэл мэдээллийн эрх чөлөөний тухай хуулинд баталгаажуулж, эдүгээ дэлхийн олон орны практикт нэвтрээд байгаа билээ. Төр нь иргэнээ хардах, иргэн нь албан тушаалтныг хардах хоёр газар тэнгэр шиг ялгаатайг манай Ерөнхийлөгч огт үл мэдэх аж... Хэрэв мэдэхгүй бол эхнийхийг нь хүчирхийлэл гэдэг, удаахыг нь ардчилсан хяналт гэдэг юм. Шууд ярилцлага зохиомол ч гэсэн ач тустай юм аа. Хүний мөн чанарыг цухас боловч таниулж дөнгөж байна. Н.Энхбаяр ярианыхаа явцад дуугарахаар онгироо гэх, дуугүй байхаар донгио гэх, би аль нь ч биш гэж цэцэрхэв. Гэхдээ ярилцлагын үеийн зан авир, дүр төрх нь онгироо аястай, донгио агуулгатай байсныг үзсэн сонссон хүмүүс ам амандаа шуугиж байна. Ийгл телевиз яг тэр мөчид Ц.Элбэгдоржийн шууд ярилцлагыг нэвтрүүлж байв. Н.Энхбаярын дэглэсэн жүжиг, Ц.Элбэгдоржийн дэгжин ярилцлага хоёр өдөр шөнө мэт ялгаатай. Ерөнхийлөгч нь би мундаг нийтлэл бичиж олныг шуугиулж явсан гэж өөрийгөө дөвийлгөж яриад л, намайг гүжирдлээ гэж цэцэрлэгийн хүүхэд шиг хошуугаа унжуулан бусдаар өрөвдүүлэх гэж аяглаад л.. Ц.Элбэгдорж улс төрч хүн шүүмжлүүлэх тавилантай, холгосон хөл дээр чинь байнга гишгэх болно, шүүмжлэхээр гүжирдлээ гэж ярих нь утгагүй гэдгийг пал цул гэтэл нь хэлж байх юм. Монголчууд бид хэнийгээ огцруулж, хэнийгээ огшуулчихаад байна даа... 
