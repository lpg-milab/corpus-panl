№304 (17207)   
1988 оны арван хоёрдугаар сарын 20.
АНХАН ШАТНЫ ТӨЛӨВЛӨЛТ

БНМАУ-ын Ардын Их Хурлын ээлжит чуулган эдийн засаг, нийгмийг 1989 онд хөгжүүлэх улсын төлөвлөгөөг нэгэнт хэлэлцэж баталсан болохоор үйлдвэр, аж ахуйн газрууд төлөвлөгөөгөө эцсийн хувилбараар боловсруулан хэрэгжүүлж эхлэх нэн хариуцлагатай цаг болж байна. 

Шинэ оны төлөвлөгөөг төслийн үеэс эхлэн үйлдвэр, аж ахуйн газар, хамт олноороо өргөн хэлэлцэж төлөвлөлтийн шинэ журмын онцлогийг харгалзан түүнд тулгуурлан боловсруулсан юм. 

Хөрөнгө, материал, санхүү, хөдөлмерийн нөөцтэй уялдаж, таван жилийн төлөвлөгөөгөөр дэвшүүлсэн зорилтыг хангасан гэж Ардын Их Хурлын чуулган 1989 оны улсын төлөвлөгөөний төсөл хэлэлцэхдээ онцлон тэмдэглэсэн юм. Ийнхүү хуульчлан баталж, үйлдвэрлэлийн нэгжид хүргүүлсэн үзүүлэлтүүдийг хөдөлмөрийн хамт олон төлөвлөгөөгөөр боловсруулахад үндэс болгосон нь тэдний үр ашигтай ажиллахыг баталгаажуулсан хэрэг юм. 

Эдийн засгийн шинэчлэлийн явцад улсын төлөвлөгөөний үзүүлэлтийн агуулга, бүтцэд зарчмын өөрчлөлтүүд гарсан бөгөөд улсын даалгавар, эдийн засгийн норматив, лимит, үр ашгийн цөөхөн үзүүлэлтийг улсын төлөвлөгөөнд тусгасан байна. Үйлдвэрлэлийн анхан шатны нэгж, хөдөлмөрийн хамт олны бие даасан ажиллагааг өргөтгөх, эрхийг нэмэгдүүлэх чиглэлээр таван жилийн төлөвлөгөөгөөр батлагдсан үзүүлэлтүүдэд ихээхэн өөрчлөлт оруулж түүнийг дүгнэх үзүүлэлт ч цөөрсөн юм. Харин төлөвлөгөөний төсөл боловсруулахад хуучин сэтгэлгээ, явуургүй арга барилын нөлөө бас л арилаагүй, хамт олонтойгоо зөвлөж үүрэг, хариуцлагаа харилцан ярилцаж шийдвэрлэх зарчмыг зөрчиж, хялбарчлах, бэлэнчлэх хандлага ч гарч байлаа. 

Хөдөө аж ахуй, хүнсний үйлдвэрийн Яам, Тээврийн Яам борлуулалтын орлогыг хэтийн төлөвлөгөөнөөс 5, 71 - 7, 5 хувь, хуримтлалыг 14, 3 - 24, 6 хувь тус тус бууруулж төлөвлөсөн, мөн Баян-Өлгий, Булган, Төв аймаг улсад тушаах хонь, үхрийн жинг таван жилийн нормативт түвшингээс 3, 1 - 9, 4 хувиар өмнөх таван жилийн дунджаас ч доогуур тооцоолжээ. Төв аймаг 100 эхээс бойжуулах төлийг нормативт хэмжээнээс 3, 4 - 7, 1 хувь доогуур, нийт малын тоог хэвийн төлөвлөгөөнөөс 3, 5 хувь буюу 52 мянган толгойгоор багасгаж төлөвлөсөн зэрэг төсөл боловсруулах үед гарсан доголдлыг давтах ёсгүй. 

Үйлдвэрлэлийн анхан шатанд нөөц бололцоог бүрэн дайчлаагүй, нийгмийн эрх ашгийг хангаагүй, үндэслэл муутай боловсруулсан төлөвлөгөөний төслөөр улс орны хөгжлийн тэнцвэрийг хангах боломжгүй гэдгээс л төлөвлөгөөгөөр бие даан боловсруулах. батлахын өндөр хариуцлага аяндаа урган гарч байна. 

Шахуу дайчин төлөвлөгөөтэй, үр бүтээлтэй ажиллах нь нийгмийн болон хамт олны эрх ашигт нийцэх ёстой бөгөөд нөөц бололцоогоо дайчлан ажилласан хамт олон л илүү цалин хөлс авч, нийтийн асуудал шийдвэрлэх хөрөнгөө арвижуулж чадах болно. Эдийн засгийн шинэчлэлийн гол агуулга ч ийм юм. Нөгөө талаар бага төлөвлөгөөтэй ажиллаад их хэмжээгээр давуулан биелүүлэх гэдэг нь үнэндээ нэр алдар хөөцөлдсөн хэрэг төдийгүй шахуу дайчин төлөвлөгөөтэй ажилласан нөхцөлд төлөвлөгөөгөөр бүрэн биелүүлж амжаагүй тал гарлаа ч хамт олонд ашигтай байх эдийн засгийн механизм үйлчилж байгаагийн мөн чанарыг хэн боловч ухамсарлан ойлгоход хэцүү биш юм. 

Илүү бүтээгдэхүүн үйлдвэрлэх, чанартай хийх, хэмнэлттэй ажиллах нь нийгмийн үйлдвэрлэлийн үр ашгийг дээшлүүлэх үндсэн арга зам юм. Гэхдээ энэ зорилтыг хэрэгжүүлэх хамт олны үйл ажиллагаа нь улсын төлөвлөгөөгөөр хуваарилагдсан хөрөнгө материал, түүхий эдийн нөөцийн хэмжээнд явагдах учиртай. Үйлдвэрлэлийн анхан шатны удирдлага, эдийн засагчид ашиг орлогоо нэмэгдүүлэх хэрэгцээ шаардлага, хуваарилагдсан хөрөнгө хүчний зохистой харьцааг хангахад хөдөлмөрийн хамт олонд идэвхтэй туслах үүрэгтэй. 

Хамт олны төлөвлөгөөнд улсаас тусгуулахаар хүргүүлсэн үзүүлэлтүүд бол зөвхөн хүрэх түвшин, чиглэл болох тул түүнийг хэрэгжүүлэх арга зам, хэлбэр, хэрэгслийг хамт олон өөрсдөө тодорхойлж, төлөвлөж хэрэгжүүлнэ. Улсын төлөвлөгөөнд тусгасан үр ашиг, чанарын үзүүлэлтүүд нь бас ч нөөц бололцоог дайчлах дээд хязгаар биш болохоор үйлдвэр, аж ахуйн газар, хөдөлмөрийн хамт олон бүр үйлдвэрлэл, үйлчилгээний хэмжээг нэмэгдүүлэх, үр ашиг, чанар дээшлүүлэх зорилтыг 1989 оны улсын төлөвлөгөөнд зааснаас давуулан биелүүлэх боломжтой, тийм ч арга хэмжээ авах нь чухал юм. 

Хэрвээ үйлдвэр, аж ахуйн газар, хөдөлмөрийн хамт олон бүр аж ахуйн тооцоо, өөрийгөө санхүүжүүлэх, өөрөө удирдах зарчмыг нэвтрүүлэн, хариуцлага, сахилга, дэг журмыг чанд бэхжүүлж, бие даан ажиллах асуудлыг ёсоор нь болгож чадвал нийгмийн өмнө хүлээсэн үүргээ хангаж, хамт олноо, үйлдвэр, аж ахуйгаа даруйхнаа өөд татна. 

1989 оны төлөвлөгөөг сайтар хэрэгжүүлбэл энэ таван жилийн ажил ирэх таван жилийн эхлэлийг багтай сайхан амжилтаар хангах бололцоог бүрдүүлэхэд суурь болно. Улсын үйлдвэрийн газрын хуулийг хэрэгжүүлэх үйл явц нь төлөвлөгөө боловсруулдаг хуучин сэтгэлгээ, арга барилыг үндсээр нь өөрчлөхөд зайлшгүй хүргэхээр зогсохгүй таван жилийн эхний гурван жилийн төлөвлөгөөт зорилтын улс ардын аж ахуйн дүнгээр гарсан тасалдлыг нөхөж богино хугацаанд илүү дайчин ажиллах арга зам эрж хайхыг шаардах болно. 

МАХН-ын Төв Хорооны Улс төрийн Товчоо 1989 оны улсын төлөвлөгөөний төслийг авч үзээд хөдөлмөрийн хамт олон бүр бүх нөөцөө дайчлан хэтийн төлөвлөгөөг хангах, давуулан биелүүлэхийн тулд нэмэлт даалгавартай ажиллахыг онцлон тэмдэглэсэн нь хөдөлмөрийн хамт олноос төлөвлөгөөгөө эцэслэн боловсруулах, батлахад баримтлах зарчмын чиглэл мөн. Ирэх оны төлөвлөгөө, түүнийг заавал биелүүлэх онцгой хариуцлагыг хамт олон, хүн бүрт ойлгуулах, үйлдвэрлэлийг нэмэгдүүлэх, үр ашгийг дээшлүүлэх, нөөц бололцоог илрүүлэн ашиглах талаар хөдөлмөрийн хүмүүстэй зөвлөж, тэдний санал бодлыг ажилдаа тусгаж анхан шатанд төлөвлөлтийг ч боловсронгуй болгож, түүний биелэлтийг ч дүүрэн хангах нь хойшлуулшгүй зорилт болж байна. 

