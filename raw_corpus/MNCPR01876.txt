Сумын улс төр

Төв аймгийн Баянцогт суманд УИХ-ын гишүүн Б.Батбаатараар ахлуулсан "десант" бямба гаригт буусан нь Ардчилсан намын хорооны дарга Н.Шагдарсүрэнд аархах боломж олгожээ.
"Ерээд онд Ц.Элбэгдорж, Д.Баттулга, Э.Бат-Үүл нар уулзалт хийснээс хойш ардчиллын гишүүн 17 жилийн дараа ирлээ" гэж энэ эмэгтэй олзуурхаж угтлаа. "Ардчилсан намын шинэчлэл анхан шатанд" аян ийнхүү "акулууд"нь сумын бяцхан намуудаа эргэж тойроход хүргэжээ. Аяллын багт ҮЗХ-ны есөн залуу багтсан юм л даа. Н.Шагдарсүрэн "Ардчилсан намд ийм сайхан шижигнэсэн залуучууд байдаг юм, төв намаас нь ингэж харж үздэг юм байна гэдгийг үзэг" гэж лүндэн буулгасан тул багийнхан бүрэн бүрэлдэхүүнээрээ сумын захиргааны жижиг байранд явж оров. Сумынхны хэлснээр Засаг дарга нь "зугтсан" тул ИТХ-ын дарга Д.Түвшин хэмээх өвгөжөөр хүнд зочдоо хүлээж авах үүрэг ногдсон байна. Уулзалтад байлцсан сумын Засаг даргын Тамгын газрын дарга Б.Баярсайхан "31 ядуу болон нэн ядуу өрх байдгаас гурвыг нь ядуу ангиллаас гаргасан" хэмээн илтгэв. "20 шинэ гэр бүл бүртгүүлснээс 14 нь л мөнгөө авч, үлдсэн нь хүлээгээд сууж байгаа" аж. "Өмнө нь үсрээд л 3-4 гэр бүл бүртгүүлдэг байсан" гэж энэ залуу тайлбарласан. Баянцогтод ардчилсан хүчин засаг авсан түүх үгүй тул засаг ноёд нь мэдээж МАХН-ын тодотголтой. ҮЗХ-ны гишүүн Д.Алтанхуяг "Төрийн үйлчилгээ иргэдэд хэр хүртээмжтэй байна. Халамжийн үйлчилгээг хүртээхдээ намаар ялгаварлах тохиолдол байдаг уу" гэж лавлахад Д.Түвшин дарга "Хүүхдийн мөнгө цаг хугацаандаа бууж байгаа. Халамж үйлчилгээний хувьд намаар ялгах юм байхгүй" гэлээ. Намын байртай эсэхийг сонирхсон зочдын асуултад Б.Баярсайхан дарга "Байхгүй" гэв. "Намын ажил сумын захиргааны Хууль эрх зүйн танхимд явдаг" гэж тэр хуучилсан юм. Харин АН-ын хорооны дарга Н.Шагдарсүрэн сумын дунд сургуульд багшилдаг тул намынхны уулзалт яриа тэнд өрнөсөн. Баянцогт сум 2018 хүнтэй. 65 мянган толгой малтай юм билээ. АН-ын гишүүн 110 бөгөөд бямбад энэ тоо дөчөөр нэмэгдэв. Энэ өдөр намд элсэгчдийн нэг Б.Одончимэг "Ардчилсан намын үзэл санаа нь амьдралд ойр. Нийгэм тэр чигээрээ ардчилагдаж байна шүү дээ" гэж Ардчилсан намыг сонгосон шалтгаанаа тайлбарлав. Б.Батбаатар гишүүн сумын төвийн айлуудаар зочилж, гарын бэлэг хүртээн, аяны нээлт хийсэн хоёр өдрийн турш өвлийн өвгөний үүрэг гүйцэтгэв. Ардчилсан нам таны үгийг сонсохыг хүсч байна гэсэн түүний хүсэлтийн хариуд малчин Ж.Цогтбаатар "Аль ч намууд ажлын байр нэмэх талаар анхаарах хэрэгтэй гэв". "Ний нуугүй хэлэхэд ус жаахан түвэгтэй байна" гэж түүнийг хэлэхэд Б.Батбаатар гишүүн "Ардчилсан намын гишүүдийн саналаар баг бүрт хоёр худаг гаргах санал дэмжигдэж, төсөвт суусан" мэдээг дуулгалаа. Ж.Цогтбаатар гуай "МАХН, АН аль нь ч анхан шатанд хүрч ажиллаж чадахгүй байна. Засаг захиргааны нэгжид бидний дуу хоолой хүрдэггүй. ИТХ гэдгийг ойлгохоо болиод байна" гэж шүүмжлээд авлаа. Гэрийн эзэн АН-ын тугтай жийпнүүд сумын төвөөр давхихыг дурандаад л сууж байсан гэнэ. Харин Л.Батчулууныд биднийг очиход хониндоо явсан Д.Долгор эмээ айлчдын бараанаар давхиж ирэв. Эмээ хууч хөөрөнгөө -Манай тойргоос сонгогдсон Гадаад хэргийн сайд Н.Энхболд иргэдтэй уулзахад нь манайхан Солонгост явуулах амлалтынх нь талаар асуусан чинь "Шатсан компанийн ажил надад хамаагүй" гэж хэлсэн гэж хүмүүс ярина лээ" хэмээн цуурав. Гэрийн эзэн Л.Батчулуун "Л.Одончимэд сайдын асуудал хойшилчихов уу даа. У.Хүрэлсүх сайд болчимгүй л үг хэлж байна лээ. Зурагтаар харж байхад төрийн ажлаас холуур л юм ярьсан" гэж суув. Суманд он гараад телевизийн дөрвөн суваг үзэх болсон учраас телевизтэй холбоотой яриа хөөрөө хааяагүй өрнөв. Баянцогт сумын ИХТ-ын дарга Д.Түвшин "Бид голцуу телевизээс мэдээлэл авдаг" гэсэн бол Баянчандмань сумын Засаг дарга Т.Ганболд "Нэг өдөр 25 дугаар сувгаар кино үзчихээр маргааш нь өөр суваг гардаг зовлонтой" гэсэн. Бүтэн сайн өдөр манай "аяллын" баг Баянчандмань суманд ирэхэд Засаг дарга Т.Ганболд үүдэн дээрээ угтсан юм. Баянчандмань Ардчилсан намын засагтай Төв аймгийн арван сумын нэг. Дээр уулзсан малчин Ж.Цогтбаатар "АН, МАХН-ын хүчний харьцаа тэнцвэртэй байх тусмаа хяналттай засаг тогтоно" гэж үздэг юм билээ. Ирэх сонгуульд эвслийн засаг тогтох байх гэж мань өвгөн бүр прогноз хийсэн гээч. Энэ зарчмыг Баянчандманийн иргэд ч яс барьдаг аж. Тэд аль нэг намд дангаар ноёрхох боломж огт олгодоггүй зуршилтай. "Эх орон ардчилал" эвсэл сумын ИТХ-д 12 суудал авсан. Үүний гурав нь өдгөө "Эх орон" намд оногджээ. "Эвсэнэ гэдэг явдалтай л юм байна даа" гэж Т.Ганболд хуучилсан. "Онигоо л доо " гэж Засаг дарга тодорхойлсон хэрэг явдал 2000 онд Баянчандманьд болсон нь бараг л дэлхийд ховор жишиг байх гэж зарим ажиглагч дүгнэхэд хүргэжээ. "Баянчандмань нэлээд их улс төрждөг газар" гэж засаг ноён дүгнэж байлаа. "Онигоо"-гоо хуучилж байнаа мань эр. "11 х 9 -өөр бид ялаад хүнээ тавих гэсэн МАХН тавиулдаггүй. Хэт зүтгэснээс болоод бид хоёуланг нь (Засаг дарга болон ИТХ-ын даргын суудлыг хэлж байна. сурв) алдах болоод арваннэгүүлээ нэрээ татсан" гэнэ. Аминдаа бойкотлох санаатай байж. Гэтэл сөрөг хүчин нь зөвшилцөх гэж оролдохын оронд сонгууль зарлаад, долоо хоногийн дотор хориулаа болоод төр барьжээ. "Ингэж л нэг алдсан" гэж засаг ноён дурсав. Харин одоо тэрбээр "Ялж болох юм байна аа. Ялсны дараа бодох юм бий" гэж онцолж байна. Баянчандмань 3600 хүн амтай. Улаанбаатарт ойрхон болохоор холбоо харилцаа сайтай гэнэ. Энэ суманд Мобикомын гар утас барьдаг юм билээ. Биднийг очихын өмнөх өдөр уран илтгэгч Б.Гэрэл ирж лекц уншсан аж. Харин АН-ын тугтай машин давхилдахаар "Элбэгээ дарга ирсэн үү" гэж сураглах хүн ч гарав. Х.Гансүхийнд зочлох үеэр Б.Батбаатар гишүүнээс болон Засаг даргаасаа "Ц.Элбэгдорж даргыг ирүүлж өгөөч" гэж хүсч байлаа. Намын дарга сум бүрт зочлох боломжгүй гэж Засаг дарга нь учирласан ч "Ардчилсан намын шинэчлэл анхан шатанд" аянаар сумын иргэд "томчуудад" бишгүй л "эрхлэх" бололтой. Намуудыг хөлөөсөө тасарсан толгой хэмээн зүйрлэх нь бий. Тэгвэл АН-ын толгой нь хөлдөө анхаарч эхлэв бололтой. 
Б.Янжмаа
