Хүүхдийн баяр баясал ба "Хармони төв"

Японд хэн сайн ажилтан байна төдийчинээ цалин нь аажим аажмаар өсдөг болохоор ажилд нэг орсон бол түүндээ үнэнч хичээнгүй. Компанид даргын үг бол тушаал.
Цэрэгжилтийн хандлагатай. Хэлсэн болгоныг нь дагаж мөрдөнө. Сайн ажиллах тусам чадварыг нь үнэлэх учраас мөнгөнд дургүй гэж хэн байхав. Мөнгөтэй бол хэн ч ямар ч төрлийн байшин барилгыг барьчихаж чадна. Дайны дараа хүнд хэцүү үе байлаа. Тэр үед мөнгө юу юунаас илүү хэрэгтэй байсан байж магад. Одоо тэгвэл Японд хүүхдийг сэргэлэн цовоо байдлаар өсгөж хүмүүжүүлэх нь мөнгөнөөс илүү чухал болоод байна хэмээн "Фүжиширо" pony school-ийн хариуцсан захирал, менежер Такахаши Акио өгүүлсэн. Энэ хүн өглөөний сонинд сэтгүүлч, улмаар хотын захиргааны гишүүн дарга хийж явсан. Манайхаар Нийслэлийн иргэдийн хурлын тэргүүлэгчид хийж байгаад өөрийн хүсэлтээр сайн дурын байгууллагад ажиллах болжээ. Рony school бол Японд сонин содон, хүүхдийн төлөө чиглэсэн ажил явуулдаг өвөрмөц онцлогтой чөлөөт цагаа өнгөрүүлэх ганц төв. Анх олоон жилийн өмнө 1960 оны үед 12 оюутан залуу хичээлийн бус цагаар хүүхдүүдтэй тоглодог байсан нь "Хармони төв" нэртэй болж өргөжжээ. Өдгөө таван салбар сургууль, хоёр морин тойруулгын газартай. Улсаас багахан хэмжээгээр санхүүждэг. Бидний танилцсан газар Торидо хотын "Фүжиширо" сургууль байсан юм. Сургуулийн зэргэлдээ намуухан урсгалтай өргөн гол үзэгдэв. Кокай голыг чимсэн өнгө өнгө алагласан цэцэгсийг тарьж ургуулсан гэх. Морь унахаас гадна завин сургалт, бартаат замын дугуйн аялал бий. Тэтгэврийн бололтой хөгшид цай ууж хэсэг суучихаад компьютерийн сургалт гээд нэг өрөөнд ороод явчихав. Хүн амын дөрөвний нэг нь тэтгэврийн насны хөгшид гэсэн судалгаа бий. Токио хотын "Кацүшика" pony school-ийнхэн ярихдаа "Хүүхдүүд зөвхөн тоглоод өнгөрөх төдий биш. Мориндоо хоол тэжээл өгөх, зүчээг цэвэрлэхээс эхлээд бүхнийг өөрсдөө биеэ дааж хийдэг. Байгаль эх дэлхий, амьтантай харьцсанаар итгэлтэй, зоригтой, сайн хүн болоход нь нөлөөлдөг" гэсэн. Үнэхээр хүүхдүүдийн нэг баг болон тэмцээн уралдаан зохион явуулан гүйж харайж байгааг харахад бие даах чадвар харьцангуй өндөр юм шиг санагдсан. Морио уначихаад мориныхоо хөлийг өргөж байгаад л савандаж сойздож угааж гарна гээч. Тахир дутуу болон хөгжлийн бэрхшээлтэй хүүхдүүд бас олноор ирдэг. Хүүхэд л болсон хойно ялгаагүй. Эгнэн зогсох хүүхдийн дунд буруу тийш харсан нэг жаалхүү харагдав. Тэр бол хөгжлийн бэрхшээлтэй хүүхэд. Эх нь хөтлөн ирсэн тэр хүү тун удалгүй морин дээр мордчихсон бусдаасаа дутахгүйг хичээх нь өрөвдмөөр, өхөөрдөм. Дунд сургуулийн хүүхдүүд юу сонирхдогийг лавлахад компьютер тоглоом, эрэгтэй хүүхдүүд нь хөлбөмбөг, сагс. Харин сумод дурлах нь бараг үгүй гэх нь тэр. Сумо болохын тулд бүдүүрэхгүй бол болохгүй гэсэн ойлголтоос илүү дунд сургуулиа төгсөөд сумогийн хичээлд орох ёстой болдог. Гэтэл Японд 100 хувь шахуу бүгд ахлах сургуулиа төгсдөг журамтай. Их сургууль ч төгсөөгүй хүн ховор. Сумо нь үзэх талаасаа сонирхож болох ч яг сумо болох гэж дурладаг нь ховор хандлагатай юм билээ. Сумо нь шашны урсгалаар орж ирсэн спорт. Шиндо шашны урсгалд мөргөл үйлдэхийнхээ өмнө барилдаж бурхандаа харуулдаг зан үйл байдаг аж. Дайнаас өмнө энэ урсгал нь Японы гол шашин байсан учраас тухайн улсын үндсэн спорт гэж үздэг. Одоо хэвээрээ ч энэ спортыг голдуу настай хүмүүс сонирхох нь илүү. Өөрөөр хэлбэл, Японд хэдийнэ үеэ өнгөрөөж хуучирчээ. Лав хүүхэд залуус нь сумо болох сон гэдэггүй. Бүр сонирхож үздэг ч үгүй гэнэ лээ. Яваандаа удахгүй энэ спорт бүр байхгүй ч болно гэж ярих нэгэнтэй таарсан. Японд зургаан настайдаа сургуульд орох хуультай. Хэрэв орохгүй бол эцэг эхэд нь хариуцлага тооцдог. 6-12 насныхан бага сургуулийнхан. "Нишшин" хотын "Кагуямо" бага сургуультай танилцахад бүр нэг, хоёрдугаар ангиас нь хүүхдийг ямар мэргэжил, хүсэл мөрөөдөлтэй болохыг нь асуун түүнд таарч тохирох зан суртахууныг хэлж сургадаг гэж ярьж байв. Хоол хийх өрөө, мод зүсдэг машин дээр ажиллах гээд практик талаасаа бага насны ч гэлтгүй хичээл ордог юм билээ. Хүүхдүүдээс хамгийн гоё зүйл юу вэ гэж асуухад хоолны үе, -хичээл дууссаны дараа хөл бөмбөг тоглох, зураг зурах гэх мэтээр хариулж байсан. Бага сургуульд хүүхэд зодох явдал огт байж болохгүй гэдгийг хэлнэ билээ. Хичээлийг хүүхэд ойлгохгүй байсан ч ойлгохоор заах ёстой гэж захирал Маций Харуми өгүүлсэн. Хичээлээс хоцрох болон сэтгэл санаа тавгүй байгаа бол тусад нь сургууль байдаг. Зарим тохиолдолд гэрт байгаа хүүхдүүдэд багш долоо хоногт нэг удаа очиж хичээл заадаг гэж ярив. Хичээлийн бус албан сургалтын Рony school-ийн ажилчид ажлын байранд тамхи татахыг эрс хориглодог. Яагаад гэвэл хүүхдүүдэд үлгэр жишээ болох хүмүүс гэж өөрсдийгөө дүгнэдэг. Эндхийн ажилчид цаг үргэлж ямар нэгэн юм оролдож суудаг. Хамгийн сонирхолтой нь энд хэнээр ч хэлүүлэлтгүй өөртөө ажил олгодог. Мөнгийг чухал гэж үздэг хүмүүсийн хувьд биднийг юу хийгээд ингээд гүйгээд байдаг юм бол доо гэж гайхах биз гэж ярьснаас үзэхэд цалин гэж бусдын жишгээс хавьгүй доогуур бололтой. Бид Японы нийгэмд, хүүхдийн төлөө зайлшгүй хийх хэрэгтэй гэж үзсэн болохоороо энэ ажлыг хийж байна. Улсаас үүнийг хийх ёстой байх л даа. Гэхдээ улс хийж чадаагүй бол хэн нэгэн заавал хийх ёстой. Хүүхдүүдийг сэргэлэн цовоо инээд хөөр цалгин байхыг нийгэм хүсч байна. Тийм учраас бид Рony school-ийг ажиллуулдаг хэмээн сэтгэл хангалуун байдгаа илэрхийлсэн. Хүүхдийн төлөө байгууллага нь жинхэнэ утгаараа ажиллаж чаддаг жишгийг энд харсан. Саяхан л ярилцаж суусан "Фүжиширо" сургуулийн хариуцсан захирал эр газар бөгтийн суучихсан хичээнгүй гэгч нь шал угааж харагдав. Компьютер дээр завгүй ажиллаж суусан эмэгтэй төдхөн хайч зүү болон мориндоо тохом урлаж гарах нь тэр. Хүүхдүүд ирж бужигнаагүй л бол энд нам гүм. Хэдийнэ арваннэгдүгээр сар гарсан ч хачин сайхан зуны амьсгал. Бороо ганц нэгхэн дусалж байгааг тагтан дээр амсхийх зуур мэдрэв. Японы Торидо амар тайван хот ажээ. Метронд ажилдаа ирж буцаж яваа олныг эс тооцвол бусад цагт гудамжинд харагдаад байх хүн бараг алга даа. Шал угаах, үйл мэтгэж суугаа бүсгүй, орчуулга хийж яваа Майка. Тэд хэдийнэ ажлынхаа байранд багагүй ажилтай сууна. Хэнд ч түвэг болохгүй, анзаарагдахгүй ажлаа хийж сурсан нь эндхийн зан хэвшил. Шонгийн утасны хүржигнэн дуугарахыг эс тооцвол чимээ ч үгүй байсан нам гүм дунд ганц хүний бараа харагдав. Энэ бол нохойгоо салхилуулж яваа настайдуу эмэгтэй. "Хармони төв" хөгжингүй Японы нийгэмд сонин содон фигурыг авчирч байгаа гэдгээрээ өвөрмөц байж ч болох. Хүүхдийн нүдэнд инээд баяр хөөр цалгиж байгааг харах хичнээн сайхан байдаг гэж ирээд л үнэн сэтгэлээсээ ярих нэгэн бий. Магадгүй хөгжингүй нийгэмд хүүхдийн баяр баясал ч дутдаг юм бил үү. Монголчууд бидний хувьд "Хармони центр"-ийг мэддэг болоод арав гаруй жил болжээ. Өргөн уудам цэлгэр тал нутагт маань япон хүүхдүүд морь унах хүслээ биелүүлсэн гэхээсээ илүүтэй боловсролын салбарт маань багагүй хувь нэмэр болсон. 1990 оны үед Монголд ирэхэд сургууль завсардалт маш их нь анзаарагджээ. Ингээд Төв аймгийн сумдад арван жилийн турш мориор хичээл зааж хүүхэд багачуудын албан бус сургалт зохион явуулсан билээ. Өдгөө 73 насыг зооглож яваа хошин шогийн мэдрэмж өндөр Ооно Шигэо гуай "Хармони центр"-ийн ерөнхийлөгч. Тэрбээр "Монголд очиход үндэсний их түүхт соёл аажим аажмаар алдагдаж байгаа мэт санагдсан. Боловсролыг дээшлүүлэх нь чухал гэж үзсэн учраас хөдөө нутгаар явж бичиг үсэг зааж байсан. Тэр үед хүүхдүүдэд гэсэн боловч эцэг эхчүүд нь бидний хичээлд суучихдаг байсан -сан" гэж хууч хөөрнө билээ. Түүний гэргий Кейко бужигнасан хүүхдүүдийн дунд хөлсөө гартал хоол унд хийж бүхий л ажилд нь тусалж харагдана. Ооно өвөөгийн хүүхэд шиг дүрсгүй явдлын жишээг дурдахад "Хажуу айлын эмээ тарьсан ногоогоо хураах болжээ. Тэр өдөр нь өглөө эртлэн босч хураах гэж байгаа чинжүү дунд нь өөр төрлийн хэдэн ногоог скочоор тогтоогоод орхиж. Өнөө хөгшин ч сагсаа тэвэрчихсэн ногоогоо хурааж явснаа шал өөр төрлийн ногоо дунд нь ургачихсан байхыг үзээд мэл гайхаж. Яг энэ мөчийг Ооноо өвөө гэрийнхээ цонхоор дурандаж элгээ хөштөл инээж байсан" гэдэг. Ийм л хүүхэд шиг гэнэн дүрсгүй, энэ байгууллагын төлөө насаараа хөдөлмөрлөсөн сайхан сэтгэлт өвөөгийн ач тусаар өнөөдөр Монголын олон оюутан залуу япон хэл сурч, тийш сурахаар хүний газар одож байна даа. Япон хэлний сургалтаараа үнэлэгдэж буй Монголын "Соёл Эрдэм" дээд сургуулийн үндэслэгч бол "Хармони центр"-ийн ерөнхийлөгч Ооно Шигэо юм. Японд сурч ажиллаж эх орноо ээж ааваа санаж, ажлын хүндэд шантрахдаа асгартал уйлж яваа залуусынхаа амьдрал ахуйг дараачийн сурвалжлагадаа өгүүлье. 
Б.Долзодмаа
