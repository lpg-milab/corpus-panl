№74 (16664)     
1987 оны гуравдугаар сарын 27,
ШИНЖЛЭХ УХААНД ТУЛГУУРЛАЯ

МАХН-ын XIX их хурлаас тус улсын шинжлэх ухаан, үйлдвэрлэлийн холбоог бэхжүүлэх, үр ашгийг дээшлүүлэх арга замыг тодорхойлохдоо << Улс орны амьдралын тэргүүн ээлжинд дэвшигдэн тавигдаж байгаа асуудлыг судалж шийдвэрлэхэд эрдэм шинжилгээний байгууллага, эрдэмтдийн хүчийг оновчтой төвлөрүүлнэ. . . >> гэж заасныг хэрэгжүүлэхэд шаардлагатай потенциал яам, тусгай газар, эрдэм шинжилгээний байгууллагуудад нэгэнт бий болж эрдэм шинжилгээний боловсон хүчний бүхэл бүтэн том хамтлагууд ажиллаж байна. Тухайлаад хөдөө аж ахуйн эрдэм шинжилгээний байгууллагуудыг авч үзэхэд малын үржүүлэг, маллагаа, тэжээллэгийн технологи, хөрс хамгаалах систем, таримал ургамал тариалах агротехник, хадлан, бэлчээр сайжруулах, тэжээл үйлдвэрлэх технологи боловсруулж, малын шинэ үүлдэр, Үүлдрийн хэсэг, ургамлын шинэ сорт, мал эмнэлгийн эм, бэлдмэл бий болгож үйлдвэрлэлд нэвтрүүлэн зардлынхаа дөч шахам хувийг орлогоороо нөхдөг болоод байна. 

Хэдий тийм боловч мал хорогдох, хээл хаях, сувайрахыг багасгах, адуу, тэмээ өсгөх, гахай, шувуу, туулай үржүүлэх, байгаль цаг уур, эдийн засгийн бүсийн онцлогт тохируулан мал аж ахуй, газар тариаланг эрхлэн хөтлөх систем боловсруулах, мах, сүүний үйлдвэрлэлийг нэмэгдүүлэх, нэг малаас авах ашиг шимийг дээшлүүлэх, малын физиологийн шаардлагыг хангахуйц тэжээл бэлтгэх ажилд эрдэмтдийн хүчийг чиглүүлж, далайцтай ажил зохиох шаардлагатай байна. 

Сүүлийн жилүүдэд барьж байгуулсан сүүний механикжсан гуч гаруй ферм, мал бордох хорь гаруй Талбай төслийн хүч чадалдаа хүрэхгүй байгаачлан арван долоон сангийн аж ахуй, долоон тэжээлийн аж ахуй, хөдөө аж ахуйн найман нэгдэл, нэгдэл дундын найман хоршоолол алдагдалтай ажиллаж байна. Үүнд дүн шинжилгээ хийлгэх, шинжлэх ухаан техникийн бэлэн ололтыг туршин нэвтрүүлж аж ахуйнуудыг хөл дээр нь зогсооход эрдэмтэд хүч мэдлэгээ төвлөрүүлэх юм бол ихээхэн ач тустай ажил болох ёстой. 

Өнөөдөр улс ардын аж ахуйн аль ч салбарт шинжлэх ухаан, техникийн ололтыг ашиглахгүйгээр зөвхөн хүний хичээнгүй зүтгэл, идэвх санаачилгад тулгуурлан нийтийн үйлдвэрлэлийг нэмэгдүүлэх, хөдөлмөрчдийн өсөн нэмэгдэж байгаа хэрэгцээг дүүрэн хангана гэвэл хуучирсан өрөөсгөл ойлголт болно гэдгийг яам, улсын хороо, үйлдвэр, аж ахуйн газрын удирдлага, ерөнхий мэргэжилтнүүд ойлгохгүй байх үндэсгүй учраас ажил хэрэг дээр өөрчлөлт гаргах нь л үлдээд байна. 

Тухайн чиглэл, мэргэжлээр олон жил сургаж бэлтгэсэн мэргэжилтэн, эрдэмтэд байсаар атал тэдний дүгнэлт судалгаа шинжилгээнд тулгуурлахын оронд асуудлыг өөрийн дураар, үзэмжээр өнгөц шийдэх зуршил ажил, үйлдвэрлэлд асар их хохирол учруулж байна. Шинжлэх ухааны үндэслэлгүй, дур зоргоор бүхнийг мэдэгчийн хуучин арга барилаар хандаж өнгөн талаас нь баримжаалан хараад хөрсний бүтэц, үржил шим, ус, дулааны горимыг нь нарийн судалж боловсруулан техник - эдийн засгийн үндэслэл хийлгүйгээр тэжээлийн ургамал тарьж баруун аймгуудыг тэжээлээр хангах ажлыг зохион байгуулах түшиц газар болгохоор шийдэж Завхан аймаг дахь Хомын талд эрдэм шинжилгээний туршлага станцыг 1976 онд байгуулж сая сая төгрөгийн үнэтэй услалтын систем, барилга байшин барьж, усалгааны төхөөрөмжийг олноор тавьж ажиллуулсан ганцхан баримтаас дүгнэлт хийж болно. 

Хомын талд нуур ус, тэгш талбай байвч тэжээлийн нэг ба олон наст ургамал тариалахад үр дүн гарахгүй нь мэдэгдсээр байтал шар буурцаг, наранцэцэг, рапс зэрэг тос, техникийн ургамлын үр бэлтгэж болно гэж хийсвэр дүгнэлт хийгээд олон зуун мянган төгрөгийн хөрөнгө оруулсан боловч тэр аж ахуй жил бүр сая гаруй төгрөгийн алдагдалтай ажиллаж байна. 

Шинжлэх ухааны сүүлийн үеийн аргад, эрдэм шинжилгээний ажлын дүгнэлтэд тулгуурлахгүй баримжаагаар санааны зоргоор ажиллах хандлага газар авч, ашигт малтмалын болон усны хайгуулын өрөмдлөг хийх зэрэг нарийн шаардлагатай ажилд хүртэл халдварласан байна. 1983-1985 онд Говь-Алтай, Баянхонгор, Дорноговь, Дундговьд урьдчилсан ямар ч судалгаа шинжилгээ хийлгүйгээр хориод өрөмдлөг хийж, 70 гаруй мянган төгрөг үргүй зарцуулжээ. 

Шинээр байгуулах, өргөтгөх объектын техник эдийн засгийн үндэслэлд экспертиз хийлгэх ажилд эрдэмтэд, мэргэжилтний хүчийг ашиглаж чадахгүй байгаагаас болж хуучирч үйлдвэрлэлээс хасагдах болсон техник төхөөрөмжийг ч гадаадаас авч, хоцрогдсон технологиор үйлдвэрлэл явуулах, эсвэл таарч тохирохгүй тоног төхөөрөмж валютаар авчирч хангамжийн газруудад удаан жилээр ашиглахгүйгээр хадгалахад хүрдэг дутагдал түгээмэл байна. 

Яам, тусгай газрууд эрдэмтдийн хүчийг ашиглан салбарын хөгжлийн хэтийн төлөвийг тодорхойлдоггүйчлэн эрдэмтэн, мэргэжилтнүүд тухай тухайн салбарын үйлдвэрлэлийн үр ашгийг дээшлүүлэхтэй холбогдсон томоохон асуудлыг судлан боловсруулж нэвтрүүлэхэд хичээл зүтгэл гаргахдаа санаачилгагүй хойрго байна. Нөгөө талаар эрдэмтэд, эрдэм шинжилгээний нарийн мэргэжлийн боловсон хүчин, цаг, хөдөлмөрөө зориулж, их хөрөнгө зарцуулж судалсан эрдэм шинжилгээний ажлын үр дүнг хэрэглэн үйлдвэрлэлийн хөдөлмөрийн бүтээмж, үр ашгийг дээшлүүлэхэд үйлдвэр, аж ахуйн байгууллагуудын олонхи удирдлага тун хангалтгүй анхаарч байна. Мал аж ахуйн эрдэм шинжилгээний хүрээлэнгээс өнгөрсөн таван жилд судалж боловсруулсан ажлын дөч орчим хувь нь үйлдвэрлэлд бүрэн нэвтэрч хэрэгжилгүй өнгөрсөн баримт ч дээрхийн нотолгоо юм. 

Ингэж үйлдвэрлэл, шинжлэх ухааны ололтын хооронд ихээхэн зааг гарсан нь шинжлэх ухаан техникийн ололтод тулгуурлан үйлдвэрлэл, эдийн засгийн нэгэнт бий болсон потенциалыг бүрэн ашиглах, улс ардын аж ахуйн салбарын хэтийн хөгжлийн тулгамдсан асуудлыг зөв сонгож судлан шийдвэрлэхэд саад болж байна. Ноцтой ийм зааг ялгаа, саад бэрхшээлийг арилгаж шинжлэх ухаан үйлдвэрлэлийн холбоог бэхжүүлэхэд ШУТУХ, ШУА, яам, газруудын дэргэдэх эрдэм шинжилгээний байгууллага, эрдэмтэд, эдийн засгийн төв байгууллагууд шийдэмгий арга хэмжээ авах хэрэгтэй байна. 

