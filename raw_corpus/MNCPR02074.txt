Алдсан өдрүүдээ нөхөж амьдарна

Амьдралын өмнө өвдөг сөхрөлгүй тэмцсэн, түүнийхээ үр шимээр сайн сайхан амьдарч яваа жирийн хүмүүсийн тухай бид уншигчдадаа байнга хүргэдэг билээ. Энэ удаагийн манай зочин бол У.Отгонбаяр. Түүний цуцашгүй зүтгэл, өөрийгөө ялах их тэвчээр танд нэгийг бодогдуулах биз ээ.
У.Отгонбаяр хотын унаган хүүхэд. Нэгдүгээр 10 жилийг төгсөөд шалтгалт өгч Москвагийн Эдийн засаг, статистикийн хуваарь аваад баярлан гүйж явсан хүү өнөөдөр ажилдаа хүндтэй, амьдрал нь тогтсон өнөр өтгөн гэр бүлийн тэргүүн болжээ. Гэхдээ ийм өндөрлөгт хүрч, өөртөө сэтгэл хангалуун амьдрахад түүний туулсан зам тийм ч шулуун дардан байсангүй ээ. Оюутан нас 1981 онд Эрхүүгийн хэлний бэлтгэлд явж нэг жил сураад Москва руу сургуульдаа очиход оюутны дотуур байранд хоёр орос залуутай оржээ. Тухайн үед нөгөө хоёрын нэг нь ажиллаж байгаад оюутан болж ирсэн бол нөгөө нь цэргийн алба хаасан ах нар байлаа. Танилцах үдэшлэгээс эхлээд нөгөө хоёр маань монгол залууд "хичээл зааж эхэлсэн" гэж Отгонбаяр жоготой инээмсэглэн ярьж сууна. Ялангуяа Ростовоос ирсэн Володя их "мэдлэгтэй". "20-иос доош градустайг ингэж ууна. Архи вино хоёрыг ч өөр өөрөөр ууна" гээд л ярьж эхэлнэ. Мэдээж, амьдрал дээр үзүүлнэ. Энэ мэт оюутны хоёр жил өнгөрөхөд Отгонбаяр сахилга батгүй байна гэсэн зэмлэлээр арагш дуудагджээ. Тухайн үед оюутныг явуулсан яам нь татаж авдаг байсан гэсэн. Худалдаа бэлтгэлийн яамны харьяа Барилга засварын конторт хоёр жил ажиллаж байгаад дахин сургуульдаа явжээ. "Хэдийгээр хоёр жил сургуулиа завсардсан ч тэндээс би их юм сурсаан. Хожим гэртээ засвар хийхэд хүн гуйхааргүй болсон шүү" гэж байна. Түүнийг 1990 онд сургуулиа төгсөөд ирэхэд эх оронд нь ардчилал өрнөж, ид бужигнаж байсан үе таарлаа. Ганзагын наймааны алтан Үе Отгонбаяр сургуулиа төгсч ирээд мэргэжлээрээ ажилласангүй. Хүмүүс ажлаасаа гарч, ид ганзагын наймаанд явж байсан болохоор тэдэнтэй ижилслээ. Гахай үүрч, ганзагын наймаа хийж байсан олон хүн өдгөө манай нэртэй бизнесмэн болчихсон яваа шүү дээ. Тэр үед ховор бараа болох гурил, будаа ачаад хөдөөгүүр явжээ. Гурил будаагаараа малын түүхий эд солино. Арьс шир, ноос ноолуур, бугын ясан эвэр гээд юу эсийг авахав. Мах ч авах үе гарна. Юм юм бужигнаад хэцүү үе байсан болохоор наймаа хийх ч амаргүй байв. Ёстой л унаж босон хэдэн жил зүтгэлээ. Сүртэй хожиж баяжсангүй, юу ч үгүй шатаж хоосорсонгүй, баланс барина гээч болжээ. Ингээд наймааг орхихоор шийдлээ. ОЁдолЧин болов Тэгээд оёдлын чиглэлээр хувиараа эрхлэх аж ахуйтай байсан ахыгаа дагахаар боллоо. Савхиар куртка, дээл оёж сурав. Савхины өөдөс зүйж байгаад савхин хүрэм урлана. Харин энэ ажил нь овоо урагштай байжээ. Захиалга их ирнэ. Өдөрт хоёр ч дээл оёчихдог болов. Завсраар нь жинсэн өмд оёно. Орлого ч дажгүй. Хоёр эмэгтэй дүү нь төгөлдөр хуурч. Тийм болохоор ах дүү хоёр тэдэндээ төгөлдөр хуур авч бэлэглэсэн гэж байгаа. Амьдрал ч боломжийн боллоо. Гэхдээ нэг л зүйл болсонгүй. Бүр хэр хэмжээнээсээ хэтэрч байгааг Отгонбаяр ойлгож байлаа. Тэр бол оюутны андууд нь хөтөлж оруулсан бор дарс. Сархад савнаасаа бусдыг дийлнэ гэдгээр архи уусан өдрүүд уугаагүйгээсээ олон болсоор. Орлогынх нь лав 40 хувь нь архинд зориулагдана. Хичнээн хичээвч сайндаа сар уухгүй явна. Дараа нь өөрийн эрхгүй сэтгэл нь хөнгөрөөд, нэг зүйл дутагдаад, үгүйлээд байгаагаа анзаарна. Тэгээд л гарч өгнө. Долоо, 14 хоногоор ууна. Гэрийнхнээ унтаж байхад нь ганцаараа шил архи уучихаад унтаад өгнө. Ийм л амьдрал үргэлжилсээр... ӨӨрийгӨӨ Ялахын тулд зургаан сар хичээсэн Нэг удаагийн ээлжит шоуны дараа тэрээр хоёр өдөр гэрээсээ гарсангүй. Олон юм бодогдож байна гэнэ. Өнгөрсөн жилүүдээ, хэрэв энэ чигээрээ яваад байвал цаашид яах... гээд л... Ингээд л шийдвэр гаргалаа. Энэ архийг уухаа больё гэж. Мэргэжлийн эмчид очиж зөвлөгөө авлаа. Аав ээж, ханьдаа хэллээ. Бүр тэдний өмнө андгай тангараг өргөж. Мэдээж, гэрийнхэн нь маш их дэмжиж байсан ч баахан итгэлгүй харагдсан гэсэн. Маргаашаас нь эхлээд Отгонбаяр эмнэлэг явж, цуснаас архи хөөх эмчилгээ хийлгэжээ. Бие махбодь, сэтгэл санаагаа бэлтгэх гэж их хичээсэн гэсэн. Бүр гэрийнхээ тавилгын байрлалыг хүртэл өөрчилжээ. Тэр юмаа оёсоор байлаа. Аль болохоор өөрийгөө өөр зүйлд чиглүүлэх гэж оролдож эхэлсэн гэсэн үг. "Би архинд донтох өвчтэй болсон байсан юм билээ. Нэг сар өнгөрөхөд бие махбод маань архиа нэхэж эхэлсэн. Дон бол хүний бага тархинд голомт үүсгэчихээд тэрийгээ сануулаад байдаг. Бүр байж суухын аргагүй, уумаар хүсэл төрнө. Үүнийгээ дарахын тулд стаканд давстай ус, даршилсан өргөст хэмхний шүүс, кальц хлорид хүртэл хийж уудаг байлаа. Яг зургаан сар өөрийгөө барьсан. Би энэ өвчнийг үнэхээр барьж чадсан шүү. Надад хамгийн их тус дэмжлэг болсон хүн бол хань минь" гэж тэр бахархан ярьж байна лээ. Үнэндээ гэрийнхэн нь эхэндээ итгээгүй гэнэ лээ. Архи уухаа болиод гурван жил болсны дараагаас л аав, ээж нь үнэнээсээ итгэсэн гэсэн. Тэр хэлсэндээ хүрчээ. "Миний хүүгийн амьдралдаа хийсэн гавьяа бол архинаас гарсан явдал" гэж огт архи амсдаггүй эцэг нь хүүгээ урмын үгээр шагнажээ. Харин одоо архи ууж байгаа залуус түүнд харамсалтай харагддаг. "Архи амьдралын дайсан шүү. Оюутны холбооноос архины эсрэг аян зарласан байна лээ. Бас дүүргийн Засаг дарга нар нэг өдрийг сонгон архигүй өдөр болгож байгааг их дэмждэг" гэж Отгонбаяр ярьж байсан. Алдсан ӨдрҮҮдээ нӨхӨж амьдарна "Тэр өдрүүдийг бодож байхад ямар ч их цаг хугацааг дэмий өнгөрүүлэв дээ гэж бодогддог. Ах нь алдсан өдрүүдээ нөхөж байгаа" гэж Отгонбаяр ярьж байсан. Архи уухаа болиод хэсэг хугацаанд хувиараа ажиллаж, 1990-ээд оны сүүлчээр Үндэсний статистикийн газар ажилд оржээ. Программ хангамжийн газар операторын ажилтай. Тэнд л анх компьютер гэдэг зүйлийн барааг харжээ. Үүнийг нь гар, үүнийг нь дэлгэц гэдэг юм гээд заалгаж байв. Хамт ажилладаг залуус тэр компьютер гээчийг нь ямар ч сайн мэддэг юм. Тэндээс шинэхэн ажилтан маань компьютер мэдэхгүй хүн хол явахгүй юм байна гэдгийг мэдэрчээ. Ажлынхаа зав зайгаар оролдсоор байгаад овоо болоод авав. Заримдаа программ энэ тэрийг нь устгачихаад хамт ажилладаг залуусаараа засуулах үе ч гарна. Жилийн дараа гэхэд хэнээс ч дутахгүй компьютерийн мэдлэгтэй нэгэн болсон байв. Байгууллагаас гаргадаг төрөл бүрийн гарын авлага, сар тутам гаргадаг статистикийн мэдээ, судалгааны товхимол гээд 70 гаруй номын эхийг бэлтгэсэн нь түүний уйгагүй зүтгэлийн үр дүн байлаа. 2003 оноос У.Отгонбаяр Гаалий ерөнхий газрын статистикийн хэлтэст ажиллаж эхэлжээ. Сурсан юм хаа ч хэрэг болдог хойно доо, шинэ ажилдаа ороод гадаад худалдааны гаалийн статистик мэдээнээс эхлээд гаальчдын гаргасан бүтээлүүд гээд нийт 160 шахам номын эх бэлдэж амжжээ. Тэгээд зогсохгүй гаальчдад зориулсан компьютерийн сурах бичиг гаргасан гэсэн. Энэ онд л гэхэд А.Солонготой хамтран "Компьютерийн программыг хэрхэн бие даан эзэмших вэ" цуврал долоон ном гаргаад байгаа нь эрэлт ихтэй номын жагсаалтыг тэргүүлсээр байгаа. Энгийн ойлгомжтой болгохын тулд өөрөө хэрхэн компьютер сурч байсан үеэ эргэн санаж, зураг тайлбар, асуулт хариулт хэлбэрээр хийжээ. 
Д.Оюунтуяа
