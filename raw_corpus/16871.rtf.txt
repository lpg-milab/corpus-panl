№281  (16871)    
1987 оны арван нэгдүгээр сарын 24
ХУДАЛДААЛАХ СОЁЛ

<< Үйлчилгээний байгууллагын ажлыг зөвхөн үйлчлүүлэгчдийн эрэлт хэрэгцээг хангасан захиалгын тоогоор нь биш, харин үйлчилгээний чанар, соёлч шуурхай байдлаар нь үнэлж дүгнэж байвал зохино >> гэж МАХН-ын Төв Хорооны III бүгд хурал ( 1987 он ) онцлон заасан байна. Өөрөөр хэлбэл худалдааны ажилд шинжлэх ухаан техникийн ололт, худалдааны дэвшилт аргыг өргөнөөр нэвтрүүлж, худалдаалах соёлыг сайжруулахыг ихээхэн анхаарах нь одоо үед нэн чухал тулгамдсан асуудлын нэг болж байна. 

Өөртөө үйлчлэх, барааг загвараар сонгуулж худалдах, урьдчилсан захиалгаар үйлчлэх зэрэг дэвшилт арга нэвтрүүлснээр ажиллагчдын хөдөлмөрийг хөнгөвчлөх, гүйлгээний зардлыг багасгах төдийгүй хөдөлмөрчдөд хэрэгцээт бараагаа чөлөөтэй сонгож, богино хугацаанд худалдан авах тохиромжтой нөхцөлийг бүрдүүлж хэрэглээг соёлжуулах, социалист аж төрөх ёсыг хэвшүүлэхэд нөлөө үзүүлэх болно. Одоо Худалдаа, бэлтгэлийн Яамны системийн жижиглэн худалдаалах бараа гүйлгээний 42, 3 хувийг дэвшилт аргаар гүйцэтгэж байна. Сүүлийн жилүүдэд бүх аймгийн төвийн худалдааны цэг, салбарыг өргөтгөн засварлаж, оновчтой зохион байгуулснаар тэдгээрийн бараа гүйлгээний 60 гаруй хувийг дэвшилт аргаар хийх боломж бүрдүүлжээ. Төв аймгийн Эрдэнэ, Баянхонгорын Өлзийт, Ховдын Манхан зэрэг олон суманд хүнсний бараа, бэлэн хувцас, гутал, гэр ахуйн барааны төрөлжсөн тасгууд бий болж, өөртөө үйлчлэх хэлбэр нэвтрүүлсэн байна. 

Худалдаа, үйлчилгээний шинэ шинэ барилга байгууламжууд ашиглалтад орж, орчин үеийн тоног төхөөрөмж өргөн нэвтэрч, жилээс жилд материаллаг бааз, нөөц бололцоо өргөжиж, хот, суурины худалдааны байгууллагын ажилд дэвшилт арга хэвшүүлэх нөхцөл дээшилж байгааг бүрэн дүүрэн ашиглах талаар өөрчлөлт гаргах хэрэгтэй болж байна. Барааг жижиглэн савлаж бэлтгэх нь өөртөө үйлчлэх аргын давуу талыг хангах нэг гол нөхцөл учраас ялангуяа хүнсний барааг жижиглэн савлах ажлыг үйлдвэр, бөөний худалдааны агуулахад төвлөрүүлж, тэдгээрийг тээвэрлэх, ачиж буулгах, худалдаалахад чингэлэг төхөөрөмж, мөрөвч өлгүүр, өргөх, зөөвөрлөх механизмыг нэвтрүүлэх, гар хөдөлмөрийг механикжуулж, барааны хөдөлгөөнийг үйлдвэрлэлийн аргаар. гүйцэтгэх ажлыг түгээмэл болгон өргөжүүлэх санаачилга дутаж байна. 

Өргөн хэрэглээний барааг авдар, хайрцаг, шуудайд даац, хэмжээ хэтрүүлэн хийж, автомашины ердийн түвшинд ил задгай тээвэрлэж, олон дахин ачиж, буулгаж агуулах, дэлгүүр дамжуулан зөөвөрлөдөг хоцрогдсон аргыг Улаанбаатар, Дархан, Эрдэнэт хот, аймгийн төвийн худалдааны үйл ажиллагаанаас л эхлэн халж өөрчлөхийн тулд бэлэн байгаа ололт, туршлагыг сайтар ашиглах ёстой. Зарим төрлийн нарийн боов, чихрийг үйлдвэрт жижиглэн савлаж тусгай чингэлгээр тээвэрлэж нийслэлийн арав гаруйхан дэлгүүрт энэ оноос нийлүүлж эхэлсэн боловч түүнийг байнгын хэвшил болгож бэхжүүлэх шаардлагатай байна. Талх, чихрийн комбинат, чихэр, боовны үйлдвэр, хүнсний бараа худалдааны нэгдэл, тээврийг удирдах газрын удирдлага элдэв бэрхшээл тоочин, хашин хойрго ажилласны уршгаар дээрх дэвшилт хэлбэр эхэндээ л саад бэрхшээлтэй тулгаран тасалдахад хүрээд байна. Өөриймсөг ажиллагаа, хамтын чармайлт гаргаж томоохон үйлдвэрүүд бүтээгдэхүүнээ жижиглэн савлах дамжлагыг механикжуулж, автоматжуулахын зэрэгцээ дэлгүүрүүд чингэлэг төхөөрөмж хүлээн авахад тохируулан засвар шинэчлэлт хийх, тээврийн хэрэгслийг зориулалтаар нь тоноглож, ачиж буулгах, зөөвөрлөх хэрэгслийн хүрэлцээ хангамжийг иж бүрэн нэмэгдүүлэх ёстой. Үүний тулд салбар дундын программ боловсруулан Улаанбаатар, Дархан, Эрдэнэт хот, аймгуудын төвд дэс дараатай хэрэгжүүлэх, тэрчлэн аймаг, хотын удирдах байгууллагууд ч хөндлөнгөөс ажиглагч, идэвхгүй шүүмжлэгчийн байрнаас хандах бус харин дэвсгэр нутгийнхаа үйлдвэр, тээвэр, худалдааны байгууллагын хүчийг нэгтгэн, хөдөлмөрчдийн үйлчилгээний чанарыг үндсээр нь сайжруулбал зохино. 

Барааг урьдчилсан захиалгаар, загвараар худалдаалах аргыг тууштай нэвтрүүлж, зарим зүйлийг худалдан авагчийн гэрт хүргэх, овор ихтэй болон нарийн техникийн барааг угсарч, тохируулж өгөх зэрэг нэмэлт үйлчилгээг өргөтгөж хэвшүүлэхийг амьдрал зүй ёсоор шаардаж байна. Ойр зуурын, өдөр тутмын хэрэгцээт зарим барааг хоногийн аль ч цагт худалдаж авах бололцоо олгодог худалдааны автомат нэвтрүүлэх, юуны түрүүн хийжүүлсэн ус, ундаа борлуулахаас эхэлж түүнийг нийслэл болон томоохон хот, сууринд ийм үйлчилгээг дэлгэрүүлэхэд Худалдаа, бэлтгэлийн Яам дорвитой санаачилга гаргах үүрэгтэй. 

Барааны хадгалалт, хамгаалалтад тавих хяналтыг хялбар шуурхай болгон, барааг сурталчлан худалдаалах идэвхтэй арга хэлбэрийг өргөн дэлгэрүүлэх талаар аймаг, хотын худалдааны байгууллага санаачилгатай ажиллавал зохино. Худалдааны дэвшилт аргыг нэвтрүүлэхдээ үйлчилгээний ажилчдын хөдөлмөрийг бригадын хэлбэрээр зохион байгуулж, худалдан авагчдын урсгал хөдөлгөөний оргил үед үйлчлэгчдийн тоог нэмэгдүүлэх, нэг ажилчны үйлчлэх хүрээг өргөтгөн тэдний хөдөлмөрийг хорших боломжийг бүтээлчээр ашиглан, ах дүү орны туршлагаар шийдэмгий ажиллах шаардлагатай байна. Худалдааны ажилтан, ажилчид << бараа алдана, төлбөрт орно >> гэх зэргээр болгоомжилдог хуучин зуршлаасаа шийдвэртэй ангижирч, хяналттай үйлчилгээний нарийн систем эзэмшиж жижиглэн савласан сүүн бүтээгдэхүүн, мах махан бүтээгдэхүүн, төмс, хүнсний ногоо, бүх төрлийн консерв, дотуур бэлэн хувцас, зарим төрлийн жижиг барааг өөртөө үйлчлэх аргаар худалдаалахад шилжих асуудлыг ажил хэрэг болгох ёстой. 

Худалдагч, үйлчлэгчдийн нарийн түвэгтэй хөдөлмөрийн ур өгөөж, чанарыг сайжруулж худалдаалах соёлыг дээшлүүлэхэд үйлчлүүлэгчдийн боловсон зан харилцаа, дэмжлэг туслалцаа хосолж байж үйлчилгээнд дэвшилт арга шуурхай нэвтрэхэд түлхэц өгөх учир үйлчилгээний дэг журмыг нийтээр сахих, мөн үйлдвэр, бөөний бааз, тээвэр, худалдааны байгууллагын идэвхтэй хамтын ажиллагааг бэхжүүлэх, энэ талаар улс, олон нийтийн байгууллага ч ажил хэрэгч санаа тавих ёстой.

