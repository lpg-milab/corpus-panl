Хүлэмжинд

Эдүгээ дэлхий дулаарч өндөр уулын мөнх цас газар сайгүй татарч байгаа нь баримттай үнэн юм. Туйлын цагаан баавгайн амьдрах орон зай ч хумигдаж эхэлжээ. Учир нь тэндхийн мөсний талбай 1950-иад оноос хойш жил бүр 10-15 хувь хорогдож, том том мөсөн уул эх далайд тасран одсоор байгаа нь туйлын цагаан баавгайн амьдрал сөнөх тавиланд учирсныг дуулгаж байна.
Дэлхийн хойд хагасын сүүлийн 1000 жилийн уур амьсгалын өөрчлөлтийг модны цагирагийн жилийн өсөлтийн мэдээгээр 1990-ээд он өнгөрч буй мянганы хамгийн дулаан үеэр гайхагдан тодорчээ. Тэр дундаа 1998 он хамгийн дулаан жилээр тэмдэглэгджээ. Уур амьсгалын судалгаанаас үзэхэд сүүлийн 64 жилийн дотор манай оронд агаарын дундаж температур 1,8-1,9 цельсээр нэмэгджээ. Энэ нь өвлийн улиралд 3,6 цельс, хавар 1,8 цельс, намар 1,3 цельс, зун 0,5 цельсээр дулаарсан байна. Урьд өмнө цөөн тохиож байсан хамгийн дулаан өвөл 1990 оноос хойш долоон удаа давтагджээ. Монголд тохиосон энэ зуны шатам халуун өдрүүд ч эрхгүй цаанаа нэгийг хэлээд байна. Яг л ногооны "Хүлэмжинд" явж орсон мэт амьсгал даран бөгчимдүүлэх энэ зуны халууныг бодохул аймшигтай. Тэртээ 1827 онд Францын эрдэмтэн Фурье "агаар мандал нарны богино долгионт цацрагийг бараг шингээлгүй шууд нэвтрүүлдэг атлаа дэлхийгээс туяарч байгаа дулааны цацралын нэлээд хэсгийг өөртөө шингээж дэлхий рүү буцаан цацруулж агаар мандлын доод үе давхаргад нэмэлт дулаарал буй болгодог" гэж анхааруулсан. Фурьегийн үг бол чухамдаа хүн төрөлхтний үхэл мөхөл хэзээ вэ гэдгийг анх сануулсан хэрэг байж болох юм. Фурьегийн дараа Шведийн эрдэмтэн Арениус "Малтмал түлш шатаах нь агаар мандал дахь нүүрсхүчлийн хийн агууламжийг нэмэгдүүлж, үүгээрээ дэлхий дээр нэмэлт дулаарал буй болгоно" гэж тод томруун хэлжээ. Тэгвэл агаар мандал дахь хүлэмжийн хийн агууламж 1750-2000 оны хооронд 31 хувиар өсч, дэлхийн байгалийн түүхэнд магад сүүлийн 20 сая жилийн дотор үзэгдээгүй өндөр хэмжээнд хүрсэн нь өнөөдөр илчлэгдээд байгаа юм. Бидний ганцхан Монгол ч биш дэлхийн бөмбөрцөг ерөөс "Хүлэмжинд" байгаа юм шиг л халууцан тийчигнэх болсны нууц нь чухамдаа энэ болой. Өнгөрсөн зуунуудаас эхэлсэн хурдтай үйлдвэрлэлийн үр нөлөө нь эргэн хүн төрөлхтөнд гай зовлон учруулах болсон. Хүний түүхэнд галт тэрэг хар утаа суунаглуулан хөдөлж, том том станцууд нүүрс мэтийг мангас шиг залгилж эхэлсэн, авто машин гээч шидэт техник гарсан зэрэг нь гайхамшиг байсан хэдий ч өнөө үед бол эргээд бүхнийг ангал руу түлхэж эхэлжээ. Дэлхийн энэ их дулаарлын эсрэг авч хэрэгжүүлж байгаа хамтын арга хэмжээ гэвээс ердөө Киотогийн протокол. Хүлэмжийн хийгээ бууруулах амлалтыг авах ёстой энэхүү протоколд цаад жил ОХУ гарын үсэг зурсан бол АНУ өмнөөс нь дунд хуруугаа гозойлгожээ. Өнөө маргаашийн явцуу эрх ашиг, газрын тос, ардчилал нэрийн доорхи колончлол мэт нь чухамдаа амь бөхтэй оршиж аажим ирж буй хүн төрөлхтний мөхлийн үнэ цэнийн чинээнд тултлаа тавигдахгүй байсаар байна. Ядуу буурай, хүлэмжийн хий бараг гаргадаггүй орнуудыг хулхидах, хуурч дөнгөх арга хэрэгслүүд ч өндөр хөгжсөн дээрх орнуудын зүгээс гарах болсон. Тэр нь юу гэвэл Хүлэмжийн хий худалдаалах наймаа маягийн юм. Их хэмжээгээр хүлэмжийн хий гаргадаг мангасууд үргэлж бусдын царайг харж суудаг ядуу орнууддаа манай хийний хагасыг танайх энэ жил гаргаж байгаа шүү гэх маягийн хэлэлцээр хийж явдаг болжээ. Хий гаргасан нэр өөр дээрээ бичүүлснийхээ хариуд хэрэгтэй хэрэггүй юухан салгаад хоцордог ч дэлхийгээс ялгарч байгаа өнөө нийт хүлэмжийн хий нэмэгдэнэ үү гэхээс хасагдахгүй гэдэг нь хэнд ч ойлгомжтой. Үнэндээ хужаа бараа зарахаас ч дор адгийн хуурмаг наймаа юм. Энэ хуурмаг механизмыг CDM буюу цэвэр хөгжлийн механизм гэж нэрлэдэг ажгуу. Дэлхий улам бүр дулаарч, Монгол ч энэ дулааралтад хамгийн эмзэг өртөж байна. Биднийг ч бусдын адил "Хүлэмжинд" орсон мэт л зовлонтой амьдрал угтаж байна. 2007 онд дэлхийн уур амьсгалын дундаж температур 0.6 байснаа 0.94 болсныг мэдэгдсэн нь дулаарлын огцом өсөлт яах аргагүй мөн. Төв Азийн эрс тэс уур амьсгалтай Монгол орны хувьд өнөөдөр +2 хэм хүртэл дулаараад буй. Английн Хэйдлийн төвийн уур амьсгалын судалгааны загварыг ашиглаж хийсэн манай эрдэмтний судалгаагаар зуун жилийн дараа гэхэд байгаль цаг уурын огцом өөрчлөлтийг бид амсах нь гарцаагүй болсон юм даг уу. Дэлхийн шилдэг загвар ашигласан судалгаа учраас итгэхээс өөр аргагүй. Ерөөс уур амьсгалын дундаж +3 градус хүртэл дулаарахад Монгол орны байгаль экологийн өнөөгийн байдал эрс өөрчлөгдөж нийгэм, хүний амьдралын систем ч орвонгоороо эргэнэ. Өөр арга байхгүй. Бэлчээрийн мал аж ахуй зонхилж хөгжсөн Монголын хувьд уур амьсгалын өөрчлөлтөөс үүдэн ирж буй аюул үлэмж их хор хохирол учруулаад зогсохгүй бэлчээрийн уламжлалт мал аж ахуй орших уу, эс орших уу гэсэн асуултад ч хариулт өгөх боломжийг ч тэр цаг үе олгоно гэж горьдсоны хэрэггүй. Экологийн асар том хохирол амсах нь бараг л зуун хувь үнэн зүйл болоод байна. Африкийн орнуудад 11 сая хүн хоол хүнсээр гачигдаж, Сомалид сүүлийн 10 жил болоогүй их ган болж, Австралийн баруун эргээр ган 30 орчим жил үргэлжилж, Европод үерлэж, Номхон далайд "Тайфун" хар салхи босч дэлхий ертөнцөд урьд өмнө тохиож байгаагүй байгаль авхайн хэрэг түвэг дэгдсээр байна. Хүлэмжинд нэгэнт орчихсон дэлхий дээр хөлсөө дуслуулж, эргэлт буцалтгүй байгалийн гэнэтийн аюулаас айж бэмбэгнэн зогсох цаг ийн айлчилжээ. 
Л.Моломжамц 
