Зул өргөхийн учир юу вэ?

Зулын 25-ны өдрийг тохиолдуулан ямар зан үйл үйлддэг талаар Гарма Гаржид Үржин Пэрэнлэйлин хийдийн тэргүүн Д.Тайвансайханаас тодрууллаа.
-Яагаад зул барьдаг юм бэ? -Зулыг ад донгийн хорлолыг устгаж шатаахын тулд өргөнө. Нас барсан хүний сүнс долоон долоон 49 барсэрэд, жирсэрэд төрлийг аваад өнгө, дүрс, үнэрээр хооллон эргэлдэж байдаг. Энэ үед сүнсийг янз бүрийн ад донгууд дагадаг. Тиймээс хооллон сүнсийг муу заяанд төрүүлэхгүйгээр түүнийг дагалдан яваа ад донгуудыг устгах гол хүч нь зулын шар тос болон малын бөөрний тосонд байдаг гэж үздэг. Байгаль, амьтны гаралтай энэ тоснууд жинхэнэ буяны өргөл болдог учиртай аж. Ад дон гэдэг нь хар цагаан хэл амыг тээгч нүдэнд үл үзэгдэгч муу ёрын амьтан байдаг гэж буддын шашинд үздэг. Зул бадамлаж байхад чад пад гэсэн дуу чимээ гардаг. Энэ нь устай тосноос боллоо гэж хүмүүс боддог. Гэвч усгүй тосонд ч ийм чимээ гардаг. Энэ зулын гэрэлд ад донг устаж, шинэ төрөлд орж байна гэсэн үг. Энэ нь бие, сэтгэл, хэлээр өргөсөн өргөл, мөргөлийн ач тус юм. Нүгэл буян аль нь ч хүний сэтгэлээс л урган гардаг. Тэгэхээр бусдын төлөө гэсэн зөв сэтгэл, бие, хэлээр үйлдсэн буян нь ийнхүү илэрч байна. Тиймээс өнгөрснийхөө хойноос асаасан зул нь сүнсний хойт төрлөө олох замыг гэрэлтүүлэх буяны гэрэл юм. Өргөж буй зулын цөгц нь хүний бие, зулын гол нь хэл, тос нь сэтгэлийг бэлгэддэг. -Зулыг өөх болон ургамлын тосоор өргөж болох уу? -Аль аль нь болохгүй. Өөхөн тосоор дэн л хийж болно. Энэ тосоор зул өргөлөө ч ад донгуудыг дарж чадахгүй гэж үздэг. Дээрх тосоор зул өргөхөд ад донгуудыг улам дэврээж, төрлөө олох гэж буй сүнсэнд садаа болно гэж цээрлэдэг. Тийм учраас шар тосоор л зул өргөх нь зохистой. -Заавал нас барагсдын хойноос л зул өргөх ёстой юу. Зул өргөх тусгай өдрүүд гэж байдаг уу? -Зул нь орчныг ариусгадаг учиртай. Тийм болохоор ямар ч үед зул өргөж болно. Хүмүүс шүтлэггүй байдал, зул өргөх ач холбогдлыг мэдэхгүйн улмаас зул бага өргөдөг. Байнга өргөж чадахгүй бол сар бүрийн шинийн найман, 10, 15,25, 29,30-нд өргөж байх хэрэгтэй. Учир нь энэ үед Гомбо, Намсрай, Лхам, Жамсран зэрэг сахиусууд залардаг гэж үздэг. -Орон сууцанд амьдардаг хүмүүст зул өргөхөд бэрхшээл гардаг. Байшингийн хана, тааз тортог болох зэрэг. Үүнд авах арга хэмжээ бий юу? -Шар тосноос заавал тортог гардаг. Манай монголчууд эрт дээр үед энэ хялбархнаар шийдвэрлэж ирсэн байдаг. Тухайлбал, төмөр халхавч, маанийн үсэгтэй хүрд байрлуулж тэр нь зулын дөлөөр эргэж, тортгийг сааруулдаг. Ер нь монголчууд бид шашны энэ мэт зан үйл, өв соёлд тулгуурласан ахуйн өндөр соёлтой ард түмэн шүү дээ. 
Д.ХОРОЛ 


