Илчлэг өндөр, илч ихтэй бол утаа бохирдол нь багасна

Нүүрс түлж байгаа эсэхийг хянан шалгах ажил нийслэлд эхэлсэн гэх юм. Үүнийг эсэргүүцэх дэмжих аль нэг талыг нь барилгүй нүүрсний чанартай холбож саналаа хэлье.
Улаанбаатарыг утаанаас ангижруулах нэг боломжийн талаар өгүүлэх гэсэн юм. Ингэхийн тулд олон жилийн өмнөх нэг тохиолдлын тухай ярья.1977 оны өвөл маш хүйтэн болсон. Улаанбаатарын уурын зуухнууд нүүрсээр тасарч, байдал хүндэрсэн. Тэр үед би Биокомбинатын уурын зууханд ажиллаж байсан. Манай үйлдвэр гал алдахгүйн тулд 400 гаруй километрийн холоос нүүрсээ татаж байв. Өвөрхангайн Баянтээгийн уурхайгаас тээвэрлэж байсан юм. Нэг өдөр гадуур явж байгаад уурын зуухныхаа янданг хартал утаагүй байв. За баларч зуух зогсчихож гэж сандраад орлоо. Ямар нэг өөрчлөлт болсон шинжгүй байх юм. Зуухны машинч маань "Даралт 10 ата байгаа, бүх юм хэвийн" гэж байна. Машинчаа дагуулан гарч дахин харлаа. Яндангаас үл мэдэг юм гарч зэрэглээтэн харагдав. Гайхаад унгар мэргэжилтэн Пенцел Палд хэлж үзүүллээ. Тухайн үед бүх зүйлийг гадаадын мэргэжилтэнтэйгээ зөвлөдөг байсан. Тэрээр "Хөдөө холоос авчирч байгаа шинэ нүүрс чинь илчлэг өндөртэй юм билээ. Нүүрсний илчлэг нэмэгдэхийн хэрээр утаа шингэрч цэвэршдэг. Хор нь багасна" гээд онолын үүднээс нэлээд тайлбарласан юм. Баянтээгийн нүүрс 5700-7200 ккал/кг илчлэгтэй юм байж. Тийм учир нэг машин нь тухайн үед түлж байсан бусад уурхайн хоёр машин нүүрстэй тэнцэж байлаа. Манай үйлдвэр ч тээврийн зардлыг тоолгүй тэр холоос тээвэрлэх шийдвэр гаргасан нь утаа багатай, илчлэг ихтэй гэдгийг тооцсон юм. Илчлэг гэж нэг кг нүүрсэнд байгаа энергийн хэмжээ гэдгийг бүгд мэдэх биз. Нүүрсний илч гээд байгаа нь хэдэн хувь цэвэр нүүрс, хэдэн хувийн хэрэггүй хольц байгааг нь харуулдаг чанарын үзүүлэлт юм. Ойролцоогоор 10000 ккал/кг илчлэгтэй нүүрсийг 100 илчтэй нүүрс гэж үзэж болно. Нүүрсэнд байгаа илч үүсгэдэггүй хольцыг гаднаас нь хараад ялгах боломжгүй. Нүүрсний хар өнгө нь хүчтэй будагч өнгө учир хольц ялгарч харагдахгүй. Нийслэлийнхний түлдэг Шивээ-Овоо, Багануурын уурхайн хүрэн нүүрсний илчлэг 3000-3500 ккал/кг, илч нь 30-35 хувь, хэрэгцээгүй хольц нь 65-70 хувь юм. Эдгээр уурхайн нүүрс нь чанар маш муутай гэсэн үг. Илч нь 50 хувь хүрээгүй нүүрсийг чанар муутай гэж үздэг. Нийслэлийн хэрэгцээнд жилд Багануур, Шивээ-Овоогоос нийтдээ таван сая тонн нүүрс татан түлж байгаа гэдэг. Энэ нь 1,5-1,7 сая тонн цэвэр нүүрс, 3,2-3,5 сая тонн шатдаггүй хольц байна гэсэн үг. Ийм их шатдаггүй хольцоор дамжин агаар, ус, хөрс бохирдож байгаа. Тийм болохоор илч ихтэй, илчлэг өндөртэй нүүрс хэрэглэвэл Улаанбаатарын утаа, тортог, бохирдол багасах болно. Сайн чанарын тэр нүүрс чинь хаанахынх вэ гэвэл Нарийн сухайт,Таван толгойн уурхайнх юм. Илчлэг нь 8000-10000 ккал/кг, илч нь 80-100 хувь учир онцгой сайн чанарын нүүрсэнд тооцогдоно. Алаг толгой, Баянтээгийн уурхайнуудынх 6000-7000 ккал/кг илчлэгтэй тул сайн чанарынх гэдэг ангилалд орно. Энд нэг санаа нэмж хэлэхэд нүүрсний стратегийн ач холбогдлыг байгаа нөөц объем хэмжээгээр нь биш, илч илчлэгээр нь тогтоох ёстой. Багануур, Шивээ-Овоогийн илчлэг багатай нүүрснээс татгалзах цаг болсныг хүмүүсийг багтруулж буй багил утаа гэрчилж байгаа. Мэдээж дээр нэрлэсэн сайн чанарын нүүрстэй гэх уурхайнуудаас татахад тээврийн зардал шаардагдана. Гэхдээ нүүрсийг хүн биш байгаль өөрөө үйлдвэрлэчихсэн газрын хөрсөн доор бэлнээрээ байдаг юм гэдгийг санах хэрэгтэй. Зөвхөн олзворлох, тээвэрлэх зардал л гарна. Түүнчлэн өндөр илчлэгтэй нүүрс нь бага зардлаар хямд эрчим хүч үйлдвэрлэх гол нөхцөл болж өгнө. Энэ бүхнийг анзаарч ухааралгүй, буруу зөрүү шийдвэр гаргаж ирснээр "далай дотор мэлхийн ам хатахын" үлгэрийг хөгжүүлж, иргэд нь утаан дундаа угаартан балартан явна. Үүнээсээ гарах нэг арга гэвэл илчлэг өндөр, илч их гэдгийг л гол үзүүлэлт болговол ононо доо. 
Т.Янжив / Сэлэнгэ аймаг. "Био-Агро" ХХК-ийн захирал/ 


