"Номаранг"-ийн хэрэгт цагдаагийнхан оролцсоны далд учир

-Хуулийн дагуу шийдвэрлэгдэх асуудлыг хууль сахиулагЧид нь битгий бҮдгэрҮҮлээсэй- Хоёр улс дамнан үргэлжлээд байгаа "Номаранг" корпорацийн хэргийг одоо болтол ээдрээтүүлсээр байна. 
Энэ "Номаранг"-ийн гэх хэрэг Монгол Улсын Ерөнхийлөгч, хүчний байгууллагын зарим нэг дарга нарын хөөргөн дэвэргэлт улс төржилтөөр анх үүссэн гэж яригддаг. Үнэн хэрэгтээ "Номаранг"-ийн хэрэг гэж юу болохыг дурдъя. Дэлхийн нэртэй компаниудад аль нэг улс оронд бараа, бүтээгдэхүүн, тоног төхөөрөмжийг зээлээр тодорхой нөхцөлийн дагуу нийлүүлэх явдал байдаг юм байна. Энэ дагуу БНСУ-ын "LG international", "Daewoo" корпарацийн батлан дааж итгэл өгсөн "Номаранг" корпорацитай манай улсын хэсэг бизнесмэнүүд түншилж таарч. "Номаранг" нь Монголын банкуудтай аккредитив гэрээ хийж эхэндээ ч тоног төхөөрөмжийн зээл гаргаж байсан байна. Улмаар монгол талаас сүйхээ гаргаж заавал тоног төхөөрөмж гэхгүйгээр бэлэн мөнгөний зээл авахыг санаархахад энэ боломжийг "Номаранг" өөрөө олгожээ. Ингээд харилцан тохиролцож бэлэн мөнгөний зээл авах гэрээ байгуулагдав. Аккредитив гэрээ ёсоор бараа бүтээгдэхүүн, тоног төхөөрөмж зээлэх ч нэгэнт бэлэн мөнгө гаргах тул өнгөн дээрээ хэвлэлүүдийн бичээд байсанчлан толгой эргэм үнэтэй буйдан, гар утас, мах шарах шүүгээ тэр бүү хэл хоосон чингэлгийг хүртэл Монгол руу ачин явуулах болжээ. Манай Монголын банкуудад "Номаранг", "Daewoo" корпорациас бараа ачуулсан тухай албан бичиг ирсээр л. Хувь хүмүүс, байгууллага хоорондын хийсэн бизнесийн ажил хэн хэндээ харилцан ашигтай тааламжтай байсан бололтой. Тэгтэл нэг өдөр Солонгост хэрэг мандаад явчих нь тэр. Өнөөх "Номаранг"-ийн захирал эмэгтэй Ли хил дамнан мөнгө угааж санхүүгийн луйвар хийсэн тэрбээр таван жилээр хоригдчихов. Өдгөө санхүүгийн хямралд ороод байгаа "Daewoo" корпорацийн захирал мөн шүүхээс ял авч 23 тэрбум ам.долларын торгуулийн төлбөрт унажээ. Монгол Улсын банкуудаас нээсэн аккредитивийг ашиглан БНСУ-ын компаниудаас бараа болон бэлэн мөнгө авч хохирол учруулсан гэх асуудал нь гэрээ хэлцлийн үндсэн дээр хийгдсэн бөгөөд харьяалал нь иргэний журмаар хянан шийдвэрлэгдэх асуудал тул энэхүү зээлийн маргааныг Монголын Үндэсний Арбитрын шүүхээс иргэний хэрэг гэж үзэн 2005 оны тавдугаар сард шийдвэрлэжээ. Монголын арилжааны нэр бүхий банкууд "Номаранг"-ийн өмнө төлбөр төлөх үүрэггүй гэсэн шийдвэр гарсаар байтал одоог хүртэл манай цагдаагийн байгууллага Монголынхоо бизнесмэнүүдийг чангалах болсон нь ямар учиртай вэ. Тэгээд ч энэ зээл хэдэн бизнесмэн төдийгүй монголчуудад ач тусаа өгсөн байдаг. "Сити" такси, "Сити" шоп, замын "Монроуд" ХХК, "Монфреш"-ийн жимсний шүүс сүү савладаг тетрапакийн үйлдвэр, "Жем интернэшнл"-ийн архины үйлдвэр, "Тахь ко"-гийн электрон бараа, "Монгол шилтгээн" зэрэг олон үйлдвэр байгуулагдаж манай улсын тухайн үеийн буурай эдийн засагт зохих тус дэмжлэг болсон юм. Манайд банкнаас зээл авахад хүү өндөр, эрсдэл ихтэй гэгддэг, одоо ч зээл авахад тохиромжтой банк санхүүгийн орчин бүрдээгүй байгаа нь нууц биш. Яахав, хэдэн бизнесмэнүүд өөрсдийнхөө хүчээр яваад гаднаас зээл аваад ирээ л биз. Монголд компани байгуулаа л биз. Одоо өгөө аваагаа хуулийн дагуу иргэнийхээ журмаар шийднэ биз. Нийслэлийн шүүхийн давж заалдах шатны шүүхээр "Тус улсын Номаранг корпораци нь гэрээнд заагдаагүй, мөн нээгдсэн аккредитивээс гадуур бэлэн мөнгө, барааг Монгол Улсын иргэд, байгууллагууд бусад банкаар дамжуулан шилжүүлсэн байна. Иймд Номаранг корпорациас бэлэн мөнгө мөн барааг Монгол Улсын ямар байгууллага иргэдэд хэзээ шилжүүлсэн түүнийг нь хүлээн авагч хэзээ авсан зэргийг санхүүгийн баримтад тулгуурлан шалгаж хариуцагчийг зөв тогтоосны эцэст уг хэргийг дахин хянан шийдвэрлэх нь зүйтэй" гэсэн шийдвэр гаргасан байна. Мөн үүний дараа Чингэлтэй дүүргийн шүүхээс өнгөрсөн дөрөвдүгээр сард "Daewoo интернэшнл" корпорацийн нэхэмжлэлтэй "Монгол шуудан" банкинд холбогдох иргэний хэрэгт хамтран хариуцагчаар татан оролцуулж, Солонгос улсын нэр бүхий компаниудын зээлтэй холбоотой хэргийг иргэний журмаар хянан шийдвэрлэх хууль зүйн үндэслэлтэй гэж үзэн иргэний хэрэг үүсгэн захирамжилжээ. Түүнчлэн БНСУ-ын "Korea Exchange", БНСУ-ын "Export-Import" банкуудын нэхэмжлэлтэй Голомт банкинд холбогдох хэргийг Чингэлтэй дүүргийн шүүхийн шүүгч Н.Мөнхбаярын дугаар 533 тоот захирамжаар "... Нэхэмжлэгчийг төлөөлөх бүрэн эрхгүй этгээд нэхэмжлэл гаргасан..." гэсэн үндэслэлээр иргэний хэргийг хэрэгсэхгүй болгон шийдвэрлэсэн зэрэг байдлаас дүгнэлт хийж үзэхэд цагдаагийн байгууллагаас эрүүгийн хэрэг үүсгэн шалгаж байгаа уг асуудал талуудын хооронд байгуулсан гэрээ хэлцлийн үүрэгтэй холбоотой иргэний хэрэг болох нь тодорхой харагдаж байна. Гэгтэл ЦЕГ-ын дарга, хурандаа М.Ганболд "Номарангийн хэргийн буруутанг яаралтай тогтоохгүй бол Солонгост ажиллаж байгаа иргэдийг буцаах аюул нүүрлээд байна" гэж хэвлэлд ор үндэслэлгүй өөрөө зохиогоод ярилцлага өгчээ. Улсын мөрдөн байцаах газрын дарга, хурандаа М.Энх-Амгалан хууль зөрчиж байж монголчууддаа заавал эрүүгийн хэрэг үүсгүүлнэ гэж зүтгээд байгаагийн учир юу вэ. Ерөнхийлөгч Н.Энхбаяр БНСУ-д саяхан айлчлаад ирсэн. Айлчлалын хүрээнд энэ талаар огт яригдсангүй. Харин манай цагдаагийн дарга нар улс төржиж улс төрийн шийдэлтэй зүйлийг ярих болсон нь ямар учиртай вэ. "Номаранг"-ийн хэрэгт нэр нь холбогдоод байгаа УИХ-ын гишүүн Х.Баттулга, Ц.Батаагийн төрсөн дүү Зам тээвэр, аялал жуулчлалын яамны Төрийн нарийн бичгийн дарга Ц.Бат-Энх, "Итгэлт орших" төвийн захирал Б.Билэгдэмбэрэл, "Хаан брой"-гийн Отгонбаатар, Ганхүү, улсын гарьд "Жем интернэшнл" группын ерөнхийлөгч Ц.Цэрэнпунцаг, "Мобайл", "Аранзал трейд", "Тахь ко", "Нэг Ази" компани төдийгүй ганц нэг хувь хүн бий. Тэд үнэн хэрэгтээ зөвхөн БНСУ-ын "Номаранг" компанитай харьцаж түүнтэй эрх зүйн харилцаа үүссэн болохоос биш цаад БНСУ-ын "LG international", "Daewoo" корпорациудтай огт харьцаж байгаагүй нь харагддаг. Тэгээд ч зээлээ төлөхгүй гэж гүрийсэнгүй, зарим нэгийг нь эс тооцвол авсан зээлээ барагдуулсаар байгаа. Гэтэл БНСУ-ын буюу бусад орны нутаг дэвсгэрт үйлдэгдсэн хууль бус үйлдлийг Монгол Улсын цагдаагийн байгууллагаас эрүүгийн хэрэг үүсгэн хууль ёсны дагуу гэрээ хэлцэл байгуулж зээл авсан иргэдийг гадны компаниудыг залилан мэхэлж зээл авсан гэж шалгаж хэлмэгдүүлэн дарамталж байгаа нь Эрүүгийн байцаан шийтгэх хуулийг зөрчиж байгаа юм. Ийн хөндлөнгийн хэрэгт хошуугаа дүрж явахаас өөр хийх ажил цагдаагийн байгууллагад байхгүй гэж үү. Солонгосын шүүхээр "Номаранг"-ийн хэрэг үндсэндээ шийдвэрлэгдэж монголчуудыг оролцуулах шаардлагагүй гээд байхад манай цагдаагийнхан хэргийг энд татан авчраад шүүх гээд байгаагийн цаана хэний ямар сонирхол байна вэ? Тэгээд ч мөнгө угаасан энэ хэрэг Солонгосын нутаг дэвсгэрт гарсан. Тийм болохоор тухайн улсын хуулиар шийдвэрлэгдэж байна. Урьд өмнө нь манай мөрдөн байцаагчид зардал гарган байж Солонгост очиж өөрсдийнхөө нөхдийг буруутгуулахаар Хууль зүй, дотоод хэргийн яаманд хандаж хүсэлт гаргасан боловч солонгосчууд нь ач холбогдол өгөлгүй хоосон буцаасан явдал дуулддаг. Ер нь манай улсын Ерөнхийлөгч, цагдаагийн байгууллага нь ямар улсын хэний эрх ашгийг хамгаалдаг юм бэ гэдэг асуулт эндээс гарч ирж байна. Ерөнхийлөгч таныг энэ хэргийг дэвэргэж цагдаа хүчнийхэнд чангалуулах үүрэг өгдөг гэсэн мэдээлэл дуулддаг. Ер нь хэдэн хүмүүсийн гаднаас зээл авсан асуудал харьяаллынхаа дагуу иргэний журмаар шийдэгдэх ёстой байтал хэний ямар эрх ашгаар улс төржүүлж хэргийн бодит үнэнг өнөөг болтол харлуулна вэ. Хуулийн дагуу шийдвэрлэгдэх асуудлыг хууль сахиулагчид та бүгд битгий бүдгэрүүлээсэй. 
Б.Долзодмаа
