"Алтан ураг"-ийг Монгол рок хэмээн магтав

Рок, альтернатив урсгалаар уран бүтээлээ туурвиж, түүнээсээ кайф авдаг Монгол залуусын хүрээ тэлж эхэлжээ. Үүнийг өнгөрсөн баасан гаригт "Баянзүрх палас"-д зохиогдсон "Playtime-2005" наадам гэрчилнэ.
Тэртээ дөрвөн жилийн өмнө буюу 2001 онд энэ наадам анх удаагаа болж "Шөнийн галт тэрэг", "Жакал" гэсэн хоёрхон хамтлаг ая дуугаа өргөж байсан. Харин дөрөв дэх наадамд 26 хамтлаг, дуучин басс, соль гитарыг хэрхэн тоглож яаж бөмбөр "нүддэгээ" сонирхуулсан юм. Мөн дөрвөн эмэгтэй дуучнаар рокууд эгнээгээ нэмсэн байна. Наадмын товлосон хугацаанаас бага зэрэг хоцроод очив. Баянзүрхийн үүдээр ихэнх нь хар, ногоон өнгийн өмд, цамцаар гангарсан урт үстэй, элдэв, гажаар уруул амаа цоолсон залуус хэсэг хэсгээрээ зогсон угтлаа. Мөн тэднээс цөөнгүй цагдаа нар байдлыг хянан холхилдоно. Харин дотор ороход тоглолт хэдийн эхэлсэн, бүжгийн талбайн голд байгаа залуусын зарим нь нэрээ мартсан бололтой үсээ эргүүлэн үсэрцгээж байв. Ямар хамтлаг, ямар дуу дуулж буй нь үл мэдэгдэх ч хөгжмийн дуугаралт нь "амьд" байсан болохоор ийн рокийг мэдэрцгээсэн биз. Мөн талбайн хоёр захаар залуус пиво шимж, тамхи сорцгоон сууж байлаа. Тэдний дотор гадаадууд их иржээ. Шаргал үстэй туранхай орос охин, биерхүү америк залуу гээд. Харийнхан рок хөгжимд хэл хэрэггүй гэдэг зарчмийг баримтлан дуртай урсгалаа мэдрэх гэж зорьсон байх. Тоглолтын эхний хэсэгт анхдагч альтернативчуудын нэг "Чоно" хамтлагийн залуус ая дуугаа өргөсөн. Тэд "Хайлж урсаж байна", "Хүн чоно" зэрэг жинхэнэ галзуу гурван дуугаа сонирхуулсан юм. Эдгээр дуунуудад залуус цоглог байж чадсан. Мөн бөмбөр, гитараар зэвсэглээгүй "Алтан ураг" хэмээх үндэсний хөгжмөөр рок аялгуу тоглодог хамтлаг ирсэн. Энэ хамтлагийг л сонсох гэж ирсэн мэт 40 орчим насны зургаан эр "Жинхэнэ монгол рок гэдэг чинь энэ. Залуусаа доргио бай, Алтан ураг хол явнаа" хэмээн тэнд ирсэн залуусыг уриалж байсан. Энэ мэт хийсэн дуутай, хүнд таалагддаг олон хамтлаг 2-3 дуу сонирхуулсаар дуусах болоход шөнийн 01.00 цаг өнгөрсөн байлаа. Тоглолтод ирээгүй рок, альтернатив хамтлаг байхгүй. Сонирхуулахад амьд хөгжимтэй уран бүтээлээ туурвих гэж буй хамтлаг багаар бодоход хоёр жил бэлтгэл хийдэг гэнэ. Тэгээд олны өмнө гарч тоглож, дуулдаг. Харин энэ жилийн "Playtime"-ийн үеэр байгуулагдаад таван минут болсон гэх хэдэн залуус орж ирээд цөөнгүй хүний дургүйг хүргэсэн. Тэд удсан бол "нүдүүлэх" байсан байх. Гэхдээ энэ жилийн наадам өндөр зохион байгуулалтын дор ямар нэгэн хэрүүл маргаангүй сайхан болсон. Мөн уламжлал болсон нэг клипээ үнэгүй хийлгэх эрхээр "Булсарай"-н залуус шагнуулснаар "Playtime-2005" өндөрлөв. 
Б.Бадмаа

