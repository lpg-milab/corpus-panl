Г.ДАМБА

ШИДЭТ ЛЕКЦ

Хайр дурлалыг зөв жолоодох, хань ижлээ шилж сонгох, үр хүүхдээ эрүүл чийрэг өсгөж хүмүүжүүлэх тухай лекц эхлээд удаагүй байтал танхимд хуран цугларсан хэдэн зуун ажилчин бүсгүйчүүдийн нэлээд нь сэм сэмхэн уйлж эхлэв.
Хэлсэн ярьсан нь хүний сэтгэлд ийм амархан нэвтэрч, уйлж хайлтал нь уярааж байгааг үзээд лектор Галанбуугийн цээжнээ нар мандаж, дуугаа улам чангалан, үг яриагаа их хавцлын уруу буух үерийн ус мэт урсгаж гарав.
Хүүхнүүд улам их уйлалдав. Гадаад орны сурах бичгийн нэг бүлгийг сэм орчуулж араг ясыг нь босгож, эрт эдүгээгийн эрдэмтэн мэргэдийн сургаал номлолоор гоёж чимэглэн, дорно зүгийн яруу найрагчдын шүлгээс янаглаж амраглахын амт шимтийг магтсан мөрүүдийг зээлдэн авч шигтгэсэн шинэ лекц нь тийм ид шидийн их хүч чадалтай болсонд Галанбуу жигтэй их баярлаж хөөрчээ. Онгод нь орсон лектор гэр бүлийн амьдралыг ухаалгаар зохион байгуулахын утга учрыг өөрөөрөө жишээлэн ярьж, хөнгөн сээмгэр явдал гаргахын хор хохирлыг зохиомол баримт дурдан зад яллав.
Үзэгчдийн танхимийн нүүрний сандалд суусан залуу сайхан хүүхэн сэмхэн мэгшин уйлж байснаа тэсгэлгүй цурхиран енгэнүүлэхэд хажууд нь суусан хоёр бүсгүй түүнийг аргадан цүнхнээсээ алчуур гарган нулимсыг нь ээлжлэн арчина.
<<Хөөрхий энэ хүүхэн амьдралдаа мартагдашгүй том алдаа гаргаж дээ. Жолоо цулбуурыг нь олигтойхон татаж явахгүй бол хайр дурлал гэдэг чинь хаана ч аваачаад шидчихэж мэдэх эмнэг хангал морьтой адилхан зүйл дээ... >>. Лектор ийнхүү бодох зуураа цагаа сэмхэн харснаа лекцийг нь чихээрээ биш сэтгэл зүрхээрээ сонсож уяран хайлсан олон бүсгүйчүүдэд гэр бүлийн аз жаргалыг ерөөгөөд индрээс буулаа. <<Одоо л алга ташилт нирхийнэ шүү дээ... >> гэж хүлээтэл хоёр гурван хүн пад падхийтэл алга ташсан болоод чимээ тасрав. <<Алга ташиж баяр хүргэх ухаантай хүн ч алга байгаа биз дээ, хөөрхийс. Одоо асуултаар булж гарна даа. Шөргөн гал нээх адил л болох байлгүй>> гэж хэсэг хүлээтэл хэн ч асуусангүй. Галанбуу нэлээд гайхасхийж сууснаа босч:

- Нөхөд минь ичиж нэрэлхэх юу байх вэ. Эр нөхрөө сонгож олох, тэднийг хүмүүжүүлэх, гэр орны ажилд сургах тухай зөвлөн ярилцъя. Согтуу хөлчүү ирдэг нөхөртэй хүүхэн байвал энэ түвэгтэй үед яаж ажиллавал ашигтайг би зөвлөе! гэж яриа өдөв. Хүүхнүүд таг чиг суусаар. Тэгж тэгж нэг согоо шиг сайхан хүүхэн босч ирлээ.

- Та тун гайхалтай сайхан юм ярилаа. Гачлантай нь бид нарын олонхи нь одоо болтол нөхөрт гарч чадаагүй байгаа заяагүй толгойнууд шүү дээ. Тэгээд гэр бүл, хайр дурлалын тухай хачин хачин юм ярихлаар чинь бид уяраад уйлсан юм. Нэгэнт та ичиж нэрэлхэх хэрэггүй гэсэн болохоор би шууд асууя. Бид яаж нөхөртэй болох вэ?
Галанбуугийн цээжнээ бадарч байсан сагсуу хөөрцөг бодол салхинд цохиулсан лааны дөл шиг унтарч юу гэж хариулахаа мэдэхгүй балмагдав. <<Муу сагсуу нохой хохь чинь. Өөрийнхөө хүзүүнд бул хар чулуу дүүжлээд хөлгүй их ус руу гүйж орох чинь энэ дээ>> гэж өөрийгөө зүхээд:

- Энэ чинь тун эгзэгтэй хэцүү асуулт байх чинь юу вэ, хүүхнүүд минь, та нар одоо болтол яагаад хүнтэй гэрлээгүй байгаа юм бэ? Та нарыг харчуул тоохгүй байна уу? гэж асуутал танхимаас дөрөв таван хүүхэн зэрэг зэрэг ухасхийн босч ам уралдуулан,

- Гайгүй байлгүй. Муусайн харчуулд нүд гэж байдаг юм бол биднийг хараад ухаан алдана. Даанч бидэнд харчуулд харагдах зав чөлөө олдохгүй юм.

- Үүрийн харанхуйгаар ажилдаа ирээд л үдшийн бүрэнхийгээр тарж байна.

- Эрэгтэй хүнтэй танилцах ямар ч цаг, зав алга,

- Ажлын дараа ийм хичээл дугуйлан, тийм ч лекц яриа уулзалт гэж улаан буланд хөөж оруулж түгжчихээд гаргахгүй байна шүү дээ.

- Ажил хурал, субботник гэж шогшсоор хайран залуу нас минь хагдарч юу юугүй чавганц болох нь...

Галанбуу зөгийн үүрэнд орсон баавгай шиг санд мэнд зугатан гудамжинд гүйж гарсан хойноо сая амьсгаа автал нэг залуухан хүүхэн нэхэн ирж сугадан авсан нь нүүрний сандалд суугаад цурхиран уйлагч мөн байлаа.

- Би хоёр жил хөөцөлдөж байж нэг залуутай арай гэж танилцаад өнөө орой найман цагт уулзахаар болзсон юм. Болзоондоо цагтаа очихгүй бол дахиад хэзээ ч уулзахгүй гэж тэр хэлсэн. Тэгтэл та усан лекцээ урсгасаар болзоог минь тасалж намайг амьдралгүй болголоо. Би одоо тантай сууна, маргааш хоёулаа бүртгүүлье гэж уйлан чаргуулдаж гудамжаар нэг дуу шуугиан болоход Галанбуу цахилгаанд цохиулсан мэт давхийж, гэнэт гараа суга татан авч хүүхнийг унатал түлхчихээд газрын бартаа барин, харанхуй дунд сүүмэлзэх Богд уулын зүг дээр дээр үсрэн хөлийн чадал мэдэн зугатав.

1988 он


  
 
