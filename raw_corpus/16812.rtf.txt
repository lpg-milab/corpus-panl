№222 (16812)   
1987 оны есдүгээр  сарын 14.
Өндөр шаардлага

Намч, зарчимч, ажил хэрэгч өндөр шаардлага бол ажил үйлчилгээг сайжруулах. дутагдал. доголдлыг арилгах, алдаа зөрчлөөс урьдчилан сэргийлэх удирдлага, зохион байгуулалтын чухал аргын нэг мөн. 

Өөртөө болон харилцан бие биедээ тавих ажил хэрэгч, өндөр шаардлагыг сулруулсан газарт дутагдал гүнзгийрч, нийгмийн эрх ашигт ноцтой хохирол учирч байна. 

Хөвсгөл аймгийн гурил тэжээлийн үйлдвэрийн үйлдвэрлэсэн гурилын чанар муу байгааг тус аймгийн худалдан авагч төдийгүй хууль, хяналтын байгууллага мэдсээр байсан атлаа зохих шаардлага тавьж, уг дутагдлыг таслан зогсоох арга хэмжээ аваагүйгээс сүүлийн таван жилд их хэмжээний гурил хуримтлагдан борлогдохгүй болж 800-гаад мянган төгрөгийн хохирол учирчээ. Хохирлыг хэн хариуцах вэ? гэсэн хууль ёсны асуулт тавьсан үед л үйлдвэрлэгч, худалдан борлуулах байгууллага бие бие рүүгээ түлхэлцэж хэн хэн нь хариуцлагаас мултрах баримт сэлт хайхад хүрсэн байна. 

Эдийн засгийн удирдлага, аж ахуйн механизмыг боловсронгуй болгох ардчиллыг өргөжүүлэн хөгжүүлэх талаар дэвшүүлсэн зорилтыг хэрэгжүүлж, үйлдвэр, аж ахуйн байгууллагын эрх мэдэл, бие даасан байдал өсөж байгаа нь бие биедээ тавих зарчимч шаардлагыг улам өндөржүүлэхийг шаардаж байна. 

Улаанбаатарын мод боловсруулах комбинат 1987 оны эхний хагас жилд арьс ширний үйлдвэрийн нэгдэл, зам барилга ашиглалтын трест, Төв аймгийн нэгдэл дундын үйлдвэр зэрэг арав гаруй байгууллагад зүсмэл шал, банз, цонх, хаалга бүгд нэг сая гаруй төгрөгийн материал дутуу нийлүүлсэн нь бэлтгэн нийлүүлэгч, захиалагч, худалдан авагч аль аль талаас тавих хууль ёсны шаардлагыг сулруулж хариуцлагагүй хандсаны шууд уршиг юм. 

Улсын барилгын хорооны харьяа Улаанбаатарын барилгын трест 1987 оны хоёрдугаар улиралд аж ахуйн гэрээт үүргээс хоёр сая гаруй төгрөгийн барилга угсралтын ажлыг хүндэтгэх шалтгаангүйгээр тасалдуулсан байхад гүйцэтгэгч нь өөртөө, захиалагч нь гүйцэтгэгчдээ тодорхой зэмлэл шаардлага тавиагүйгээр барахгүй, уг гэрээт үүргээ биелүүлсэн мэтээр худал дүгнэж, бие биеэ хууран өнгөрөөж байжээ. Гэтэл нам, төр, олон нийтийн байгууллагын хурал, зөвлөлгөөнд шүүмжлэгдсэн дутагдал, эрх бүхий байгууллагаас тавьсан хууль ёсны мэдэгдэл шаардлагыг биелүүлдэггүй байгууллага, албан тушаалтан гэм зэмгүй өнгөрсөөр байна. 

Өмч хөрөнгийн үрэгдэл, шамшигдлыг арилгах, өр авлагыг хураан барагдуулах талаар прокурорын байгууллагын мэдэгдлийг Түлш, эрчим хүчний үйлдвэрийн Яам, Дорнод, Хэнтий зэрэг аймгийн нам, захиргааны байгууллага хүлээж аваад оновчтой ажил зохиогоогүйгээс өр авлага буураагүйгээр барахгүй нэмэгджээ. 

Шаардлагыг захиргааны албадлагын аргаар, эсвэл албан тушаалын эрх мэдлээр түрээ барьж тулган шахах, байгууллагархах, нутгархах хандлагын аливаа илрэлээр сольж орлуулж болохгүй. Эзнээ олоогүй шаардлага хамт олны урам зоригийг мохооход ч хүрдгийг санаж, түүний агуулга, хэлбэрийг зөв сонгож, боловсон хүчний сахилга, хариуцлага, улс төр, хөдөлмөр, нийгмийн идэвхийг өрнүүлэх арга хэрэгсэл болгон ашиглавал зохино, 

Үйлдвэрлэлийн үр ашиг, ажил үйлчилгээний чанарыг дээшлүүлэх, талаар МАХН-ын Төв Хорооны Ш бүгд хурлаас дэвшүүлсэн зорилтыг хэрэгжүүлэхийн тулд өөртөө болон бусдад тавих шаардлагыг өндөржүүлэн, шинэ нөөц бололцоо хайж шийдвэртэй, зоригтой, идэвхтэй санаачилга гарган ажиллахын оронд салбарын буюу байгууллагын явцуу сонирхлыг хичээх << байдал бололцоондоо захирагдах >> эсвэл ямар нэг шинэ маягийн << гох дэгээ >> хайж хөөцөлддөг хуучин аргыг эцэс болгох хэрэгтэй. Төлөвлөгөөний байгууллагаас удаа дараа шаардсаар байхад Хөдөө аж ахуйн Яам, Түлш, эрчим хүчний үйлдвэрийн Яам, Хөнгөн, хүнсний үйлдвэрийн Яам зэрэг захиалагч газруудын хариуцлагагүйгээс улсын төлөвлөгөөгөөр батлагдсан олон арван барилгын зураг төсөл одоо хүртэл гараагүй байгаагаар барахгүй улсын төлөвлөгөөнөөс хасагдаж эцэстээ улс, ард түмний эрх ашиг хохироход хүрч байхад хууль хяналтын байгууллагын хараа хяналт ч түүний гадуур өнгөрч байгаа нь зарчимч шаардлагыг сулруулж байгаа ноцтой дутагдал мөн. 

Удирдлагын бүх шатанд ажлын уялдаа холбоог сайжруулах, хөнгөн шуурхай байдлыг хангах, чирэгдэл учруулсан шат дамжлагыг цөөрүүлэх, давхардлыг арилгах, захиргааны аппаратыг хямд төсөр болгох талаар намаас дэвшүүлсэн зорилт удаашралтай хэрэгжиж байгааг анхаарвал зохино. Бүх шатны байгууллага, албан тушаалтан, иргэд хэн ч гэсэн төрийнхөө хуульд нийтээрээ адил захирагдаж, түүний өмнө бүгд тэгш эрх эдлэх ёстой. 

Нам, засгийн тогтоол, хууль, дүрмийн заалтыг зохих ёсоор биелүүлэх болон улсын төлөвлөгөө, аж ахуйн гэрээний сахилгыг бэхжүүлэх талаар эрх бүхий байгууллагаас тавих шаардлага, гүйцэтгэлийн хяналтыг улам хүчтэй нөлөөтэй болгох, нэг нь нөгөөдөө шаардлага тавих хууль ёсны үүргээ биелүүлээгүйгээс эдийн засаг, ёс суртахууны хохирол учрахад хүргэсэн буруутай байгууллага, албан тушаалтанд хүлээлгэх хариуцлагыг өндөржүүлэх, энэ талаар нам, төр, олон нийтийн байгууллагаас тавих хяналт, шалгалтын ажлын үр өгөөжийг улам дээшлүүлэх хэрэгтэй байна. 

Албан тушаалтан, иргэдээс хууль ёс гажуудуулах, өмч хөрөнгө үрэгдүүлэх, албан хариуцлага алдах, улсын төлөвлөгөө, гэрээний сахилга зөрчих, нам, улсыг хууран мэхлэх, худал мэдээллэх зэрэг нийгэмд харш үзэгдлийн шалтгаан, нөхцөлийг арилгах, хүнд суртал гаргах, хүнийг чирэгдүүлж хохироох явдлыг таслан зогсооход чиглэсэн зарчимч шаардлагыг газар сайгүй өндөржүүлж, иргэдийн тавьсан санал хүсэлт, шүүмжлэл, шаардлагыг шуурхай хүлээн авч шийдвэртэй арга хэмжээ авч байх нь нам, улс, олон нийтийн бүх шатны байгууллагын үүрэг мөн. 

