Нутгийн бараагаа долоон жил харсангүй

Дээхнэ малчид оторт явлаа гээд их ярьдаг байв. Нэгдэл, нийгмийн малыг онд мэнд оруулахаар өвөлдөө өн болж буй нутгийг тэмүүлэн, хавартаа хурга ишгээ майлуулсаар гэртээ ирдэг сэн. Одоо цагийн отор гэж юу байдгийг газар дээр нь очиж сурвалжилж яваад ирэв.
Отрын нутаг Хэрлэн Баян-Улаан биш гэнэ. Тэнд энэ жил төө өвс ургасан. Ийм өвс харахад халиурсан ч олон мянган мал ганц сарын дотор идээд ес эхлэхийн багцаанд өлдөх аюултай. Нэгэнт Хэрлэн Баян-Улаанд очсон айл өвс нь барагдвал далайн дунд арал дээр хаягдах лугаа балардаг аж. Тийшээ малчид одоо айгаад очихоо багассан байна. Сүүлийн жилүүдэд Дундговь аймгийн нутаг тэр аяараа ган гачигт нэрвэгдэн хурмаст хураа хайрлахаа больжээ. Орчлон оройгоосоо цоорч, Монгол дундаасаа халцарч байгаль цаг уурын их гамшиг энүүхэн урд талаас эхэлсэн байна. Бүхэл бүтэн аймаг тэр аяараа нүүж эзгүйрч хувхайрчээ. Дундговийн Гурвансайхан гээд Их газрын чулуу бүхий маш сайхан сум байсан. Малчин ард үеийн үед цэцэгт талдаа аз жаргалтай амьдарч, мал сүргээ түм бумд хүргэн өсгөж суутал их гай гамшиг нүүрлэн өвөл, зунгүй шороогоор нүдэж амьтай бүхнээ хөөж туусан байна. Лус аргадлаа. Үүл буудлаа. Хойтонгоос арай гайгүй болох болов уу гэж харзналаа. Дахиад хүлээлээ. Бүр цөхөрлөө. Ийнхүү их нүүдэл эхэлжээ. Дээр үед Гурвансайхан суманд 500 гаран малчин өрх байсан гэнэ. Одоо нутагт баг тус бүрд хоёроос илүүгүй айл голомтоо сахиж үлджээ. Гэхдээ малгүй. Бусад нь хэдийнэ Дорноговь, Өвөрхангай, Төв, Хэнтий, Сэлэнгэ нутгийг зорин одож. Сониноос цөөнгүй айл Өмнөговийг зорьсон дуулдана. Цөлжилт урдаас хойшоо тэлж байгаа гэж ярьдаг бас худлаа бололтой. Дундговь дууссан бол Өмнөговь бүр сөнөсөн байх учиртай. Тэгвэл Өмнөговь эндхийг бодвол арай танагтай. Ядаж ховооддог худаг нь ширгээгүй, өвс ногоо гараагүй ч бут шаваг сайтай. Арга ядахад загийн толгой хивээд онд орчихдог. Хүн сийрэг, мал цөөн Галбын говийг очиж талхлахаар нүүжээ. Үйлийн үртэй ч улс юм даа. Ямааны олныг нь яана. Ямаа болгон нь адтайг яана. Өлөн нутгийн мал замд тааралдсан өвс бүрийг үндэстэй юутай хээтэй нь ухаж төнхөөд нэгмөсөн устгаж хараал барна. Малчин Түмэнгийн Базардоржийн таван хот айл өнгөрдөг арваннэгэн сарын эхээр Төв аймгийн Жаргалант, Цээл сумын нутгийн зааг дээр нүүж иржээ. Гурвансайхан нутгаасаа аль долоон жилийн өмнө гарч, дэвэн дэлхийг хэссээр энд одоохондоо тогтоод байна. Хэдэн малаа дагаад долоон жилийн турш бусдын царай харан айлын хаягдсан өвөлжөө, хаваржаа бараадан хөөгдөж туугдаж яваа нэгэн. Саяхан сум руугаа холбоо барьсан гэнэ. Яаж холбогдов гэхээр уулан дээр гарч гар утсаар сумын банкны холбоо руу залгажээ. Манайх энэ жил төдөн малтай боллоо. Малаа өчигдөр Цээл сумын тооллогын комисст бүртгүүллээ. Энд ад үзэхгүй бол яваандаа эндхийн харьяат болох санаатай байна гэхчилэн ярьсан юм байх. Зайлуул нутаг усаа санагалздаг бололтой. Их газрын чулуу даанч сайхан нутаг даа. Одоо ямар байгаа бол. Сураг сонсоход идэш хөлдөхгүй дулаан байна гэсэн. Бид чинь малаа хариулахгүй, үдэш хотлуулахгүй, чоно нохой, хулгай зэлгийнээс айх аюулгүй сайхан байлаа гэж Базараа нутгаа дурсаж суув. Хадан хошууны жалганд өвөлжиж буй тэдний хот айлд анх очиход айлын хүмүүс ихэд сэжиглэнгүй харцгааж яг яах гэж яваа, хаанахын хэн гэдэг хүн бэ гэж хөгшин залуугүй түгшсэн байртай гараад зосоцгоосон. Амар мэндийг асуухуй дор гэрийн эзэн олон жил гадаад оронд дипломат алба хашсан болов уу гэмээр туйлын хийгүй асуултад хариулна. Эдний тав зургаан гэр нийтдээ зургаан мянга гаран бод богтой бололтой. Газар тариалангийн бүс нутагт ийм олон мал бүхий иргэн бол төсөөлшгүй баянд тооцогддог. Рэнцэндорж гэдэг айлын өвөлжөөг сарын таван богоор түрээсэлж хавартай золгох гэнэ. Нүүсээр байгаад гэртэхээ гадагшлуулж, хөрөнгөө малдаа шингээсэн бололтой. Өөрсдөө отрын гурван ханатай гэрт толгой хоргодож, гэрийн ихэнх зайг бурхан тахил нь эзэлжээ. Ганц том авдартай. Бусад эд хогшлоо уут саванд хийгээд хаяагаараа тавилсан. Ханын толгойд жижигхэн хүлээн авагч зүүсэн агаад түүгээр "хүсэлтийн хариу" нэвтрүүлэг явах нь хуучны цагийг санагдуулна. Дундговиос ирсэн айл бүрт нэжгээд "байдаг" хүнтэй нь бас сонин юм. Угтаал сумын малчин Ядамын гэрт хүртэл Гурвансайханаас ирсэн "байдаг" хүн гээд духан дээрээ томоо гэгчийн гялтайсан бундуутай идэр эр суурин суужээ. Тэр хүн шуудайтай юм үүрэн гэрт орж ирэн дулаацах агаад Ядам өөрөө мал хайхаар хонуутаар эзгүй байгаа аж. Харин Базарын хамжаа гэрийн эзэнтэй хамт "Ниссан Тирано" машиныг нь унаж уул руу гараад түлшний мод татаж ирж байна. Тэр том жипээр морин тэрэгний талд хүрэхгүй хэдэн гишүү чирэн пижигнүүлэх нь малчид техникжсэнийг илтгэнэ. Хангай нутагт ирээд усыг нь ууж, ёсыг нь дагаж байгаа гээд аргал хөрзөн түлэхээ больжээ. Мөн хөрөө, сүх худалдаж авсан гэнэ. Эндхийн айлуудаас төмс авч идэж үзэж байгаагаа сонирхуулав. Бүхэл маханд арилгаагүй төмсөө хийж чанасан нь амт сайтай хоол болсон байв. Отрынхон хүүхэд багачуул, хөгшчүүлээ цөмийг нь Улаанбаатарт төвхнүүлсэн аж. Өөрсдөө хэд хоноод хот орж нөгөө хэдийгээ эргэх далимдаа хүнс хоолоо базааж авдаг. Бусад ах дүү нар нь Хэнтийн Батноров, Норовлин зүгт хөдөлсөн сурагтай. Би болохоор намаржин нутаг хайж Төв аймгийн хойд сумдаар явсаар энэ хавийг арай дээр гэж сонголоо. Тэгээд Алтанбулаг хавиас нүүж энд ирээд байгаа нь энэ. Нутгийн айлууд жаахан ад үзэх хандлагатай. Саяхан бэлчээрээс болж маргалдаад манай нэг хүнийг буудсан. Сум нь толгой дээгүүр шунгинаад өнгөрсөн. Уг нь бүр эндхийн унаган айл их цөөхөн юм билээ. Хазгайдуу хэл яриатай, баруун аймгийнхан голдуу бололтой. Манийгаа дээрэлхээд байгаа болохоос чааваас хэдэн жилийн түрүүхэн л энд ирсэн юм биш үү. Мал олон нутаг дамжиж, нүүсээр байгаад өвстэй газар л бол тогтдог болсон. Нутаг гүйнэ гэсэн ойлголт байхгүй. Харин хэдэн тэмээ л урагшаа харан уйлаад зогсчих юм даа гэж Базардорж хууч хөөрлөө. Өөрийн чинь зургийг авч болох уу хэмээн асууваас тэрээр бололгүй яахав хэмээв. Тэрээр гэртээ эргэн орж удаж, удаж гарч ирвээс цоо шинэ цэнхэр торгон дээл өмсөж, шар бажгар бүс ороож, гутал малгайгаа сольсон байв. Ингээд бид хэд хоорондоо нийгмийн мал сүрэг хариулж яваа отрын адуучин маягийн зураг хөрөг авцгаан хот айлаас хөдлөв. 
Ж.Гангаа

