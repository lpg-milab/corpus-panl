№202(16165)
1985 ОНЫ НАЙМДУГААР САРЫН 22.
Эрдэмтний зөвлөмж үйлдвэрлэлд

Орчин үеийн шинжлэх ухаан, техникийн ололтыг социализмын давуу талтай нягт хослох намын бодлого тууштай хэрэгжиж байгаагийн үрээр эрдэмтдийн эрдэм шинжилгээний бүтээл мах, сүү, ноосны чиглэлийн шинэ үүлдрийн мал, ургац арвинтай тариа, ногооны шинэ сорт, чанар, эдэлгээ сайтай шинэ нэр төрлийн бүтээгдэхүүн болон биежиж тэр нь нийгмийн хөдөлмөрийн бүтээмжийг дээшлүүлэн эх орны эдийн засгийн потенциалыг арвижуулахад тодорхой хувь нэмэр болж байна. Улс ардын аж ахуйг хөгжүүлэх VII таван жилийн эхний дөрвөн жилд олон зуун шинэ техник, технологи, төхөөрөмж, бүтээгдэхүүн боловсруулан үйлдвэрлэлд нэвтрүүлснээр 100 гаруй сая төгрөгийн үр ашиг оллоо. 

Эрдэмтэн, эрдэм шинжилгээний ажилтнууд ЗХУ-ын эрдэмтэдтэй хамтарч хөрсийг элэгдлээс хамгаалах технологийг 15 сангийн аж ахуйн хагас сая шахам га талбайд нэвтрүүлжээ. Зарим сангийн аж ахуй, нэгдлийн нутагт хөрсний агрохимийн зургийг  боловсруулан мөрдүүлсэн нь газар тариалангийн технологийг шинжлэх ухааны үндэстэй эзэмших бололцоо өгсөн юм. 

Сүүлийн дөрвөн жилд хөнгөн, хүнсний аж үйлдвэрийн салбарт зөөлөн савхи, шинэ загварын гутал, зарим төрлийн гурилан бүтээгдэхүүн, тараг зэрэг 500 шахам нэрийн дэвшилт технологи, шинэ бүтээгдэхүүний үнэлэмжийг хэрэгжүүлсний дээр технологийн явцуу дамжлагыг арилгах, хүнсний бүтээгдэхүүн үйлдвэрлэх зориулалт бүхий стандартын бус зарим төхөөрөмжийг боловсруулан үйлдвэрлэлд нэвтрүүлжээ. Барилгын хөнгөн дүүргэгч материал нийтлэг ханын гулдмай, хавтгайлж хийх технологийг үйлдвэрлэлд нэвтрүүлснээр хөдөөгийн барилгад хөдөлмөрийн бүтээмжийг нэлээд дээшлүүлж, барилгын өөрийн өртгийг 24 - 26 хувь хямдруулах боломжтой болов. 

Энэ таван жилд эрдэм шинжилгээний байгууллага, их, дээд сургуулиас үйлдвэр, аж ахуйн газар, байгууллагын захиалгын дагуу аж ахуйн гэрээгээр хийж байгаа шинжилгээ судалгааны ажлын тоо өнгөрсөн таван жилийнхээс бараг 1. 5 дахин өсөв. 

Эрдэмтдийн бүтээл, дүгнэлт, зөвлөлгөөн амьдрал, үйлдвэрлэлд өргөн нэвтрүүлж хэрэгжүүлэхэд шинжлэх ухаан, үйлдвэрлэлийн бүтээлч хамтлаг чухал ач холбогдолтой. Одоо Шинжлэх ухааны академи, салбарын эрдэм шинжилгээний байгууллагыг түшиглэсэн 40 гаруй ийм хамтлаг улс ардын аж ахуйн материаллаг үйлдвэрлэлийн үндсэн салбаруудад ажиллаж байгаагийн дотор мал аж ахуйн эрдэм шинжилгээний хүрээлэнгийн шинжлэх ухаан, үйлдвэрлэлийн бүтээлч хамтлаг Архангай, Сүхбаатар аймгийн зарим сум, нэгдлийн суурийн хөдөлмөр зохион байгуулалтыг сайжруулах, төл хорогдох, үнээ сувайрахтай тэмцэх чиглэлээр үр дүнтэй ажиллаж байна. 

Гэвч үйлдвэрлэлд шинжлэх ухааны ололтыг тасралтгүй нэвтрүүлж байхын чухлыг ойшоодоггүй, уг ажлаас түвэгшээдэг явцгүй хандлага зарим яам, үйлдвэр аж ахуйн газарт амь бөхтэй ноёрхож байна. Усалгаатай тариалангийн талаар гаргасан эрдэм шинжилгээний заавар зөвлөмж. технологийг нэвтрүүлэх ажлыг Хөдөө аж ахуйн Яам, Усны аж ахуйн Яам үйлдвэрлэлийн гүнд тодорхой зохион байгуулахгүй байгаагаас усалгаатай талбайн өгөөж бусдаас төдий л илүү гарахгүй заримдаа ургац алддаг дутагдал олон жил үргэлжилж ирлээ. Урьдчилан гүйцэтгэсэн арматуртай төмөр бетон эдлэхүүн үйлдвэрлэхээр эрдэм шинжилгээний байгууллагын судалж боловсруулсан технологийг төмөр бетоны завод, тэжээлийн олон наст ургамлын элит үрийг үйлдвэрлэх технологийг Хэнтий аймгийн Хэрлэнбаян-Улааны отор тэжээлийн аж ахуй ажилдаа нэвтрүүлэх улсын төлөвлөгөөг тасалжээ. Түүнчлэн эрдэм шинжилгээний бүтээл, зөвлөмжийг үйлдвэрлэлд нэвтрүүлэхэд Шинжлэх ухааны Академи тэр бүр хяналт тавьж туслахгүй байна. 

Шинжлэх ухаан, үйлдвэрлэлийн холбоог практик амьдрал дээр бататган зузаатгаж, бие биетэй нь харилцан шүтэлцээтэй хөгжүүлэхийг тулгамдсан чухал зорилт болгон дэвшүүлсэн МАХН-ын Төв Хорооны X бүгд хурлын шийдвэрээс үүдэн гарч байгаа зайлшгүй биелүүлбэл зохих зүй ёсны шаардлага олон байна. Юуны өмнө үйлдвэр, аж ахуйн газрын шинжлэх ухаан, техникийн ололт нэвтрүүлэх төлөвлөгөөний бүтээлч, ажил хэрэгч чанар, биелүүлэх хариуцлага, сахилгыг өндөржүүлж, түүнийг бүтээгдэхүүн, үйлчилгээний үндсэн үзүүлэлтийн хэмжээнд. үнэлэн хэрэгжүүлдэг болох нь чухал. Нэгэнт судлан боловсруулж, үр ашигтайг нь туршилт сорилтоор батлан нотолсон шинжлэх ухааны зөвлөмжийг дуулгавартай сонсож, үйлдвэрлэлд шуурхай нэвтрүүлэхэд үйлдвэр, аж ахуйн газар, эрдэм шинжилгээний байгууллага, эрдэмтдийн сонирхлыг дээшлүүлэхүйц механизмыг боловсруулж тодорхой арга хэмжээ авах цаг болжээ. Эрдэм шинжилгээний байгууллага, эрдэмтдийн үйл ажиллагааг дүгнэхдээ боловсруулж үйлдвэрлэлд шилжүүлсэн бүтээлийн сацуу амьдрал практикт нэвтэрч бодит үр дүн өгч байгаа ажлын тоо, хэмжээг чухалчлан харгалзаж байвал зохино. 

Эрдэмтдийг үйлдвэрлэл, практикт ойртуулах зорилгоор яам, улсын хороо, тусгай газруудын дэргэдэх шинжлэх ухаан, техникийн зөвлөлд оролцуулж, үйлдвэр, аж ахуйн газарт урт, богино хугацаагаар томилон шинжлэх ухааны зөвлөлгөө өгүүлэх, тодорхой асуудлыг газар дээр нь шийдвэрлэхэд туслуулах зэргээр тэдний оюуны потенциалыг өргөн ашиглах нь чухал байна. Эрдэмтдийн зөвлөмж, шинжилгээ, судалгааны ажлын үр дүнг практикт нэвтрүүлэх ажлын удирдлага, зохион байгуулалтыг боловсронгуй болгоход ЗХУ, ах дүү социалист бусад орны баялаг туршлага бидний даган дуурайх үлгэр жишээ болно гэдгийг мартаж болохгүй. 

Үйлдвэр, аж ахуйн газар, эрдэм шинжилгээний байгууллагын хүч, анхаарлыг шинжилгээ, судалгааны ажлын үр дүн, эрдэмтдийн зөвлөмжийг амьдрал, практикт шуурхай нэвтрүүлэхэд чиглүүлэх, чухам уулзалтын байгууллага, коммунистуудын зүгээс тавих хяналтыг хүчтэй болгох нь орчин үеийн шинжлэх ухаан, техникийн дэвшлийн ололтод түшиглэн, нийгмийн үйлдвэрлэлийг цаашид эрчимжүүлэн хөгжүүлэх зорилттой уялдан улам хурц тавигдаж байна. 

