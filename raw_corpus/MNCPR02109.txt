Баасанг бага хүнээр банжаа юу, чи хө!

Монголын хувьсгалууд заавал нэг Баасантай байх хувь тохиолтой юм шиг! 1921 оны ардын хувьсгалд Д.Сүхбаатарын морин цэрэг "Далиу" Баасан гэгч эрэлхэг зоригтой дайчин эр явсан санж. Хазгайдуу мөртэй эрэлхэг цэрэг явсныг мэдэх хүмүүс Сэлэнгэ нутагт зөндөө байдаг. Зарим дурсамж бичигт ч тэмдэглэгдэж үлдсэн гэнэ. Харин нэгэн тулалдаанд амь үрэгдсэн гэсэн яриа ортой болов уу.
1990 оны хувьсгалд Баасан ламыг дурсалгүй өнгөрөхийн аргагүй. Ц.Элбэгдорж, Дарь.Сүхбаатар, Э.Бат-Үүл, С.Зориг, Д.Сосорбарам, Баасан лам гээд л хувьсгалын тугийг өргөж явсан олон сайхан залуучууд бий. 1990 оны хувьсгал ялахад лам Баасан их үүрэг гүйцэтгэсэн гэж би боддог. Лав л тэр хувьсгалын хийморь лундааг сэргээн өгч байж ялуулсан байх. Өнөөдөр ардчилсан хувьсгалын хоёр дахь шат буюу авлигач шинэ коммунистуудын эсрэг ард түмний тэмцэл ид хүчээ авч байна. Ард түмний тайван тэмцэл хаашаа эргэх нь эрх баригчдын зүгээс шалтгаална. Энэ хувьсгал бас нэг Баасантай. Ядарч туйлдсан ахмадууд ардчилсан хувьсгалын анхны тэмцэгчдийн нэг эмэгтэй Баасанг урьж авчран Монголын ахмадын чөлөөт холбоо байгуулан, тэргүүнээр нь ажиллуулж байгаа билээ. Шударга дайчин, үнэний төлөө үхэхээс буцахгүйгээрээ Баасангийн онцлог билээ. МАХН-ын удирдлагууд, хүнийг гадна өнгөөр нь дүгнэж, тэмцэгчдийг гутаахын тул юу ч хийхээс буцдаггүй, их мөнгө хаяж хүнийг гутаалгадаг чанар нь гэм биш зан. Тэдний сурталчилж байгаа шиг Г.Баасан нь мэдлэг мэргэжилгүй, бүдүүлэг харанхуй, нөхөр хүүхэдгүй, гон бие гозон толгой биш билээ. Гэлэгийн Баасан залуудаа багшийн сургууль төгсгөж арав гаруй жил багшлахдаа боловсролын байгууллагаас аваагүй шагнал бараг байхгүй, туршлага нь нийтийн хүртээл болон дэмжигдсэн тэргүүний багш байв. Дараа нь Менежментийн дээд сургууль, Удирдлагын хөгжлийн академийг дүүргэсэн, жижигхэн биедээ ахадсан боловсролтой хүн. Эцэг нь Б.Гэлэг гэж 1990 оны ардчилсан хувьсгалын цөөн тооны ахмад дэмжигчдийн нэг. Тэр үеийн фото зураг, кинонуудад Элбэгдорж, Бат-Үүл нарын хамт дунд зэргийн нуруутай настай хүний зураг байдаг чинь Гэлэг гуай шүү дээ. Шударга үнэний төлөө тэмцэгч буурлуудын нэг. Саналаараа Хэнтий аймгийн Хэрлэнбаян-Улаан суманд очоод багшилж байсан охиндоо Б.Гэлэг гуай 1990-ээд оны үед ийм нэг захиа бичсэн байх юм. "Миний охин сайн байна уу. Бид сайн. Хотод ардчилсан хувьсгал өрнөж, энэ төр засгийн удирдлагууд залуу хувьсгалчдын өмнө гараа өргөх нь гарцаагүй болоод байна. Аав нь энэ тэмцэлд явж байна. Миний охин хотод орж ирэн, энэ залуустай мөр зэрэгцвэл ямар байна? Ороод ирээч..." гэсэн байна. Баасан энэ үед ардчилсан хувьсгалын уриаг хэдийнэ хүлээж аваад сумандаа ардчилсан холбооны салбар байгуулж тэргүүнээр нь ажиллаж байв. Хот орж ирэх хүсэлтээ сургуулийн захиргаандаа нэг биш удаа тавьсан боловч удирдлагууд нь "тэргүүний багшаа явуулахгүй" гэж, шавь нар нь "багшаасаа салахгүй" хэмээн уйлж унжихад хүрч байсан гэдэг. Тэгээд Г.Баасан хөдөөд ардчилсан холбооны бүхий л үйл хэргийг үргэлжлүүлж байсан юм билээ. 1992 оны сонгуулиар Хэнтий аймагт нэр дэвшсэн Да.Ганболдын сонгуулийн штабт ажиллан нэр дэвшигчээ ялахад үнэлж баршгүй тус хүргэсэн гэдэг. 1996 оны сонгуулиар Улаанбаатарт орж ирэн Ардчилсан холбооны сонгуулийн штабт ажиллан, хариуцсан тойргуудаас нь нэр бүхий долоон хүн, өрсөлдөгчдөө ялж гарч ирсэн юм. Тэрээр өөрөө Ардчилсан холбооны архивт ажиллан, мянга мянган хүний материал бүрдсэн тэр том архивыг анх байгуулсан гавьяатай хүн билээ. Энэ үедээ Ардчилсан холбооны төв орон нутгийн бүх байгууллагаар явж, гишүүдтэй нэг бүрчлэн уулзаж, ардчилсан хувьсгалын ололтыг баталгаажуулсан бүхэл бүтэн архивыг бие даалган байгуулж, өөрөө эрхлэгчээр нь ажиллаж байлаа. Энэ хугацаандаа дээд сургуульд суралцаж, ажил төрлөө амжуулж, гэр орноо бөөцийлж, эмэгтэй хүний нуруунд үүрэгдэх л бүх ачааг үүрч явсан хүн. Хоёр жилийн өмнө хэсэг ахмадууд Г.Баасанд ханджээ. "Монголын ахмадын байгууллага гэж МАХН-д үйлчилдэг сүг сүнстэй боллоо. Нүсэр бүтэц, хэдэн даргыг нь хараад Монголын ахмадууд туйлдаж гүйцлээ. Та ирж, Монголын ахмадын чөлөөт холбоо байгуулж удирдаач" хэмээн санал тавьсан байна. Ингэснээр Г.Баасан Монголын ахмадуудтай хувь заяагаа холбосон юм. Хувьсгалт намаас хайр халамж, гавьяа шагнал бүхнийг нь хүртсэн, өнөөгийн удирдлагаас нь их мөнгө, албан тушаал, барилга байшин, газар, ер нь л хэрэгцээтэй бүхнээ авч амжсан цөөн хэдэн ахмадууд голдуухан хуучин ахмадын холбоондоо үлдэж, ядарч зүдэрсэн мянга мянган ахмадууд Г.Баасанг дагасан юм. Г.Баасан МАХН, түүний эрх баригчдад хичнээн гадуурхагдсан ч, урьдах удирдлагуудын хорин жилд хийгээгүйг хоёрхон жилд хийлээ. Олон мянган ахмадыг шинээр бүртгэн авч, харьяалалгүй болсон ахмадуудыг харьяалалтай, цуглуулж уулздаг, харж ханддаг газартай болголоо. Мартагдаж, бараг хүний тооноос хасагдсан алдарт эхчүүдийг бүртгэж, нэгдүгээр зэргийн одонтойд нь жилд сая төгрөг, хоёрдугаар зэргийн одонтойд нь жилд 500 мянган төгрөг олгуулахаар төрийн гурван өндөрлөгт хандсан боловч УИХ-ын дарга Ц.Нямдорж мэтийн хүмүүс "Мөнгөтэй бол Баасантай, Баасангүй олгох л байсан" гэж басамжлан доромжлоод өнгөрсөн. Тэгсэн хэрнээ УИХ-ын гишүүд жилд 7.6 сая төгрөгийг авлигын журмаар хувааж авахаар төсөвлөчихөөд байгаа шүү дээ. Г.Баасан, ахмадуудын тэтгэвэр тэтгэмжийг нэмэгдүүлэхийн төлөө ёстой "Тамирын мөсийг долоох шахам явж" хэдэн төгрөг нэмүүлж байгаа. Улс төрийн суулт, өлсгөлөн, ер нь тэмцлийн бүхий л хэлбэрийг хэрэглэн энэ "дүлий хөлдүү" төр засагт ахмадуудынхаа хүсэлтийг дамжуулж байгаа билээ. Шударга нь дэндсэн эмэгтэй дээ! Ажлынхаа хажуугаар Ерөнхийлөгч Н.Энхбаярын авлигын холбогдолтой, хаашаа ч бухаж бултах газаргүй хорь гаруй зүйлийг олж багцлаад төрийн эрх баригчид, цагдаа хуулийн байгууллагад хандсан нь хад мөргөөд байна хэмээн их л гомдолтой явдаг юм билээ. "Энэ хорин хэдэн зүйлийг шалгаж, шударгаар тогтоох цаг ирнэ гэдэгт итгэлтэй байна" гэж тэрээр ойрмогхон мэдэгдэнэ билээ. Шударга Баасан ч салахгүйдээ. Хаанаас авсан юм, баримтуудыг хазгай гишгэх аргагүй болтол нь баталгаажуулсан байна билээ. Энэ авлигачид, албан тушаалаа хортойгоор урвуулан ашиглагчид, улс төр банк санхүүгийн бүлэглэлийнхний "нас" удахгүй л болж байх шиг юм. Юманд чинь хэмжээ, ходоодонд чинь мухар гэж байдаг даа. Гэлэгийн Баасангаар их оролдвол юугий нь ч дэлгээд тавьж мэдэх л юм билээ. Жигжидийн зуслангийн дээхнэ талд, модны захад нэг жижигхээн модон байшин бий. Үнэтэй зүйл ороогүй хэрнээ цаанаа л нэг чамбай. Модыг яаж эвлүүлэхээрээ ийм болгодог байна гэж бодмоор. Энэ бол Батдоржийнх. Баасан, арван долоохон настайдаа айлын бэр, хүний хань болж очсоноос хойш 27 хавар улирч, хорин долоон хаврын яргуй дэлгэрчээ. Баасангийн нөхөр, манай нэртэй мужаануудын нэг Батдорж тийм хөөрхөн байшин бариад зусч байгаа нь тэр. Эдний хүүхдүүдийн том нь 26-тай. Мөндөл шиг хөөрхөн гурван ач, мөрөн дээр нь, өвөр дээр нь, бүр толгой дээр нь эрхэлж байдаг юм. Хувьсгалт намынхны мөнгийг мөлжиж суудаг, хар хэл амтай, хараалч гэмээр хүмүүс Баасанг нөхөр сүүдэр, үр хүүхэдгүй, хачин өрөвдөм байдлаар телевизээр ярьж байна билээ. Баасанг би сайн мэднэ. Эднийх дэндүү сайхан гэр бүл шүү. Жигжидийн рашаанаас авахаар өгсөж байхад Батдорж Баасан хоёр сүүдэртээ хэвтчихсэн, ач зээ нар нь арван талаас нь ноолж байдаг юм даа. Саяхан би Баасантай уулзаад: -Өнөө жил зусландаа гарах уу? гэсэн чинь: -Ээ дээ, чадахгүй байх аа. Энэ өлөн зэлмэн ахмадуудаа орхичихоод би тэнд бие оторлох эрх алга гэсэнсэн. Гэлэгийн Баасанд хоёр онцгой шинж бий. Нэг нь, ямар ч найраа байхгүй дэндүү шударга. Нөгөө нь зарим хүүхнүүдтэй адил алт мөнгөөр булхаж, аль үнэтэй бүхнийг хэрэглэхээс зайлсхийдэг явдал юм. Түүний гоёл нь шударга, тэмцэгч чанар. 
Монгол Улсын Соёлын гавьяат зүтгэлтэн Галсангийн ЖАМЪЯН 
