"Дэлхий аялгуу" нэртэй олон үндэстний урлагийн наадам Монголд болж байна

Олон улсын ардын урлагийн их наадам Монголд энэ сарын 2-ноос эхэлсэн билээ. "Монголын ардын урлагийн байгууллагын нийгэмлэг"-ээс зохион байгуулж буй "Дэлхий аялгуу" хэмээх уг наадамд Австрали, ОХУ болон Тайванийн ардын урлагийн жүжигчид урлагаа сурталчлахаар иржээ.
Дөрөв дэх жилдээ зохиогдож буй энэ наадамд манай орны "Түмэн-Эх", "Мандах нар", "Алтайн оргил", "Этүгэн" чуулган болон Хилийн цэргийн дуу бүжгийн чуулга, "Монгол аялгуу" зэрэг Монгол ардын урлагийн чуулгын уран бүтээлчид оролцсон байна. Мөн "Хан-Хэнтий" чуулгын уран бүтээлчид өөрсдийн бүтээлээ сонирхууллаа. Энэ наадамд оролцсон жүжигчид Хэнтий аймгийн ард түмэнд өөрсдийн тоглолтоо толилуулаад өчигдөр Улаанбаатар хотод ирэв. Тэд УДЭТ-ын тайзнаа энэхүү тоглолтоо өнөөдөр толилуулаад зочид нь маргааш эх орон руугаа буцах ажээ. Наадамд жил бүр шинэ орнуудын ардын урлагийнхан ирж оролцдогоороо онцлог бөгөөд өмнөх жилүүдэд уг наадамд Солонгос, Япон, Иран, Турк, Бельги, Шотланд, Грек, Испани зэрэг орны ардын урлагийнхан ирж байжээ. Цаашид уг наадамд дэлхийн бусад орныг урьж оролцуулах талаар зохион байгуулагчид нь дурдаж байлаа. Агын Буриадын тоглолт "Дэлхий аялгуу" наадамд оролцож байгаа ОХУ-ын Агын Буриадын нийт 13 жүжигчин ирсэн байна. Тэд ОХУ-д зохиогддог ардын урлагийн наадмуудад оролцож байсан туршлагатай хүмүүс юм байна. Тэднийг ахалж яваа Буриадын соёлын гавьяат ажилтан Цэрэндаш Цэнжидмаа гуайгаас хэдэн зүйлийг тодруулсан юм. -Та нар хэдүүлээ ирсэн бэ. Ямар үзүүлбэр үзүүлэхээр бэлтгэв? -Манай хамтлагийг "Магтаал" гэдэг. Бид буриад зоны амьдралыг харуулсан бүжиг, буриад ард түмний ардын дуу, хатар бүжгийг Монголын ард түмэндээ сонирхуулахаар ирсэн. -"Магтаал" хамтлагийнхаа талаар товч танилцуулаач? -Янз бүрийн мэргэжлийн хүмүүсээс бүрдсэн байгаа. Соёлын сургуулийн багш нараас эхлээд тэтгэвэрт гарсан хөгшчүүд ч бий. Гэхдээ "Алтаргана" гэдэг Буриадын ардын урлагийн их наадамд оролцож амжилт гаргаж ирсэн хүмүүс байгаа юм. Бид "Хатар" бүжгээ бүжиглэж, үндэсний дуугаа дуулна. Манай монгол ахан дүүс биднийг их сайхан хүлээж авсан. Тиймээс монгол түмэндээ их баярлалаа гэдгээ хэлмээр байна. Энэ наадамд оролцож байгаа үзүүлбэрүүд ч бүгд таалагдаж байна. -Таны хувцас арай л өвөрмөц сонин харагдаж байна? -Тийм. Манай буриад ардын хувцас зүүлт чимэг ихтэй, одоо миний энэ хувцасны чимэглэл гэхэд 10 килограмм шүү дээ. Цэвэр мөнгөөр урласан эдлэл байгаа юм. -Хэнтий аймагт очоод ирсэн гэсэн. Тэндхийн буриад зонтой уулзав уу? -Хэнтий аймгийнхан биднийг маш халуун дотноор хүлээн авсан. Ер нь Монгол, ОХУ-ын буриадууд бид байнгын харилцаа холбоотой байдаг. -Манай жүжигчдийн тоглолт ямар санагдав? -Маш сайхан. Монгол Улс ардын урлагаа хөгжүүлэх тал дээр бусад орныг бодвол их сайн ажилладаг гэж боддог. Тэгээд ч бахархмаар урлагтай шүү. Лууны бүжгээр гайхуулав "Дэлхий аялгуу" наадмын дараагийн үзүүлбэр нь Тайванийн "Лууны бүжиг" байв. Лууг дүрсэлсэн багтай бүжиглэх нь их л сүртэй ажээ. Тайваньчуудын шүтээн нь луу гэнэ. Тиймээс тэрхүү бурхнаасаа аврал эрж, залбирч буйгаа энэхүү бүжгээр илэрхийлдэг юм байна. Энэ бүжиг нь олон арван жилийн түүхтэй бөгөөд үүнийг бий болгосон жүжигчин өдгөө Тайваньд амьд сэрүүн амьдарч буй аж. Харин түүний хүү ач нь манай оронд ирж, лууны бүжгээ бидэнд сонирхуулж байгаа юм байна. Мөн тайваньчууд нь "Күнфү"-гийн бүжгээр дэлхийд их алдартай. Күнфү нь зодооны урлаг ч гэлээ орчин үед бүжгийн нэг төрөл болон хөгжиж байгаа аж. Тайванийн энэ баг нийт 11 хүний бүрэлдэхүүнтэй бөгөөд Монголд анх удаа ирж байгаа гэж байв. Тэдний сэтгэгдлийг сонсоход "Бид Монголд анх удаа ирж байгаа ч маш их таалагдаж байна. Мөн энэ наадамд оролцож буй жүжигчдийн ардын урлагийн үзүүлбэрүүд их сонирхолтой юм" гэж байлаа. Мөн тэднээс энэ урлагаа Монголын хүүхэд залууст зааж өгөхгүй юм уу гэхэд танай орон ардын урлагаараа биднийг үнэхээр гайхшруулж чадлаа. Түүнийг бид ч бас сурмаар байна. Гэвч та нар бидэнд тийм амар зааж өгөхгүй байх. Бид ч түүнтэй л адил" гэж хариу асуулт хэлэв. Уугуул австраличуудын амьдралыг харуулав "Дэлхий аялгуу"-ны сонирхолтой үзүүлбэрийн нэг нь Австралийн Деджеридү хөгжимчин байсан юм. Нүцгэн бие дээрээ цагаан будгаар эрээлж бүсэлхийгээ даавуугаар халхалснаас өөр хувцасгүй энэ хүн Австралийн уугуул иргэдийн үндэсний бүжгийг бүжиглэж сонирхуулсан юм. "Кэми шувуу ба имж" хэмээх уг бүжгийг түүхийн эрдэмтэд судлаад 10 мянга гаруй жилийн түүхтэй хэмээн тогтоосон ажээ. Хит Бергерсен хэмээх энэ хүн 15 жил үндэснийхээ хөгжмөөр тоглож буй бөгөөд хажуугаар нь Австралийн нэгэн сургуульд багшилдаг юм байна. Тэрээр тайзан дээр нүцгэн шахуу гарч ирж, самар түүж идэж байгаа юм уу гэмээр сонин хөдөлгөөн хийж үзүүлсэн юм. Түүний энэ бүжгийн талаар өөрөөс нь тодруулахад, Австралийн уугуул иргэдийн эрт цагт хоолоо хэрхэн яаж олж иддэг байсныг дүрслэн үзүүлж байгаа юм. Мөн ан амьтан яаж агнаж, эрт үед хэрхэн аж төрж байсныг л энэ бүжгээр харуулахыг хичээсэн юм. Уг бүжгийг тэртээх эртний уугуул австраличууд бүжиглэдэг байжээ. -Энэ нүцгэн бие дээр цагаанаар зурах нь ямар учиртай юм бэ? -Энэ бол Австралийн эртний омгуудын зан заншлыг илэрхийлсэн зүйл л дээ. -Австралид ардын урлаг ямар түвшинд байгаа вэ. Ардын урлагаа сурталчилж байгаа хүн олон уу? -Манай орны хүн амын дөнгөж хоёр хувь нь л ардын урлагаа сурталчлах, хойч үедээ таниулах ажлыг хийдэг. Амьдралын жирийн өдрүүдэд ардын урлагийн тоглолтууд болно гэж бараг үгүй. Онцгой баяр ёслолын үеэр л тусгай үзүүлбэр бэлддэг юм. -Таны тоглодог хөгжим их сонин санагдлаа. Хөгжмөө тайлбарлахгүй юу? -Деджеридү гэдэг энэ хөгжмийг Австралид ургадаг бүх л төрлийн модоор хийж болно. Харахад зүгээр л нүхэлсэн урт нарийхан мод мэт боловч үүнээс гарах аялгуу их өвөрмөц. Энэ хөгжим нь мөн маш эртний түүхтэй. Ер нь хүн төрөлхтний анхны хөгжмийн зэмсэг гэх эрдэмтэд байдаг юм билээ. -Энэ хөгжмөөр яаж тоглодог юм бэ? -Үлээвэр хөгжмийн төрөлд ордог юм. Тиймээс битүү амьсгаагаар тоглоно л доо. Танай хөөмийн урлагтай төстэй юм уу даа. -Таныг энэ хөгжмөө манай цуур хөгжимтэй хослуулан тоглож байгаа гэсэн? -Тийм. Алтайн магтаал, Хан Хэнтий зэрэг сайхан аялгууг бид хамтарч тоглож байгаа. Монгол ардын урлагийг би үнэхээр биширч байна. Хөөмий, биелгээ, уртын дуу, мөн танай үндэсний хөгжмүүд үнэхээр гайхалтай. Монгол орон ардын урлагаар дэлхийд маш хурдан танигдах болно шүү гэдгийг энд хэлмээр байна" гэлээ. Энэхүү үлээвэр хөгжмөө Монголын үндэсний цуур хөгжимтэй хослуулан тоглож маргааш үзэгчдэд сонирхуулах ажээ. 80 гаруй уран бүтээлч оролцож буй энэ наадам өнөөдөр хаалтын тоглолтоо хийгээд өндөрлөх ажээ. Манай орны ардын урлагийн үндэсний чуулгуудын уран бүтээлчид ардын бүжиг, хөөмий, уртын дуу, үндэсний хөгжмийн тоглолтуудыг сонирхуулахын зэрэгцээ Чингэсийн үеийн Монгол орны соёл, зан заншил, урлагийн үзүүлбэрийг толилуулж байна. "Дэлхий аялгуу" наадмынхан Хэнтий аймагт очиж, тус аймгийн жирийн айлаар зочилж өөрсдийн тоглолтоо сонирхуулсан аж. Хэнтий аймагтай гэрээ байгуулсан учир жил бүр очиж урлагийн наадмын тоглолтуудаа үзүүлдэг гэж зохион байгуулагчид нь ярьж байсан юм. Орон орны ардын урлагийн үзүүлбэрийг үзэж, тэдний хоорондын ялгаа болон ижил төстэй зүйлүүдийг ялгах болон танин мэдэхүйн мэдлэгийг хүүхдүүдэд өгөх зорилгоор өчигдөр "Эрэл" дунд сургуулийн сурагчдад тоглолтоо сонирхуулсан юм. Өнөөдөр насанд хүрэгчдэд энэ тоглолтоо сонирхуулах юм байна. Олон улсын ардын урлагийн наадмыг Монголд зохиох болсон учрыг тодруулахад "Гадны улс бүхэн өөр өөрийн гэсэн наадамтай байдаг. Харин манай орны нэрээр овоглогдох наадам нь энэ. Тиймээс бид үүнийг гадны ямар нэг оронд зохиохгүй" гэж Монголын ардын урлагийн нийгэмлэгийнхэн хэлж байлаа. Я.МӨНГӨНЦЭЦЭГ 
