Асашёорюүгийн амжилт алдарт Тайхо аваргынхтай эн зэрэгцлээ

Хагас сарын турш бөх сонирхогчид болон Монгол, Болгарчуудын анхаарлын төвд байсан мэргэжлийн сумо бөхийн Аки башё өчигдөр өндөрлөв. Энэ сард гараагаа унаж эхэлсэн ч их аварга Д.Дагвадорж 13-н даваагаар түрүүлж 14 дэх удаагаа эзэн хааны цомыг хүртлээ.
Мөн тасралтгүй зургаан башёд аваргалж байна. Ингэснээр түүний рекорд амжилтаараа айрагдаж яваа алдарт Тайхо аваргатай зэрэгцэж буй юм. Тэрбээр Японы эзэн хааны цомыг тэврэх агшиндаа баярын нулимс унагаж байв. Асашёорюү тэмцээний эхний өдөр Футэнод унасан ч дараа өдрөөс нь даваад л байсан. Тэгтэл башё өндөрлөхөд хэдхэн хоног дутуу байхад Аминишикид өвдөг шороодсон билээ. Ийн хоёр унаатай болсон аварга манлайлагч яваа сэкивакэ Котоошюүг унагах, улмаар нэмэлт барилдаан хийн давснаар түрүүлэх эрхтэй байв. Энэ бүхнийг их аварга хийж чадсан. Мөн энэ сарын барилдаанд аваргын хамт цомын эзэнд нэр нь яригдаад байсан сэкивакэ Котоошюү олныг шуугиулсан юм. Болгар залууг анхны ялагдлаа аваргаас хүртэхэд 70 нас гарсан эмээ нь нутгаасаа утасдан "Тэр чинь олон түрүүлсэн хүн гэнэ лээ. Яахав, яахав" гэж хүүгээ тайвшруулсан гэнэ. Хэдий түрүүлж чадаагүй ч Котоошюү гол гурвын нэг болох дайчин бөхийн шагналыг хоёр дахь удаагаа хүртлээ. Мөн Касиносато ч үүний эзэн болсон. Харин техниктэй, гарамгай бөхчүүдийн шагнал эзэнгүй хоцров. 
