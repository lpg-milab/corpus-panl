"Америкт суралцсан тэмдэглэл" маань залууст урам өгч чадна

Ардчилсан намын Үндэсний зөвлөлдөх хорооны гишүүн Ц.Оюунгэрэл АНУ-ын Йелийн их сургуулийн Йелийн Дэлхийн Андууд хөтөлбөрт суралцаад иржээ. Тэрбээр аяны богцоо задалж байна.
-Та дэлхийн нэр хүндтэй сургуульд суралцаад иржээ. Аяныхаа сониноос хуваалцана уу. -Йелийн их сургуульд нэг улирал суралцлаа. Энэ удаад мэргэжил эзэмшиж, диплом авах чиглэлээр сурсангүй. Залуу удирдагч нарыг бэлтгэдэг хөтөлбөрт хамрагдаж орчин үеийн тулгамдсан асуудлуудын талаар номын дуу сонсож байгаад ирлээ. -Орчин үеийн тулгамдсан асуудалд юу юуг тооцож байх юм? -Юуны өмнө дэлхий нийтээрээ хамтарч шийдвэрлэх асуудлыг түлхүү судаллаа. Жишээлбэл, дэлхийн дулаарал, агаар, ус, хөрсний бохирдол, соёл иргэншлийн харилцан ойлголцол ба үл ойлголцол, хүний эрх, хотжилтоос үүдсэн асуудлууд, ядуурал, авлига, чөлөөт худалдаа, сүүлийн үеийн шинжлэх ухааны нээлтүүдээс үүсч болох сайн муу үр дагаврууд, бизнесийн сүүлийн үеийн ёс зүйн жишиг гээд ер нь нэлээд өргөн хүрээнд бидний 19 хүний толгойг цэнэглэж өглөө. -Агаарын бохирдол гэдэг их содон сонсогдож байна. Агаарын бохирдлыг чухам яаж шийдвэрлэх ёстой юм бол? -Улаанбаатарт буунгуут саяхан хичээл дээр яригдаж байсан зүйлсийг санаж байлаа. Агаарын бохирдлын гол үйлдвэрлэгч нь өнгөрсөн хоёр гурван зуунд Европ, Америк байсан бол энэ зуунд Ази болоод байгаа тухай олон судалгааг танилцуулж байсан. Бидний хөрш Хятад улс гэхэд долоо хоног тутамд нэг томоохон дулааны цахилгаан станц барьж байгаа нь дэлхийн дулааралд нөлөөлөхүйц хэмжээнд очоод байгаа аж. Мөн Америкт ч бас дулааны цахилгаан станцууд олон хэвээр байна. Арван найм, есдүгээр зуунд утаан хот гэж хочлогддог байсан Лондонгийн дүр төрх өнөөдрийн Улаанбаатарт ирчихээд байна. Бид үнэхээр хотын цэвэр агаарын байдлаараа Европоос хоёр зуунаар хоцорч явна л даа. Утаатайгаа тэмцье гэвэл эдийн засгийн хөшүүрэг л хэрэглэх хэрэгтэй гэж олон улсын хэмжээнд хүлээн зөвшөөрч байгаа юм байна. Нүүрсхүчлийн хийн татвар гэдэг зүйлийг Европын орнууд, АНУ-ын зарим муж улс нэвтрүүлж үзсэн байна. Энэ татварыг автомашин, цахилгаан станцууд, утаатай галлагаатай бүхий л үл хөдлөх хөрөнгөнд ногдуулж эдийн засгийн аргаар утаагаа багасгах сонирхол бий болгосон. Манай хувьд европчууд шиг өндөр хэмжээгээр нүүрсхүчлийн хийн татвар төлж чадахгүй нь ойлгомжтой. Гэхдээ л бага ч гэсэн ус, хогны мөнгө тогтмол төлж байгаа айлууд усны хэрэглээ, хог хаягдлаа яаж багасгах вэ гэж сэтгэж эхэлдэг биз дээ. Энэ мэтээр л ухаантай, сэтгэдэг хүмүүсийнхээ толгойг энэ зүг рүү ажиллуулах хөшүүрэг хэрэглэх ёстой юм байна. Тэгэхгүй бол бүгд уушгины өвчтэй болж үлдэх нь. -Таныг 2004 онд Стэнфордын их сурууль төгсөөд ирэхэд Америкаас диплом, нөхөр хоёр өвөртөлж ирлээ гэж бичиж байсан. Энэ удаад юу өвөртөлж ирэв? -Мэдээж баахан ном, хичээлийнхээ тэмдэглэл, төгсөлтийн гэрчилгээ авч ирсэн. Бас залуучуудад зориулсан шинэ ном өвөртөлж ирлээ. -Шинэ ном оо? -Америкт төдийгүй дэлхийд алдартай хоёр сургуульд явж үзлээ. Ингэхдээ жирийн орлоготой, энгийн бор амьдралтай байж байгаад өндөр үнэтэй сургуульд явна гэдэг амар байгаагүй л дээ. Миний жишээ олон залууст хэрэг болно гэж бодож өөрийнхөө туршлага, Америкт үзсэн харсан, сурсан зүйлээсээ сэдэвлэж шинэ ном бичсэн. Номондоо "Америкт суралцсан тэмдэглэл" гэж нэр өгөөд байна. -"Америкт суралцсан тэмдэглэл" тэгээд хэзээ залуусын гар дээр очих бол? -"Интерпресс" хэвлэлийн газар энэ номыг хэвлэн нийтлэхээр болсон. Хоёрдугаар сард багтааж уншигчдын гарт хүргэнэ гэж тооцоолж байгаа. -Таны ном Америкт суралцахыг хүссэн залууст ямар мэдээлэл өгч чадах вэ? -Эхлээд урам зориг өгч чадна гэж бодож байна. Жирийн хөдөөгийн орчноос эхэлж бага багаар ямар алхам хийхэд дэлхийн алдартай сургуульд хүрч болдгийг бодит жишээгээр харуулсан байгаа. Бас Америкт сургуульд явсан хүнд тохиолддог шалгуур, тэднийг даван туулах нууцаас нэлээд оруулсан. Тодорхой зөвлөмжүүд, англи хэл дээр бичсэн жишээнүүд ч бий. -Залууст хамгийн хэцүү асуудал нь мөнгө байдаг. Сургуульд суралцах мөнгөө яаж олох тухай номондоо бичсэн үү? -Мөнгөө хэрхэн хайсан, олсон тухай өөрийн жишээг дэлгэрэнгүй бичсэн. Би их зүйлийг мэддэггүй байсан учир хамгийн хэцүү аргаар мөнгөө олж явсан л даа. Өөрөө хөрөнгө босгох гэгч ажлыг хийж байж Стэнфордод суралцаж байлаа. Бас сургуулиа зөв сонгох, сургалтын мөнгөө олохын тулд Америкийн боловсролын тогтолцоо, сургуулиудынхаа бодлого, тэдний сонирхлыг мэдэх, тэдгээрт нийцүүлэх хэрэгтэй тул энэ талаар дэлгэрэнгүй мэдээлэл оруулсан. -Яагаад ном бичих болсон бэ. Ном бичих санаа яаж төрөв? -Намайг Йельд очоод удаагүй байхад Ховд аймгаас Улаанбаатарт ирж суралцах арван зургаан бүтэн өнчин хүүхдийг их сургуульд бүртгүүлэх мөнгө яаралтай олж өгөөч гэсэн захидал "Энэрэл Ивээл" сангийн гүйцэтгэх захирал Уранчимэг гэдэг бүсгүйгээс ирсэн юм. Тэр захидлын дагуу Америкт төвтэй найз нөхдийн байгууллага болох "Олон улсын найзууд" гэдэг байгууллагаас мөнгө зуучилж олж өгсөн. Тэгээд энэ залууст мөнгөөр нэг удаа туслаад өнгөрөх биш бас мэдээллээр туслах юмсан гэж бодогдож "Энэрэл Ивээл" рүү мөнгө шилжүүлсэн өдрөө л номоо бичиж эхэлсэн. Хөдөөнөөс, эцэг эхийн хайраар дутсан тэр арван зургаан залуус хотод ирээд амьдрах гэж, төвхнөх гэж, боловсролтой болох гэж тэмцэж эхэлж байгаа нь надад хүч, урам өгсөн л дөө. Би хүүтэй минь нэг үеийн тэд нарт зориулж, хүүгийнхээ үеийнхэнд зориулж номоо бичье гэж шийдээд номынхоо агуулгыг түүндээ нийцүүлэхийг бодсон. Бас намайг Стэнфорд төгсч ирсний дараа оюутнуудад яриа хийж, зөвлөгөө өгч байх үед залуучууд надад ном бичээч гэж хэлдэг байсан нь ч нөлөөлсөн. -Таны номыг уншаад залуус үнэхээр Америкийн их сургуулиудад тэнцэж, суралцаж чадах болов уу? -Чадна гэдэгт итгэлтэй байна. Бас Монголын сургуулиуд ч Америкийн сургуулиудын стандартад ойртож очих байх гэж итгэж байна. 
Б.Хишиг
