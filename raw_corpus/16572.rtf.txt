№295 (16572)       
1986 оны арван хоёрдугаар сарын 10.
Төлөвлөгөө-удирдлагын хөшүүрэг мөн

БНМАУ-ын эдийн засаг, нийгмийг 1986 - 1990 онд болон 1987 онд хөгжүүлэх төлөвлөгөөг Ардын Их Хурлын чуулганаар хэлэлцэж, улс орны аж ахуй, соёлын амьдралд заавал хэрэгжүүлэн биелүүлэх хууль болгон баталлаа. 

Намын нийгэм, эдийн засгийн ойрын жилүүдийн бодлогын тоон илэрхийлэлт, практик үйл ажиллагааны тодорхой удирдамж болсон манай төлөвлөгөө нь удирдлагын эдийн засгийн аргад тулгуурлан улс ардын аж ахуйн нөөцийг дайчлах, арвилан хэмнэх горимыг тууштай хэрэгжүүлэх, хөдөлмөрийн бүтээмжийг цуцалтгүй дээшлүүлэх замаар нийгмийн үйлдвэрлэлийг нэмэгдүүлэн чанар, үр ашгийн үзүүлэлтүүдийг сайжруулан эдийн засгийн зангилаа асуудлуудыг шийдвэрлэх, улмаар манай нийгмийн давшингуй хөгжлийг хангахад чиглэж байна. Төвлөрсөн төлөвлөгөөт удирдлагын зарчмыг бэхжүүлэхийн хамт салбар, орон нутгийн удирдлага, үйлдвэр, аж ахуй, соёл, үйлчилгээний анхан шатны байгууллагын бие даасан ажиллагааг хангах, тэдгээрийн үйл ажиллагааг үйлдвэрлэлийн эцсийн үр дүнд чиглүүлэх арга зүйн шинэ хандлагаар эдийн засгийн нормативуудыг хэрэглэн боловсруулсны хувьд манай төлөвлөгөө улам бүр боловсронгуй, биелэх үндэслэл сайтай болсоор байна. Намаас дэвшүүлсэн нийгмийн хөгжлийн программыг хэрэгжүүлэхэд чиглэсэн томоохон цар хүрээтэй асуудлыг шинжлэх ухааны үндэстэй тусгаж, хөдөлмөрийн хүний төлөө нам, засгийн анхаарал халамжийг бодит агуулга, тодорхой үзүүлэлтээр илэрхийлснээрээ хуульчилсан төлөвлөгөө маань онцлог юм. Нийгмийн үйлдвэрлэлийг давшингуй хөгжүүлэх, үр ашгийг дээшлүүлэхэд үндсэн агуулга нь чиглэсэн шинэ таван жилийн төлөвлөгөөг тоо, чанарын бүхий л үзүүлэлтээр дүүрэн биелүүлснээр манай оронд социализмын материалтехникийн баазыг байгуулах, ард түмний материаллаг аж байдал соёлын хэмжээний цаашдын өсөлтийг хангах, социалист аж төрөх ёсыг төлөвшүүлэх үйл хэрэгт томоохон алхам хийх болно. Улс орны хөгжлийн хэрэгцээ, ард түмний эрх ашгаас урган гарсан бодит шаардлагыг хэрэгжүүлэх, улмаар бий болсон потенциалаа бүрэн ашиглах, нийгмийн хөдөлмөрийн бүтээмжийг дээшлүүлэх, аливаа ажил, бүтээгдэхүүний чанарыг сайжруулах талаар таван жилийн болон оны төлөвлөгөө шахуу дайчин шинжтэй, биелэх бодит тулгууртай болсон юм. 

Хөдөө аж ахуй, хүнсний зорилтот программын эхний ээлжийн арга хэмжээнүүдийг хэрэгжүүлэх, улс ардын аж ахуйг цаашид цахилгаанжуулах, механикжуулах, хөгжүүлэх, барилга үйлдвэрлэл, техникийн баазыг бэхжүүлэх, металл боловсруулах, техник засварлах шинэ хүч чадлыг бий болгох замаар үйлдвэрлэлийн үндсэн фондыг 1, 5 дахин нэмэгдүүлж, нийгмийн хөдөлмөрийн бүтээмжийг 11, 2 хувь өргөхийн хамт ажиллаж байгаа үйлдвэрийн газруудад үйлдвэрлэх бүтээгдэхүүний цэвэр өсөлтийн наяас доошгүй хувийг түүний өсөлтөөр хангах учраас нөөц бололцоогоо шавхан дайчлахыг хамт олон, байгууллага бүрээс шаардах болно. 

Жил бүрийн төлөвлөгөөт даалгаврыг таван жилийн эцэст хүрэх доод түвшин гэж үзэж, бүтээмж дээшлүүлэх хүчин зүйл бүрийг чадамгай ашиглах зарчмыг үйлдвэрлэлийн анхан шатны нэгж бүрт баримталж ажиллах, тэрчлэн хамт олны гишүүн бүрийн хувь нэмрийг нэмэгдүүлэх бололцоог дайчилж чадвал бидэнд ямар ч шахуу төлөвлөгөөг биелүүлэх боломж бий. Нийтийн аж ахуйн техник туслалцааны барилгыг удирдах ерөнхий гарын Т. Хадхүү даргатай бригадынхан өөрсдийн хүчээр ажлын болон ахуй соёлын байраа тохижуулснаар зэлжийн доторхи цагийн гарздалыг эрс багасгаж, улмаар экскаватор, бульдозер, авто өргөгч, гагнуурын аппаратыг ээлжээр ажиллуулж бүтээмж нэмэгдүүлэхэд нийтлэг ач холбогдолтой туршлага гаргасан байна. Энэ хамт олон ажил гүйцэтгэх төсөл, график хэрэглэх зэрэг зохион байгуулалтын дэвшилт хэлбэрийг нэвтрүүлснээр үйлдвэрлэлийн даалгаврыг тогтмол давуулан, барилгын салбарт хөдөлмөрийн бүтээмжийг дээшлүүлэх талаар үндсэн чиглэлд заасан хэмжээг таван жилийн эхнээс жил бүр тогтмол биелүүлэх зорилттой ажиллаж байна. 

Хэнтий аймгийн БаянАдарга сумын << Улаан од >> нэгдлийн саальчин, БНМАУ-ын Ардын Их Хурлын депутат Д. Сүрэн зэргэлдээ сум нэгдлийн тэргүүний саальчдын туршлагыг эзэмшсэнээр сүүний гарцыг ихээхэн нэмэгдүүлсэн төдийгүй саалийн үнээг шилж сонгохоос эхлээд тэжээх, саамшуулах зэрэг олон төрлийн хүчин зүйлүүдийг сайн ашигласнаас урьдахь амжилтаа эвдэж, үйлдвэрлэлийн даалгаврыг арван мянган литр сүүгээр давуулж гялалзсан амжилтаар таван жилийн гарааны оныг дуусгаж байна. Дараачийн жилүүдэд төлөвлөгөөнөөс таван саальчны норм илүү хийж, 85 мянган литр сүү илүү саах шахуу бөгөөд тодорхой амлалт үүргийг Ардын Их Хурлын чуулганы индэр дээрээс авлаа. Хөдөлмөрийн сайчуудын ийм эх оронч идэвхийг социалист уралдаан, хөдөлмөр зохион байгуулалт урамшууллын бригадын хэлбэр зэрэг олон түмний гүнээс оргилсон шилдэг үүсгэл санаачилгуудтай зөв хослон нийтийн хөдөлгөөн болгон өрнүүлэх талаар улс, олон нийтийн байгууллагууд хамтын чармайлт гаргаж үзэл суртал, зохион байгуулалтын ажилдаа арга барилын тууштай өөрчлөлт, зоримог эргэлт хийх нь намын бодлого, төлөвлөгөөний биелэлтэд ихээхэн түлхэц өгөх болно. 

Таван жил, ирэх оны төлөвлөгөөнд материал түүхий эдийг арвилан хэмнэх, бүх ажил бүтээгдэхүүний чанарыг сайжруулж социалист орнуудын ижил төрлийн бүтээгдэхүүний түвшинд хүргэх зорилт дэвшүүллээ. Шинжлэх ухаан техникийн дэвшлийг гол тулгуур болгож, материал, түүхий эдийн орцын нормыг механикаар бууруулах биш, харин нарийн тооцоо, боловсронгуй аргаар материал багтаамжийг тодорхойлж, хэмнэх шиг хэмнэх, эрчимтэй бус хөгжлийн үеийн хуучирсан сэтгэлгээнээс зоригтой салж, байгаа тоног төхөөрөмжийг электроник, микропроцессорын техниктэй бололцооны хэрээр хослуулсан техникийн шинэчлэлт хийх, төлөвлөгөөт өргөтгөл шинэтгэлийг хийхдээ техникийн дэвшлийн элементүүдийг тусган хэрэгжүүлэхийг урьдал болговол тавигдсан том зорилтыг шийдвэрлэхэд ахиц олж чадна. 

Төлөвлөгөө боловсруулж батлуулах нь зөвхөн ажлын эхлэл юм. Харин түүнийг тооны үзүүлэлтээр ч, чанарын хувьд ч бүрэн ханган биелүүлэх нь бүх шатны боловсон хүчний ажлын жинхэнэ шалгуур мөн. Үйлдвэр, аж ахуйн газрын төлөвлөгчдөөс эхлээд Улсын төлөвлөгөөний комисс хүртэлх эдийн засгийн албад төлөвлөгөөг ажлын хувь заяаг өдөр тутам гардан шийдвэрлэж байдаг үйлдвэрлэлийн анхан шатны нэгжид бодитой нөлөөлж, зөвхөн дүн мэдээг нэгтгэх тооцоолох төдийгөөр ажлаа хязгаарлах бус, харин шинжлэх ухааны үндэслэлтэй шинжилгээ хийх, шалгаж туслах, тухайн хамт олны ажил дахь дутагдал доголдлыг хэрхэн арилгах аргыг зааж өгөх хүртэл туслалцаа үзүүлэх нь чухал болж байна. 

Нэгэнт батлагдан хууль болсон төлөвлөгөөг хамт олон, цех, тасаг, бригад, суурь, эмнэлэг, сургууль, клуб, улаан булан хаа сайгүй сурталчлан хүн бүрт үүрэг зорилтыг нь ойлгуулан угтвар төлөвлөгөө, социалист уралдаан үүргийн хэлбэрээр нөөц бололцоог дайчлах хариуцлагатай ажилд орох цаг боллоо. Яам, нэгдэл, трест, комбинатууд харьяа үйлдвэр, аж ахуйн газар, салбаруудад төлөвлөгөөг үйлдвэрлэлийн хүч чадал, материал хангамжийг үл харгалзан хүрсэн түвшинд нь тулгуурлаж үнийн дүнгээр механикаар хувааж өгдгөөс хүч бололцоогоо дайчлан ажилладаг нь илүү дарамт үзэж, бодит шалтгаан гэгчээр түрээ барьдаг зуршилтай газрууд нь хөнгөлөлт олж байдаг дутагдлыг эрс таслан зогсоовол зохино. Үйлдвэр, хөдөө аж ахуйн бусад салбарт бүтээгдэхүүний хэмжээг оны хуваарьтай таван жилийн төлөвлөгөөгөөр хатуу тогтоон ажлыг нь үнэлж дүгнэх, урамшуулах журмыг нарийн баримталж, цаасан дээр баланслуулсан зүйлийг ажил хэрэг дээр баланслуулахад бүх ажил чиглэх ёстой. Байгууллага, хамт олон, хүн бүр төлөвлөгөөт даалгавраа жигд биелүүлж байж л улс орны хэмжээнд эдийн засгийн тэнцвэрийг хангаж чадна. Улс ардын аж ахуйн салбар хоорондын болон дотоод дахь уялдаа холбоо улам нарийссан өнөө үед нэг газрын төлөвлөгөөний тасалдал нөгөөд нь нөлөөлөн доголдлын << цуврал >> үүсгэхэд хүргэх тул аж ахуйн гэрээгээр хүлээсэн үүргийг заасан нэр төрөл, тогтоосон хугацаанд нь биелүүлэх хариуцлагыг газар сайгүй өндөржүүлэх хэрэгтэй байна. Ялангуяа материалтехникийн хангамж, гадаад худалдааны байгууллагууд фонд олдоогүй, гэрээ контракт саатсан гэхчлэнгийн шалтаг шалтгаанаар түрээ барихгүйгээр захиалагч, хэрэглэгчдээр дамжин илэрдэг улс орны эрх ашгийг урьдал болгож, социалист овсгоо самбаатай ажиллаж төлөвлөгөөт зорилтыг биелүүлэхэд тодорхой хувь нэмэр оруулах ёстой. 

<< БНМАУ-ын эдийн засаг, нийгмийг 1987 онд хөгжүүлэх улсын төлөвлөгөөг биелүүлэх, давуулан биелүүлэхийн тулд социалист уралдааныг өрнүүлэн, төлөвлөгөө, аж ахуйн гэрээний сахилгыг өндөржүүлж, үндсэн фонд, үйлдвэрлэлийн хүч чадлын ашиглалтыг сайжруулах, материаллаг нөөцийг хэмнэлттэй зарцуулах, шинжлэх ухаан техникийн ололт, тэргүүн туршлагыг үйлдвэрлэлд тууштай нэвтрүүлэх, бүтээгдэхүүн. ажил, үйлчилгээний чанар, хөдөлмөрийн бүтээмжийг хэлбэрэлтгүй дээшлүүлэх, аж ахуйг эрхлэн хөтлөх арга барилыг өөрчлөн сайжруулах арга хэмжээ авч ажилласугай >> гэж БНМАУ-ын эдийн засаг, нийгмийг 1987 онд хөгжүүлэх улсын төлөвлөгөөний тухай БНМАУ-ын хуульд заасныг нэр төртэй хэрэгжүүлэх нь манай ардын депутатуудын бүх шатны хурал, түүний гүйцэтгэх захиргаа, улс, олон нийтийн байгууллагуудын зарчмын чухал зорилт мөн. 

