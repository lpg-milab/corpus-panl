№24 (15987)          
1985 ОНЫ НЭГДҮГЭЭР САРЫН 27.
СОЦИАЛИЗМ БАЙГУУЛАГЧДЫН ЁС СУРТАХУУН

<< Коммунист зан суртахууны үндэс нь коммунизмыг бэхжүүлж, бүрэн байгуулахын төлөө тэмцэл юм. Коммунист хүмүүжил, боловсрол, сурлагын үндэс нь үүнд оршино >> гэж В. И. Ленин сургасан билээ. Социализм байгуулагч манай үеийн шинэ хүний ёс суртахууны гол үзүүлэлт нь хөдөлмөрт хандах коммунист хандлагаар юуны өмнө илэрч байдаг бөгөөд манай хүмүүс чин сэтгэлээсээ идэвхтэй хөдөлмөрлөхийг амин чухал хэрэгцээгээ гэж үзэж, нэг нь нийтийнхээ төлөө, нийт нь нэгийнхээ төлөө эрхэм нандин зарчмыг баримтлан, социалист ёсоор ажиллаж, амьдарч байна. 

Социализм байгуулах их хөдөлмөрийн талбарт өнөөгийн шинэ хүмүүс өсөн бойжиж, хүмүүжин төлөвшиж, нийгмийн баялгийг арвижуулж, тал бүрээр есөн хөгжиж, ёс суртахууны хүнлэг сайхан чанар, оюуны өндөр боловсрол, соёлч боловсон зан харилцаа, үзэл суртлын бат итгэл үнэмшил, улс төрийн ухамсар, эх оронч, интернационалч шинж чанар тэдэнд бүрэлдэн баяжиж байна. 

Согоггүй бүтээгдэхүүн үйлдвэрлэх, бүтээгдэхүүний чанарыг дээшлүүлэх, ажилдаа тооцоо нэвтрүүлэх, төлөвлөгөөг хугацаанаас нь өмнө биелүүлэх, шинийг санаачлах нь манай хүмүүсийн ухамсрын үзүүлэлт болсныг зөвхөн долдугаар таван жилийн гавшгайч найман мянга гаруй хүний жишээ харуулж байна. Хөдөлмөр ийнхүү манай нэр төр, алдар гавьяаны үйлс төдийгүй шинэ хүний төлөвшин хөгжих, эх орон, ард түмэндээ ач тус хүргэх гол хэрэглүүр болсон юм. Хөдөлмөрөөс хойш суух, ажил таслах, хөдөлмөрийн бус орлогоор амьдрах эрмэлзэл, бага хийж их авах сэтгэл нь социализм байгуулагчдын ёс суртахуунд туйлын харш юм. 

Хүн хүндээ нөхөр байх нь социализм байгуулагчдын ёс суртахууны нэг гол зарчим мөн. Эрүүл мэндэд нь аюул тулгарсан хүнд өөрийн цусыг өгч амийг нь авралцсан хүндэт донорууд, гал усны аюулд амиа алдахаас айхгүйгээр зориг гаргаж бусдын амийг аварсан шударга журамт хүмүүсийг хүн хүндээ нөхөр гэдэг социализмын үеийн хүний нандин чанарын сайхан үлгэр үзүүлэгчид гэж ард түмэн хүндэтгэн үнэлдэг. Тийм хүмүүсийг шагнадаг төрийн дээд шагнал ч манайд бий. Бусдын амь насанд аюул тулгарсан үед иргэнийхээ үүргийг нэр төртэй биелүүлсэн 450 гаруй хүн << Шударга журам >> медалиар шагнуулаад байна. 

Социалист нийгмийн үндэс болсон гэр бүлийг бэхжүүлж, үр хүүхдээ социализм, коммунизмын үйл хэрэгт чин үнэнч, тэргүүний хүмүүс болгон хүмүүжүүлэх нь хөдөлмөрчдийн ариун үүрэг учраас манай оронд халамжлан хүмүүжүүлэх хөдөлгөөн өрнөж жил ирэх тутам өргөжсөөр байна. Улс ардын аж ахуйн янз бүрийн салбарт ажиллаж байгаа хөдөлмөрийн гуч гаруй мянган сайчуул наяад мянган залуусыг халамжиндаа сайн дураараа авч, ажилд дадлагажуулан, мэргэжлийн ур чадвар эзэмшүүлэх, үзэл суртал, ёс суртахуунаар хатуужуулахад үнэтэй сайхан туслалцаа үзүүлж байна. 

Социалист нийгмийн баялгийг арвижуулж, нийгмийн өмчид эзний ёсоор хандахын зэрэгцээ манай урагшлах хөдөлгөөнд саад болж байгаа хүнд суртал гаргах, хуурч мэхлэх, эрх тушаал, нэр төр хөөцөлдөх, бялдуучлах, хэв журам зөрчих, танхайрах, ууж согтуурах зэрэг харш үзэгдэлтэй эвлэршгүй тэмцэх нь социализм байгуулагчдын ёс суртахууны хууль мөн. 

Социализм байгуулагчдын ёс суртахуунд үндсэрхэх, арьс өнгөөр ялгаварлан гадуурхах, зожигорхох, явцуурах үзлийн аливаа илрэл нь хэрхэвч үл зохилдох харш зүйл мөн. Эх оронч, интернационалч үзлээр хүмүүжсэн манай хөдөлмөрчид улс түмний найрамдал, нөхөрлөл, үр ашигтай хамтын ажиллагааг бэхжүүлэх, даян дэлхийд бат бэх энх тайвныг тогтоохын төлөө хэлбэрэлтгүй тэмцэхийг амин чухал эрх ашгаа гэж үздэг юм. 

ЗХУ, социалист хамтын нөхөрлөлийн бусад орны ах дүүгийн тусламж, нягт хамтын ажиллагаанЫ ач үрээр манай эх орон богино хугацаанд танигдашгүй болтлоо хөгжиж, социалист хамтын нөхөрлөлийн орнуудтай, ялангуяа ЗХУ-тай ойртон нягтрах үйл явц аж ахуй, соёлын бүх салбарт эрчимжиж байна. 

Социалист ах дүү орнуудын хөдөлмөрчидтэй эв санаа, хүч зүтгэлээ нэгтгэн, социализм, коммунизмын үйл хэргийн бүрэн ялалтын төлөө, энх тайван, ардчилал, социализмын дайснуудтай, коммунизмын эсрэг, зөвлөлтийн эсрэг үзэлтэй эвлэршгүй тэмцэх нь манай гүн бат итгэл үнэмшил, гуйвшгүй зарчим мөн. 

Социализмыг байгуулах гол нөхцөл нь энх тайван, аюулгүй байдал учраас социалист системийг бүх талаар бэхжүүлж, коммунист ажилчны хөдөлгөөнтэй эв нэгдлээ бататган, үндэсний эрх чөлөө, тусгаар тогтнолын төлөө тэмцлийг дэмжин, даян дэлхийн энх амгалан намжмал байдлыг сахин хамгаалахад хэрэгтэй бүхнийг хийх нь социализм байгуулагчдын ёс суртахууны эрхэм чанар мөн. 

Социализм байгуулагчдын хөдөлмөрч, үнэнч шударга, хүнлэг, энэрэнгүй, хамт олонч, нөхөрсөг, ангич, зарчимч, өндөр ухамсартай, энхийг эрхэмлэгч, эх оронч, интернационалч чанар нь аяндаа өөрөө бий болохгүй тул бүтээн байгуулах хөдөлмөрийн явцад нийгмийн гишүүн бүрт ийм чанар төлөвшүүлэх талаар нам, улс, олон нийтийн бүх байгууллага, хөдөлмөрчид уйгагүй, байнгын системтэй үйл ажиллагаа явуулах ёстой. Энэ бол төлөвлөгөөт зорилтын биелэлтийг хангахад шийдвэрлэх ач холбогдолтой бүх нийтийн байнгын үйл ажиллагаа байх ёстой. 

Нам, ард түмний улс төр ёс суртахууны нэгдэл тогтсон манай оронд социализм байгуулагчийн ёс суртахуун хүн бүрт төлөвших нь шинэ нийгэм байгуулахад өндөр амжилт олохын найдвартай баталгаа

