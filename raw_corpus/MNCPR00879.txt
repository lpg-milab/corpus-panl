Их ойн баярыг эв нэгдэлтэй тэмдэглэн өнгөрүүлж байхад ийм хачин мэдээ гарсан нь харамсалтай

Манай улсаас Австрид суугаа Элчин сайд Л.Энхтайвантай ярилцлаа. 
-Их Монгол улс байгуулагдсан 800 жилийн ойн жилд Элчин сайд Таны болон ЭСЯ-ны ажил үйлс ямар байна даа ? -Тус ЭСЯ-ны хамт олон монголчууд бидний хувьд тэмдэглэлт ойн жил хоёр болон олон талт хамтын ажиллагааг хөгжүүлэх зорилтоо хэрэгжүүлэх, нөгөө талаас дэлхий даяар тэмдэглэж буй энэхүү их ойд зориулан монгол орон, өөрийн түүх соёлоо Австри улс болон Европ тивд өргөн сурталчлан амжилт бүтээл гаргахад анхаарч олон төрлийн арга хэмжээг зохион байгууллаа. Австри улсад энэ оны гуравдугаар сарын 30-наас дөрөвдүгээр сарын 5-ны өдрүүдэд "Монголын өдрүүд" үнэхээр амжилттай сайхан болж өнгөрсөнд бид их баяртай байна. Монголын өдрүүдээр үзэсгэлэн, концерт, эрдэм шинжилгээний хурлууд, бизнесийн уулзалт, бүтээгдэхүүний сурталчилгаа зэрэг 10 гаруй арга хэмжээг төр засгийн өндөр түвшинд зохион байгуулсан. Австрийн талаас Холбооны Канцлер Др.В.Шюссель, БШУС-ын сайд Э.Гээ-рэр, Доод Австри муж улсын тэргүүн Др.Э. Прэйл тэргүүтэй Австрийн төр, засгийн төлөөлөгчид, манай талаас Шадар сайд М.Энхсайхан, БСШУ-ны сайд Ө.Энхтүвшин тэргүүтэй манай төр засгийн, ШУА-ын ерөнхийлөгч Б.Чадраа тэргүүтэй эрдэмтэд, судлаачдын, МҮХАТ-ын ерөнхийлөгч С.Дэмбэрэл тэргүүтэй эдийн засаг, бизнесийн, тэрчлэн соёл урлаг, хэвлэл мэдээллийн зэрэг салбарын нийт 100 гаруй төлөөлөгчид ирж оролцлоо. Зөвхөн "Чингэс хаан, түүний өв" үзэсгэлэн "-ийн нээлтэд гэхэд нийт 1000 гаруй хүн оролцсон, Вена хотын сонгодог хөгжмийн концертын алдарт театр Мюзик ферайн Musikverein -д манай Морин хуур чуулга бүрэн бүрэлдэхүүнээрээ анх удаа амжилттай тоглолоо. Австрийн болон манай төр засгийн зүгээс дээрх арга хэмжээг өндөр үнэлэн талархал илэрхийлсэн. Бид манай талын болон Австрийн байгууллагуудтай нягт хамтран ажилласны зэрэгцээ бүх л нөөц бололцоогоо дайчлан гэр бүлийнхнийгээ болон тус ЭСЯ-тай холбоотой ажилладаг монголчуудыгаа татан оролцуулж байж энэ том ажлын ард гарч чадлаа. -Энэ том арга хэмжээг зохиоход ямар бэрхшээл, хүндрэл гарч байв? -Богино хугацаанд болсон энэ олон арга хэмжээ, төлөөлөгчдийн хөтөлбөр, цаг хугацаа, буудал, унаа тэргийг уялдуулан зохицуулах, мөн үеэр хийсэн Шадар сайд, БСШУ-ны сайдын айлчлал, гэрээ хэлэлцээрийн бэлтгэлийг хангах гээд олон амаргүй ажил байв. 30 гаруй хүний бүрэлдэхүүнтэй "Морин хуур"-ын чуулгыг Австри улсад төрийн арга хэмжээний төвшинд албан ёсоор тоглуулах талаар Монголын болон Австрийн талтай тохирох, зардлыг даалгах,сонгодог хөгжмийн концертын алдарт "Мюзик Ферайн" театрт заал авах, зочид буудал, унаа тээвэр, хоол, тоглолтын бэлтгэл, коктейл зэрэг бүхий л асуудлыг зохицуулахад их хүч хөдөлмөр гаргалаа. Манай төлөөлөгчид гэхэд 6-7 хэсгээс бүрдэж өөр өөр газар байрласан, төлөөлөгчид төлөвлөсний дагуу өмнөх өдрийн үдээс хойш ирэх байснаа Оросын нутагт онгоц нь саатсанаас маргааш өглөө нь ирж зарим арга хэмжээнд онгоцны буудлаас шууд явах болсон зэргээр цаг хугацааны хувьд маш их хүндэрсэн. Хамгийн хүнд асуудлын нэг бол айлын талаас санхүүгийн дэмжлэг авах явдал юм. Энэ чиглэлээр хүч чармайлт гарган уйгагүй ажилласны үр дүнд арга хэмжээтэй холбоотой болон төлөөлөгчдийн айлчлалын ихэнх зардлыг Австрийн талаар гаргуулж чадлаа. -Их ойд зориулан Австри улсад гарч буй "Чингэс хаан, түүний өв- Монголын эзэнт гүрэн" үзэсгэлэн нь манай орон, монголчуудын тухай гадаадад гарч буй хамгийн том үзэсгэлэн билээ. Энэ үзэсгэлэнг хэр олон хүн сонирхож байна? -Дэлхийн олон орноос авчирсан 700 гаруй үзмэртэй "Чингэс хаан, түүний өв" үзэсгэлэн Их Монгол Улс байгуулагдсаны 800 жилийн ойн жилд 800 гаруй жилийн түүхтэй Шаллабургийн шилтгээнд болж буйгаараа онцлогтой . Энэ том үзэсгэлэнг их ойн жил Австрид гаргаж байгаа нь тус ЭСЯ-ны хамт олны хувьд их аз завшаан мөн. Үзэсгэлэн гуравдугаар сарын 31-ний өдөр нээлтээ хийснээс хойш Холбооны Ерөнхийлөгч Др.Хайнц Фишер тэргүүтэй Австрийн төр, засгийн удирдагчид, нийт 130 мянган орчим хүн үзэж сонирхоод байна. Уг үзэсгэлэн арваннэгдүгээр сар хүртэл үргэлжлэх бөгөөд дараагаар нь Турк, Унгар улсад гаргахаар төлөвлөж байна. -Сүүлийн үед Монгол, Австрийн харилцаа өргөжиж буй талаар хэвлэл мэдээллийн хэрэгслээр мэдээлэгдэх боллоо. Хамтын ажиллагааны өөр ямар чухал үйл явдлууд энэ онд болов? -Бид " Монголын өдрүүд"-ээс хойш ЭСЯ-ны төлөвлөгөөний дагуу их ойд зориулан Монголын өдөрлөг, бүтээгдэхүүн сурталчлах үзэсгэлэн, наадам, хүлээн авалт, эрдэм шинжилгээний хурал, зохиолчдын уулзалт зэрэг 10-аад арга хэмжээг зохион байгуулаад байна.Он дуустал хэд хэдэн арга хэмжээг төлөвлөсөн. Австри улс Европын холбоо (ЕХ)-г тэргүүлсэн оны эхний хагаст Австрийн ГХЯ-ын газрын дарга ахалсан ЕХ-ны тройкаын төлөөлөгчид анх удаа манай улсад айлчилсан нь хоёр орны төдийгүй Монгол, ЕХ-ны харилцаанд чухал үйл явдал боллоо. Манай хоёр орны төрийн байгуулалт, эрх зүйн тогтолцоо төстэй тул өндөр хөгжилтэй, харьцангуй жижиг Австри улсын туршлагаас судлан хамтрах нь бидэнд их ач холбогдолтой. Энэ ч үүднээс Ерөнхийлөгчийн Тамгын газар, Үндсэн хуулийн цэц, Хууль зүйн яамны төлөөлөгчид айлчилж туршлага судлан хамтран ажиллахаар тохирлоо. өнгөрсөн хавар аялал, жуулчлал, боловсрол, шинжлэх ухаан, хууль зүй зэрэг салбарт хамтран ажиллах баримт бичгийг байгуулж хамтын ажиллагааны эрх зүйн үндсийг бүрдүүллээ. Ялангуяа хоёр орны их, дээд сургуулиудын дипломыг харилцан хүлээн зөвшөөрөх хэлэлцээр нь манай орны хувьд өндөр хөгжилтэй өрнөдийн оронтой байгуулсан анхны хэлэлцээр бөгөөд цаашид Европын, ялангуяа Европын холбооны орнуудтай ийм төрлийн хэлэлцээрийг манай орон байгуулах үүд хаалгыг нээсэн, манай залуучуудад өндөр хөгжилтэй орнуудад суралцах боломжийг олгож буйгаараа онцгой ач холбогдолтой юм. -Танай ЭСЯ БТГ шахуу төлөвлөгөөтэй, өндөр ачаалалтай, үр бүтээлтэй ажиллаж байгаа юм байна. Гэтэл энэ оны долдугаар сарын дундуур хэвлэл дээр та бүгдийн ажил тааруухан байгаа, тэрчлэн таны талаар таагүй мэдээлэл гарсан байна лээ. Та уншиж танилцсан уу? -Саяхан эх хувиар нь олж авч танилцлаа. Манай нэр хүндтэй, миний хувьд олон жилийн өмнөөс ажил төрлийн холбоотой сонин дээр бодит байдлыг гуйвуулсан, гүтгэсэн тийм нэг мэдээ гарсан нь харамсалтай. Энэхүү өгүүллийг тус сонины сэтгүүлч биш тодорхой зорилгоор хэн нэг нь өгч бичүүлсэн болох нь харагдаж байна. Улс орноо гадаад оронд төлөөлөн суугаа , бүрэн эрх нь онцгойлон хамгаалагдсан Элчин сайдыг яамаа өөрөө толгойлон ухсан, тамхины наймаа гэх зэргээр хэн ч итгэхийн аргагүй тэнэг байдлаар гүтгэсэн байна. Энэ хүн өөрөө тэгж ажиллаж сэтгэдэг эсвэл тэгэхийг зорьдог , манайхны хэлдгээр хулгайч хүн өөрийнхөө хулгайг ярьчихав гэмээр бичжээ. Миний бие төрийн ажлыг 30-аад жил хийхдээ эмэгтэй битгий хил эрэгтэй хүнд ч гар хүрч үзээгүй ажиллаж ирснийг бүгд мэднэ. Нэр нь гарсан ажилтан ч ийм хачин юм гарсанд гайхаж холбогдох байгууллагад хандахаа илэрхийлсэн. Хүний нэр хүнд, эрх хуулиар хамгаалагдсан эрх зүйт төр оршин буй үед энэ гүтгэлгийг журмын дагуу шүүхэд хандаж буруутныг тогтоолгон хариуцлага тооцох болно. ЭСЯ-дын ажлыг хариуцдаг төрийн захирагааны төв байгууллага ГХЯ-ч асуудлыг зохих ёсоор тавьж Элчин сайдуудынхаа нэр хүндийг хамгаална гэж ойлгож байна. Монголчууд бид Их Монгол улсынхаа 800 жилийн ойгоо өндөр бүтээлтэй, эв нэгдэлтэй тэмдэглэх зорилт тавин ажиллаж байхад зарим нэг хорон, атгач санаатай нөхдийн турхиралтаар ийм юм бичихэд хүрч буй нь харамсалтай. Миний хувьд иймэрхүү хов живээр дахин хөөцөлдөлгүй бүтээлчээр ажиллахыг хүсч байна. Манай ихэнхи хүн дээрх нөхөр шиг сэтгэдэг, арга барилгүй гэдэгт бүрэн итгэнэ. 
Ш.Санаа
