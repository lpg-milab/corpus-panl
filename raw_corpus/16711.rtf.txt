№121(16711)      
1987 оны тавдугаар сарын 21.
Ерөнхий иженер

Аж ахуйг алсын хараатай, ухаалаг хөтлөх, шинжлэх ухаан - техникийн дэвшил шинэ техник, боловсронгуй технологийг үйлдвэрлэлд түргэн хурдацтай нэвтрүүлэх, техникийн бодлогыг сайжруулж, удирдлагын түвшинг эрс дээшлүүлэх зорилтыг хэрэгжүүлэх мэргэжил, мэдлэг бүхий гол хүч бол инженер, техникийн ажилтнууд билээ. 

Нийгмийн үйлдвэрлэлийн үр ашиг, бүх ажлын чанарыг дээшлүүлэхэд үйлдвэрийн удирдах болон инженертехникийн ажилтны шинээр сэтгэх чадвар, эдийн засаг, техник, технологийн мэдлэг, социалист овсгоо, зохион байгуулах ур чадвар, хувийн үлгэр жишээ онцгой ач холбогдолтой юм. Хувьсгалын жилүүдэд төрж, төлөвшсөн инженертехникийн ажилтны бүхэл бүтэн отряд манай улс ардын аж ахуйн олон салбарт ажиллаж, бүтээж байна. 

Орчин үеийн томоохон үйлдвэрүүдэд техник, технологийн янз бүрийн хэсэгт олон тооны инженертехникчид хөдөлмөрлөж тэдгээрийн үйл ажиллагааг үйлдвэрийн ерөнхий инженерүүд зохицуулан удирдаж байна, Тэд бол аливаа үйлдвэрлэлийг шинжлэх ухааны үндэстэй, мэдлэгтэйгээр удирдан зохион байгуулж, инженер техникчдийн мэдлэг чадвар, хүч чармайлтыг дайчлан техникийн хүч чадлыг дүүрэн эзэмших, бүтээгдэхүүн, ажил, үйлчилгээний чанарыг дээшлүүлэх, үйлдвэрийнхээ ирээдүйн төлөвийг тодорхойлоход чиглүүлж, техникийн бодлогыг амжилттай хэрэгжүүлэх маш чухал үүрэг, өндөр итгэл найдвар хүлээсэн хүмүүс юм. 

Техникийн бодлогыг төлөвлөгөөтэй, алсын хараатай хэрэгжүүлэх, технологийн сахилгыг. чанд мөрдөх асуудлыг гартаа авч, инженер техникчдийн хүч чармайлтыг төвлөрүүлэх, үйлдвэрлэлийг боловсронгуй болгох, бүтээгдэхүүнийг чанаржуулахад инженер - техникийн ажилтан, ялангуяа ерөнхий инженерүүд асар их нөөцтэй потенциал юм. Гэтэл энэхүү хүчирхэг потенциалыг бүрэн хүчээр нь ажиллуулахгүй аж ахуйн аар саар асуудалд чиглүүлээд чанар, үр ашгийн төлөө хамт олны тэмцлийг жолоодлогогүй, урсгал байдалд оруулж, инженерийн сэтгэлгээг мохоох хандлага байсаар байна. 

Хөнгөн, хүнс, ой, мод, түлш, эрчим хүчний үйлдвэрийн салбарын нэлээд үйлдвэрийн ерөнхий инженерүүд техникийн бодлого, технологийн сахилга, шаардлагыг хөсөрдүүлэн, машин техникийн засвар үйлчилгээг хугацаанд нь хийхгүй << зүтгүүлэх >> , дохиолол, хамгаалалтын автомат ажиллагаатай системүүдийг ёсоор нь ажиллуулахгүй салгаж, хялбарчлах хүртлээ бүдүүн бараг ажиллагаанд шилжсэн учраас машин техникийн томоохон эвдрэл, үйлдвэрлэлийн осол удаа дараа гаргажээ. улаанбаатарын хэд хэдэн цахилгаан станцыг ерөнхий инженер урьд жилүүдэд гарч байсан эвдрэл, нүүрсний тоосны дэлбэрэлт зэрэг аваарь, ослын гашуун сургамжийг хайхраагүйгээс урьдчилан сэргийлэх иж бүрэн арга хэмжээ аваагүй байсаар осол, доголдол давхар гарчээ. Нийтийн аж ахуй, үйлчилгээний Яам, Хөнгөн, хүнсний үйлдвэрийн Яамны харьяа үйлдвэрүүдэд шалгалт хийхэд техникийн баримт бичгийг боловсруулж батлуулснаар ажлаа хязгаарлаж, тэдгээрийг гардан хэрэгжүүлэх, ажилчдад ухамсарлуулан ойлгуулж, мөрдүүлэх тодорхой ажил зохиохгүй орхидог ерөнхий инженер олон байжээ. 

Техник, технологийн баримт бичиг, стандарт, техникийн нөхцөл, технологийг мөрдөхөд тавих хяналтыг сайжруулах, ажилчид, инженертехникийн ажилтны мэргэжлийн ур чадварыг дээшлүүлэх, техникийн сэтгэлгээг нь хөгжүүлэх ажлыг системтэй зохион байгуулж, тэднийг шинийг санаачлах хөдөлгөөнд идэвхтэй оролцуулах асуудлыг ерөнхий инженер шууд хариуцдаг байтал тэрхүү үндсэн үүргээ бичиг цаас, хурал зөвлөлгөөн, аж ахуйн ажлаар орлуулдаг инженерүүд олширчээ. 

Материал, түүхий эд, машин механизм хөөцөлдүүлж, доголдсон дамжлага дээр ажиллуулан, төлөвлөгөөний тасалдлыг нөхөх арга хэмжээ авах, эсвэл инженерийг штаб, комисст томилох нэрийдлээр үндсэн ажлаас хөндийрүүлж хөдөлмөрийн хэлбэр, чиглэлийг нь өөрчлөхөөс сийхгүй ийм байдалтай тэмцэл хийхийн оронд өөрсдөө ч аялдан дагалдагч болчихсон ерөнхий инженерүүд ч байна. Тухайлбал, арьс шир, ноосны үйлдвэрийн нэгдлийн харьяа үйлдвэрүүдэд судалж үзэхэд, ерөнхий инженерүүд нь байнгын болон тур хугацаагаар байгуулсан комисс, групп, штаб толгойлж ажлынхаа цагийн 15 - 30 хувийг түүнд зарцуулж, хурал, зөвлөлгөөн хийлгэх төдийгөөр ажилладаг байдал илэрсэн юм. Аймаг, хот, районы нам, захиргааны байгууллагуудаас ерөнхий инженерийн ажлыг шалгах, үнэлж дүгнэхдээ үйлдвэрлэлд техник, технологийн горим сахих, шинэчлэх, төгөлдөржүүлэх, машин техник ашиглалтыг нягтруулах талаар зохиосон ажлыг анхаарахаасаа комисс, группийн ажлыг аль хэр зохион байгуулсныг чухалчилдаг нь өрөөсгөл хандлага мөн. 

Шинжлэх ухаан, техникийн мэдээлэл, тухайн салбарын техникийн онол, практикийн шинэлэг асуудлуудыг байнга судалж, дэвшлийн чиглэлийг тухай бүр мэдэрч, өөрийн үйлдвэрлэлтэй холбон шинэ ололтыг нэвтрүүлэх арга замыг хайн, боловсруулж байх нь ерөнхий инженерийн шууд үүрэг мөн. Үйлдвэрлэлд шинэ техник, технологи нэвтрүүлэх, хөдөлмерийн бүтээмж дээшлүүлэх, бүтээгдэхүүний өөрийн өртгийг хямдруулах, чанарыг сайжруулах талаар санаачилж хийсэн зүйл, оруулсан хувь нэмрээ ерөнхий! инженер ажлынхаа гол үзүүлэлт болговол зохино. Гэхдээ энэ нь хүний хүчин зүйл, нийгмийн асуудлыг хойш тавьж << үйлдвэрлэлийн асуудалд технократ байр сууринаас өрөөсгөл хандах >> гэсэн үг биш гэдгийг нөхөр Ж. Батмөнх МҮЭийн XIII их хурал дээр зааж хэлсэн байна. Машин, тоног төхөөрөмжөө бүрэн хүч чадлаар нь эрчимтэй ашиглаж, богино хугацаанд шинэчлэн өөрчилж байх техникийн орчин үеийн бодлогыг өөрийн үйлдвэрийн нөхцөлд хэрэгжүүлэх арга замыг бүтээлчээр эрж хайх төдийгүй ажиллах ээлжийг нэмэгдүүлэх, олон машинд зэрэг үйлчилгээ хийх, үйлдвэрлэлийн төдийгүй тухайн төхөөрөмжийн явцуу хэсгийг арилгах зэрэг тодорхой ажлыг удирдан зохион байгуулж үргэлж урагшаа ахиж, үйлдвэрлэлийг боловсронгуй болгох тэмүүллээр ерөнхий инженерүүд ялгарч байвал зохино. Тэднээс энэ үүргээ биелүүлэхэд нь үйлдвэрийн нам, захиргааны байгууллага бодитой дэмжлэг туслалцаа үзүүлж, бүх бололцоогоор хангаж, биеэ даасан байдлыг нь бэхжүүлж өгөх хэрэгтэй. 

Хөдөлмөр хамгаалал, аюулгүй ажиллагааг хангах, хөдөлмөрийг шинжлэх ухааны үндэстэй зохион байгуулах арга хэмжээг шат дараатай хэрэгжүүлэх, гар ажиллагааг механикжуулах, хортой хүнд нөхцөлийг арилгаж үйлдвэрлэлийн болон бүтээгдэхүүний гоо зүйн шаардлагыг дээшлүүлэх нь ерөнхий инженерүүдийн ажлын нэн чухал чиглэл байвал зохино. Нийгэм, хамт олны өмнө хүлээсэн үүргээ гүнзгий ухамсарлаж, удирдлагадаа байгаа инженертехникийн ажилтнуудыг улс төр, онолын мэдлэг, мэргэжлийн ур чадвараараа манлайлж, хувийн үлгэр жишээ үзүүлэх, инженерийн сэтгэлгээг нь ямагт сайжруулж, ажилчны санаачилгыг инженерийн мэдлэгээр дэмжиж ажилласнаар ерөнхий инженер үйлдвэр, аж ахуйн хамт олны онол, практикийн хэм тэгш зөвлөгч, цэгцлэн хошуучлагч нь байж чадна. 

