"Пүүжээ ах-2005" тэмцээн найман рекордтой өндөрлөлөө

Ирэх сард Макаод болох Зүүн Азийн тоглолтод оролцох хүндийн өргөлтийн тамирчдад томоохон сорил болсон тэмцээн өчигдөр Спортын төв ордонд боллоо. 
1970-1980-аад оны үед ид бяр нь гайхагдаж спорт сонирхогчид болон тамирчдынхаа дунд "Пүүжээ ах" хэмээн алдаршсан Ж.Пүрэвсүрэн агсны нэрэмжит тэмцээнийг Монголын үндэсний өдөр тутмын хэвлэл "Өдрийн сонин"-ы газар Монголын хүндийн өргөлтийн холбоотой хамтран зохион байгууллаа. Анх удаагаа зохиосон "Пүүжээ ах-2005"-д найман байгууллагын 60 гаруй тамирчин өрсөлдсөн. Тэдний дотор улсын олон удаагийн аваргууд, энэ жил Канадын Эдмонтон хотод болсон мастер тамирчдын дэлхийн аварга болон шинэ залуу тамирчид гээд үе үеийнхэн оролцов. Мөн "Пүүжээ ах-2005"-д эмэгтэйчүүдийн -63 кг-ийн жинд өрсөлдөж аваргалсан  ОУХМ Н.Баярмаа улсын дээд амжилтыг найман удаа шинэчилсэн нь тэмцээний онцлог байв. Тэрбээр улсын долоон удаагийн аварга бөгөөд Макаод болох Зүүн Азийн тоглолтод улсаа төлөөлөн оролцох аж. Түүнтэй тэмцээний дараа цөөн хором ярилцлаа. -Тэмцээний талаархи сэтгэгдлээ хуваалцаач? -Хүндийн өргөлтийн нэрт тамирчин Пүүжээ ахын нэрэмжит тэмцээн сайхан болж өндөрлөв. Зохион байгуулалт сайтай, олон тамирчин оролцсон өргөн цар хүрээтэй боллоо. Хүндийн өргөлтийн тамирчдад энэ удаагийн тэмцээн том сорилт болсон. Цаашид уламжлал болон зохиогдох гэж буйд баяртай байна. -Өөрөө хэд дэх удаагаа улсын дээд амжилтыг шинэчилж байна? -Энэ тэмцээнд огцом өргөлтөөр 90, түлхэлттэй өргөлтөөр 118 кг-ийг өргөсөн. Ингэснээр улсын дээд амжилтыг нэг тэмцээнээр найм ахиулсан гэсэн үг л дээ. Би өмнө нь улсын дээд амжилтыг 50 удаа дээшлүүлж байсан юм. -Сүүлийн түлхэлттэй өргөлтөөр 118 кг гэж хэлэхдээ итгэлтэй байсан уу, өрсөлдөгч тань 70 гаруй кг-ыг захиалж байсан шүү дээ. Тиймээс 90 орчимд хэлэхэд л хялбархан аварга болох байсан? -Тийм л дээ. Мэдээж чадна гэж бодсон учраас л өргөсөн. Уг нь би бэлтгэл хийх үедээ 115 кг л өргөж байсан юм. Яахав амархан аварга болъё гэж бодсон бол бага жин захиалах байсан. Хүндийг өргөгчид өрсөлдөгчтэй бус өргөн жинтэйгээ өрсөлддөг. Тийм тул тэмцээн уралдаанд өөрийн бүхий л дээд бололцоогоо дайчлах ёстой. Тиймээс би 118 кг-ын захиалж түлхэлттэй өргөлтөөр дээш нь гаргаж чадлаа. -Хэзээнээс хүндийн өргөлтөөр хичээллэх болов? -Одоогоос долоон жилийн өмнө буюу 20 настайдаа энэ спортын тамирчин болохоор С.Хөхөө багш дээр очиж байлаа. Энэ хичээллэсэн хугацаанд олон удаа улсын дээд амжилтыг шинэчилж, улсын долоон удаагийн аварга гэдэг цолыг хүртсэн. -Одоо таныг ямар тэмцээн хүлээж байна? -Ирэх сард Макаод болох Зүүн Азийн тоглолтод 63 кг-ын жинд оролцоно. Мөн 53 кг-д Т.Даваа, 69-д П.Ганболд нар улсаа төлөөлөн өрсөлдөх юм. Түүнчлэн арванхоёрдугаар сард Азийн залуучуудын аварга шалгаруулах тэмцээн болох байгаа. 


