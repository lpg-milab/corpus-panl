№99(15748)
1984 ОНЫ ДӨРӨВДҮГЭЭР САРЫН 25
Халамжлан хүмүүжүүлэгч

МАХН-ын XVIII их хурлаас залуу үеийнхний хүмүүжлийн асуудлыг бүх ард түмний үйлс болгож дэвшүүлсэн билээ. Энэ зорилтыг амжилттай хэрэгжүүлэхэд ЗХУ-ын туршлагаар манай оронд өрнөж байгаа халамжлан хүмүүжүүлэх хөдөлгөөн чухал ач холбогдолтой байна. 

Халамжлан хүмүүжүүлэгчид нь улс ардын аж ахуй, соёлын салбарт шинээр томилогдон ирж ажиллаж байгаа ажилчин, малчин, сэхээтэн залууст мэргэжил дадлага олгох, коммунист хүмүүжил, социалист аж төрөх ёсны эрхэм шинжүүдийг өвтэгш эзэмшүүлэхийн төлөө идэвхтэй ажиллаж байна. Тэд бол мэргэжлийн ур чадвар, улс төрийн өндөр ухамсартай, амьдралын баялаг туршлагатай, сурган хүмүүжүүлэх дадлагатай, хамт олны дунд нэр хүндтэй ажилчин, малчин, сэхээтний шилдэг тэргүүний төлөөлөгчид юм. 

Одоо манай орны улс ардын аж ахуй, соёлын бүх салбарт 28 мянга гаруй халамжлан хүмүүжүүлэгч 76 мянга шахам залуусыг халамжлан хүмүүжүүлж байна. 

Шарын голын уурхайн экскаваторч, хөдөлмөрийн баатар Ч. Цэрэндорж, Улаанбаатар хотын авто засварын заводын мастер, хөдөлмөрийн баатар Ц. Шархүү, Улаанбаатар хотын мах, консервын комбинатын ажилчин, төрийн шагналт Г. Тодхүү, Дорноговь аймгийн Мандах сумын нэгдлийн тэмээчин, хөдөлмөрийн баатар Н. Хүрээт, Ховд аймгийн хоньчин, төрийн шагналт С. Цогтгэрэл нарын зэрэг хөдөлмөрийн баатар, гавьяат цолтон 340 гаруй алдар цуутай байна. Эдгээр халамжлан хүмүүжүүлэгч нар ажилчин, малчин олон залуусыг халамжлан тэдэнд хөдөлмөрийн дадлага олгох, амьдралд нь туслах, санал хүсэлтийг сонсож, байнга зөвлөн тусалж, амжилт бүтээлд хүргэж байна. 

Халамжлан хүмүүжүүлэх хөдөлгөөнд ардын хувьсгалын партизан, хувьсгалт тэмцлийн ахмад зүтгэлтнүүд онцгой идэвх, санаачилгатай ажиллаж байна. Говь-Алтай аймгийн << Жаран жил>>-ийн хоршооллын ногооны бригадын халамжлан хүмүүжүүлэгч, хувьсгалт тэмцлийн ахмад зүтгэлтэн Д. Дашжав 40 гаруй ногоочин залууст төрөл бүрийн ногоо тарих аргыг зааж ургацын төлөвлөгөөг амжилттай биелүүлж, Шаргын голыг цэцэрлэгжүүлэн, долоон мянган мод тарьж, говь нутгийнхаа байгалийг хамгаалахад сайхан хувь нэмэр оруулж байна. 

Халамжлан хүмүүжүүлэгчдийн зориг бадрангуй, нөр хичээнгүй зүтгэл хөдөлмөрийн үр дүнд тэдний шавь нарын дотроос хөдөлмөрийн өндөр амжилт гаргасан Ц. Намхайнямбуу, Г. Тэгшжав, Д. Цэнд-Аюуш С. Аюуш нар хөдөлмөрийн баатрын эрхэм хүндэт цол шагнуулаад одоо үе тэнгийнхнийгээ халамжлан хүмүүжүүлэгч нэр хүндтэй багш болоод байна. Хөдөлмөрийн залуу баатруудын нэрэмжит шагналыг тэдний амжилтад хүрсэн олон арван шавь нар нь хүлээн аваад улам ихийг бүтээхээр зориг бадрангуй хөдөлмөрлөж байна. 

Халамжлан хүмүүжүүлэх хөдөлгөөний явцад хуримталсан тэргүүн туршлагыг нэгтгэн дүгнэж, цаашдын, зорилтыг тодорхойлохын тулд МАХН-ын Төв Хорооны шийдвэрийн дагуу халамжлан хүмүүжүүлэгчдийн зөвлөлгөөнийг МҮЭ-ийн Төв зөвлөл, МХЗЭ-ийн Төв Хорооноос эрхлэн энэ оны тавдугаар сард Улаанбаатар, Эрдэнэт, Чойбалсан, Ховд хотод бүсчлэн хийлгэхээр шургуу бэлтгэж байна. Энэ зөвлөлгөөнийг дааж халамжлан хүмүүжүүлэгчид залуустай ажиллах арга барилаа улам төгөлдөржүүлж, амжилт туршлагаа бататтан, улам шургуу ажиллаж байна. ЗХУ-ын алдарт механикжуулагч, ЗХУ-ын социалист хөдөлмөрийн хошой баатар М. А. Брага халамжлан хүмүүжүүлсэн шавь нарын нь дотроос олон хүн бригад, аж ахуй, газрыг, чадамгай удирдаж, нэрт сайн механикжуулагчид төрж гарсны учрыг << Би тэднийг сайн ажиллах төдийгүй, сайн бодож, юм болгоныг эцэст нь хүртэл бодоход л сургасан юм>> гэж тодруулан хэлсэн байдаг. Энэ үг ардын хурц мэргэн ухаан, хариуцсан үүрэгтээ жинхэнэ зүрх сэтгэлээсээ ханддаг хүний үнэнхүү санааг илэрхийлж байгаа учраас зөвлөлтийн алдарт халамжлан хүмүүжүүлэгчдийн туршлагаас бидэнд суралцах зүйл асар их байгааг харуулж байна. 

Халамжлан хүмүүжүүлэгч нь залуучуудыг социалист уралдаанд үйлдвэрлэлийн үр ашиг, ажлын чанарыг дээшлүүлэхэд чиглэсэн үүрэг авахуулж, эцсийн өндөр үр дүнд хүрэх, үйлдвэрлэлийн мэргэжил, дадлагыг богино хугацаанд эзэмшүүлэх, дотоод журам, хөдөлмөр технологийн болон хувийн сахилга, нийгмийн хэв журмыг чанд сахиж, нийгмийн өмнө хүлээсэн үүргээ ухамсартай биелүүлдэг, хөдөлмөрийн хамт олны тэргүүний гишүүн болоход нь бүхий л талын туслалцаа үзүүлж байх ариун үүрэгтэй юм. 

Залуучуудыг ахмад үеийнхэн, хөдөлмөрийн тэргүүний сайчууд, хамт олныхоо хөдөлмөрч, дайчин өв уламжлал, туршлагатай танилцуулж, социалист ёсоор аж төрөх, хөдөлмөрлөх, сурах үйл ажиллагааг шавь нарынхаа амьдралд хэвшүүлэхэд халамжлан хүмүүжүүлэгчид гол хүчээ төвлөрүүлэх нь чухал байна. Ингэхдээ халамжлан хүмүүжүүлэгчид нь залуусын авьяас чадвар, зан чанар, хүмүүжил, гэр бүл, сургуулийн найз нөхөд, орон байрын нөхцөлийг хүртэл сайтар судалж, сурган хүмүүжүүлэн багш, эцэг эх, төрөл төрөгсөдтэй нь уулзан ярилцаж, нам, захиргаа, олон нийтийн байгууллагатай байнга зөвлөлдөж ажиллах нь илүү үр дунд хүргэж байна. 

Ажлын гологдол, аж ахуйч биш байдал, танхайрах, социалист ёс суртахуунд харш дутагдал гаргахын эсрэг эвлэршгүй тэмцэх, чөлөөт цагийг ухамсартай үр ашигтай өнгөрөхөд шавиа сургах нь халамжлан хүмүүжүүлэгчдийн үйл ажиллагааны нэг чухал хэсэг юм. 

Халамжлан хүмүүжүүлэгчид нь залуучуудыг зөвлөлтийн болон ах дүү социалист бусад орны туршлагаас ямагт суралцаж, монгол, зөвлөлтийн ард түмний ах дүүгийн уламжлалт найрамдалд хэзээд үнэнч байх интернационалч үзлээр хүмүүжүүлэн, ам ажлын нэгдлийг хангах, амьдралын идэвхтэй байр суурь, ёс суртахууны өндөр чанарыг эзэмшүүлж, үйлдвэрлэлийн мэргэжил, ерөнхий боловсролын түвшинг дээшлүүлэхэд тусалж байх хэрэгтэй юм. 

Халамжлан хүмүүжүүлэх хөдөлгөөнийг эрчимтэй өрнүүлэхэд бүхий л талын туслалцаа дэмжлэг үзүүлж байх нь нам, улс, олон нийтийн байгууллагын хариуцлагатай үүрэг мөн. 

