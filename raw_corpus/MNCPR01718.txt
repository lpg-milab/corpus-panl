Хуучин циркийг тойрсон дажин

Төрийн ордонд болсон нэгэн хурал дээр манай нэр хүндтэй албаны хүн "Түүх соёлын үнэт дурсгал болсон хуучин циркийн барилгыг Зүүн хүрээнд нэгтгэж "Зүүн хүрээ" цогцолбор байгуулан үлгэр жишээ тохижуулъя" гэхэд эрх мэдэл бүхий хүмүүс дэмжиж байсан сан. Дэмжихээс ч аргагүй юм.
Яагаад гэвэл хэдэн зууны тэртээ Монголд баригдсан анхны дуган сүмүүдийн нэг билээ. 1851 онд нийслэл хүрээнд долоон аймгийн долоон дуган барьж, дараа нь 33 аймгийн 33 дуган барихад энэ дуган байж л байсан. 1903 оноос Дарь-Эхийн дуган буюу Дондогдуламын дуган хэмээн нэрлэгдэж түүх, соёлын үнэт зүйлээр бүртгэгдэн өнөөг хүрч ирсэн билээ. Тэдгээр дуган сүмээс үлдэж хоцорсон нь Эрхэмээ, Вангаа аймгуудын Дарь-Эхийн гэсэн гуравхан дуган байгаа. Эрхэмээ, Вангаа аймгийн дугануудыг нь Зүүн хүрээний хамба лам Ч.Дамбажав сэргээн тохижуулж, түмэн олондоо буян хийж байгааг та бид харж байгаа. Харин Дарь-Эхийн буюу Дондогдуламын дуганыг 1940-өөд оноос цирк болгон ашиглаж байгаад шинэ цирк баригдангуут хаягдаж билээ. Хуучин цирк нь зараалын морь шиг дамжиж явсаар саяхан сумогийн их аварга Д.Дагвадоржид шинэ циркийн дайвар болгоод өгчихсөн. Өнөөдөр түүхийн үнэт дурсгал Дарь-Эхийн сүм маань, тал талаасаа сэглэгдээд баар цэнгээний газар, дэлгүүр хоршоо зэрэг болсон байна. Циркийн сургууль тэнд хичээллэдэг гэх. Их аварга маань хуучин циркийг нурааж сүрлэг байшин барих гэсэн чинь газраас үнэтэй бурхан, оршуулсан эмэгтэй хүний араг яс гарсанд Дондогдулам хатных гэж айгаад хөндөхөө больсон" гэсэн явган яриа гадуур яваа. Би дотроо "Өнөө сайхан "Зүүн хүрээ" цогцолбор нь хэзээ босох юм бол" гэж хүсэн хүлээсээр л байлаа. Дамбажав хамбатай нэг удаа уулзсан чинь "Бид олон удаа дээшээ тавьж байна. Ерөнхий сайд нарын бүгдийнх нь чихэнд хүргэсэн. Тодорхой арга хэмжээ авч өгөхгүй байна. Энэ чинь улсын хамгаалалтад байх ёстой, түүх, соёлын ховор дурсгалт газар шүү дээ. Засгийн газрын шийдвэргүйгээр хэн ч эзэмших, худалдах, устгах эрхгүй газар" гэж билээ. Саяхан би хуучин цирк буюу Дондогдуламын дуганы эргэн тойрноор явж танилцлаа. Дайн болж байгаа газар л тийм байдаг болов уу. Эргэн тойронд нь нүх ухаж, шороо чулуу асгаж, засмал зам эвдээд краны зам тавьчихсан, машин байтугай хүн явах замыг хааж боогоод хашаалчихсан, ойр орчмынхон нь явган хүний замыг хогоороо дүүргэжээ. Дэргэдэх орон сууцны оршин суугчид "Газрыг сүйтгэнэ гэдэг энд л болж байна. Хэд хэдэн компани, хувь хүмүүс энэ жижигхэн газрыг ухаж сэндийлээд дууслаа. Хог, шороо, цемент, ус шалбааг, ертөнцийн бохир болгоны дунд бид амьдрахчаан болж байна" гэсэн сэн. Оршин суугчдын яриагаар бол энд барилга барих гэж нүх ухаж байгаа, хэдэн давхар байшин буулгаад газартай тэгшилж байгаа компаниудын зарим нь газрын зөвшөөрөлгүй, барилгын иж бүрдэл зураг төсөлгүй, бүр болиод ах дүү хэдэн хүн хөрөнгөө булаалдан муудалцаад орон байраа буулгаад хаячихсан, газраа зарах юм гэнэ лээ гэсэн яриа байна. Дэргэдэх ТҮЦ-нүүдэд нь тулгаад хашаа барьчихсан, нэг хэсэгтээ дарагдаж үхэх аюул нүүрлээд байлаа гэж харамсан ярьж байна. Газар доорх шугам сүлжээг дайрсан, таслан, одоо ил гаргаад овоолчихсон. Төв замаас хуучин цирк рүү тавьсан боломжийн засмал зам байж билээ. Түүнийг эвдэлж сүйтгээд кран зоочихсон, шавар цемент овоолчихсон байна. Орчны оршин суугчид албан үйлчилгээний газрынхан "Хичнээн сайхан зам талбай байлаа. Ямар хүн зөвшөөрч энэ газрыг сүйтгүүлдэг байна аа. Хотод эзэн байна уу, шалгуулах юмсан" гэцгээж байлаа. Үнэхээр хуучин циркийн орчныг та очоод харах юм бол "хувалз"-уудын дайн болж байна гэж тэсгэлгүй бодно доо. Би Зүүн хүрээ буюу Дашчойлин хийдийн удирдлагуудтай уулзаж ярилцлаа. Толгой сэгсрэн гасалж байх аж. Олон зуун жилийн дурсгалтай энэ өвөрмөц барилга байгууламжаа ингэж ч сүйтгэх гэж дээ. Монголд тэр дундаа нийслэлд газар мундсан биш дээ. Алга дарамхан газрын төлөө "дайн" болж байна. Энэ баян компаниудад хотын захдуу газар олгоод түүхийн дурсгалт газар нутгаа тэр чигт нь үлдээж болно шүү дээ. Зөвшөөрөл олгож байгаа хүмүүс их мөнгөний төлөө л ажиллаад байх шиг санагдах юм. Хотын удирдлагууд, мэргэжлийн хяналтынхан, цагдаа, хуулийнхан, газар дээр нь яаралтай ирж үзмээр байна гэсэн сэн. Дашчойлин хийдийнхэн ийнхүү газарт хавчигдсанаас болоод өргөтгөж тохижуулах бүү хэл Майдар эргэх, сор залах газаргүй болоод яахаа мэдэхгүй суугаа гэнэ. Зүүн хүрээний лам хуврагууд нийслэлд хамгийн их буян хийж байгаа хүмүүс билээ. Хийдүүд, юмны үнэ нэмэгдэж байгааг далимдуулаад унших номынхоо үнийг тэнгэрт хөөрөгдөж байхад Дашчойлин хийд л ганцаараа сайн дурын үндсэн дээр өргөл барьцаар хурал номоо хурдаг газар. Тэгээд ч өдөр болгон сүсэгтэн олноор дүүрэн байдаг, жинхэнэ буяны газар юмсан. Энэ хийдийн тэргүүн хамба Дамбажав түүхийн дурсгал болж үлдсэн хоёр дуганаа сайхан засч тордон сэргээсний дээр бурхан багшийн дуган гэж ямар сайхан дуган босгосон гээ. Одоо "Хүрээ майдар" хэмээх гурван давхар дуган сүм барих гэж буяны өглөг цуглуулж байна. Энэ бүхэн "Зүүн хүрээ" цогцолборт багтана. Үүн дээр нь хуучин цирк буюу эх дагина-Дондогдуламын дуганыг нэгтгэж, хүрээг нь тэлэн гадна дотны хүмүүст үзүүлэх гайхамшигт цогцолбортой болох юмсан. Эх дагина-Дондогдуламын дуган одоодоо их аварга Д.Дагвадоржийн мэдэлд шилжээд байгаа юм гэсэн. Үргэлж буяны төлөө анхаарал тавьж байдаг аварга маань юу гэж ганц хуучин дуганаар дутав гэж. Ярилцвал дуртай л өгчих байх даа. Хотын удирдлагууд сүсэгтэн олныхоо тусын тулд их аварга Д.Дагвадорждоо хандан хуучин цирк буюу Дондогдуламын дуганыг "Зүүн хүрээ" цогцолборт нийлүүлэх талаар яаралтай арга хэмжээ аваасай. Мөн орчин тойрных нь газрыг эвдэж сүйтгүүлэлгүйгээр улсын хамгаалалтад авах нь зүйтэй болов уу гэж бодож байна. Улсын хамгаалалтад байх ёстой энэ дурсгалт газар дуган сүмүүдийнхээ талаар Засгийн газар ч анхаарлаа хандуулах цаг болсон баймаар. 
Г.Жамъян
