№101 (16064)        
1985 оны дөрөвдүгээр сарын 27.
ХӨДӨЛМӨР-НЭР ТӨР

Хүнийг хөдөлмөр бий болгосон гэдгийг хэн боловч сайн мэдэж, гүн ойлгодог билээ. Хамгийн их нэр хүндтэй, хамгийн их гавьяатай, зол жаргалтай хүн болъё гэвэл гагцхүү хөдөлмөрийг шүтэн эрхэмлэж, ариун цагаан хөдөлмөр эрхлэх аргаар аж төрөх ёстой. Хөдөлмөрийн бус аргаар аж төрөх нь манай социалист нийгмийн мөн чанарт харш зүйл юм. 

БНМАУ-ын хөдөлмөрийн баатар, төрийн шагналт алдарт хоньчин С. Цогтгэрэл << Хөдөлмөр сайн хийсэн хөгшин, залуу, бүстэй, бүсгүй хэн боловч түүний шимийг хүртэн дээдлэгдэж, сайн сайхан амьдарч байна. Малчин бид гэхэд мал өсөхийн жаргалан, нам, төрдөө үнэлэгдэхийн жаргалан, урт насалж удаан жаргахын жаргалан, ер нь тэгээд түмэн жаргаланг эдэлж байна шүү дээ >> гэж социалист нийгмийн хөдөлмөрийн хүний баяр жаргалын мөн чанарыг тодорхойлон хэлжээ. 

Манай хүмүүсээс улс эх орондоо авьяас чадвар, хүч чадлаа зориулж, социалист байгуулалтын үйлсэд бодитой хувь нэмэр оруулах, эх оронч хүсэл мөрөөдлөө хэрэгжүүлэх үндсэн хэрэглүүр нь нийгмийн тустай хөдөлмөр мөн. Социалист нийгэм хөдөлмөрийг дээр дор, сайн, муугаар ялгаварлан үздэггүй. Нийгмийн гишүүдийн эрхэлж байгаа хөдөлмөр бүхэн нийгэмдээ үнэ цэнэтэй нэр хүндтэй байдаг. Биеийн болоод оюуны хөдөлмөр, үйлдвэрлэх болоод үйлчлэх хөдөлмөрийн эцсийн үр дүн нь эх орны хөгжлийн нийтлэг ололтыг арвижуулахад нэмэр хандив болдог билээ. 

Хөдөлмөрийг нэр төр, алдар гавьяаны хэрэг гэж манай нийгмийн гишүүд эрхэмлэн үздэг нь намаас хүн амын хөдөлмөрийн хүмүүжлийг дээшлүүлэх талаар тавьдаг байнгын анхаарал халамжийн үр дүн юм. Манай үеийн шинэ хүн хөдөлмөрийг эрхэмлэн дээдлэхээр зогсохгүй хөдөлмөрт коммунист ёсоор хандах хүмүүжилтэй байдаг билээ. Учир нь хөдөлмөрчин хүний шавхагдашгүй авьяас билэг, бүтээлч хүч чадлыг бүх талаар хөгжүүлэх, тэдний материаллаг болон оюуны соёлын сайн сайхан байдлыг гуйвалтгүй дээшлүүлэхэд манай намын бодлого бүрэн чиглэж байдаг юм. 

Социализмын хөгжлийн бодит зүй тогтолд тулгуурласан намын эдийн засгийн бодлого нь ард түмний язгуур эх ашгийг илэрхийлдэг, түүнтэй нийцэж, гагцхүү бүтээлч хөдөлмөрийн үр дүнд хүн амын материаллаг аж байдал, соёлын хэмжээ гуйвалтгүй дээшилж байдаг зүй тогтолтой билээ. Улс ардын аж ахуйн салбар, үйлдвэр, аж ахуйн газар, цех, хэсэг, хүн нэг бүрийн ажлын амжилтаас социализм байгуулах нийгэм эдийн засгийн том зорилтын хувь заяа шууд хамаарна. Ийнхүү аливаа ажлын эцсийн үр дүн хөдөлмөрийн хүмүүсээс шалтгаалдгийг хүн бүхэн гүнээ ухамсарлаж өөр өөрийн эрхэлдэг ажлын нийгмийн ач холбогдлыг өндөрт өргөн, ажилдаа бүрэн эзэн болж, үнэнч, шударга, үр бүтээлтэй, идэвх санаачилгатай хөдөлмөрлөх уур амьсгал манай социалист аж төрөх ёсны гол үзүүлэлт, хөдөлмөрт коммунист ёсоор хандахын үндсэн шинж болж байдаг. 

Нийгмийн тустай хөдөлмөрөөс ангид байж нийгмийн баялгаас хуваалцах эрх эдлэх ёсгүй гэдэг бол манай аж төрөх ёсны хэн бүхэнд ойлгомжтой хууль мөн. Манайд хөдөлмөрөөс хойш суух, хөдөлмөрийн сахилга зөрчих, чанар муутай бүтээгдэхүүн гаргах, эрхэлсэн ажилдаа ёс төдий хандан хэлбэрдэх, биеийн амрыг харах, ажил хөдөлмөрийг ялгаварлах, бусдын хөдөлмөрийг үнэлэхгүй байх үзэгдлийг ёс суртахууны ноцтой доголдол гэж жигшин буруушааж, ийм явдалтай эвлэршгүй тэмцэл явуулж байна. Хуучин нийгмийн үлдэгдэл, жижиг хөрөнгөтний бэртэгчин зан араншингийн иймэрхүү илрэл манай амьдралд газар авах ёсгүй. Орчин үед хөдөлмөрийг эрхэмлэх төдийгөөр хөдөлмөрт коммунист ёсоор ханддаг хүн болж харагдах нь өрөөсгөл, учир дутагдалтай ойлголт юм. 

Хөдөлмөрийн бүтээмжийг байнга нэмэгдүүлэх, бага цагт их үр дүн гаргах, үйлдвэрлэсэн бүтээгдэхүүнээ чанарын өндөр хэмжээнд байлгах, хөдөлмөрийн багаж, зэвсэг, эзэмшсэн техникээ эзний ёсоор, ариг гамтай, өгөөжтэй эзэмшиж, хүч чадлыг нь бүрэн дүүрэн ашиглахыг эрмэлзэх нь ажилчин, малчин, сэхээтэн нэг бүрийн хөдөлмөрийн өндөр ухамсрын илэрхийлэл болох ёстой. Үйлдвэрлэл хөдөлмөрийн гоо зүйг өндөрт өргөж, их цалин хөлсний төлөө биш харин бүтээх баяр жаргал эдлэхийн төлөө, чанартай бүтээгдэхүүн үйлдвэрлэснийхээ бахархлыг амсахын төлөв хөдөлмөрлөх нь манай хүмүүсийн хөдөлмөрийн хүмүүжлийн гол агуулга мөн. Хөдөлмөрт коммунист ёсоор хандах хүмүүжил аяндаа бүрэлдэн төлөвшихгүй нь илэрхий. Нийгмийн гишүүдийн хөдөлмөрийн хүмүүжлийг дээшлүүлэх үйл явц байнга бөгөөд системтэйгээр үргэлжилж, хүн амын бүх давхаргыг хамарсан цогцолбор шинжтэй байвал зохино. 

Хөдөлмөрийн үр дүнгээр нэр төрийг хэмжих нь социалист нийгмийн үеийн хөдөлмөрийн ёс суртахууны үндсэн хууль мөн. Энэ хууль хүмүүсийн хөдөлмөрийн наснаас эхлэн үйлчилдэг мэтээр ойлгогдох ёсгүй. Хөдөлмөрч хүмүүжлийг хүүхэд, залуучуудад ясли, цэцэрлэгийн наснаас нь оройтуулалгүй системтэй олгох нь бүх нийтийн үүрэг юм. Бага наснаасаа хөдөлмөрт дуртай, хөдөлмөрийн зохих дадлагатай, ажилч нямбай, арвич хямгач, аливаа ажлыг хүндэтгэн үздэг, нэр төрийг хөдөлмөрөөр олж авах, үзэл хүмүүжилтэй болгох нь тэргүүн зэргийн ач холбогдолтой чухал асуудал мөн. Үүнд нам, ХЗЭ, пионерийн болон боловсролын байгууллага, эцэг эх онцгой анхааран, зохиож байгаа ажлынхаа арга хэлбэрийг боловсронгуй болгон сайжруулж, бүх нийтийн хөдөлмөрийн хүмүүжлийг дээшлүүлэх тууштай ажил байнга зохиох хэрэгтэй байна. 

Нийт хөдөлмөрчин, ялангуяа залуучуудын нийгмийн тустай хөдөлмөрийг гүнээ хүндэтгэн, амьдралын хэрэгцээ ёсоор ойлгодог, ажлын ямар ч салбарт хүч чадал, мэдлэгээ дайчлан идэвх санаачилга гаргаж, тодорхой үр дүнд хүрдэг, хөдөлмөрөөс ёс суртахууны урам зориг, бадрангуй тэмүүлэл олж, хөдөлмөрийг нэр төр, алдар гавьяаны хэрэг гэж үздэг болгон хүмүүжүүлснээрээ социалист байгуулалтын явцыг улам хурцатгаж, өнөөгийн өргөн цар хүрээтэй зорилтуудыг бид амжилттай шийдвэрлэж чадна. 

Манай үеийн шинэ хүний нэр төр, нинжин сэтгэл, ёс суртахууны дэнлүү болсон хөдөлмөрийн алдар бадартугай! 

