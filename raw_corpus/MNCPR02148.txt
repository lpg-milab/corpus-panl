БУШИЙНХАН

Өнөөдрийг хүртэл Америкийн түүхэнд эцэг хүү хоёр Ерөнхийлөгч болж байсан удаа хоёрхон байдаг. АНУ-ын хоёр дахь Ерөнхийлөгч Джон Адамсын хүү Джон Куинси Адамс тус улсын зургаа дахь Ерөнхийлөгч болсон.
Хоёр дахь нь эцэг хүү хоёр Буш. 41 дэх Ерөнхийлөгч Джорж Герберт Уокер Буш, хүү Джорж Уоркер Буш 43 дахь Ерөнхийлөгч болсон. Америкийн түүхч, улстөрч судлаач Стивен Песс "Бушийнхны нууц нь ер бусын алхам хийдэгт байдаг болов уу. Тэднийхэн хожуу, бараг тохиолдлоор улс төрд ордог. Хэрвээ Кеннедигийнхэн шиг урьдаас төлөвлөсөн бол бүтэлгүйтэх байсан" хэмээн хэлжээ. Харин сүүлийн үед Бушийнхны талаар сонин баримтууд олдсон тухай судлаачид бичих боллоо. Их Британийн хаан ширээг залгамжлагч, хунтайж Чарльзийн хүү Уильям-Артур-Филип-Луис, АНУ-ын Ерөнхийлөгч Жорж Буш хоёр 17 дахь үе дээрээ явж буй садангууд гэнэ. Америкийн удам угсаа судлалын нэгэн компани Лондон хотын иргэний бүртгэлийн албатай хамтран тэдний ямар холбоотой болох талаар нарийн судалгаа хийсэн байна. Нэлээд хүч хөдөлмөр зарцуулсны эцэст Жорж Буш, хунтайж Чарльзийн хүү хунтайж Уильям нар 1420-1478 онд Английн Бэдби хэмээх газар амьдарч байсан Генри Спенсер Нортэмптоншир гэдэг хүнээр дамжин ургийн холбоотой болсон гэдгийг тогтоожээ. Түүгээр ч зогсохгүй дэлхийн II дайны үед Их Британийн Ерөнхий сайд байсан Уинстон Черчилль, талийгаач гүнж Диана хоёр ч садангийн холбоотой юм байна. Тодруулах юм бол Генри Спенсер Нортэмптонширийн том хүү Джон нь Энн Марбери Хатчинсон хэмээх охинтой байжээ. Энэ эмэгтэй XVII зууны үед шашны үзэл бодлоосоо болж цөллөгдөж байсан бөгөөд индианчуудын гарт амь үрэгдсэн байна. Тэрээр Гарриет Фей хэмээх охинтой байсан. Тэр нь Ерөнхийлөгчийн Буш өвөөгийн өвөө Жеймс Буштай гэр бүл болсон түүх өрнөдөг гэнэ. Генри Спенсер Нортэмптонширийн бас нэгэн хүүгийн охин нь Уильям Коп гэгчтэй гэрлэсэн бөгөөд энэ нь Их Британийн Ерөнхий сайд Уинстон Черчилль, хунтайж Чарльзийн гэргий агсан гүнж Диана нарын удам аж. Ерөнхийлөгч Ж.Бушийн өвөг эцэг Сэмюэд Прескотт Буш нь цэргийн үйлдвэрлэлийн зөвлөлийн гишүүн байсан бөгөөд дэлхийн нэгдүгээр дайны үед Европт байлдаж явсан гэдэг. Нэгэн найздаа холбоотны Фош, Хейг, Пэрщинг гэгч гурван генералын амийг аварсан тул цэргийн дээд шагналаар тодорхойлсон тухай захидал бичсэн байна. Найз нь энэ тухай нь таньдаг хүмүүстэй ярьж сонин хэвлэлд хүртэл бичүүлж байсан гэнэ. АНУ-ыг 41 дэх Ерөнхийлөгч, одоогийн Ерөнхийлөгчийн аав Ж.Буш дэлхийн хоёрдугаар дайны үед 18 нас хүрч төрсөн өдрөө тэмдэглэнгүүтээ сайн дураараа цэрэгт явсан билээ. Байлдааны онгоцны нисгэгч байсан тэрээр 58 удаа агаарын тулалдаанд оролцсон. Түүний онгоц нь хоёр ч удаа суманд өртсөн боловч том Буш азаар амьд гарчээ. Баатарлагаар тулалдсаныхаа төлөө гурван одон, "Эр зоригийн" төлөө загалмайгаар шагнуулж байжээ. Тэрбээр дайны дараа Йельсийн их сургуулийн оюутан байхдаа "Гавал ба яс" хэмээх нууц бүлгийн гишүүн байсан гэдэг. Ерөнхийлөгч байсан том Бушийг мэдэхгүй хүн бараг байхгүй. Тэрбээр 1960-аад онд Конгрессын гишүүнээр сонгогдож, Ричард Никсоныг Ерөнхийлөгч байхад НҮБ-д АНУ-ын төлөөлөгчөөр ажиллаж байсан юм. Рональд Рейганыг Ерөнхийлөгчөөр сонгогдсон тэр мөчөөс том Буш Цагаан ордонд ажиллаж удалгүй өөрөө Ерөнхийлөгчөөр сонгогдсон юм. онгоцоор Америкт ирсэн анхны цагаачдын үр удам АНУ-ыг өдгөө удирдаж байгаа аж. 
Ю.Дэлгэрмаа

