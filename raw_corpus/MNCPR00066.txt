Аллага үйлдэхийнхээ өмнөхөн жолоочоороо Г.Ганбаярыг авчруулжээ

Аллага гарахын өмнөхөн 9.00 цагийн орчим Ц.Түмэнгэрэлтэй уулзсан хамгийн сүүлчийн хүн бол Г.Ганбаяр гэгч байжээ. Тэрээр Д.Бадраа агсны "орлогч" нь шахуу буюу Санхүүгийн зохицуулах хорооны ахлах мэргэжилтэн юм байна. Энэ нөхөр ажилдаа Ц.Түмэнгэрэлийн жолоочоор хүргүүлж ирсэн байх юм. Гэхдээ жолоочтой нь хоёулхнаа иржээ. Харин Ц.Түмэнгэрэл хэдийнэ Санхүүгийн зохицуулах хороон дээр оччихсон гадаа нь түүнийг тосож уулзсан байна. Тэд гар барилцаж, мэнд усаа мэдэлцсэн гэнэ. Г.Ганбаяр түүнээс ямар ажилтай явааг нь асуухад Ц.Түмэнгэрэл "Бадраад материал өгдөг юм уу" гэжээ. Ингээд Ганбаяр түрүүлэн ажил руугаа орж. Харин Ц.Түмэнгэрэл гадаа жаахан зогсож байгаад дотогшилжээ. Ялимгүй удсан нь талийгаачийг хүлээсэн хэрэг болов уу. Ингэхэд Г.Ганбаярыг гэрээс нь Ц.Түмэнгэрэлийн жолооч очиж авдаг нь ямар учиртай байнаа! Тэр хоёр өмнө нь ярьцгаасан нь тодорхой. Тэгээд Ц.Түмэнгэрэл жолоочоо явуулжээ. Тэдний юу ярилцсан нь мэдээж нууц. Жолооч нь сонссон байж болох юм. Г.Ганбаярын ажлын өрөө нэг давхарт байдаг бөгөөд чимээ шуугианаар гарч ирэхэд болдог юм нь болоод талийгаачийг эмнэлэг рүү аваад явчихсан байж. Тэрбээр Ц.Түмэнгэрэлийг хараад "Чи ямар тэнэг юм хийдэг юм бэ" гэж халаглан хашгирчээ.
Ингэхэд Г.Ганбаяр гэгч бас ямар нөхөр гараад ирэв ээ. Мань эр энэ албанд ирэхээсээ өмнө Монголбанкны хяналт шалгалтын газарт ажиллаж байжээ. Ц.Түмэнгэрэл, Г.Ганбаяр, Д.Бадраа агсан гурав 1997 онд МАХН-ын дэргэдэх МАСЗХ-ны Тэргүүлэгчээр сонгогдон ажилласан, эртнээс нэгнийгээ мэдэх нөхөд юм байна. Тэр дотроо Г.Ганбаяр, Ц.Түмэнгэрэл хоёр нь бузгай дотносож бүр гэр бүлийн найзууд болцгоожээ. Тэр бүү хэл, мань хоёр нам, эвсэл нэгтэй бас нэг найзынхаа хамтаар тавь, тавин мянган доллар нийлүүлж Налайхад үл хөдлөх хөрөнгө худалдаж авсан байна. Одоо тэр нь "Баялаг Налайх" ХХК нь нэрээр үйл ажиллагаа явуулдаг ажээ. Нөхдүүд өнгөрсөн хугацаанд Д.Бадраа агсантай холбоогоо таслалгүй, мэндтэй устай, хааяа уулздаг байсныг ойрын сурвалжууд нотолж байх юм. Хувьсгалт нам хүндэрсэн гэх 90 оны сүүлчээр намын дарга Н.Энхбаяр хэсэг хүүхдүүдийг уруу татаж "Хувьсгалт намын ирээдүй та нарынх шүү. Та нар карьер хөөх хэрэгтэй" хэмээн хөөргөн МАСЗХ гэдэг байгууллагынхаа дээвэр дор нэгтгэжээ. Ингээд тэдэндээ намынхаа цагаан байшингийн хоёр давхарт өрөө гарган өгч "МАСЗХ-ны Тэргүүлэгчид" гэсэн хаяг ч зүүж өгсөн байна. Улмаар заавар зөвлөгөөгөө өгч, улс төржүүлдэг байсан байна. Тэдгээр "Тэргүүлэгчид" гэдэг нь Г.Шийлэгдамба, Я.Содбаатар, Д.Бадраа, Ц.Түмэнгэрэл, Г.Ганбаяр ... нарын залуус байв. Ингээд 2000 он, 2004 оны сонгууль өнгөрөхөд дээрх залуучуудын дийлэнх нь боломжийн албан тушаалд очсон байх юм. Г.Шийлэгдамба нь ЗТАЖ-ын дэд сайд, Я.Содбаатар нь ҮХЯ-ны дэд сайд, Д.Бадраа нь Санхүүгийн зохицуулах хорооны дарга гэхчлэн. Харин Г.Ганбаяр арайхийж Монголбанкинд ажилд оров. Тэдэн дотроо давлагхан мөнгөтэй, тэр хэрээрээ Хувьсгалт намдаа зориулж байсан Ц.Түмэнгэрэл харин хоосон хоцорчээ. Түүнд санаа тавигсдын "бяр" дутаж байсан гэдэг. Нам нам гэсээр найгүй их мөнгөөр "шатаж", юу ч үгүй үлдсэндээ түүний дотор муухайрсан нь лавтай. Найз Г.Ганбаяр нь ч бусдыгаа бодвол өчүүхэн бялуу хүртсэндээ гомдолтой байсан гэнэ. Энэхүү гоморхлоо хоёр найз хоорондоо хуваалцаж ярьдаг байсан гэж найзууд нь ам алджээ. Ц.Түмэнгэрэлийг ийм л бачууралтай явж байхад нь "Даарин дээр давс" гэдэг болж түүний "Гэр хорооллын барилгажилт" хоршоог журмын нөхөр Д.Бадраа нь хардаад эхэлсэн бололтой. Бүр шалгалт шүүлэг ч оруулсан байна. Энэ нь түүнд огтхон ч таалагдсангүй. Саяхан л Хувьсгалт намын цагаан байшинд өөд өөдөөсөө харж суугаад "Ардчилсан намын эсрэг ямар пиар хийхэв, дарга яаж болцгоох вэ" гэхчлэн ярилцаж суусан нөхөр нь ингэж хандсанд. Хувьсгалт намын төлөө адилхан зүтгэсэн байтал том дарга болчихоод эргүүлээд өөрийг нь оролдох нь эр хүнд доромжлол мэт санагдаа л даа. Дээр нь улс төрд зориулчихсан тэрбум тэрбумаар тоологдох мөнгө нь бодогдож боож үхэх бага санагдаж явдаг. Ийм л эгдүүцэл нь газар аван байхад түүнээс Санхүүгийн зохицуулах хороо хоршооныхоо материалуудыг яаралтай өгөхийг шаардсаар ... Ц.Түмэнгэрэл гөжүүдэлсээр. Гөжүүдлээд барахгүй, бүр Д.Бадраа агсанд удаа дараа хатуу хөтүү үг хэлж байсан нь өнөө нийтэд ил боллоо. Хэргийн өмнөх өрнөлөөр бол Санхүүгийн зохицуулах хорооноос тус хоршоонд ямар зорилго чиглэлтэй шалгалт орж байгааг Ц.Түмэнгэрэл алган дээрээ тавьсан юм шиг мэдэж байсан гэж дотны хүмүүс нь ярьсан байна. Өнөө нэг сонирхож болох мэдээ сонсогдох болов. "Гэр хорооллын барилгажилт" хоршоог дампууруулахгүй, үүний төлөө төр ажиллана гэсэн. Бүр аргаа барвал улсын төсвөөс 30 тэрбум төгрөг гаргаж тус хоршооны алдагдлыг нөхөх юм гэнэ. Ингэж чадах хүчирхэг "мотор" төр, засгийн хүрээнд ажиллаж буй сурагтай. Ийм арга хэмжээ авахгүй бол "цаад эзэд" нь илрэх гээд байгаа аж. "Цаад эзэд" гэдэг нь ах намын нэр нөлөө бүхий эрхмүүд юм. Багачуудынх нь тарьсан балаг баавартайхан хөдөлж байсан томчуудыгаа барьц алдахад хүргэв бололтой. Одоогоор Ц.Түмэнгэрэлийг "Ганц худагт" хорьж байгаа юм байна. Цагдаагийнханд өгсөн анхны мэдүүлэгтээ үйлдсэн хэргээ "Би төлөвлөсөн байсан" гэжээ. Мөн амиа хорлох бодолтой байснаа ч нуугаагүй байна. Гадуур түүнийг амиа хорлох гэсэн, байнга орилж чарлаж буй гэсэн мэдээлэл тархсан ч тэрээр "Хийх ёстой зүйлээ хийж санаагаа амраасан хүн" шиг тайван уужирсан янзтай суугаа гэлцэнэ. Түүнийг ойр тойрных нь хэнтэй ч уулзуулахгүй байна. Хэргийг нь УМБГ-ын хоёрдугаар хэлтэс шалгаж эхэлжээ. 

