Ургац хураалт жигдэрснээр гурилын ханш тогтворжино

Монголчуудын хоол хүнсний чухал хэрэгцээг мах, гурилгүйгээр төсөөлөхөд ч бэрх юм. Үндэсний ууган үйлдвэрүүдийн нэг "Алтан тариа" компани бүтээгдэхүүнийхээ үнийг нэмсэн явдал сүүлийн үед олны анхаарлыг өөрийн эрхгүй татаж байна.
Иймээс манай улсын хувьд энэ онд ургац хураалт ямар янзтай байгаа болон дотоодын гурилын хангамж ямар байх, дэлхийн зах зээл дээр гурилын гол бүтээгдэхүүн болох үр тарианы ханш хэрхэн хэлбэлзэж буйг сонирхлоо. Олон улсын хэмжээнд сүүлийн арван жилд үр тарианы үнэ тодорхой хувиар нэмэгдэж ирснээс энэ жил Австралид бороо хур оролгүй ган гачиг болж, Аргентин, Украйнд цох хорхой ихэссэнээс ургац хураалт үлэмж багасах төлөвтэй байна. Канад болон БНХАУ-д үр тарианы ургалт 10-20 хувиар буурсан бол Казахстан улс улаан буудайн үнээ 7,7 хувиар өсгөжээ. АНУ-ын үр тарианы үнэ ханш наймдугаар сард л гэхэд 30 хувь өссөн байх юм. Дэлхийн Хүнс, хөдөө аж ахуйн байгууллагын мэдээгээр зүүн Европын орнуудад бороо хур ихтэй учир ургац буурч үнэ нь нэмэгдээд байгаа гэнэ. Европын холбооны эдгээр 27 улс тариалах талбайгаа нэмэгдүүлсэн ч үр тарианы чанар муудаж, хэрэглээ ихэссэн болохоор 125 сая тн л ургац авах тооцоотой байгаа юм. Энэ ноднингийн мөн үеийнхээс гурван сая тонноор бага ажээ. Иймээс АНУ-аас Европ руу нийлүүлэх үр тарианы үнэ нэг тн тутам нь 12 еврогоор өссөн хэрнээ нийлүүлэлт 4,5 дахин нэмэгдээд буй юм. Чикагогийн зах дээр нэг тн улаан буудай 227-274 евро болтлоо өсчээ. Европын холбооны биржийн есдүгээр сарын 3-ны мэдээгээр нэг тн улаан буудай 363 ам.доллар болон огцом өгсөн, ОХУ 76 сая тн үр тариа хураахаас 10 саяыг нь л экспортлох боломжтой, Казахстан улс үр тариагаа экспортлохдоо лиценз олгох болсон гэх мэт дэлхийн улс орнуудын мэдээллээс хөндийрч өөрийн орны ургацын байдалтай танилцах нь зөв болов уу. Энэ жилийн ургацын урьдчилсан мэдээгээр 124 мянган тн буудай хураан авахаас 2008 оны тариалалтад 20,2 тн, улсын нөөцөд 1,9 мянган тн, тариалан эрхлэлтийг дэмжих санд 15,4 мянган тн, спиртийн үйлдвэрт 3,5 мянган тн, малын тэжээлд 4,7 мянган тн, гурилын үйлдвэрүүдэд 75,3 мянган тн буудай тус тус нийлүүлэх тооцоо байгаа ажээ. Үүнээс тариалан эрхлэлтийг дэмжих санд нийлүүлэгдэх 15,4 мянган тн буудайн 10 мянган тн нь таваарын буудай байхаар тооцоход гурил үйлдвэрлэлд 85,3 мянган тн буудай хуваарилагдах төлөвтэй байна. Үүн дээр Япон улсын Засгийн газрын буцалтгүй тусламжийн найман мянган тн, БНХАУ-ын тусламжийн хоёр мянган тн буудайг нэмбэл 95,3 мянган тн буудайн нөөц бүрдээд байгаа гэнэ. Түүнчлэн эдүгээ гурилын үйлдвэрүүдэд болон худалдааны төв, дэлгүүрийн лангуу, чингэлгээр зарагдаж байгаа 45,8 мянган тн гурилыг нэмж тооцоход манай улсын хүн амын жилийн хэрэгцээт гурилын 50,5 хувь хангагдаж, 112,7 мянган тн гурил буюу 154,3 мянган тн буудай импортлох болоод байгаа юм. Өнгөрсөн онд дотоодын ургац хураалтаар хүн амын жилийн хэрэгцээт гурилын 58 хувийг үйлдвэрлэж байсан бол энэ жил багагүй хувиар буурчээ. Хэрвээ ОХУ, Казахстан улсаас орж ирэх гурилын хэмжээ багасвал өмнөд хөршийн чанар муутай гурил хэрэглэх нь ойлгомжтой болов. Гэхдээ дотоодын гурилын үйлдвэрүүдийн үнийн өсөлтөд дэлхий нийтийн улаан буудайн үнийн хөөрөгдөл огтхон ч нөлөөлөхгүй гэж ХХААЯ-ны газар тариалангийн хэлтсийн дарга Б.Бурмаа өгүүлсэн юм. Долдугаар сард тариалангийн бүс нутгуудаар агаарт 36-39 хэм хүрсэн халалт хоёр долоо хоног хэртэй үргэлжилсэн нь үр тарианы хуурай био масс үүсэх явцтай давхцаж механик болцонд оруулснаар ургацын байдалд сөргөөр нөлөөлсөн гэж мэргэжилтнүүд үзэж байгаа аж. Сүүлийн үед архи, спиртийн үйлдвэрүүд олширсноор гурил болон савлагдах буудай шилтэй шингэн цэнхэр "чөтгөр" болон урсах боллоо гэх халаглах хүмүүс ч цөөнгүй байна. Хэрвээ ХХААЯ-ныхны гаргасан судалгаа үнэн бол спиртийн үйлдвэрт 3,5 мянган тн буудай л зарцуулагддаг байна. Архины үйлдвэрт төчнөөн тн буудайгаа өндөр үнээр өгдөг гэж хэн ч бодвоос өөрийгөө "матахгүй" болохоор энэ бол магадлал муутай тоо. Монгол Улсын дотоодын гурилын хангамжийн зонхилох хэсгийг бүрдүүлдэг "Алтантариа" компанийн гурилын үнэ наймдугаар сарын 24-30-нд гаргасан Нийслэлийн статистикийн газрын судалгаагаар ямар ханштай байсан болон ОХУ, БНХАУ-аас оруулж ирдэг гурилын үнэ ханш хэрхэн нэмэгдсэнийг ноднингийн мөн үеийнхтэй харьцуулсныг хүснэгтээс харж болно. Дотоодын үйлдвэрийн гурилын үнэ нэмэгдсэнээр худалдааны төв, хүнсний зах, дэлгүүрүүдээр борлуулах гурилын үнэ ханш ч нэг кг тутамд дунджаар 40-100 төгрөгөөр нэмэгдээд байгаа ажээ. Ургац хураалт жигдэрснээр гурилын үнэ цаашид нэмэгдэхгүй гэж ХХААЯ-ны хүнсний мэргэжилтний хэлсэн үнэн бол энэ лавтайяа монголчуудын чихэнд сонсууштай зүйл мөн билээ. 
Л.Батцэнгэл
