Юлия Тимошенко

Украйны парламент буюу Верховная Рада өнгөрсөн мягмар гаригт Ерөнхий сайдын асуудлыг дахин хэлэлцэв. Санал хураасны эцэст улбар шар хувьсгалын удирдагчдын нэг Юлия Тимошенког Засгийн газрын тэргүүнээр сонголоо.
Гурав дахь удаагаа, илээр санал хураахад тэрбээр арай гэж олонхийн дэмжлэг хүлээсэн юм. Ийнхүү хоёр дахиа Засгийн газарт орж ажиллахаар болов. Улбар шар хувьсгалыг зохион байгуулагч энэ эмэгтэйг Украйнд төдийгүй дэлхий дахинаа сайн мэднэ. Улс орон нь зах зээлийн эдийн засагт шилжих үед нөхөртэйгөө бизнес эрхлэх болж хожим нь улс төрд орсон. Днепрепетровскийн улсын их сургуулийг эдийн засагч мэргэжлээр улаан дипломтой төгссөн тэрбээр машины үйлдвэрт хуваарилагджээ. Дөрвөн жилийн дараа нөхрийгөө ятгаж, хадмуудаасаа 5000 рубль зээлж видео кино прокаталдаг газар нээснээр бизнесийн гараагаа эхэлсэн. Улс орон ядууралд автсан амаргүй үед энэ нь орлогын эх үүсвэр нь болсон гэдэг. Дараахан нь тухайн үедээ нэлээд нэртэй байсан "Терминал" хэмээх залуучуудын төвийг тэргүүлэн ажилласан. Охин Женягаа юугаар ч дутааж гачигдуулахгүй, ирээдүйн сайн сайхных нь төлөө өдөр шөнөгүй зүтгэсэн хэмээн хожим нь дурсан ярьсан байдаг. Багадаа эцгийн хайрыг амсаагүй Юлияг ээж нь ганцаараа өсгөсөн. Эх нь түүнийг тэжээхийн тулд хэд хэдэн ажил зэрэг хийдэг байсан хэрнээ амьдралаа арай ядан залгуулж байв. Тимошенко тэр үеийг дурсах дургүй. Нэг удаа ярилцлага өгөхдөө л "Би ядуу айлд төрсөн. Маш ядуу гэж хэлэх нь зөв юм байна... Цагтаа би сайн эзэгтэй байсан. Ингэхээс өөр арга байгаагүй. Байнга л юм оёж, нөхөж, нэхдэг байсан" гэжээ. Тиймээс ч багаасаа амьдрахын төлөө идэвхтэй тэмцэж ирсэн. Юлияг дунд сургуульд байхад бүх сурагчид мэддэг байжээ. Эрэгтэйчүүд түүнийг гэрт нь хүргэж өгөх гэж хоорондоо зодолддог байсан тухай үеийнхэн нь ярьдаг. Олон нийтийн ажилд нэлээд идэвхтэй тэрбээр ханын сонин гаргаж, үдэшлэг зохион байгуулахын сацуу хөнгөн атлетик, уран гимнастикаар хичээллэнэ. 1979 онд дээд сургуульд орсон жилээ Александр Тимошенкотой гэрлэж нэг жилийн дараа охинтой болсон. Хүний амьдрал гэдэг сонин. Тэр нэгэн явдлаас Юлиягийн амьдрал огт өөрөөр эргэсэн байна. Нэг өдөр түүний ирээдүйн нөхөр Александр Тимошенко утасны дугаар андууран Юлиятай ярьж болзоонд урьжээ. Ингэж л Днепрепетровск хотын дээдчүүд гэгдэх айлын хүүтэй танилцжээ. Түүнээс хэдэн сарын дараа Александр ирээдүйн эхнэрээ ээж, аав хоёртоо танилцуулжээ. Зарим хүний ярьснаар нөхөрт гарахаас нь өмнө Юлия Телегина гэдэг байсан гэдэг. Гэтэл зарим нь Григьян гэсэн овогтой байсан тухай ярьдаг. Энэ хоёрын аль нь ч жинхэнэ украйн нэр биш гэнэ. Тиймээс ч үүнтэй холбоотой бүхнийг улс төрийн зорилгоор нууцалдаг хэмээн Украйны хэвлэлд бичдэг. Өөрчлөн байгуулалт дөнгөж эхлээд байхад Тимошенко нөлөө бүхий хүмүүстэй танилцсан байна. Ерөнхийлөгч асан Л.Кучмагийн хүргэн Виктор Пинчукийн дэмжлэгтэйгээр газрын тосны салбарт ажиллах болсон. Днепрепетровск хязгаарыг нефтийн бүтээгдэхүүнээр хангадаг байсан "Украйнский бензин" корпорацийн ерөнхий захирлаар томилогдсоноор танилынхаа хүрээг улам өргөжүүлж удалгүй үйлдвэрлэл санхүүгийн "ЕЭС Украйна" корпорацийн тэргүүнээр томилогджээ. Мөнгө улс төр хоёр үргэлж холбоотой байдаг болохоор улс орны эдийн засагт чухал үүрэг гүйцэтгэдэг корпорацийг тэргүүлж байхдаа парламентын сонгуульд нэр дэвшиж, ялалт байгуулсан юм. Үүнээс хэдэн жилийн дараа Виктор Ющенкогийн тэргүүлж байсан Засгийн газарт түлш эрчим хүчний асуудал хариуцсан Ерөнхий сайдын орлогчийн албыг хашсан. "Хийн хатан хаан" гэсэн хоч нь энэ үеэс л бий болсон. Гэвч 2001 онд Украйн болон Оросын Ерөнхий прокурорын газар түүний эсрэг эрүүгийн хэрэг үүсгэжээ. Энэ үес л Ерөнхийлөгч Леонид Кучматай сөргөлдөж өнөөдрийг хүртэл эсэргүүцсээр ирсэн. Кучмаг Ерөнхийлөгч байхдаа Тимошенкогийн нөхөр, хадмуудыг баривчлуулж шоронд суулгасан. Өөрийг нь авлигын хээл хахуулийн хэрэгт буруутган Лукъяновын мөрдөн байцаах газар 42 хоног хорьсон. Энэ хугацаанд 42 килограмм болтлоо турсан түүнийг шууд эмнэлэгт хүргэжээ. Эмнэлэгт байхад нь хүртэл Юлияг хордуулахыг оролдсон тухай тэрбээр хожим дурссан байдаг. Гэвч тэр бууж өгөөгүй. Тэр үед өөрийнх нь амь наснаас охин Женя нь илүү үнэтэй байсан гэдэг. Тиймээс гадаадад сурч байсан охиныг нь ээжийнх нь хөлсөлж авсан бие хамгаалагчид болох шилдэг эрс өдөр шөнөгүй дагадаг байжээ. Одоо ямар ч их ажилтай байсан цаг тутам охин нь хаана юу хийж яваа тухай ээжид нь мэдээлж байдаг гэнэ. "Юлия Тимошенко" эвслийг байгуулсан тэрбээр Украйны одоогийн Ерөнхийлөгч Виктор Ющенко Ерөнхийлөгч асан Кучмад хэтэрхий зөөлөн хандаж байна хэмээн буруутгадаг. Үзэл бодол нэгт В.Ющенкотой зөрчилдөх болсон нэг шалтгаан нь энэ. Хожим намынх нь хамтран зүтгэгч А.Турчинов гэгч А.Кучма Юлия хоёрыг эвлэрүүлэхийг оролдсон гэдэг. Энэ эмэгтэй хуучин Зөвлөлтийн бүрэлдэхүүнд багтдаг байсан орнууд дотор томоороо тавдугаарт ордог бизнесийн сүлжээг байгуулсан. Санхүүгийн хувьд хөл дээрээ аль хэдийнэ боссон тэрбээр В.Ющенког Ерөнхийлөгчид өрсөлдөхөд сурталчилгааны ажлыг нь санхүүжүүлсэн байна. Л.Кучма болон түүний хүмүүсийн эсрэг босч чадах цорын ганц хүн нь Виктор Ющенко гэдгийг мэдэж байсан тул ийм алхам хийсэн. Тэрбээр Ерөнхий сайдаар томилогдсоныхоо дараа мэдэгдэл хийхдээ Ерөнхийлөгчид өрсөлдөх бодол байхгүй хэмээн онцолсон. Гэхдээ цаашид үйл явдал хэрхэн өрнөж Юлия Тимошенког яахыг хэн ч мэдэхгүй. Юутай ч хатагтай Тимошенкогийн талаар дараахь баримтуудыг сонирхуулъя. 2001 оны нэгдүгээр сарын 5-ны өдөр Украйны Ерөнхий прокурорын газраас Ю.Тимошенкогийн эсрэг эрүүгийн хэрэг үүсгэсэн. Түүнийг Оросын хийг идэж завшсан, татвар төлөхөөс зайлсхийсэн хэрэгт буруутгаж Ерөнхий сайдын орлогчоос чөлөөлж, баривчилсан. Гэвч дараа нь Украйны Дээд шүүхээс үүнийг хууль бус үйлдэл гэсэн дүгнэлт гаргасан байна. 2001 оны зун ОХУ-ын Ерөнхий прокурорын газраас ОХУ-ын БХЯ-ны хариуцлагатай албан тушаалтнуудад хахууль өгсөн хэргээр буруутгасан. 2004 оны тавдугаар сарын 19-нд түүний туслах В.Боровкогийн өгсөн мэдүүлгийг үндэслэн худалдагдсан хэмээн буруутгасан. Мөн оны зун нь түүнийг хууль батлах дээд байгууллагын гишүүнээс түдгэлзүүлэх шаардлагагүй хэмээн парламент үзсэн. 2004 оны есдүгээр сарын 23-нд ОХУ-ын Цэргийн ерөнхий шүүхээс Ю.Тимошенког эрэн сурвалжилж байгаа тухайгаа албан ёсоор мэдэгджээ. 2004 оны есдүгээр сарын 29-нд Орос дахь Интерполын Үндэсний төв Ерөнхий сайдын орлогчоор ажиллаж байсан, парламентын гишүүн Юлия Тимошенког олон улсын хэмжээнд эрэн сурвалжилж буйгаа мэдэгдэж байжээ. 
Ю.Дэлгэрмаа
