Мэдэхгүй, чадахгүй, бүтэхгүй гэсэн айдас болгондоо "БИТГИЙ ХУЦ" гэж хэл гэж Г.Гомбосүрэн багш зөвлөсөн

"Rhetorika буюу байлдан дагуулахуйн урлаг" номыг зохиогчдын нэг С.Эрдэнэболдтой илтгэх урлагийн тухай ярилцлаа.
-Ж.Бушт захидал бичсэн гэсэн. Хариу нь ирсэн үү. Ер нь яагаад түүнд захидал бичих болсон юм бэ? - Нээлттэй мэтгэлцээний холбоо 2003 оноос илтгэх урлагийн талаар судалгаа хийж эхэлсэн. Яагаад Америкийн Ерөнхийлөгчид тийм мундаг илтгэдэг юм бол гэдэг сонин байлаа. Эрдэнэбатхаан, Горькийд захиа бичээд хариу авсан тухай түүх бий. Би ч бас захиа бичээд үзэхээр шийдсэн юм. Есдүгээр сарын 11-нээс хойш хэлсэн үг нь амжилтад хүрснийг санаж байна уу. Ж.Бушид захиа бичихээр бодож явсаар 2005 оны долдугаар сарын 1-нд захидал илгээв. Түүнд өдөрт зургаан сая захидал ирдэг гэж сонссон болохоор хэрэгтэй захидал болгохын тулд агуулга, найруулгад нь маш их анхаарсан. Архивын баримтууд ч оруулсан л даа. Захианыхаа агуулгыг Америк судлаач Л.Хайсандай гуайд харуулж, англи хэл найруулгыг НҮБ-д Элчин байсан Ж.Энхсайхан гуайд хянууллаа. Хариу ирэхгүй болохоор нь айлчлалын өмнөхөн захидлаа сонинд нийтлүүлсэн. Америкийн Элчингээс энэ талаар хоёр гурван ч удаа асууж тусламж үзүүлж болно гэж хэлсэн юм. Зургаан сарын дараа хариу ирүүлдэг гэж би бас сонссон. Зөвхөн улс төрчдөд ч биш ярианы урлаг судалдаг, эрдэмтэн судлаач нарт ч захидал илгээж, долоо найм нь хариу ирүүлж байлаа. -Хамгийн их сэтгэлд хоногшсон хариуг хэн нь ирүүлж байв? -Б.Гэрэл багшдаа анх захидал бичиж байсан. Зүрх сэтгэлээсээ бичсэн захиа өөр байдаг юм билээ. Мөн Ц.Элбэгдоржид бичсэн захиа гарт нь үнгэгдээд, өчнөөн хуучирч, зарим асуулт доогуур хоёр өнгийн харандаагаар зурсан байсан. Гурван хуудас захиа байсан л даа. Тэр бас гоё санагдсан. Ерөнхий сайд захианд маань хариу бичээгүй, харин цагаа хэмнэхээр сонирхсон асуултад маань шууд хариулсан. Өрөөнд нь орж, Т.Рузвэльтийн үг гэх мэт ховор сонин ном байхыг хараад гуйхаа алдсан шүү. -Дэлхийн болон Монголын шилдэг илтгэлийн дээжсийг цуглуулсан юм байна. Хэдэн хүнтэй уулзаж байж ийм ном төрөв? -Илтгэх урлаг моодонд ороод гурван жил болж байна. Ц.Элбэгдорж Харвардаас ирээд "Нүүх үү, үлдэх үү" цуврал лекц уншиж эхэлснээс хойш ийм хугацаа өнгөрчээ. Энэ зуур цэвэр судалгааны ном ховор гарсан. Амьд идэвхтэй судалгаа явуулбал сонирхолтой гэж би үздэг. Энэ сард тийм тийм хүмүүстэй уулзана гээд график гаргадаг байлаа. Номдоо 300-гаад эх сурвалж ашигласан. АНУ-ын ЭСЯ-наас бас дэмжлэг үзүүлж, ховор ном материалаар хангасан. Монголоос 130-аад хүнтэй уулзсан. Жүжигчид, яруу найрагчид, улстөрчидтэй уулзсан юм. Зуны салхитай өглөө Д.Урианхай гуайтай уулзаж, дөрөв, таван цаг ярьж байлаа. Итгэлт баяны дүрд тоглосон Ардын жүжигчин Очирбат гуайтай эмнэлэгт хэвтэж байхад нь уулзсан сан. Өөрөө залуу, туршлагатай биш учраас гол нь тэдний туршлагыг судалсан гэх үү дээ. Дараагийн цувралд энэ тухай өгүүлнэ. Илтгэх урлагийн дөрвөн цуврал ном гаргахаар төлөвлөсөн юм. Хүүхдүүдэд зориулсан ном ч хийнэ. Багаасаа илтгэх урлагт суралцах хэрэгтэй юм байна лээ. -Ингэхэд өөрөө хэдий үеэс илтгэх урлагт суралцаж эхэлсэн юм бэ? -1998 онд Соросын сангийн төсөл хэрэгжиж эхэлсэн. Парламентын болон Карл Попперын мэтгэлцээнээр дамжуулаад тулгамдсан асуудлыг хэрхэн шийдвэрлэх талаар илтгэл тавьж, аварга болсон удаатай. Есдүгээр ангидаа шүү дээ. Багаасаа уран уншлагаар хичээллэдэг байсан. Аав намайг дагуулж, Ардын жүжигчин Г.Гомбосүрэн гуайд хадаг барьж, шавь оруулсан юм. Өмнө нь олны өмнө гараад сандарч, хэлэх үгээ мартчихдаг хүүхэд байлаа. Аав, ээж маань энэ зовлонг ойлгож, түүнд шавь оруулсан нь тэр. -Чамайг жүжигчин болгох гэсэн хэрэг биш биз дээ? -Г.Гомбосүрэн багш надад яаж олны өмнө зоригтой, итгэлтэй байхыг зааж өгсөн. Бие нь тааруу байхад ч надад сэтгэл зүйн дасгал заадаг байж билээ. -Г.Гомбосүрэн гуай олны өмнө гарахдаа айдсаа дарах ямар жор чамд санал болгов? -Багш надад нэг өгүүлбэр хэлсэн. Түүнийг нь би илтгэх урлагийн шавь нартаа ч хэлдэг. "Битгий хуц" гэхээр нь би анх гайхсан л даа. Сандрахгүйн тулд дотор байгаа мэдэхгүй, чадахгүй, бүтэхгүй гэсэн айдас болгондоо "Битгий хуц" гэж хэл гэсэн. Өөрийгөө зоригжуулдаг уриа үгтэй бай. Амжилтанд хүрэхийн тулд сэтгэлийн хаттай байх хэрэгтэй гэсэн. Тэрнээс хойш олны өмнө гарахдаа барьц алдахаа байсан. -Илтгэх урлагт суралцахаар голдуу сурагч, оюутнууд ирдэг үү? -Ярих урлагийн товчоо, нээлттэй мэтгэлцээний холбоо сургалт зохион байгуулдаг. 40, 50-тай хүмүүс ч ирдэг. Бүх насны хүмүүс хамрагдана аа. Илтгэх урлагийн түүхийг судлаад үзэхээр уран илтгэгч нар зүгээр нэг уран гоё ярьдаг хүмүүс биш хал үзсэн хүмүүс байдаг. Т.Рузвэльт тэргэнцэртэй явдаг, суугаа хүн мөртлөө дөрвөн удаа Ерөнхийлөгч болж байсан гээд бодооч. Харин Черчиль гацаа хүүхэд байсан шүү дээ. -Ардчиллын үнэт зүйлс манайд зарим нь урвуу хандлагатай байна гэж ярьдаг л даа. Тухайлбал, илтгэх авьяасыг баруунд өндөр үнэлдэг байхад манайд бол бараг л сул тал гэж тооцогддог. Яагаад ийм байна гэж бодож байна? -Илтгэх чадварыг сул тал гэж үзэж байгаа нь зөвхөн өнөөдрийн асуудал. Ярьж чаддаг хүн цөөн. Ихэнх нь ярих чадвар тааруу байгаа учраас ийм яриа гарсан болов уу. Гэвч энэ бүхэн цаг хугацааны л асуудал. Хүмүүс орчин үеийн хөгжилтэй хөл нийлүүлэн алхахаар энэ бүхэн өөр болно. -2001 оноос хойш жил бүр ном гаргасан байх юм. Арай жил бүр ном хийнэ гэсэн үүрэг амлалт авсан юм биш биз дээ? -Үгүй үгүй. Зарим ном санамсаргүй төрдөг. "Шидэт уулын сормуус" гэдэг хүүхдийн үлгэрийн ном санамсаргүй толгойд ороод л бичигдсэн. "Шинэ ертөнц" гэдэг хүүхдийн үлгэрийн уралдаанд Ү байрт орж байсан шүү. 
Б.ЭГШИГЛЭН 

