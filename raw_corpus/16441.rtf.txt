№164 (16441)           
1986 оны долдугаар   сарын 10.
Намын  үүрийн нарийн   бичгийн дарга

МАХН-ын XIX их хурал намын анхан шатны байгууллагын үйл ажиллагааг идэвхжүүлж, дайчин чадварыг дээшлүүлэх явдлыг нийт намын хэмжээний гол зорилт болгон дэвшүүлсэн нь онцгой чухал учир холбогдолтой юм. Социализмын материал техникийн баазыг байгуулах үндсэн нэгж, шинэ хүн төлөвшин хүмүүжих голомт болсон хөДөлмөрийн хамт олны улс төрийн удирдагч намын анхан шатны байгууллагын үйл ажиллагаа бүх шатанд, ямар ч цаг үед байнга өндөр түвшинд байх ёстойг эрин цаг шаардаж байгаа юм. Энэ шаардлагын дагуу намын анхан шатны байгууллагын ажил үйлс өндөр түвшинд байх эсэх нь нарийн бичгийн даргаас шууд шалтгаална. Ийм учраас нөхөр Ж. Батмөнх намын XIX их хурал дээр тавьсан илтгэлдээ намын байгууллагын ажлын түвшин нь намын хурлын роль, ажил хэрэгч байдал, удирдах боловсон хүчин, тухайлбал нарийн бичгийн даргын ажил хариуцах мэдлэг чадвар, санаачилга, шинийг эрэлхийлэх эрмэлзэл, гүйцэтгэх чанараас ихээхэн шалтгаална гэдгийг цохон заасан нь гол удирдамж мөн. 

Намын удирдах ажилтанд зайлшгүй байвал зохих дээрх хэдэн гол шаардлагыг ажил амьдралдаа цогцолбороор мөрдөж хэрэгжүүлэх нь онцгой ач холбогдолтой юм. Жишээлбэл даалгасан ажлын төлөө чин санаа тавьж хөөцөлддөг, үр дүнд хүргэх гэж чармайдаг боловч шинийг эрэлхийлэх эрэлхийллээр мохоо бол орчин үеийн шинжлэх ухаан техникийн их дэвшлээс дорхноо сугаран хоцорч, юм болгоныг хуучнаараа аргацаах арчаагүй барилд халтиран орох болно. Намын үүрийн нарийн бичгийн дарга нарын ажил хариуцах мэдлэг, чадварыг байнга өндөржүүлэх нь өнөөгийн онцгой чухал зорилтын нэг болж байна. Үнэндээ даалгасан ажлыг хийхгүй, хариуцахгүй гэдэггүй мөртлөө намаас тавьж байгаа өнөөгийн өндөр шаардлагын түвшинд хүрч ажилладаггүй хүн ч бас цөөнгүй байгаа нь нууц биш ээ. 

Юуны урьд эрин цагийн их хурд, үлэмж далайц, өргөн цар хүрээ, нарийн ээдрээтэй хэлхээ холбооны учир шалтгааныг ухамсартайгаар гүнзгий ойлгон сэтгэж, хүн бүрийнхээ чанар байдал, авьяас чадвар, хүсэл эрмэлзэл, ахуй амьдралын нөхцөлийг сайтар судлан мэдэж, тэр үндсэн дээр хамт олны шийдвэрлэх гол гогцоо асуудлыг зөв сонгон хүч анхаарлыг түүнд ухаалгаар төвлөрүүлж санаачилгатай, зорилгот дайчин ажиллаж чаддаг байх нь намын удирдах ажилтны тэргүүн зэргийн зорилт билээ. 

Ер нь удирдаж байгаа объект, хамт олныхоо нийгэмд эзлэх байр суурь, гүйцэтгэх үүрэг ролийг нь гүй гүнзгий танин мэдэхгүйгээр тэднийг удирдан жолоодохыг оролдох нь туйлын учир дутагдалтай юм. Үүнээс болж ажлын арга барилын хоцрогдол, хуучирсан сэтгэлгээ илрэн гарч, хэр нь нийгэм, улс орны амьдралд хор хохирол учруулж байна. Аймаг, хотын намын хороодын бүгд хурлууд намын XIX их хурлын дайчин уур амьсгалын дагуу шүүмжлэлтэй, ажил хэрэгч байдалд болж байна. Намын анхан шатны байгууллагын үйл ажиллагааг идэвхжүүлэх, дайчин чадварыг нь тууштай дээшлүүлэх, нарийн бичгийн дарга нарын санаачилга, хариуцлагыг өндөржүүлэх талаар бүгд хурлын гишүүд тодорхой баримтаар шүүмжилж, ажил хэрэгч санал гаргаж ярилаа. Намын ажлын арга барилыг шинэчлэн өөрчилнө гэж хааяагүй их ярьж байгаа боловч үйлдвэрлэлийн нэгжид, нөгөө л улиг болж, хуучирсан арга барилтайгаа зууралдсаар байгаа нь юуны өмнө намын үүрийн нарийн бичгийн дарга өөрөө хуучин сэтгэлгээнээс ангижирч чадаагүйн ил тод баримт мөн. Намын үүрийн нарийн бичгийн дарга тулгамдсан ямар асуудлыг хэрхэн шинэлэг байдлаар сэтгэж, шийдвэрлэх шинэ арга замыг нь хэрхэн сонгож байгаагаас хамт олны ажил үйлс шууд шалтгаалах болж байна. 

Ажлын арга барил янз бүр байж болох нь мэдээж. Гэхдээ хамгийн гол нь уян хатан, хөнгөн шуурхай, хүнд хүрч урагшлуулан хөгжөөсөн, ажил үйлс, хүний хүмүүжилд нөлөөлсөн, эцсийн тодорхой үр дүнтэй байх ёстой. Ажлыг биш сэдвийг төлөвлөх, бичиг цаас, хурлыг ажил гэж тооцох, юмны эхлэлийг сүржигнэн мэдээлж үр дүнд хүргэхгүй орхих, аж ахуйг гардан удирдах нэрийдлээр үйлдвэрлэлийн нэгж дамжлага дээр очиж бусдын хийх зүйлийг шүүрэн авч зэрэгцэн ажиллах, хүнтэй ажиллах, хүн хүмүүжүүлэх асуудлыг зөвхөн хэрэг түвэгт орж болзошгүй заримыг дааж авах, зөвлөлгөө сургамж өгөх төдийхнөөр хялбарчлан ойлгох зэрэг дутагдал нэлээд нарийн бичгийн даргын ухамсар сэтгэхүй, үйл ажиллагаанд байсаар байна. 

Намын ажлын ленинч зарчимч, онолын үндэс, намын дүрмийн заалт бүрийн учир холбогдлыг сайтар судлан, гүн гүнзгий ойлгож амьдралд тууштай хэрэглэж хэвшүүлэх нь нарийн бичгийн даргын нэн чухал үүрэг мөн. Энэ шаардлагыг чанд хангадаггүйгээс хялбарчлах, хэлбэрдэх, ор нэр болгож хохирол учруулдаг явдал гарч байна. Энэ бүх хоцрогдол, дутагдалтай шийдвэртэй тэмцэн арилгаж, өөрөө өөртөө дүгнэлт шүүмжлэлтэй хандаж, намын тэргүүний байгууллагын нарийн бичгийн дарга нарын туршлагаас шамдан суралцаж, ажлынхаа арга барилыг цаг мөч тутамд шинэчлэн сайжруулах эрэл хайгуул хийж ажиллах нь намын үүрийн нарийн бичгийн дарга нарын нэн чухал зорилт мөн. 

МАХН-ын XIX их хурлын шийдвэрийг сурталчлах ажлыг хэрэгжүүлэхтэй нягт хослон, намын зохион байгуулалт, үзэл суртал, аж ахуйн ажлын нэгдлийг чадамгай хангаж, сахилга зохион байгуулалтыг шинэ шатанд гаргаж хөдөлмөрийн хамт олон, хүний сайн сайхны төлөө тавих анхаарал санаачилгыг ямагт тэргүүнд үзэж, өнөө үеийн тулгамдсан зорилтыг цогцолбороор нэн тууштай зохион байгуулж амжилтад хүргэх нь намын үүрийн нарийн бичгийн даргын нэр төрийн хэрэг болж байна. 

VIII таван жилийн төлөвлөгөөний биелэлт бүхэлдээ хамаарах зун, намрын цаг алдаж огт болохгүй олон чухал ажил ид өрнөж байна. Мал оторлон таргалуулах, хадлан тэжээл, сүү тос бэлтгэх, мал нийлүүлэг, өвөлжилтийн бэлтгэл хангах, үйлдвэр, аж ахуй, сургууль соёлын газрын засварыг шуурхайлах, оны шийдвэрлэх гуравдугаар улирлын төлөвлөгөөг бүх салбарт чанарын өндөр үзүүлэлтээр биелүүлэх олон талт ажлыг малын байгууллага, нарийн бичгийн дарга нар улс төрийн удирдлагаар сайтар хангаж амжилтад хүргэх ёстой. 

