Хүн өвлөж авсан уламжлалаа дагах нь дээр

Буддын шашны тэргүүн XIV Далай лам удахгүй Германд айлчлах юм. Тэрбээр Европыг зорихоосоо өмнө Германы "Der Spiegel" сэтгүүлд ярилцлага өгснийг товчлон сонирхуулъя.
-Дээрхийн гэгээнтэн, та ирэх долдугаар сард Германд очиж Хамбургт лекц уншина. Таны унших лекцийн тасалбар аль хэдийнэ зарагдаад дууссан. Та бол манай дэлхийн гайхамшигтай хүмүүсийн нэг. Яагаад хүмүүс Буддын шашныг ингэж их дээдэлдэг юм бэ? -Яагаад гэдгийг би мэдэхгүй байна. -Та үнэхээр мэдэхгүй гэж үү? -Хайнрих Харер өөрийнхөө номонд анх хүмүүсийн төдийлөн мэддэггүй байсан Түвдийн тухай өгүүлсэн. Түүнээс хойш тархи, мэдрэмж хоёрын холбоо, бидний тайлбарлаж номлодог гүн ухааныг эрдэмтэд сонирхох болсон. Ингээд л Европ болон АНУ-д Буддын шашинтны тоо нэмэгдэх болсон... -Энэ нь буруу гэж үү? -Хүн өөрийнхөө өвлөж авсан уламжлалыг л дагах нь дээр. Баруун европчууд та нар Христосын шашинтай. -Та болон танай шашин баруун Европт маш нэртэй. Гэвч таны эх орны улс төртэй холбоотой асуудал дээр олигтой алхам хийгдэхгүй байгаа юм шиг санагдах юм. Эсвэл хилийн чанадад амьдарч байгаа та энэ талаар арай өөр байр суурьтай байна уу? -Өнгөрсөн жилээс Жан Чин Ли Хятадын Коммунист намын Лхас дахь салбарын нарийн бичгийн даргаар ажиллаж байгаа. -Тэр хүн манай "Spiegel" сэтгүүлд өгсөн ярилцлагадаа таныг Түвдийг Хятадаас салгах гэсэн салан тусгаарлах үзэлтэн хэмээн нэлээд ширүүн шүүмжилсэн. -Ийм шүүмжлэлийг л сонсч сууна. Тэрбээр нэгэн хариуцлагатай ажилтантай уулзахдаа төр засгийг эсэргүүцэгчдийг цааш нь харуулахыг шаардсан. Энэ бүхнийг өөрийн нүдээр үзэж, чихээр сонссон хүн ярихдаа намын хариуцлагатай алба хашдаг хүний амнаас анх удаа ийм үг сонссон хэмээн ярьж байсан. -БНХАУ, Түвдийн төлөөлөгчдийн хийж буй хэлэлцээг Европын парламент үргэлжлүүлэхийг шаардсан. Хэлэлцээг үргэлжлүүлэхэд ямар бэрхшээл тулгарч байна? -2002 оноос хойш болсон эхний хоёр хэлэлцээрийн үеэр бие биедээ харилцан итгэх тухай яригдсан. Бээжин Түвдийн талаар ямар бодлого явуулж байгаагаа бидэнд тайлбарласан юм. Гурав дахь уулзалт дээр бидний баримталж буй байр сууринд яагаад шүүмжлэлтэй хандаж байгаагаа тайлбарласан. Дөрөв дэх уулзалтын үеэр бид өөрийнхөө байр суурийг тайлбарласан. Тэд Түвдийн түүхийг багцлаад... -... хэдэн зуун жилийн өмнөөс Түвд Хятадын нэгэн хэсэг... -... бид түүнийх нь эсрэг зүйлийг баталсан. Өөрөөр хэлбэл, түүхийг тодруулах хэрэгтэй болсон. Ер нь бол энэ нь харилцан ойлголцох боломжтой асуудал. Тав дахь удаагийн уулзалт дээр бид Түвдийг тусгаар улс болгохыг шаардахгүй гэдгээ хэлсэн. Тэд хэлэлцээг үргэлжлүүлэх сонирхолтой байгаа тухайгаа өнгөрсөн оны хоёрдугаар сард хэлсэн. -Түүнээс хойш яагаа ч үгүй юу? -Бээжин намайг улам ихээр шүүмжилж, баруун Европт айлчлахад маш ихээр эсэргүүцэх болсон. Саяхан хэлэлцээ хийж буй Хятадын төлөөлөгчдийн тэргүүн Шинэ Делид ирэхдээ хэлэлцээг үргэлжлүүлэх бодолтой байгаа гэсэн. Гэхдээ тодорхой хугацаа хэлээгүй. -Тэгэхлээр та Түвдийг автономит эрхтэй болгохыг шаардаж байгаа юм байна. Гэвч Хятадын эрх баригчид энэ саналыг ч хүлээж аваагүй. Энэ асуудлаар зөвшилцөлд хүрэх боломж бий юу. Мөн хятадууд таниас БНХАУ-ын иргэн болохыг шаардаж байгаа шүү дээ. -Энэ нь асуудал биш л дээ. 1959 оноос өмнө ч би Хятадын иргэн байсан бөгөөд хариуцлагатай алба хашдаг байсан. -Та БНХАУ-ын Ардын Төлөөлөгчдийн их хурлын гишүүн байсан биз дээ. -Бид тусгаар улс болох шаардлага тавих юм бол газар нутагт маань автономит эрх олгох байх. Гэхдээ бид бүрэн тусгаарлаж, бие даасан улс болох гэсэн юм биш. Соёл, шашны эрхээ хадгалан үлдэж, байгаль орчноо хамгаалахыг зорьж энэ бүхнийг БНХАУ-ын Үндсэн хуулийн хүрээнд л хийхийг хүсч байгаа. Бид зургаан сая түвд хүний өмнөөс хэлэлцээ хийх ёстой. Энэ бол миний үүрэг. -Энэ асуудлаар Бээжин буулт хийхгүй л болов уу. -Бидний хамгийн гол зорилго Түвдийн соёл, онцлогийг хамгаалах явдал. Хэрвээ би Түвдийн хил хязгаарыг хаагуур тогтоох тухай ярих юм бол өнөөдөр хятадууд намайг шүүмжилж байгаа шиг эх орон нэгтнүүд маань намайг шүүмжлэх болно. -Таны тавьж буй шаардлагыг үзэхэд хятадууд танд итгэхгүй байна гэж хэлэх нь аргагүй гэж бодогдлоо. -Түвдийн ард түмнийг хүлээн зөвшөөрөх тухай яригдаж байгаа юм. Түвдийг хувааж Хятадын мужуудад тарааж байгаа нь "Хэсэгчлэл ба Ноёрхол" бодлого юм. -Тэд энэ бүхнийг ойлгоно гэдэгт та найдсаар байна уу? -Хятадад маш их зүйлүүд өөрчлөгдсөн. Хятадууд шашныг огт өөрөөр харах болсон. Коммунист намын дарга асан Зянь Зэмин Буддын шашинтан, Төрийн Зөвлөлийн Ерөнхий сайд асан Жү Рүнжи ч мөн адил. Түүний өмнө энэ албыг хашиж байсан Ли Пэн ч. -Хятадын Коммунист нам Лхасыг таны мэдэлд өгч, цэргээ гаргана хэмээн та үнэхээр төсөөлж чадаж байна уу? -Өнөөдөр үйлчилж буй хуулиар бол Коммунист нам нь удирдагч цорын ганц хүч нь. Хэрвээ бид ямар нэгэн хэмжээгээр эрх чөлөөтэй болох юм бол нэр хүнд, эрх мэдлээ өгнө. Надтай холбоотой ямар нэгэн асуудал гарахгүй. Санаа бодлоо чөлөөтэй илэрхийлж, хууль үйлчилдэг байх нь юунаас ч илүү чухал. Хятадад ийм өдөр тун удахгүй ирнэ гэдэгт би итгэлтэй байна. 
Ю.Дэлгэрмаа
