Галт тэрэгнийхээ цувааг харж, дохиот дууг сонсохоор хийморь сэргэдэг

Унаж яваа галт тэрэгнийхээ цувааг харж, дохиот дууг сонсч хийморио сэргээдэг тухай машинист З.Думаны ярих нь содон сонсогдлоо. Тэрбээр ааваасаа өвлөсөн энэ мэргэжлээрээ үргэлж бахархаж явдаг гэсэн.
Түүнийг хүмүүс, аж амьдрал булангийн энэ удаагийн зочноор урилаа. Тэрээр Монголын төмөр замд машинистаар ажилладаг. З.Думан энэ онд амжилт бүтээлийн олз ихтэй яваа юм байна. Тухайлбал, Монголын төмөр замын тээх нэвтрүүлэх чадварыг нэмэгдүүлэх, ачаа эргэлтийг хурдасгах чиглэлээр 2005 онд шинээр зургаан зөрлөг ашиглалтад оруулан, 18 өртөө зөрлөгийн замыг уртасгасан. Хүнд жинтэй урт мөрийн галт тэрэг аялуулсан гээд амжилтуудыг нь дурдаад байвал зөндөө. Мөн ачаа эргэлтийг хурдасгах зорилтын томоохон үзүүлэлтийн нэг 6000 тонн жинтэй урт мөрийн галт тэрэгний анхны аяллыг жолоодсон байгаа юм. Хүүхэд насанд хүргэж өгдөг Галт тэрэг хэрвээ байдаг бол Хүн бүхэн сууна даа гээд Хааяа би боддог юм хэмээх энэхүү дууг тэрээр хүүхэд байхдаа дуулж, бас галт тэрэг жолоодох хүсэл мөрөөдлөөр бяцхан цээжээ "баясгаж" явсан гэсэн. Хүүгийн хүсэл зургаан настайдаа аав, ээжийгээ дагаад хөдөөнөөс нийслэлийг бараадсанаар улам их бадарчээ. Дуулгахад, Думаны аав Зиядабекийн амьдрал Монголын төмөр замтай салшгүй холбоотой юм билээ. Зиядабек гуай бүх насаа төмөр замд зориулж, тэр хэрээр өөрийгөө "ирлэж" явжээ. Цаг хугацаа өнгөрч нэг л мэдэхэд бага хүү Думан нь аравдугаар ангиа төгсчээ. Хэдийгээр төмөр замтай "найз"-лахаар төлөвлөсөн байсан ч цагаа тулахад жүжигчин болох бас нэг бодол толгойд минь эргэлдсэн хэмээн Думан ярьж байсан. Ингэхдээ гэнэт жүжигчин болъё гээд шийдчихээгүй. Багын төмөр замын соёлын ордны драмын дугуйланд явдаг байсан нь нөлөөлсөн хэрэг. Харин энэ саналыг аав нь хүлээж авалгүй явсаар төмөр замтай нөхөрлөх түүх эхэлжээ. Түүнийг төмөр зам гэдэг их айлд аав нь хөтлөн дагуулж иржээ. Замд явахдаа хүүгээ машинист болгох саналтай байгаагаа ч хэлж. Тэднийг ийн удаан төмөр зам дагуу алхах мөчид хажуугаар зөрж өнгөрөх урт, төмөр хүлгийн хангинах дуу Думаныг багын мөрөөдөлд нь аваачжээ. Ийнхүү тэр эргэцүүлэн бодсоны эцэст аавынхаа мэргэжлийг өвлөхөөр шийдсэн гэнэ. Өдгөө машинист З.Думанд нэг замаар өгсөж бас уруудах тоолонд зам зуур тааралдах нутгийн чулуу, уул хад, өвс ногоо, мод, цэцэг аль хэдийнэ танил болжээ. Ааваасаа өвлөсөн мэргэжлээрээ бахархаж явдаг тэр нэг дор 70-80 вагон чирч, хүмүүсийн ачааг цаг тухайд нь хариуцлагатайгаар хүргэж өгдөг ажилтай. Хэдийгээр замд янз бүрийн саад бэрхшээл тохиолддог ч энэ бүхнийг даван туулах нь машинистын ур чадварыг шалгадаг. Нэг ёсондоо галт тэрэг жолоодогчид хийх ажил мундахгүй. Өөрөөр хэлбэл, зам, дохио, галт тэрэгний бүрэн бүтэн байдлыг шалгах нь ажлынх нь нэгээхэн хэсэг байдаг. Алс зам туулахад туслах машинист дагалдана. Тэрээр галт тэрэгний хөдөлгүүрийн хэвийн ажиллагаанд хяналт тавьж ерөнхий машинстад цаг тухайд нь мэдээлж байх учиртай. Машинист З.Думан эхээсээ тавуулаа. Эгч Захан нь мөн л төмөр замд ажиллаж байсан бөгөөд тус байгууллагын эмэгтэйчүүдийн эмч байж. Энэ өнөр өтгөн айлаас мөн инженер, эдийн засагч төрснийг энд дуулгахад таатай болов уу. Хол замыг туулж гэртээ ирээд хань Алтынгүлийнхээ хийсэн гарын хоолыг идэх дуртайгаа тэр ярьж байсан юм. Зөвхөн та бидний төдийгүй улс орны эдийн засгийн төлөө хөлс хүчээ урсган зүтгэдэг машинист З.Думан өдгөө мөн л аян замд яваа биз ээ. 
Ч.Анна
