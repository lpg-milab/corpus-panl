"ТАН-ЛУУ"-ГИЙН ХЯТАДУУД ЯЛ СОНСОВ

"Тан-Луу"-гийнхан хууль зөрчөөгүй гэнэ Хэсэгтээ л Монгол даяар шуугиан тарьж, тэр хэмжээгээрээ цагдаа, хүчнийхний нэрэнд сэв суулгаад амжсан "Тан-Луу" компанийнханд холбогдох эрүүгийн хэргийг шүүх хурал өчигдөр Хан-Уул дүүргийн анхан шатны шүүх дээр болов. 
Шүүгдэгчид өмгөөлөгчөө солино гэснээр долоо хоног хойшлогдсон шүүх хурал энэ удаа ирц бүрэн эхэлсэн юм. Шинээр томилогдсон хоёр өмгөөлөгч "Хэрэгтэйгээ танилцаж байлаа" гэх шалтгаанаар дуудуулан байж ирснийг эс тооцвол шүү дээ. Шүүх хурлыг тус дүүргийн шүүгч Ц.Батхүү даргалан шүүгч Х.Батбаяр, Д.Лувсандорж нарын бүрэлдэхүүнтэй хэлэлцсэн. Улсын яллагч нь Е.Сагсай прокурор. Энэ бүхнийг эс тоочоод шүүгдэгчид шүүх хурал дээр ямар мэдүүлэг өгсөн талаар дурдвал сонин байх. Хятадын зургаан иргэн холбогдсон эрүүгийн хэргийн "толгойлогч" болох "Тан-Луу" компанийн захирал Ван овогт Шао Лин гэгч 1977 онд төрсөн, эдийн засагч мэргэжилтэй гэнэ. Бусдыгаа бодвол хамгийн өндөр боловсролтойд тооцогдох энэ эр нэлээд сүйхээтэй нэгэн болох нь илт. Тэрбээр "Монгол Улсын нэрийн өмнөөс түүнд оногдуулан яллаж буй дөрвөн зүйл ангийг алийг нь ч зөвшөөрөхгүй" гэдгээ хэлэхийн сацуу хамт байгаа нутаг нэгтнүүдийнхээ хоёрыг нь "Манай компанид хэсэг хугацаанд ажиллаж байсан" гэсэн бол үлдсэн хоёр өвөрмонгол залууг "Огт танихгүй" гээд "Бараг одоо л харж байна" гэх шахав. Харин өөрийн ах болох Лин овогт Гаоу Шинийг "таньдагаа" нуугаагүй. Ван Шао Лин худалч уу, хурандаа Содмандах худал хэлэв үү? Ийм нэг эргэлзээ шүүх хурлын үеэр төрсөн юм. Яагаад гэхээр "Тан-Луу" компанийн байранд нэгжлэг хийх үеэр гарсан хоёр бууны нэгний тухай БЗД-ийн цагдаагийн хэлтсийг нэгэн цагт толгойлж явсан хурандаа Содмандах гэрчлэхдээ "Ван Шао Лин надтай уулзаад надад буу эзэмших зөвшөөрөл өгөхгүй байна. Иймээс та өөрийнхөө нэр дээр бүртгүүлж өгөөч. Би Монголд байхдаа хэрэглэж байгаад өгье гэсэн. Би түүнийг таньдаг учраас бууг нь өөрийнхөө нэр дээр бүртгүүлсэн" хэмээн мэдүүлсэн байдаг бол, хэргийн эзэн Ван овогт өчигдөр улсын яллагчийн асуултад хариулахдаа "Надад бууны хэрэг байхгүй. Би тэр хоёр бууг хараагүй. Тэгээд ч манай давхраас гараагүй. Дөрвөн давхраас гарсан. Бид таван давхарт байрладаг. Дөрвөн давхрыг түрээслэсэн байсан" гээд нэг хятад хүний нэр хэлнэ лээ. Шинжээчийн дүгнэлт буруу гэнэ Түүний улсын яллагчийн асуултад хэрхэн хариулсныг сонирхуулъя. -"Тан луу" ямар үйл ажиллагаа явуулдаг вэ? -Тоосгоны үйлдвэр, ресторан, банк бус санхүүгийн байгууллага гэсэн гурван чиглэлээр үйл ажиллагаа явуулдаг. -Таны монгол нэр хэн билээ? -Зоригоо. -Тэгвэл гэрчүүд Зоригоо гэдэг хүнд алт худалдаж байсан гээд байгааг юу гэж тайлбарлах вэ? -Их дэлгүүрийн хойно амьдарч байхдаа би ахтайгаа цуг байдаг байсан. /Лин Гаоу Шинийг хэлэв/ Тэр үед ах маань бага зэрэг алт авч байсан юм. -Замын-Үүдээр гаргахыг завдсан тэр их хэмжээний алтны заримыг гэрчүүд таньсан байдаг? -Тэр эндүүрэл байх. /инээмсэглэв/ -Өнгөрсөн нэгдүгээр сард анх удаа болсон шүүх хурал дээр шүүгдэгчдийн өгсөн мэдүүлгийг та зааж өгсөн үү? Тэр үеэр хятадаар бичсэн бичгийг хүн бүрт тараасан байсан. Шинжээч таны бичиг гэж тогтоосон шүү дээ? -Ерөөсөө тэгээгүй. Харин ч шүүх хурал дээр өгсөн мэдүүлэг, мөрдөн байцаалтаас зөрсөн зарим хэсэг нь надад ашиггүй зүйлүүд байсан. ТЕГ-аас шалгасан тэр ханзын хувьд Пан Жу Ха гэдэг ханзын хэлбэр. Тийм ханзаар бараг бүх хятадууд бичдэг. Тэгэхээр шинжээчийн дүгнэлт буруу байх./бас л мушилзав/ -Их хэмжээний тэсрэх бодис хууль бусаар хадгалж байснаа хүлээн зөвшөөрөх үү? -Миний гэрээс, ажлын байрнаас, тоосгоны үйлдвэрээс тийм бодис гараагүй. Намайг урагшаа явсан үед манай нутгийн хүн хадгалуулсан юм байна лээ. -Зөвшөөрөлгүйгээр тоосгоны үйлдвэрлэл эрхэлж байсан талаараа юу хэлэх вэ? -Тоосгоны үйлдвэрийн асуудлыг Баатарчулуун хариуцан хөөцөлдөж байсан. Тэр надад юу ч хэлээгүй. Манай хуулийн зөвлөх ч энэ талаар сануулж байгаагүй. Амаар буюу бичгээр сануулсан нэг ч хүн байгаагүй. Тэгэхээр компанийн хувьд хариуцлага алдсан бол хууль дүрэм мэдээгүйгээс болсон хэрэг. Ийм хариулт өгнө лээ. Түүний хэлснээр 2003 онд байгуулагдсан "Тан-Луу" компанийнхан болон тэр өөрөө ямар ч гэм зэмгүй бөгөөд бараг хэлмэгдсэн бололтой. Зурган дээр байгаа шиг их алтыг энэ насандаа хараагүй Энэ бол Ван овогтын ах Лин Гаоу Шиний хэлсэн үг. Уг нь гэрчүүдийн мэдүүлгээр түүнд л хамгийн олон удаа их хэмжээгээр алт зардаг гэх. Харин тэр өөрөө болохоор бизнесээ 2-3 сая төгрөгт багтдаг гэж зүтгэнэ лээ. Ямар үндэслэлээр ийм хэрэгт холбогдсоноо ойлгохгүй байгаагаа хэлсэн энэ хятад эр "Өнөөдөр л энэ хэргийг шийдэж өгөөч. Битгий хойшлуулаач" гэж хүсэмжилсэн. Бас сүүлийн удаа Монголд ирсний дараа огт алт авч байгаагүй гэж хэлэхээ мартаагүй. Энэ мэтчилэн мэдүүлгээ өгсөөр байв. Лин овогт Жин Чан, Юй Лун нарын хувьд амьдрахын тулд Монголд ирж тоосгоны үйлдвэрт ажилласан гэнэ. Налайхаас хаашаа ч яваагүй байгаад хэрэгт орлоо. Хилс хэрэг хүлээхгүй хэмээн "омогдоцгоов". Хүүхэд ч итгэхгүй үлгэр буюу хариуцах эзэнгүй алт Хамгийн хөгийн гэж хэлж болохоор бас Монголын хууль хяналтынхныг басамжлаад байна уу гэмээр мэдүүлгийг Бао Ган хэмээх өвөрмонгол залуу өгсөн. Ер нь бол дуулиан тарьсан алт түүний эзэмшлийн машинаас гарсан байдаг. Харин тэр өөрөө энэ талаар огт мэдэхгүйгээ хэлж, миний машиныг түрээсээр унаж явсан нутаг нэгт Чэн Луныг анх хийсэн юм болов уу гэж бодсоноо дуулгасан. Гэтэл эдэн дотроо хамгийн ядуу нь болох Чэн Лунд хаанаас тэр их хэмжээний алт олдохов гэж бодсон бололтой. Түүний тайлбарласнаар "Тан-Луу"-гийн эздийг огт танихгүй бөгөөд машины араас гарсан алтны хувьд жолоочоор явсан нутаг нэгт өвөрмонгол залуу талбайгаас машинаа гаргаад цоожлолгүй 10-15 хором орхисон үед хэн нэгэн хийсэн байж болох юм гэнэ. Өөрөөр хэлбэл, маш их хэмжээний буюу 23,3 кг алтыг түүний машинд хэн нэгэн орж ирээд нуусан байж гэнэ дээ. Үнийн дүнгээр тооцоход 328.019.671 төгрөгөөр үнэлэгдэх эдийг танихгүй хятадын машинд тавтайхан тухалж нуучихаад "Хилээр эсэн мэнд гараасай" гэж алсаас залбирч суух амгалан дотортой, нөгөөтэйгүүр тийм хоншоортой алтны наймаачин Монголд хэд байдаг юм бол. Ийм л янзаар тэд мэдүүлгээ өгч байсан юм. Дугаар шилжих мөчид өдөржин хуралдсан шүүх хурал өндөрлөж Тан-Луугийн захирал Ван Шао Линд таван жил нэг сар, түүний ахад таван жил 10 хоног, хамтран оролцсон Лин овогтууд болох хоёр хятад залууд тус бүрт нь таван жил 10 хоног, алт нуусан машины эзэн Бао Ганд таван жил 10 хоног хорих ял оноож тэдний ялыг жирийн дэглэмтэй хорих ангид эдлүүлэхээр болов. Харин жолоочоор явсан Чэн Лунгийн хэргийг хэрэгсэхгүй болгожээ. 23кг алт болон түүнийг тээвэрлэж явсан тээврийн хэрэгслийг улсын орлого болгосон байна. Тан-Луугийнхнаас хураасан найман бууг сумтай нь ЦЕГ-т хүргүүлж, нэг видео хуурцгийг хавтаст хэрэгт нь хавсаргажээ