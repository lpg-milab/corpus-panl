Чанаргүй, хугацаа нь дууссан бараа бүтээгдэхүүн худалдаж байна

-Хүнсний барааны Үйлдвэрлэсэн хугацаа, шошгыг шалгаж авч байхыг анхаарууллаа. Хүнсний аюулгүй байдлыг хангах жилийн хүрээнд Улсын мэргэжлийн хяналтын газар өчигдөр хот хөдөөгийн хүнсний хэлтсийн байцаагчдын дунд хүнсний хангамж, чанар аюулгүй байдлын өнөөгийн түвшин ямар байгаа талаар сургалт семинар зохион явууллаа.
Манай улс хүнсний бүтээгдэхүүнийхээ ихэнх хувийг импортоор оруулж ирдэг. Лаборатори дутмаг байдгаас импортын бүтээгдэхүүнд хяналт шалгалт бүрэн гүйцэд хийгддэггүй. Дээр нь хүнсний хэлтсийн байцаагчдын мэдлэг чадвар сул, хангалтгүй ажилладаг гэнэ. Ялангуяа алслагдсан аймаг, сумдад хүнсний бүтээгдэхүүний хяналт шалгалт бараг хийгддэггүй гэхэд хэлсдэхгүй юм байна. Тиймээс энэ онд хөдөө орон нутгийн хүнсний хангамж, аюулгүй байдлын шалгалтыг эрчимжүүлж, байцаагчдын мэргэжлийг дээшлүүлж ажиллах зорилт тавиад байгаагаа хурлын үеэр мэдэгдлээ. Хүнсний бүтээгдэхүүний аюулгүй байдлыг шалгаад байдал сайжрахгүй байгаа нь тухайн үйлдвэрлэл үйлчилгээ эрхлэгч аж ахуйн нэгжүүдээс ихээхэн шалтгаалдаг гэнэ. Өнөөдөр шалгалтаар сайн үнэлгээ авсан байгууллага маргааш нь шаардлага хангахгүй бүтээгдэхүүн үйлдвэрлэдэг жишээ олон бий гэнэ. Тиймээс бизнес эрхлэгч, үйлдвэрлэгч компаниудын сайн, мууг тэр бүр дүгнэж үнэлэхэд хүндрэлтэй байдаг аж. Учир нь өдөр болгон шалгалт явуулах, байнгын хяналт тавих тогтолцоо манайд бүрдээгүй, хөрөнгө мөнгө ч дутагдалтай байгааг онцоллоо. Уг семинарын дараа иргэд олон нийтэд сэрэмжлүүлэх үүднээс сүүлийн хоёр сарын дотор хураагдсан чанаргүй, хугацаа нь дууссан, хуурамч бүтээгдэхүүнээр үзэсгэлэн гаргасан юм. Уг үзэсгэлэнд та бидний өдөр тутам хэрэглэж заншсан бүтээгдэхүүнүүд байна. Тухайлбал, ТҮЦ болон "Нарантуул", "Барс" захын үүдэнд ширхгээр буюу гар дээрээс худалддаг хар чавга, хатаасан жимс, шүгэлтэй модон чихэр зэрэг бүтээгдэхүүнүүд өрөөстэй байна. Эдгээр бүтээгдэхүүний хугацаа нь дууссан эсвэл хаяг шошгогүй, хатаж мууджээ. Дээрх бүтээгдэхүүнийг хүүхэд багачууд хамгийн ихээр авч хэрэглэдэг билээ. Түүнчлэн айл бүрийн байнгын хэрэглээ болж заншсан бараа бүтээгдэхүүнүүдийн хуурамч болон жинхэнэ хувилбарын ялгааг харуулахаар авчирчээ. Тухайлбал, "Наалдан пад" цавууны хуурамч нь дотроо хоосон шахуу байдаг байна. Дээрээс нь дарж үзэхэд шууд хонхойж орж байлаа. Мөн "Кингэру" гутлын тосны хайрцган дээр хаяг шошгогүй, хэлбэр дүрс нь алдагдсан, тод хар өнгөтэй, хурц үнэртэй байх жишээтэй. "Head and shoulder’s", "Double rich" "Vaseline" зэрэг шампунийн хайрцаган дотор Оросын шингэн саванг усанд найруулж шингэрүүлэн хийсэн байжээ. Мөн үсний будаг, нүүрний тос зэрэг гадуур худалдаалагддаг Солонгосын гоо сайхны бараа бүтээгдэхүүнүүд ч байсан юм. "This", "Marlboro" зэрэг тамхины хайрцаган дотор цаас хийгээд зарж байсныг илрүүлсэн байна. Гадна талаас нь харахад уутаар битүүмжлэгдсэн нь яг жинхэнэ тамхи мэт харагдаж байлаа. Харин дарж үзвэл цаас байгаа нь мэдрэгдэх юм байна. Мөн хоол хүнсэнд өргөн хэрэглэгддэг Солонгосын "Olive" ургамлын тос, гоймон зэрэг хугацаа нь дууссан бүтээгдэхүүний хугацаа бичигдсэн тал дээр нь цаас нааж далдлан худалдаалж байжээ. Иргэдэд худалдан авч байгаа бүтээгдэхүүний үйлдвэрлэсэн хугацаа, хаяг, шошгыг шалгахаас гадна баталгаатай газраас авч байхыг мэргэжилтнүүд зөвлөж байна. 
Х.Цэнд-Аюуш
