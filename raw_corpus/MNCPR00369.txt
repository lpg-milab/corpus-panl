Нэг чигтэй тойрог замыг дундуур нь дөтлөх гэтэл! ?

Нийслэлийн замын ачааллыг хөнгөвчлөх зорилгоор "32"-ын тойрог, Барилгын материал зардаг "100 айл" -ын тэрүүгээр зөвхөн зүүн гар зүг нэг урсгал бий болоод жил боллоо. Хуучин "Ардын эрх", хуучин "Пионерийн ордон"-ы хойгуур машин унаа түгжрээд байхаа больсон.
Харин барилгын материалын "Жоби", "Одкон" дэлгүүр, барилгын захаас Иргэний бүртгэл мэдээлэл хүртэлх замын уур бардаг чихцэлдээн хэвээрээ. Энэ нь хойшоо Долоон буудал, Дамбадаржаа, Сэлбэ өгсдөг бүх замыг овоолсноос үүдэлтэй. Түүнээс гадна 100 айлын орчимд зүүн талын харалдаах айл, байгууллагадаа машинаар очихын тулд олон километр нар буруу тойрч очдог зовлон нэмэгдсэн. Энэ бүгдийг таслан зогсоох гарцыг хотын зураг план дээрээс хайж олжээ. Тэр нь Сүхбаатар дүүргийн 9,11 дүгээр хорооны нутаг дэвсгэр дундуур гэр хорооллын айлуудыг зайчилж 0,8 километр зам татахаар болчихвол энэ хавийн машины ачаалал эрс сийрэгжиж аваар осол, багасаж цаг хугацаа хэмнэх гээд дам ач холбогдлууд мөн ихэссэн. Ингээд Зайсангийн автобусны буудлын эцсээс хойш газарт орсон 76 айлыг нүүлгэх ажил энэ намаржингаа өрнөлөө. Одоогийн байдлаар арваад айл газраа тавьж өгсөн. Бусад нь хөдөлдөггүй. Дүүргийн захиргаа газарт орсон айлуудыг Дамбадаржаагаас цааш Бэлхийн аманд оч гэж заасан. Аль дал, наяад оноос хойш хотын төвд суурьшиж төвхнөсөн эдгээр айлууд саяхан хөдөөнөөс ирсэн мэт тог, цахилгаангүй зах хязгаарт яг очих болов уу. Нийслэлийн хотын хөгжилд зам байх, айл орших хоёрын аль нь чухал гэдгийг хаа хаанаа ойлгож байгаа. Ганцхан мөнгө төлбөрийн асуудал дээр өнөөг хүртэл гацчихаад байгаа тухай тэндхийн иргэд гомдоллож байна. Гомдоллоод барахгүй бүр эсэргүүцэн заргалдаж холбогдох дээд газар руу хэдэнтээ өргөдөл гарган асуудал хурцаджээ. Хурцадмал байдал үүсэх ноцтой зөрчил энд бугшсан гэнэ. Тэдний ярьж баталж байгаагаар бол километр хүрэхгүй уг замын зардалд нэг тэрбум төгрөг СБД-ийн газрын алба, Тамгын газар төсөвлөсөн. Тэр нь батлагдсан аж. Үүний ихэнх нь замд таарсан айлуудын газрыг төрөөс худалдан авахад чиглэсэн. Нийт 76 айлыг бушуу нүү гэж захирамжлаад оронд нь 40 мянгаас хоёр сая төгрөг ав гэж тулгажээ. Тэгээд хөдлөхгүй болохоор нь үнээ дахин хоёр дахин нэмж үзэж. Одоо энэнээс цааш байхгүй шүү гээд тулган шаардсан байна. Дээр үеийн "Аман хуур" кинон дээр гардаг шиг трактороор хусна гэж айлгадаг болж. Үйл явдлыг ултай тунгааж харвал энэ орчинд олон хууль зөрчигдөж, хажуугаар нь авилгал, луйврууд аанай л шингэсэнд хамаг ажил бүтэмжгүй талдаа оржээ. Эндхийн хашаа байшин бүхий айлын дундаж өртөг дор хаяж 20 саяас наашгүйг хэн хүнгүй мэднэ. Тэгж ч хэлэх байх гээд тэрбум төгрөг бэлдсэн. Үүнийг хэрэгжүүлэгч нар нь газар дээрээ очихоор 30 саяын хашаа байшинг зайлуулсны өртөг нь гурван сая төгрөг төрөөс өглөө гээд байдаг нь учир битүүлэг. Өөр нэг ноцтой юм байна. Өргөөшөөгөө 15 метр зам тавихын тулд 40-60 метрээр тэлж айлуудыг газарт оруулсан нь сэжигтэй. Газрын наймаачид хөөгдсөн айлын буурин дээр зам тавьсан болоод бусад эзгүй зай талбайд нь хувийн барилгаа барихаар хөөцөлдөж яваа сурагтай. Хувьчлагдсан газрыг төрийн нэр барин хямд үнээр дээрэмдэж аваад өөрсдөө барилга барихдаа тулах юм бол нүүхээ больчихъё доо гэцгээжээ. Нэг чигтэй тойрог замыг дундуур нь татаж дөтлөх гэтэл ийм заваарсан юм болоод байна. Энэ Сүхбаатар дүүргийнхэн. Энэ нийслэлийн захиргааныхан. Үүнийг төр засаг мэдэж байгаа эсэх хариуг сонсмоор байна гэж СБД-ийн 9, 11 дүгээр хорооны иргэд манайд хандлаа. 
Ж.Гангаа

