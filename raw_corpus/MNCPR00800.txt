Ганцхан өдрийн дотор хань, орон гэрээсээ хагацчихлаа

Баянзүрх дүүргийн 16 дугаар хороо 72 дугаар хотхоны төмөр замчдын зургадугаар байранд уржигдар гал гарсан тухай манай сонин мэдээлсэн.
Өчигдөр тус хотхонд очиход оршин суугчид шатсан байрныхаа өмнө цугласан байлаа. Тэд хүүхдүүдээ хамаатан садныдаа хонуулчихаад, өөрсдөө байрныхаа үүдэнд, ойролцоох дэлгүүрт хоног төөрүүлсэн тухайгаа ярьж байсан. Зарим нь ажлынхаа байранд, машин дотроо даарч хоносон гэнэ. Гал байшингийн баруун үзүүрээс эхэлж гарсан аж. Баруун талаасаа хоёр цонх нээлттэй байсан ба дотор тал нь юу ч үгүй шатжээ. Нэг давхрын болон зүүн жигүүрийн айлууд харьцангуй бага шатжээ. Дээврийнх нь зарим хэсэг нурсан, дээд давхрын шал доошоо цөмөрсөн байдалтай байв. Тиймээс доод давхрын нь тааз нурах аюултай юм. Баянзүрх дүүргийн цагдаа нар тэр байшин руу хүн оруулахгүй байлаа. Оршин суугчдын нэг Мартбаяр "Би охинтойгоо амьдардаг. Манай гэрээс юу ч үлдэлгүй шатсан. Өнгөрсөн шөнө хамаатныдаа хоног төөрүүлсэн. Би барилгын инженер мэргэжилтэй. Энэ байранд дахиад хүн амьдрахад хэцүү. Нэг л өдөр тааз нь доошоо нурахад бэлэн болчихсон байна" гэсэн. Галд ӨртсӨн зарим айлууд подвальд тҮр амьдарна Энэ байрны 20 тоотод оршин суудаг Т.Оюунгэрэлийн гэр нь шатсан тэр шөнө нөхөр нь эмнэлэгт өөд болжээ. Түүнийг сурагласаар очиход "Ажлаа тараад иртэл гэр орон юу ч үгүй шатчихсан байсан. Өнгөрсөн шөнө эмнэлэгт байсан нөхөр маань өөд болчихлоо. Хорвоо яагаад ингэж хатуурхаж байгааг ойлгохгүй байна" гэсээр угтлаа. -Танайх хэзээнээс энэ байранд орсон бэ? -Манайх хоёр хүүхэдтэй. Том нь 11 дүгээр анги, бага нь долдугаар ангид сурдаг. Бид 1994 онд энэ байрыг худалдаж авснаасаа хойш амьдарч байлаа. Манай нөхөр төмөр замд ажиллаж байгаад гарсан. Бие муутай тул ажил хийдэггүй байлаа. Сүүлийн нэг жил нөхөр маань бид гурваас тусдаа амьдарч байсан. Тусдаа байсан ч гэсэн хүүхдүүд дээрээ үргэлж ирнэ. Өнчин хоцорсон хоёр хүүхдээ харахад үнэхээр хэцүү байна. Том хүүхдүүд юм болохоор ийм байдалтай ааваасаа хагацаж байгаадаа их шаналж, үнэхээр хэцүү байдалтай байна.(тэсэлгүй уйлав) -Гал гардаг өдөр танайд хүн байсан уу? -Хоёр хүүхэд маань хичээлдээ явчихсан байсан. Би ажлаасаа иртэл гэр шатаж байгааг хараад цааш нь юу болсныг мэдээгүй. Ухаан алдсан учраас эмнэлэгт хүргэсэн гэсэн. Бие жаахан гайгүй болж байтал хадмууд нөхрийг минь эмнэлэгт бие нь тааруу байгаа тухай хэлсэн л дээ. Эмч нар "Шоконд орсон байна. Өглөө тайвшраад яв" гэсэн болохоор өглөө нь хоёр хүүхдээ дагуулаад Хан-Уул дүүргийн эмнэлэгт очтол нөхөр маань өөд болчихсон байсан. -Та хаана ажилладаг вэ. Цалин чинь амьдралд хүрэлцэж байна уу? -Эгч нь Төмөр замын дээд сургуульд үйлчлэгч хийдэг. Сарын цалин 100 гаруй мянган төгрөг. Хангалуун амьдардаг гэж хэлж чадахгүй ээ. Өөрийн гэсэн гэр оронтой байсан болохоор хоол унд, өмсөж зүүхээ залгуулаад байхад болдог байсан. Мэдээж нөхрийн минь түшиг, тулгуур байлгүй яахав. Хүүхдүүд минь ч амьдрал мэддэг, өөрсдийн хэрээрээ ээждээ тусалдаг юм. Нэг хар өдөр орох орон, эр нөхрөө алдчихна гэж зүүдлээ ч үгүй. Хорвоо дэндүү хатуурхаж байна гэхээс өөр хэлэх ч үг алга. Ороод сууя гэхэд орох оромж, өмсөөд гаръя гэхэд хувцас хунар, дагаад явъя гэхэд хань ижилгүй болчихлоо шүү дээ. Бид чинь харж, хандах ах дүү ч үгүй хүмүүс шүү дээ. Би дүүрч гэхэд хоёр хүүхдээ бодохоор байх, суух газар олдохгүй юм.(тэрээр нулимсаа барьж дийлэхгүй байлаа) -Танд ямар байгааг ойлгож байна. Гэхдээ түших хамт олон гээд... ? -Тиймээ. Манай ажлынхан тусалж дэмжихээ мэдэгдсэн гэсэн. Хорооноос шатсан байрны хажуугийн орон сууцны подвалийг түр суллаж өгнө гэсэн. Хэсэгтээ тэнд амьдрах байх. Цаашдаа яах талаараа бодож ч амжаагүй л явна. Сайхан сэтгэлтэй хүмүүс, хоёр хүүг минь харсан тэнгэр гэж байна. Болох байгаа гэсэн юм. Түүнтэй ярилцахад үнэхээр хүнд байлаа. "Хоёр хүүхдээ яана аа" гэдэг үгийг олон давтаж байсан. Галд нэг залуу ӨртӨж нас баржээ Зургадугаар байранд гал гарахад нэг залуу угаартаж нас барсан тухай эмгэнэлтэй мэдээ байна. Оршин суугчдын яриагаар галд өртөж амь насаа алдсан Т багаасаа өнчирч хоцорсон аж. Байрны эзэн Бямбацогт гэр бүлийнхэнтэйгээ хөдөө ажилладаг учир Т-ээр гэрээ харуулдаг байжээ. Гал гарах үед тэрээр ямар нэгэн чимээ өгөөгүйгээс аврах ангийнхан тусалж чадаагүй гэнэ. Түүнийг унтаж байгаад угаартсан гэж таамаглацгааж байна. Галд өртөж орон гэргүй болсон айлуудыг цаашид яах талаар 16 дугаар хорооны Засаг дарга Ч.Балжиннямаас тодрууллаа. -Зургадугаар байранд гал гарсан шалтгааныг тогтоосон уу? -Гал гарсан шалтгааныг тогтоогоогүй байгаа. Цахилгаанаас болсон байж магадгүй гэж үзэж байгаа юм билээ. Энэ байр 1954 онд ашиглалтад орсон. Нийтдээ 31 айл амьдарч байсан л даа. Хувьчлагдснаасаа хойш нэгдсэн засвар хийгдээгүй, цахилгааны утас, шугам сүлжээ үнэхээр муудсан байсан. Өчигдөр (уржигдар)-өөс хойш хөлдөөчихгүйн төлөө ажиллаж байна. Гал гарсан шалтгааныг тогтоогоогүй, айлуудын хөрөнгө байгаа учраас байр руу хүн оруулахгүй байгаа. Бас нэг хүн нас барсан хэрэг гарсан. -Аврах ангийнханд тэр хүний амийг аврах боломж байгаагүй юм болов уу? -Гал 15 цаг 15 минутад гарсан. Гал унтраах болон онцгой байдлын 105 дугаар ангийнхан дөрвөн минутын дотор ирсэн л дээ. 10 гаруй машин, 50-иад аврагч ажиллаж байсан. Биднийг харж байхад аврагчдын зарим нь хамгаалах хэрэгсэлгүй гал руу орж хүмүүсийг аварч байсан. Гал хамгийн хүчтэй асч байсан хэсэг буюу 20 тоотод нэг хүн угаартсан. Талийгаач унтаж байсан учраас ямар нэгэн чимээ өгч чадаагүй юм билээ. Байшингаас гаргахад өөд болчихсон байсан. -Хэдэн айл орох оронгүй болчихоод байна? -Юу ч үгүй шатсан гурван айл байгаа. Хоёр давхрын айлууд бүгд галд ямар нэг хэмжээгээр өртсөн, нэгдүгээр давхрын зарим хэсгийн тааз нь нурсан байгаа. Хүнд байдалтай байгаа найман айлынх нь хоёр нь төмөр замд, нэг нь Зэвсэгт хүчний жанжин штабт ажилладаг хүмүүстэй юм билээ. Албан байгууллагууд нь туслахаа мэдэгдсэн. Эхний ээлжинд орох оронгүй болсон айлуудыг хажуугийн байрны подвальд түр байрлуулахаар болоод байна. Тэр айлуудын бүх бичиг баримт шатчихсан шүү дээ. Ядаж л бямба гаригт хүүхдийнх нь мөнгийг дэвтэргүйгээр олгох талаар ярьсан. Мөн Ядуурлыг бууруулах сан дулаан хувцас хунар өгөхөө мэдэгдсэн. Сайн санаат хүмүүс, албан байгууллагууд тусалж, дэмжихээ мэдэгдэж байна. -Оршин суугчид гадаа хоносон тухайгаа ярьж байсан. Гал гарсан шалтгааныг тогтоосны дараа засвар хийнэ гэж байна. Тэд хэзээ гэр оронтой болох вэ? -Ёстой хэлж мэдэхгүй байна. Мэргэжлийн бус хүний нүдээр харахад 10 гаруй сая төгрөгийн засвар хийгдэх байх. Шалтгаан, төсвийг нь тооцсоны дараа тендер зарлах, эрх авсан компани нь засвараа хийх гэх мэтээр удах болов уу гэж айж байна. Дүүрэг, хорооны зүгээс иргэддээ бололцоогоороо туслахыг л хичээж байна шүү дээ. Галд бага өртсөн нь удахгүй гэртээ орох байх. Бүр байх газаргүй бол хорооноос боломжийнхоо хэрээр түр байрлах байр гаргаж өгөх болно. -Энэ байранд боовны цех ажилладаг байсан юм билээ. Оршин суугчид эндээс гал гарсан байх гэж таамаглаж байсан? -Яг тэр цех ажилладаг хэсэгт гал гараагүй шүү дээ. Галын шалтгааныг тогтоохоор тодорхой болно гэсэн юм. 
Б.Цэцэгдэлгэр
