№85 (16362)      
1986 оны дөрөвдүгээр сарын 9.
Мэдлэг - хүч

Орон даяар, үйлдвэр, аж ахуй, соёлын нэгж бүрийг хамарч 370 гаруй мянган сонсогчидтойгоор хичээллэсэн нам, олон нийтийн байгууллагын улс төр гэгээрлийн үнэхээр бүх ард түмний шинжтэй их сургуулийн 1985 - 1986 оны хичээлийн жилийн дүн гарах цаг ойртлоо. Нам, олон нийтийн байгууллагаас гишүүд, хөдөлмөрчдийн мэдлэгийг зузаатгахад туслах зорилгоор хичээллүүлсэн нам, ХЗЭ-ийн улс төрийн сургууль, үйлдвэрчний эвлэлийн социалист хөдөлмөрийн уламжлалт сургуулийн арван мянга шахам бүлэг тэрчлэн хөдөлмөрчдийн эдийн засгийн боловсролын систеМээр марксистленинист онол, МАХН-ын дотоод, гадаад бодлогын тулгамдсан зорилт, улс төр, эдийн засаг, коммунист хүмүүжлийн чухал асуудлыг тодорхой программаар заалаа. Намын Төв Хорооны XI ( 1985 ) бүгд хурлын үзэл санааны дагуу ээлжит хичээлийн жилийн онцлог нь мэдлэгийг амьдрал, үйлдвэрлэлтэй нягт холбох, материал, хөрөнгө хүчийг арвилан хэмнэх, нөөц бололцоог илрүүлэн ашиглах, ажлын арга, барилыг өөрчлөн сайжруулахад чиглэсэн чухал асуудлыг сонсогчид хичээлийнхээ явцад ярилцаж үр дүнтэй ажил зохиож ирлээ. 

Улс төрийн сургуулийг удирдах арга барилыг өөрчлөн сайжруулж, боловсронгуй болгохын төлөө сонсогчид, суртал нэвтрүүлэгч багш нар, намын байгууллагууд санаа тавьж зарим ахиц гарч, сонсогчдын идэвх сонирхол, сургалтын үр нөлөөг дээшлүүлэхэд ахиц оллоо. Гэхдээ онцгой ач холбогдолтой ийм ажилд хэлбэрдэх, ор нэрийн төдий болгох хандлага гарсаар байгаа нь зүйд нийцэхгүйгээр барахгүй сонсогчдод тун их хохирол учруулж буй ноцтой дутагдал юм. Улаанбаатар хотын авто тээврийн XXXVIII баазад намын улс төрийн сургууль өнгөрсөн оны арван нэгдүгээр сараас хичээллэхээ больж, ХЗЭ-ийн улс төрийн сургуулийг сард ганц удаа хичээллүүлж, үйлдвэрчний эвлэлийн социалист хөдөлмөрийн сургууль хичээлийн жилд хоёрхон удаа цугларсан бол авто тээврийн XXII баазын намын үүр суртал нэвтрүүлэгч байхгүй нэрийн дээр намын улс төрийн сургуулийг 1986 оны хоёрдугаар сар хүртэл хааж байгаад, хичээлийн жилийн дүнг гаргахыг дөхүүлмэгцээ довтолгож эхэлсэн байна. Ажил хөдөлмөрийн нь онцлогоос болж, соёл гэгээрлийн ажилд байнга оролцоход бэрхшээлтэй байдаг жолооч нарыг зохион байгуулалттайгаар улс төр, гэгээрлийн сургуульд оролцуулах нэг чухал нөхцөлөөр нь ингэж гачигдуулж хэрхэвч болохгүй юм. Энэчлэнгээр улс төр - гэгээрлийн хичээл зохион байгуулах ажилд хайрхрамжгүй хандаж, сонсогчдыг хохироож, коммунистууд боловсон хүчний өмнө намаас тавьж байгаа өнөөгийн өндөр шаардлагыг ажил хэрэг болгоход дутуу дулим хандагчдад хариуцлага ярих ёстой. Улс төрийн сургуульд хамгийн гол нь түүний чанар, ур нөлөө ямар байсныг тэргүүн зэрэгт тавьж тоон үзүүлэлтээр өрөөсгөлдүүлэлгүйгээр чанарыг авч үзэх хэрэгтэй. Хичээл сургуулиар олж авсан мэдлэгээ сонсогчид амьдрал, ахуй, үйлдвэрлэлд хэрэглэж, шинэ санаачилга, туршлага нэвтрүүлж өөрчлөлт гаргасан эсэхээр гол хэмжүүр болгох нь чухал байна. 

Сонсогчдоос гадна, нам, олон нийтийн байгууллага, суртал нэвтрүүлэгчид улс төрийн сургуулийн хичээлийн жилийг үр дүнтэй төгсгөхөд шургуу бэлтгэж анхаарал тавих хэрэгтэй. Сонсогчид юу олж авснаа, суртал нэвтрүүлэгчид тэдэнд юу мэдүүлснээ нам, олон нийтийн байгууллага ямар ажил зохиосноо үр дүнгээр нь тайлагнах зарчим хатуу баримталсан цагт бид үнэн зөв дүн гаргаж чадна. Ер нь улс төр, гэгээрлийн сургуулийн дүнг ажил хэрэгчээр гаргаж сонсогчдын мэдлэгийг бататгахын тулд онол - улс төрийн гол гол асуудлаар тойм лекц, консультац, ярилцлага, маргаан, онол - практикийн бага хурал хийж, сонсогчдод мэдсэн сурснаа практик амьдралдаа хэрэглэж сурахад туслах хэрэгтэй. Ийм уламжлалыг шинэ идэвхтэй арга хэлбэрээр баяжуулах, ялангуяа сонсогчдыг эх зохиол, намын баримт бичиг, улс төрийн бусад фото хэвлэлтэй бие дааж ажиллуулахыг урьдал болговол зохино. 

Сонсогчдын мэдлэгийг шалган дүгнэх арга хэлбэрийг боловсронгуй болгож, улс төр - гэгээрлийн сургалтад сонсогчдын мэдлэгийг билетээр хэлбэрдэн өнгөрөх бус харин хүмүүсийн мэдлэгийн өсөлт, сурч судалснаа амьдралд хэрэглэх дадлага чадварыг бүхэлд нь илэрхийлж чадах тийм хэлбэрээр шалгалт авч байвал зохино. Сонсогчдын үзэж судалсан тухайн хичээлээс хамгийн гол гогцоо асуудлуудыг сонгон авч тал бүрээс нь хэлэлцэн, дүнгийн хичээл хийдэг аргыг хэрэглэх тэрчлэн асуулт тавьж, харилцан ярилцах, илтгэл, реферат хэлэлцэх, маргаан ярилцлага, онол - практикийн бага хурал зохиох зэрэг сонирхолтой хэлбэрийг ашиглах нь зүйтэй юм. 

Сонсогчдын мэдлэгийг илтгэн харуулахад улс төрийн сургуулиар судалсан тухайн шинжлэх ухааны талаар бүхэлд нь цэгцтэй мэдлэг олж түүндээ тулгуурлан нийгмийн амьдралын аливаа үзэгдэл, улс орны болон дэлхий дахины амьдралын зангилаа асуудлыг задлан шинжилж нэгтгэн дүгнэх чадвартай болсон эсэх, мэдлэгээ эрхэлсэн ажилтайгаа холбон үзэж бүтээлчээр хэрэглэх чадвар үндсэн үзүүлэлт болох ёстой. 

Мэдлэг бол хоосон цээжилсэн мэдээллийн хуримтлал биш харин бодит ахуй амьдрал, үйл ажиллагаанд идэвхтэй хэрэглэгдсэн цагт сая үр дүнгээ өгч, үйлдвэрлэх, бүтээх, хүчин зүйл болон хувирах ёстой гэдэг зарчмыг улс төр, гэгээрлийн ажил дүгнэхэд баримталбал зохино. МАХН-ын XIX их хурал угтсан олон талтай ажлын нийт амжилтын бүрэлдэхүүн хэсэг болгож энэ хичээлийн жилийн дүнг хүн нэг бүрээр тодорхой гаргах шаардлагатай юм. 

Зөвхөн сонсогчдод хандсан өрөөсгөл байдлыг өөрчилж, тэдэнд юу өгсөн, яаж үүргээ биелүүлснийг нь суртал нэвтрүүлэгчдийн онол, улс төрийн бэлтгэл, заах аргын ур чадвар, сонсогчидтой ажиллаж байгаа арга барилын тухайд ч үнэлэлт, дүгнэлт өгч, шүүмжлэлтэй хандах ёстой. Улс төр гэгээрлийн ээлжит хичээлийн жилийн дүнг гишүүдийнхээ улс төрийн идэвхжилийн дайчин хөшүүрэг, нам, олон нийтийн байгууллагын ажлын арга барил өөрчлөгдөж байгаагийн бодит үзүүлэлт болгох хэрэгтэй байна. 

