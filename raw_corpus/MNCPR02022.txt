Залуус идээ, ундааныхаа амтыг сонгох болов

Үнэхээр тийм. Өөрөөр хэлбэл өнөөдөр шингэн талх хэмээгддэг ундааг хамгийн их амтархагчид нь манайд охид, эмэгтэйчүүд, оюутан залуус болсон гэсэн хандлагыг тэр чиглэлийн үйлдвэрлэгчид хэдийнэ мэдэрчээ. Өнөөдөр уух пивоо амтаар нь шинжиж ихэмсэглэгчид захаас авам.
Тэгээд ч тэрүү, хамгийн өргөн сүлжээгээр худалдаа эрхэлдэг "Tse" кафены хэрэглэгчдийн хүсэлт, эрэлтийг удаан хугацааны туршид судалж, харгалзан үзсэнийхээ дагуу манай технологичид шинэ, шинэ пиво үйлдвэрлэх аянд гараад буй тухай мэдээлэл байна. Хамгийн гол нь өнөөх шингэн талхыг хамгийн их амтархах болсон хэрэглэгчид маань "гашуун байна, хатуу байна..." гэхчлэн шинжиж, чухамдаа яг л амтлахыг хүссэн зөөлөн пивог ширээн дээрээ авчирч өгөхийг үй зайгүй шаардаж эхэлжээ. Пивог согтууруулах ундаа гэхээсээ биед хэрэгцээтэй амин дэм, хамгийн олон төрлийн витамин агуулдаг болохоор шингэн талх гэж нэршсэн нь уг идээг хамгийн эртнээс, хамгийн удаан хугацаанд хэрэглэж ирсэн орныхны үнэлэлт. Тэр нь бидний ахуйд хэдийнэ нэвтэрч, бүр сүлжээ кафегаар үйлчлүүлж, пивоны амт чанарыг дүгнэж, сонгож, дахиад ч шинийг эрэх болсон нь манайхан пиво хүртэх соёлын хаалгыг татаж амжсаны гэрч. Гэтэл яг манайд пиво үйлдвэрлэж эхэлсэн нь бүр хожуу буюу 1971 он гээд бод доо. Чухамдаа энэ үед анхны мэргэжилтнүүд сургуулиа төгсөөд ирж байж. Тэр үеэс хойш "Мазаалай", "Хангарьд", "Титэм", "Баянцогт" гээд монгол хөрсөн дээр "төрсөн", монгол нэртэй пивонууд мэндэлж эхэлжээ. Бүр пивоны үндсэн түүхий эд болох соёолжийг арвайгаас гаргах үйлдвэр нийслэлд маань байсан гэх. Бусдыг нь сурсан дадсанаараа орос ахаасаа л авч байж. Ийм удаан хугацаанд шингэн талхныхаа түүхий эдийг хийх монгол технологи бараг бий болж амжихаар атал өдгөө саяхныг хүртэл бүгдийг гаднаас оруулж ирсээр байв. Учир нь соёлжны үйлдвэр 1990-ээд оны үед сүүлчийн бүтээгдэхүүнээ гаргаад хаалгаа барьжээ. Шингэн талхыг яг л нэг түүхий эдээр үйлдвэрлэх ч найрлага, технологийн өөр бүтцээр хооронд нь ялгадаг. Хэдий тийм ч Монголд үйлдвэрлэсэн шар айрагны шид, чанарыг олон аргаар таньж болно. Хөөсөрдөг пиво муу гэсэн ойлголт манайханд түгээмэл. Тэгвэл хөөс нягт байх тусмаа сайн. Харин аягалахад оргилж байсан хөөс төд удалгүй замхран арилбал тийм ч сайн шар айраг бусыг илтгэж байгаа хэрэг. Юутай ч шар айрагны мэргэжилтнүүд лаазтай савлагаанаас хамгийн их дөлдөг. Зөвхөн хөдөө, гадаа, аялал зугаалгаар явахдаа л лаазтай шар айрагтай найзлаарай гэж захиж байсан шүү. Лаазны төмөр шар айрагны найрлагад уусахаас яаж ч сэргийлэх гарцгүй гэсэн. Хэрвээ шилтэй айраг аваад булингартай эсэхийг шинжих гээд хадгалагдсан хугацааг нь олж болох бол лаазтай ундааг ёстой л нүдэн балай, чихэн дүлий хүртэхээс аргагүй. Египетчүүд шар айраг төрүүлснээрээ зартай. Тэдний буянд нийслэлчүүд өнгөрсөн амралтын өдрүүдийн хоёр үдэш үндэсний пивонуудаа үйлдвэрийн нь үнээр хүртэв. Энэ наадам манайд хоёр дахь удаагаа зохиогдож байгаа ч нийтэд "Чингис" шар айраг мэт брэнд болгохыг зорьсон "Монгол" гээд л олон шинэ шар айрагны нэрийг анх зарласнаараа урьдынхаас онцгой байв. Зайдас, хатаамлаар даруулан хүртээд л... Шингэн талхаа шинжих баяр жил, жил уламжлагдах нь тодорхой. 
