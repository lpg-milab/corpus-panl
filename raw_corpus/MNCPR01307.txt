Лигийн тоглогчид шүүгчээсээ татгалзжээ

Монголын сагсан бөмбөгийн холбооны үндэсний лигийн аварга шалгаруулах 11 дэх удаагийн тэмцээн хоёрдугаар тойрогтоо үргэлжилж байна. Аваргын төлөө өрсөлдөж буй зургаан багийн тоглолт жигдэрч, үзүүштэй тулаанууд гарч эхэллээ.
Өнгөрсөн мягмар гаригийн орой болсон ээлжит тоглолтод тэмцээнийг хошуучлагч "Монгол даатгал" компанийн "Лидер"-ийн залуус Шинжлэх ухаан, технологийн их сургуулийн багтай таарсан. Энэ тоглолтыг шинэ залуу тоглогчдоор эгнээгээ зузаатгасан лигийн хамгийн отгон баг ах нараа 27 онооны зөрүүтэй (76:103) тасархай ялсан юм. Харин дараагийн тоглолт Т.Түвшинбаяр ахлагчтай "Харцага", "Skytel" багийн хооронд болов. Лигийн тэмцээний хошой мөнгөн медальт олон улсын хэмжээний мастер Т.Түвшинбаяр ахлагчтай багийнхан тоглолт эхлэхийн өмнө ховорхон "авир" гаргав. Тэд шүүгчээ солихыг Сагсан бөмбөгийн холбооноос шаардсан. Учир нь өмнөх тоглолтод шүүгч н.Онон маргаантай шүүснээс тус баг шударга бусаар ялагдал хүлээсэн учраас дахин шүүлгэхгүй гэдэг саналыг гаргажээ. Энэ саналыг "Харцага" багийн хуучин анд одоогоор тэмцээний ерөнхий шүүгч Майбаяр хүлээн авч шүүгчийг талбайгаас гаргаснаар тоглолт эхлэв. Ононг "хөөсөн" тэмцээнд мастерын баг 85-69-өөр Ц.Цэвэрбал дасгалжуулагчтай "Skytel" багийг буулган авсан юм. Лигийн тэмцээнд уран гоё тоглолтоороо үзэгчдийг даллаж буй "Баганат-Өргөө" БНСУ-аас уригдан ирсэн гадаад дасгалжуулагчтай "Хүлгүүд"-тэй таарсан тоглолт үзүүштэй байлаа. Г.Ихбаяр, Ц.Мэргэн, Андрей, Б.Баясах зэрэг хурдтай, нуруулаг тоглогчтой "Баганат-Өргөө" баг мөн л ялалт байгуулсан. Тоглолт эхлэхээс өмнө Ц.Мэргэн, Андрей нар бие халаалтын үеэр цагирган дээрээс уран гоё довтолж, үзэгчдийг баярлуулан өрсөлдөгчдөө "дарамтлав". Нэгэнт л давамгай гэдгээ мэдрүүлж эхэлсэн өнгөрсөн жилийн хүрэл медальт "Баганат-Өр-гөө" баг 94:83-аар "Хүлгүүд"-ийг ялсан. Хожилд хамгийн их нөлөөлсөн тоглогч Г.Ихбаяр байлаа. Тэрээр хүндхэн довтолгоогоор оноо түүж, бөмбөг таслахын зэрэгцээ өрсөлдөгч багийн залууст сагсан бөмбөгийн хичээл заан дөрвөн алдаатай байсан хоёр ч тоглогчийг тав болгож талбайгаас хөөлгөсөн. Ийнхүү ээлжит ялалтаа авсан Ц.Мэргэн ахлагчтай баг "Лидер"-ийн араас тэмцээний хоёрдугаар тойргийг тэргүүлж байна. Сонирхуулахад, хуваарийн дагуу өнөөдөр болох байсан ээлжит тоглолт завсарлах юм байна. Учир нь энэ сарын 11-13-ны өдрүүдэд Спортын төв ордонд сагсан бөмбөгийн олон улсын тэмцээн болох аж. Тэмцээнд Эрхүүгийн болон БНСУ-ын баг хүрэлцэн ирэх гэнэ. Манай талаас үндэсний шигшээ баг, Худалдаа үйлдвэрийн дээд сургуулийн оюутнууд дээр тулгуурласан оюутны шигшээ харийнхантай тойргийн журмаар тоглох юм байна. 
Б.Бадмаа
