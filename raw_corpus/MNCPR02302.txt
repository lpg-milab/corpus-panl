Миний мэдэх "Индэр"-ийн талбай буюу Сүхбаатарын талбай

Өнгөрсөн зууны дөчөөд оны үед Сүхбаатарын талбайг Индрийн талбай гэдэг байлаа. Модон индэрийн буурин дээр 1946 оны долдугаар сараас Сүхбаатар жанжны хөшөө сүндэрлэснээр Сүхбаатарын талбай гэж нэрлэгдсээр эдүгээ 60 жил болчихжээ. 
Нэгэн жарны өмнөх "Индэр"-ийн талбайг эргэн санахад сонин. Энэ тухай ЗХУ-ын нисэх хүчний маршал В.А.Судец хэрхэн дурссан тухай Л.Батцэнгэлийн "Миний мэдэх Ю.Цэдэнбал" номын нэгээхэн хэсэгт: Цэдэнбал дарга маршал В.А.Судецид 1930-40 оны Улаанбаатар хотын зургийг үзүүлэхэд нөхөр Судец: Би энэ хавийг сайн санаж байна. Тэр харагдаж байгаа замын хойд талд модон индэр байдаг байсан. Баяр ёслолын үеэр Монголын нам засгийн удирдагчид тэр индэр дээр гарч цэргийн парад, хөдөлмөрчдийн жагсаал үздэг байсан. Бусад цагт индрийн ойр хавиар эзгүй бас золбин нохой, хогноос өөр юм байсангүй гэснээ зүүн тийш эргэж хэвлэлийн комбинатын байшинг зааж энэ байшингаас холгүй танай ордны зүүн өнцөг хавьцаа бөмбөгөр оройтой театр байсан. Бид баяр ёслолын үеэр үзүүлэх нислэг хийдэг байлаа. Энэ хэвлэх үйлдвэрийн байшингаар баримжаа авч зүүнээс баруун тийш нисэж наадамчин олны дээрээс ухуулах хуудас хаядаг байв. Тэр баруунтай харагдаж байгаа цагаан байшингийн буурин дээр гал команд байрладаг байсан гэж дурссаныг уншаад үнэхээр хүүхэд үеийн минь Индрийн талбай нүдэнд харагдах шиг болж үнэхээр л индрийг тойрсон тоймтой хэдэн барилга байснаас хойд өнцөгтөө цаг бүхий өндөр цамхагтай радио хорооны хоёр давхар барилга түүнээс хойш дээрхи гал команд, бөмбөгөр ногоон театр, хэвлэх үйлдвэр, 10 жилийн нэгдүгээр дунд сургуулийн дотуур байр, кино зургийн хороо, цэргийн шүүх, ленин клуб, мал аж ахуйн яам /АН-ын байр/ гэсэн барилгуудтай. Том тавцантай модон индэр баяр ёслолоор өнгө өнгийн чийдэнгээр чимэглэгдэн шөнө орой сүртэй гоё. Харин жирийн үед индэрт эзэнгүй, хүүхдүүд бид тэрхүү чийдэнгүүдийг гар хүрэх газраасаа мултлан авч байлдаж тоглохдоо "гранат" болгон шидэлж "Писс"-хийлгэдэг байж билээ. Зун баяр ёслолгүй байсан ч хагас, бүтэн сайн өдрүүдэд "Индэрийн талбайд гуулин хөгжимтэй танцтай" гэсэн зарлал энд тэндгүй байх агаад орой нь "Жаахан Дулмаа", "Хүмүүн төрөлхтөн", "Монгол транс", "Задгай цагаан үүл", "Манжуурын толгод", "Амарын долгио" зэргийн сайхан аялгуунд томцуул танцалж хүүхдүүд сонирхон харна. Хэт орой болтол гадуур явдаггүй, оройн үзвэрт насанд хүрэгчид ордог хүүхэд оруулдаггүй байв. Энэхүү сайхан аялгуунуудад танцалж явсан хүний нэг УГЖ Р.Дамдинбазар агсны гэргий олонд "Аюуш бариач" гэж алдаршсан Г.Аюуш гуай ингэж хуучиллаа. Тэрхүү Жаахан Дулмаагийн үг нь: Жаахан Дулмаа хаачсан бэ? Зангууд хөөгөөд явсан даа Зангууд хөөгөөд яасан бэ? Таван янчаан олсон доо Таван янчаанаа яасан бэ? Танзуур боовноос өгсөн дөө гэж танцлах зуураа дуулцгааж байлаа. Тэгэхэд нөхөрт гараагүй бага л байсан. Индэрт талбайн танцанд очиж танцлах санаатай тэгсэн атлаа залуучуудаас айж зугтаадаг байсан ч танцлах хорхойтой байж билээ. Анх удаа салют буудахыг үзсэн. Нэг үдэш ялалтын салют буудаж их бууны дууг анх сонссон хүмүүс үймэлдэн сандарсан атлаа хөгжилдөн инээж байлаа. Тэгж явахдаа их буучдын хажууд очиж их бууны хонгиог гартаа анх барьж үнэрлэхэд их сонин гоё үнэртэй байж билээ. Тэр нь дарины үнэр байлаа гэж хуучилсныг санахад үнэхээр 1945 оны тавдугаар сарын 9-ний орой Улаанбаатарт Индрийн талбайд анхны "Салют" болсон. Гол индрээс урагшаа хоосон зайд (Ленин клубийн арын сад)/ хог новшинд дарагдсан талбайн ард "Радио хороо"-ны зүүн өнцгөөс холгүй дүнзээр зангидсан суурин дээр их буунуудыг эгнүүлэн зоосон нь нэн сүртэй. Их буунуудыг тойруулан улаан даавуугаар хэц татан хөл хорьж цэргүүд харуулд гарч хүмүүсийг ойртуулахгүй зайнаас харуулна. Хүүхдүүд бид хүмүүсийн наагуур цаагуур гүйлдэн хэцэн доогуур шурган их бууг сонирхоход цэрэг ах нар тэр болгон хөөдөггүй. Ийнхүү өнөө орой салют буудна гэхийг сонссон бид "салют" гэдгийг ойлгоогүй ч ямар ч байсан энэ их буунуудаар л буудах юм гэдгийг ойлгож орой болохыг тэсэн ядан хүлээцгээж байж билээ. Орой болж гуулин хөгжим хангинаж томцуул бүжиглэнэ. Их буучид горьтигноос биднийг холдуулан удахгүй салют буудна гэхээр нь дуулгавартай холдоцгооно. Үдшийн бүрий болоход дохионы гар буугаар анхны пуужин буудаад удалгүй тэнгэр газар нирхийлгэн их буунууд нижигнэхэд том жижиггүй үймэн сандарч шил толь хагарах чимээ их бууны дуутай хослохыг ажвал "Радио хороо"-ны цонх хагарсан нь тэр байжээ. Хотынхон ингэж анх их бууны дуу сонсохын зэрэгцээ өнгө өнгийн гэрлэн бөмбөлгүүд тэнгэрт хөөрөн дээр очиж задран шүхэрлэн бутарах нь үнэхээр гоё. Том жижиггүй их бууны дуунд дасан салют гэгчээ сонирхоцгоохын зэрэгцээ "Жаахан Дулмаа", "Монгол транс"-ын аянд танцалж хөгжилдөн цэнгэцгээнэ. Ийнхүү анхны ёслолын буудлага үзэж "салют" гэдэг үгний утгыг олж хожим баяр болгоны салют буудсаны дараа дутуу шатсан салютны үлдэгдлийг түүдэг ажилтай болж билээ. Тэрхүү үлдэгдлийг түүх гэж хүүхдүүд бид бор шувуу шиг талбайгаар нэг мөлхөцгөөн түүхдээ арай том хэлтэрхий олбол нэгэндээ гайхуулна. Түүсний дараа дохионы гар бууны хонгионд чихээд хатуу цаасан хонгионы ёроол хавьцаа нүхлэн чүдэнз зуран гал оруулахад бидний бэсрэг салют бууддаг байлаа. Энэ тухай УГЗ зураач П.Цогзолтой уулзан ярилцахад П.Цогзол газраас шарилжны хатсан иш тасдан жижиглэснээ нэг иймэрхүү жижигхэн дарь байлаа шүү дээ гэхэд үнэхээр л нэг тиймэрхүү дарь байсныг саналаа. Ийнхүү индэрийн талбайд баяр болгоноор салют буудсаар Сүхбаатарын талбайтай золгосон. 1945 оны намраас эхлэн индэрийн талбайд "Чулуун точик"-оос /Дэнжийн мянгын хойд дэнж/ дэлбэлж буталсан хайраг чулууг зөөн авчирч газрын "Индүү" гэж аймаар том гурван дугуйтай трактор шиг удаан явдаг индүүний дор нөгөөх хайраг чулуунуудыг няц дарна газарт шигтгэх нь үнэхээр л индүүдсэн мэт жигд тэгшрэхийг сонирхон харж явсан цаг бол индэрт талбайг цардаж байсан үе. 1946 оны наадмаар буюу 7-р сарын 11-нд модон индэрийн буурин дээр Сүхбаатарын хөшөө сүндэрлэснээр өнөөгийн Сүхбаатарын талбай болсон. Жанжин Сүхбаатарын хөшөөг хэрхэн бүтээсэн тухай Т.Ш, УГЗ. О.Уртнасан гуай: Одоогийн соёлын төв ордны буурин дээр байсан 1-р дунд сургуулийн дотуур байранд Урчуудын эвлэл байрлаж байхдаа нэг өрөөний шалыг цөмлөн Сүхбаатарын хөшөөний том макетыг уран барималч Чоймбол гуай бүтээж байсныг сурагч байхдаа харж байлаа гэсэн. Ийнхүү Индрийн талбай Сүхбаатарын талбай болж 1946-50 онуудад эргэн тойрон барилгажиж "Элдэв-Очир"-ын кино театр, "Алтай" зочид буудал /одоогийн Нийслэлийн Засаг даргын Тамгын газар/, 25-р дэлгүүр, Засгийн ордон, Дуурийн театр, Гадаад явдлын яамны барилга гээд олон барилга баригдсаны зэрэгцээ хөшөөний өмнөх талбайн хог новшийг цэвэрлэх их ажил өрнөж маршал Чойбалсан, Бумцэнд тэргүүтэй нам засгийн удирдагчид субботник хийж байлаа. Тэр газар нь одоогийн Санкт-Петрбург төвийн арын цэцэрлэг, "Морьтой саад" гэж олонд алдаршсан газрууд бий болсоон. Энэ талбайд улсын баяр, майн баяр, Октябрийн баярыг баярын жагсаал, цэргийн парадаар сүртэй тэмдэглэдэг байж билээ. Тэр үед баяр болгоноор нам, удирдагчдаа магтан дуулсан уриа лоозонг хашаа, хаалга бүх байгууллагууд дээр хаддаг мөн нүсэр байж дээ. Ялангуяа Октябрийн баяраар жагсахад мод, төмөр нь иштэй туг далбаа, лоозон барих гэж гар хөлөө хайруулан нажидыг эдлэн бие биеээ одоогийнхоор хулхидан туг далбаагаа орхисноос заримдаа нэг хүн хоёр туг барих ч энүүхэнд иймэрхүү л жагсаал болдог, жагсаал тасалбал нэг өдрийн ажил тасалснаар тооцож цалин хасдаг байлаа. Баяр ёслолоос гадна зарим нэг түүхэн үйл явдал болсоны нэг нь 1949 оны хавар морин өртөөг халж авто өртөө болгон цоо шинэ "Газ-51" машинуудыг хүлээлгэн өгөх ёслол болсныг мартах аргагүй энэхүү үйл явдлыг кино оператор О.Уртнасан кино хальсанд буулгасан болно. Радио хороо, Модон индэр, Бөмбөгөр ногоон театрын гэрэл зургуудыг Монгол Улсын кино архивын алтан сан хөмрөгөөс авсаныг уншигч олондоо сонирхуулахыг хичээлээ. Миний мэдэх "Индэр"-ийн талбай буюу Сүхбаатарын талбайн өнөөгийн өнгө төрх нь: Ардчилсан хувьсгалын талбай, тэмцэгчдийн, өлсгөлөнгийн, харгислал "Жандарам"-ийн, шоу, зар сурталчилгаа, худалдааны гээд есөн шидийн юмтай талбай болж дээ, хөөрхий. 
Аруухан овогт П.Дашхүү 
