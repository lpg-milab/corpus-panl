"ЗӨӨЛӨН ЭХ"-ИЙНХНИЙ ЯЛЫГ ХЭВЭЭР ҮЛДЭЭВ

Японд дадлагажигч ажилчин гаргана хэмээн зар түгээж, олон түмнийг хууран мэхэлж, хүмүүст онц их хэмжээний хохирол учруулсан "Зөөлөн эх"-ийн гэх тодотголтой хэрэг гурван жил шахам сунжирсны эцэст өнгөрсөн оны есдүгээр сард анхан шатны шүүхээр хэлэлцэж, холбогдох хүмүүс ял шийтгэл авсан билээ. 
Харин шүүгдэгчдийн өмгөөлөгч давж заалдсанаар эл хэргийг Нийслэлийн давж заалдах шатаар шүүхээр 2005 оны арванхоёрдугаар сарын 8-нд хэлэлцээд анхан шатны шүүхээс оногдуулсан ял гэм бурууд нь тохирсон гэж үзжээ. Гэсэн ч шүүгдэгчдийн өмгөөлөгчид дараачийн шат буюу Дээд шүүхэд хандсан байна. Улсын Дээд шүүхийн эрүүгийн хэргийн хяналтын шатны шүүх хурлаар баасан гаригт хэргийг авч хэлэлцээд анхан болон давж заалдах шатны шүүхүүдийн шийдвэрийг хэвээр үлдээхээр болжээ. Тухайлбал, "Монголын хүнсний үйлдвэрлэл эрхлэгч эмэгтэйчүүдийн холбоо"-ны Ш.Нэргүй, С.Энхбаяр нар анхлан Японд үйлдвэрлэлийн дадлагажигчаар явуулна хэмээн нэг хүнээс 1500 ам. доллар авч нийт 111 иргэнээс 142.492.73 ам. доллар буюу тухайн үеийн ханшаар 156.742.000 төгрөгийг хууль бусаар авч ашигласан байна. Тэд гадаадад ажиллах хүч гаргаж чадахгүй болмогц "Зөөлөн эх"-ийн гэх Б.Амарсайн, Б.Цэрэндэжид нар бид Япон руу гаргаж чадна хэмээн тэдэнтэй хамтран ажиллахаар болж, хүмүүсээс хурааж авсан мөнгөнийх нь тодорхой хувийг авчихсан байдаг. Энэ үйлдлийг нь бусдыг залилсан хэмээн үзэж шийтгэл хүлээлгэжээ. Гэр бүлийн хоёр Б.Амарсайн, Б.Цэрэндэжид нар Японы Нихонсейшинкай гэх байгууллагатай гэрээ хийж дадлагажигч гаргахаар болсон байна. Тэгээд 2002 оны дөрөвдүгээр сараас эхлэн иргэдийг "Зөөлөн эх" ТББ-ын нэр дээр нэг хүнийг 3500 ам. доллараар явуулахаар болж бүртгэж эхэлжээ. Ингээд нийт 129 хүнээс 339.633 ам. доллар буюу тэр үеийн ханшаар 373.596.300 төгрөг хураагаад байтал бүтэлгүйтэх нь тэр. Тухайн үеийн Нийгмийн хамгаалал, хөдөлмөрийн яамтай байгуулсан гэрээг нь Ши.Батбаяр сайд цуцалснаар Япон руу ажилчин гаргах ямар ч боломжгүй болж, иргэдийг залилан онц их хэмжээний хохирол учруулсан ялд унажээ. Ер нь ямар ч сайхан гэрээ хэлцлийг хаанахтай ч байгуулсан байж болно. Харин мөнгө төгрөг нь найдвартай газар хадгалагдаж байх учиртайг хүмүүст анхааруулахад илүүдэх юун. Гэтэл хэрэгт холбогдогчдын талаар анхны мэдүүлэг ирсний маргааш шууд баривчлаад дансан дахь мөнгийг нь шалгахад юу ч байгаагүй гэнэ. Энэ бүхэн нь манай хүмүүсийн гэнэн итгэмтгий зангаас ч бас хамааралтай. Япон явж ахуй амьдралаа жаахан ч атугай дээшлүүлэх гэсэн сэтгэлдээ хөтлөгдөөд өр шир тавьж, шаардсан мөнгийг нь өгөөд хэлний сургалтад сууж, өнөө маргаашгүй хилийн дээс алхана гэж итгэж байсан 130-аад хүний эрх ашиг ийн хөндөгдөхөд гол үүрэг гүйцэтгэсэн хүн бол тухайн үеийн НХХ-ийн сайд Ши.Батбаяр гэж хохирогчид дүгнэдэг. Харин гурав хоног үргэлжилсэн анхан шатны шүүх хурлын явцад Ши. Батбаяр сайд асан хариуцагчдын нэг бус, нэр төрөө гутаалгасан "хохирогч" болж үлдсэн нь жинхэнэ хохирогчдыг бухимдуулж байсан юм. Түүнээс хойш сайд асан хэрэгт хамааралгүй хэвээр үлдсэн. Харин Б.Цэрэндэжид бусдын эд хөрөнгийг онц их хэмжээтэй залилан мэхэлж авсан гэмт хэргээс гадна бусдын бие махбодид хөнгөн гэмтэл санаатай учруулсан, хүний нэр төр, алдар хүндийг гутаах зорилгоор илт худал гүжирдлэг тараасан гэмт хэргийг үйлдсэн гэж 8,6 жилийн хорих ялаар, түүний нөхөр Б.Амарсайнд 10 жилийн хорих ял, Ш.Нэргүйд 6,6 жилийн, С.Энхбаярт найман жилийн хорих ял тус тус оноосон шийдвэрийг анхан шатны шүүхээс гаргасан. Харин дараачийн шат шатны шүүх үүнийг үнэхээр зөв шийдвэр гэж хүлээн зөвшөөрч эцсийн шийдийг гаргасан байна. Үүнийг эсэргүүцвэл Ерөнхийлөгчид хандах зам л үлдлээ. 
Н.САРАНЧИМЭГ 
