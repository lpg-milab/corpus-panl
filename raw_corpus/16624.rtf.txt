№34 (16624)   
1987 оны хоёрдугаар сарын 8
ЭЦСИЙН ҮР ДҮН

Улс ардын аж ахуйн бүх шатанд удирдлагын эдийн засгийн аргад тууштай шилжих нь манай орны эдийн засаг, нийгмийн хөгжлийн өнөөгийн түвшин, шийдвэрлэж байгаа зорилтын шинж чанараас урган гарсан хойшлуулшгүй зорилт болж байна. Удирдлага, төлөвлөлтийг боловсронгуй болгох арга хэмжээ нь аж ахуйн байгууллагын бие даасан үйл ажиллагааг хангаж, эрх үүргийг өргөтгөх, төлөвлөх, биелүүлэх сахилгыг чангатгах, үйлдвэр, аж ахуйн газрын ажлын эцсийн үр дүнг үнэлж дүгнэхэд чанар, нэр төрөл, үр ашгийн үзүүлэлтийг онцолж аль болох оновчтой тогтоох, эдийн засгийн тогтвортой норматив хэрэглэх хүрээг өргөтгөх, аж ахуйн тооцооны зарчмыг үйлдвэрлэл, үйлчилгээний бүх нэгжид жинхэнэ ёсоор нэвтрүүлэхийг шаардаж байна. 

Аж ахуйн зарим удирдагч ашиг хуримтлал, төсвийн орлогыг нэмэгдүүлэх талаар санаачилга гаргахад биш, харин санхүүжилтийн нэмэгдэл эх үүсвэр шаардахад илүүтэй сонирхох болсноос орлогоороо зарлагаа нөхөх зарчмыг үл тоомсорлон, ажлын эцсийн өндөр үр дүнгийн төлөө хүлээх хариуцлагыг сулруулж, материаллаг сонирхлын зарчмыг зөрчихөд хүрдэг байна. 

Үйлдвэрлэлийг өргөтгөн шинэчлэх, хамт олны нийтийн хөгжлийн зорилтыг шийдвэрлэх үндсэн эх үүсвэр болсон ашгийн төлөвлөгөөг таслах, алдагдал гаргах нь мөн чанартаа үндэсний орлогын үйлдвэрлэлийг хорогдуулж нийгэмд эдийн засгийн хохирол учруулж байгаа хэрэг мөн. Төлөвлөгөөг ямар ч үнэ цэнээр хамаагүй биелүүлэхийг урьдал болгодог, алдагдал, бүтээгдэхүүн, ажил, үйлчилгээний чанарын доголдлын тухайд санаа зовдоггүй хуучирсан арга барилаас үйлдвэр, аж ахуйн газрууд шийдвэртэй ангижраагүйгээс үйлдвэрлэлийн эцсийн үр дүн, санхүү, зээлийн төлбөрийн чадвараа харгалзахгүйгээр банкны зээлийг гарын дорхи эх үүсвэр болгон ашиглах, зээлийн хугацаа, эргэж төлөх баталгаа зэрэг зээл олгох үндсэн зарчмуудыг ноцтой зөрчдөг дутагдал газар авсан байна. Аж ахуйн аль ч салбарт нормативаас хэтрүүлж нөөцөлсөн эргэлтийн хөрөнгийн ихээхэн үлдэгдэл байгаа мөртөө үйлдвэр, аж ахуйн газрын гаргасан алдагдал, хохирлыг улсаар нөхүүлдгээс тийм зохисгүй хандлагад амташч дасаад тэгж байх жамтай мэтээр хэвшмэл сэтгэлгээтэй болжээ. Яам, тусгай газар, аймаг, хотын АДХ-ын гүйцэтгэх захиргаанаас харьяа байгууллагынхаа нягт ажиллагааг дээшлүүлэх, санхүү, зээлийн сахилгыг чангатгаж, арга барил, сэтгэлгээгээ өөрчилж, аж ахуйг эзний ёсоор эдийн засгийн аргаар удирдахын чухлыг дээрх баримтууд харуулж байна. 

Үйлдвэр, аж ахуйн газрын эцсийн үр дүнтэй тэдгээрийн мэдэлд үлдээх хөрөнгө, материаллаг урамшууллын хэмжээг нягт уялдуулах зорилгоор таван жилийн төлөвлөгөөгөөр тогтоосон үйлдвэрлэлийн программын үзүүлэлт, ашиг хуваарилах, цалингийн фондыг төлөвлөх, эдийн засгийн урамшууллын фондууд байгуулах нормативыг төлөвлөгөөт хугацаанд өөрчлөхгүй хэвээр нь мөрдүүлэхээр шийдсэн билээ. Хөдөө аж ахуй, улс, хоршооллын байгууллагад хураан авах болон улсын төвлөрсөн хэрэгцээнд нийлүүлэх үр тариа, төмс, хүнсний ногоо, жимс, жимсгэнэ, техникийн ургамал, төвлөрсөн хэрэгцээнд нийлүүлэх цөцгийн болон техникийн тос, өлөн гэдэс, гахай, шувуу, шинээр эзэмших атар газрын жилийн хуваарьтай, тогтвортой төлөвлөгөө баталж мөрдүүлэх журам тогтлоо. Тэрчлэн салбар, аймаг, хот, үйлдвэр, аж ахуйн газрын ажил таван жилийн төлөвлөгөөгөөр батлагдсан даалгаврын биелэлтээр дүгнэгдэх болно. 

Эдийн засгийн тогтвортой үзүүлэлт, норматив нь төвлөрсөн төлөвлөгөөт удирдлагыг үйлдвэр, аж ахуйн газрын бие даасан байдалтай зөв хослох, улсаас баталж өгөх үзүүлэлтийн тоог цөөрүүлэхэд түлхэц өгөх бөгөөд эдийн засгийн туршилт хийж байгаа байгууллагад улсаас баталж өгөх үзүүлэлт хоёроос тав дахин хорогдож байна. Таван жилийн эцэст хүрсэн байвал зохих түвшинг тогтвортой нормативаар дамжуулан үйлдвэр, аж ахуйн газрын хамт олон урьдаас мэдсэнээрээ нөөц бололцоогоо дайчлан шахуу төлөвлөгөө авч биелүүлэх санаачилга гаргах нөхцөл бүрдэхээр барахгүй өргөжнө. 

Таван жилийн тухайн онд өгөгдсөн төлөвлөгөөг давуулан биелүүлэхээр нөөц бололцоогоо шавхсан угтвар төлөвлөгөө, социалист уралдааны үүрэг авч биелүүлбэл түүнийг түлхүү урамшуулах систем тогтож байгаа нь бүх шатны байгууллагын төлөвлөгөө биелүүлэх сахилга хариуцлагыг ихээхэн дээшлүүлнэ. 

Туршилтаар тогтоосон журмуудыг яам, газрын төв аппаратаас эхлээд үйлдвэрлэлийн цех, тасаг, бригад, ажлын байр бүрт сурталчлан ойлгуулж, нэвтрүүлж мөрдүүлснээр л үйлдвэрлэлийн удирдлагын бүх шатанд хамт олон, хүн бүр эцсийн өндөр үр дүнгийн төлөв хүлээх хариуцлага, ухамсар жигдрэн төлөвших болно. 

Хүн бүрийн идэвх санаачилгыг өрнүүлэн ажлын эцсийн өндөр үр дүнд хүрэхийн төлөө хамтын сонирхол төрүүлж, аж ахуйн тооцооны гол, дээд зарчим болсон орлогоороо зарлагаа бүрэн нөхөх журмыг үйлдвэрлэлийн үндсэн нэгж, хэсэг бүрт хэрэгжүүлэхийн тулд эцсийн бүтээгдэхүүний аж ахуйн тооцоотой нэгдсэн болон томсгосон бригад, ажил гэрээлэн хамтран гүйцэтгэдэг бригад зэрэг хамт олны аргаар хөдөлмөр зохион байгуулах, урамшуулах дэвшилт хэлбэрүүдийг өргөн нэвтрүүлж, тууштай үр дүнд хүрэхийг эрмэлзэл зохино. Эцсийн дамжлагын бүтээгдэхүүн, ажил, үйлчилгээнд хөдөлмөр, цалин хөлсний нэгдсэн норм, үнэлгээ тогтоох замаар шагнал урамшууллыг төдийгүй үндсэн болон нэмэгдэл цалинг бүхэлд нь хөдөлмөр оролцооны коэффициентээр бригадын гишүүдэд хуваарилах зарчмыг нэвтрүүлж хүрээг өргөтгөх шаардлагатай байна. 

Аж ахуйн гэрээний дагуу борлуулах таваарын бүтээгдэхүүнийг үйлдвэр, аж ахуйн газрын үйл ажиллагааг үнэлж дүгнэх нэг гол үзүүлэлт болгосон нь нийгмийн хэрэгцээний дагуу үйлдвэрлэл явуулах, эдийн засгийн материалын балансжилт үйлдвэр, аж ахуйн газрын жигд ажиллагааг хангах чухал хөшүүрэг мөн. 

Материал баялгийг үйлдвэрлэн бүтээлч хамт олон, хөдөлмөрчин хүн бүр ажил үйлсийнхээ амжилтыг эцсийн өндөр үр дүнгээр хэмжиж, түүний төлөө жинхэнэ ёсоор хариуцлага хүлээж чаддаг болсон цагт нийгмийн үйлдвэрлэлийг давшингуй хөгжүүлэх, үр ашгийг нь дээшлүүлэх талаар МАХН-ын XIX их хурлаас дэвшүүлсэн том зорилтыг хэрэгжүүлэхэд бодит хувь нэмэр оруулах болно. 

