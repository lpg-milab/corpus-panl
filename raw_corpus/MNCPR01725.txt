Хуулийн дээр хэн ч байх ёсгүй гэж Малайзын Ерөнхий сайд мэдэгджээ

Миний охин, Монгол Улсын иргэн, эх хүн Малайзын улс төрийнхний золиос болон төрийнх нь цагдаа нарын гарт амь насаа алдаад хагас жил өнгөрлөө.
Зовлон туулж яваа би бүхнийг нуруундаа үүрсээр, эрх мэдэлтнүүдийн үүд татан, албан тушаалтнуудыг царайчилсаар явахдаа хол ойрын янз бүрийн хүмүүстэй учирлаа. Хэн нь хэн бэ гэдгийг гадарлахтайгаа боллоо. Энэ тухай дараа өнгө зүсээр нь бичнэ. Ингэж явахдаа би Малайзын хэвлэл мэдээлэлд олонтаа хандсан ч үр дүн огт олоогүй. Одоо Малайзад шүүх хурал хүртэл энэ хэргийн тухай хэвлэлээр бичих, хоорондоо ярих бүү хэл "шивнэлцсэн" бүхэнд хатуу сануулга өгнө гээд сануулж эхэлсэн тухай би мэдсэн. Ингэхээр би хүний эрхийг гойд хамгаалдаг, дээдэлдэг орны хүчтэй хэвлэлд хандах нь зүйтэй гэж үзсэн. Үнэхээр эрэн сурвалжилж, олсондоо дүн шинжилгээ хийж чаддаг сэтгүүлчид орон зай, хэрэг явдлын нууц, бэрхшээл байдаггүй юм байна. Америкийн улс төрийн болон бизнесийн дээд хүрээллийн хоёр сая орчим хүнд тусгай захиалгаар хүрдэг долоо хоног тутмын "Дэ Уолл Стрийт" сэтгүүлийн 2007 оны гуравдугаар сарын 29-ний дугаарт гарсан нийтлэлээс орчуулан та бүхэнд хүргэе. Сэтгүүлч Ярослав Трофимов надтай утсаар ярьж, бие төлөөлөгчөө ч уулзуулж байсан. Дараа нь өөрөө Малайзад судалгаа явуулснаар бичсэн байна. С.ШААРИЙБУУ Малайзын Куала Лумпур хот аравдугаар сарын 19-ний орой Малайзын лалын шашинтнууд Рамаданыхаа мацгийн төгсгөлийг тэмдэглэж байх үед баячуудын амьдардаг хороололд турьхан монгол бүсгүйг зүс үл мэдэгдэх хүмүүс машинд хүчээр түлхэн оруулж давхин одов. Хэдэн цагийн дараа, түүний толгой руу хоёр сумаар буудав. Дараа нь 28 настай Шаарийбуугийн Алтантуяагийн нүцгэн биеийг цэргийн зориулалт бүхий С-4 тэсрэх бодисоор дэлбэлж, тропикийн ширэнгэн ойд орхижээ. Үүнээс хойш Малайзын улс төрийн хүрээний дунд давалгаан үүсгэв. Ш.Алтантуяагийн алга болсон шалтгааныг мөрдөн шалгах ажиллагаа эхэллээ. Энэ нь тус улсын хоёр дахь хамгийн хүчтэй улстөрч, Шадар сайд бөгөөд Батлан хамгаалахын сайд Нажиб Абдул Разакийн ойрын туслахуудыг хамрах болсон. Улс төрийн голлох зөвлөх нь хүн амины уг хэрэгт туслалцаа үзүүлсэн хэргээр буруутгагдан зургадугаар сард шүүх хурал нь үргэлжлэх юм. Ноён Нажибын хамгаалалтын албаны хоёр ажилтан мөн энэ хэргийг үйлдсэн гэж ял сонсоод байгаа билээ. Хохирогч бүсгүй-Разак Багинда нарын харилцаа нь монгол бүсгүйн амь насыг хөнөөжээ. Энэхүү ээдрээт хэргийг Малайзын улс төрийн тогоо руу түлхэж, ноён Нажиб одоогийн Ерөнхий сайд Абдуллах Ахмад Бадавиг залгамжлах нь бараг тодорхой байсан бол харин одоо эргэлзээтэй болгож орхилоо. Ноён Абдуллах өөрийн өмнөх Ерөнхий сайд, нэлээд дарангуйлагч гэх Махадир Мохамадыг залгамжилж улс төрийн мэтгэлцээн, хэвлэл мэдээллийн хэрэгсэл болон шүүхэд тавих хязгаарлалтыг сулруулсан гурван жилийн хугацаанд Малайз улс хэрхэн нээлттэй болсныг харуулах барометр нь энэхүү шүүх хурал болно гэж үзэцгээж байгаа билээ. "Хүн амины энэ хэрэг нь зөвхөн Нажибын ч биш, Абдуллахын шударга зарчимч байдал төдийгүй удирдах чадварын шалгуур, сорил болох тул маш чухал юм" гэж Шадар сайд асан Аквар Ибрахим хэлсэн байна. Тэрбээр 1998 онд доктор Махадиртай маргалдсаны улмаас буруутгагдан шоронд хоригдож байсан бөгөөд одоогийн Ерөнхий сайдын тушаалаар суллагдаж байжээ. Дуулиант явдлын талаархи шуугиан нэг хэсэгтээ л Малайзын хэвлэл мэдээллийн хэрэгслүүдээр дэгдэж байсан ба одоо Анвар мэтийн сөрөг хүчний лидерүүд дараа жил болох үндэсний сонгуулиас өмнө уг хүн амины хэргээс үүсэн бий болоод байгаа ард түмний бухимдал дургүйцлийн давалгаан дээр дөрөөлөн савлаж яваа билээ. 25 сая хүн амтай, дийлэнх нь лалын шашинтан, Ази тивийн хамгийн эрчимтэй эдийн засгуудын нэг болох Малайз үндэстэн бол Лалын шашны хэт даврагсдын эсрэг явуулах дайнд АНУ-ын чухал холбоотон юм. Тус улсыг ихэвчлэн аядуу зөөлөн, нээлттэй үзэл бүхий Лалын шашинтан улс гэж ярьдаг билээ. Энэхүү төсөөллийг илэрхийлэгч, хамгийн чанга дуугардаг нэгэн бол ноён Нажибийн итгэлт хүн, Малайзын Стратегийн судалгааны төв буюу улс төрийн судалгааны байгууллагын тэргүүн, Малайзын Засгийн газартай ойр ажиллаж байсан, 47 настай Абдул Разак Багинда юм. Давос дахь Дэлхийн Эдийн засгийн Форум байгууллагаас "Маргаашийн Глобал Удирдагч" хэмээх цол хүртсэн, Их Британид цэргийн боловсрол эзэмшсэн ноён Разак Малайз улсын армид зэвсэг ханган нийлүүлэх ажилд оролцож байсан ба 2002 онд Францаас шумбагч онгоц худалдан авах хэлэлцээрт гар бие оролцож явжээ. Тэрбээр 2004 онд Хонконгийн Пенинсула хэмээх тансаг зочид буудалд болсон нэгэн үдэшлэг дээр хатагтай Ш.Алтантуяатай танилцсан байна. Оросын Санкт-Петрбургт өсч, Бээжинд боловсрол эзэмшсэн турьхан монгол бүсгүй улмаар олон улсаар аялан явагч тэрхүү багийн нэг гишүүн болсон байна. Орос, англи, хятад, япон хэлийг төгс эзэмшсэн Ш.Алтантуяа хэлмэрчийн ажил хийдэг байсан аж. Аравдугаар сарын 9-ний өдөр хатагтай Ш.Алтантуяа хоёр монгол найзаа дагуулан Стратегийн судалгааны төвд байрлах ноён Разакийн оффис дээр ирсэн байна. Ноён Разакийн мэдүүлэгт, Ш.Алтантуяа түүний гэрт нь очиж, шуугиан тарьж хамгаалагчид түүнийг буцаасан гэжээ. Ноён Разак хэлэхдээ, энэ үед Шадар сайд Нажибийн албан дахь өөрийн харилцаагаа ашиглахаас өөр аргагүй болсон гэсэн байна. Ноён Разак мэдүүлэгтээ, аравдугаар сарын 16-ны өдөр Ш.Алтантуяа ноён Нажибийн хувийн туслах, өндөр албан тушаалтан, хамгаалалтын албаны офицер Муса Сафрид өөрийн түвэгтэй байдлаа тайлбарласан. Ноён Разак Шадар сайдтай албан ажил явуулдаг байхдаа ноён Мусаг таньдаг болжээ. Тэрхүү ярианаас хойш хоёр өдрийн дараа ноён Муса Шадар сайд Нажиб болон Ерөнхий сайд Абдуллах нарыг хамгаалж итгэлийг нь хүлээсэн тусгай хамгаалалтын албанаас нэг ажилтныг ноён Разак руу явуулсан гэжээ. Тэр хамгаалалтын алба нь Цагаан ордны хамгаалалтын албатай адил билээ. Ноён Азилахын өмгөөлөгчийн хэлснээр, ахлах байцаагч, офицер Азилах Хадри бол ноён Нажибийн хувийн хамгаалалтын багийн ахлагч аж. Ноён Разак мэдүүлэгтээ, ноён Азилах "Өөрийн биеэр 6-10 хүн алсан хэмээн өөрийн туршлагаа гайхуулаад улмаар "Бүсгүйг амархан цааш харуулж чадна" хэмээн мэдэгдсэн гэжээ. Үүнийг нь харин ноён Азилахын өмгөөлөгч үгүйсгэж, түүний үйлчлүүлэгч хэзээ ч ийм мэдэгдэл хийгээгүй гэжээ. Мэдүүлэгт дурдсанаар, тэр шөнө Азилах Разак руу утасдаад "Ноёнтон, та өнөө шөнө тайван унтаж болно" гэжээ. Дараа өдөр нь Разак Нажибийн туслагч Мусатай Шадар сайдын оффист тааралдаж монгол бүсгүйд юу тохиолдсоныг асуужээ. Разакийн өгсөн мэдүүлгээр, Муса тэр үед болон дараа нь уулзахад тэрээр Азилахаас мэдээ аваагүй хэмээн хариулсан гэжээ. /Ноён Мусаг ямар ч гэмт хэрэгт буруутган ял сонсгоогүй бөгөөд тайлбар гаргуулах хүсэлтэд хариу өгөөгүй аж/. Хатагтай Ш.Алтантуяагийн ийнхүү алга болсон нь анзаарагдалгүй өнгөрсөнгүй. Түүний аав МУИС-ийн багш, сэтгүүлч, кино бүтээгч, доктор С.Шаарийбуу түүнийг хайхаар Куала Лумпурт ирсэн. Хатагтай Ш.Алтантуяагийн хоёр монгол найзын хэлснээр цагдаа нар түүнийг баривчилсан гэж таамаглаад Малайзын цагдаагийн газар мэдэгджээ. Цагдаагийнхан ноён Разакийн гэрийн гадаа, олны нүдэн дээр аравдугаар сарын 19-ний өдөр хууль бусаар түүнийг хулгайлан авч явсныг харсан гэрчүүдийг тэр дор нь олсон байна. Ноён Разакийг байцааснаар удалгүй ноён Азилах болон Ерөнхий сайд Абдуллахыг Пакистанд очиход нь хамгаалалтад явж байсан бас нэг ажилтан руу хэргийн сэжүүр хөтлөн аваачжээ. Төдөлгүй мөрдөн байцаагчид Куала Лумпурын захад орших ойн чөлөөнөөс арваннэгдүгээр сарын 6-ны өдөр ясны хэлтэрхийнүүд олжээ. Хатагтай Ш.Алтантуяагийн аавын тусламжтайгаар ДНК-ийн шинжилгээ хийж үзсэнээр тэрхүү ясны хэлтэрхийнүүд монгол бүсгүйнх байсан гэдгийг тогтоосон. Долоо хоногийн дараа ноён Азилах болон хамгаалалтын албанд хамтран ажилладаг офицер Сирул Азхар Умарыг хүн амины хэрэгт, харин ноён Разакийг тэдэнд тусалсан хэмээн ял сонсгосон. Гурвуулаа гэм буруугүй гэдгээ мэдэгдсэн бөгөөд одоо цагдан хоригдож байна. Хэрэв гэм буруутай гэж үзвэл цаазаар авах ял сонсгох юм. Харин цагдаагийн ажилтан эмэгтэйд ял сонсгоогүй байна. Нэгдүгээр сарын сүүлчээр барьцаанд гарах хүсэлт гаргаад амжилт олоогүй ноён Разакийн энэ мэдэгдлийг тусгай хамгаалалтын хоёр ажилтны өмгөөлөгчид үгүйсгэж байгаа юм. Ноён Азилахын өмгөөлөгчийн мэдэгдэж байгаагаар тэрбээр зөвхөн ажлаа хийж байжээ. Түүний өмгөөлөгч Зулкифли Нурдины мэдэгдсэнээр, "Миний үйлчлүүлэгч бол цагдаагийн ахлах тушаалын ажилтан бөгөөд байнга өгсөн үүрэг даалгаврын дагуу ажилладаг. Энэ тохиолдолд мөн тэгсэн" гэжээ. Харин тухайн үүрэг даалгаврыг хэн өгснийг Зулкифли хэлэхээс татгалзжээ. Хатагтай Алтантуяаг ноён Разакийн гэрийн гаднаас авч явсны дараа тус цагдаагийн ажилтан эмэгтэйг Куала Лумпур дахь цагдаагийн төв байранд байцаахаар аваачсан гэж ноён Зулкифли хэлдэг байна. Түүний дараа юу болсныг ноён Зулкифли одоогоор хэлээгүй. Хэргийг шүүхэд шилжүүлсэн учраас ямар нэгэн тайлбар хэлэхгүй гэж Малайзын цагдаагийн байгууллага мэдэгдсэн байна. Ноён Разак, Азилахын хүн алсан гэх мэдэгдэлд "цочирдсон" бөгөөд зөвхөн цагдаагийн хамгаалалт хэрэгтэй байгаа гэж хариулсан гэдгээ мэдүүлэгтээ дурджээ. Гэсэн хэдий ч ноён Разак Азилахад хатагтай Ш.Алтантуяагийн тухай, түүний байрлаж байсан буудлын нэр зэрэг тодорхой мэдээлэл өгсөн байна. Дараа өдөр нь оройн 19:00 цагийн орчим ноён Разак эхнэр, охиныхоо хамт Куала Лумпурын "Хилтон" зочид буудалд Рамаданы мацгаа тайлж байх үед хатагтай Ш.Алтантуяа хоёр монгол найзаа дагуулан түүний гэрийн гадаа хүрч ирсэн байна. Мэдүүлэгт дурдсанаар бол Разакийн гэрийн хамгаалалтын ажилтан түүнд Ш.Алтантуяа ирснийг мэдээлжээ. Тэр орой түүнийг ганцаараа эргэж ир гэж хэлсэн байна. Түүнийг ирэхэд Разак Азилах руу утасдсан гэж мэдүүлэгтээ хэлжээ. Мэдүүлэгт дурдсанаар, удалгүй Азилах тусгай хамгаалалтын албаны нэг офицер залуу, мөн нэг эмэгтэй цагдааг дагуулан зүс үл мэдэгдэх машинаар Разакийн гэрийн гадаа иржээ. Гэрчийн мэдүүлгээр бол, тэд хатагтай Ш.Алтантуяаг машинд түлхэж суулгаад авч явсан байна. Тэр хэзээ ч дахин олны өмнө амьд сэрүүн харагдаагүй юм. Саяхан зориг орсон Малайзын хэвлэлийнхэн өнгөрсөн оны сүүлчээр ноён Разак болон цагдаагийн хоёр ажилтныг баривчилсан тухай анх мэдээлэхэд цагдаагийнхан ийм сурвалжлагыг таслан зогсоохыг оролдож таван сурвалжлагчийг түр зуур баривчилж үзсэн байна. Сөрөг хүчнийхэн, түүний дотор Шадар сайд асан ноён Анвар цагдаагийнхан үйл ажиллагаагаа нуун далдалж байна хэмээн шуугиж эхэлжээ. Ерөнхий сайд Абдуллах өөрөө арга хэмжээ авч, нягт нямбай мөрдөн байцаалт явуулахыг тушаасан ба "Хуулийн дээр хэн ч байх ёсгүй" хэмээн Малайзынхандаа батлан мэдэгджээ. Ноён Абдуллахтай харьцуулахад, түүний Шадар сайд Нажиб нь одоогоор чив чимээгүй байгаа ба энэхүү эмгэнэлт үйл явдалд түүний тоглосон ролийн талаар тайлбарлахыг шаардсан өрсөлдөгчдийнхөө шаардлагыг үл хэрэгсэж ирэв. Энэхүү аллагыг шүүх шүүн таслах хурал эхлэхээр ноён Нажибт туссан хурц гэрэл илүү тод гэрэлтэх буй за. Зургадугаар сар болоход, Малайзын хамгийн том сөрөг хүчний намын удирдагч, ноён С.Шаарийбуугийн гэр бүлийн өмгөөлөгч болох Карпал Сингх тэрхүү шүүх хурлын танхимд довтолгоо хийхээ хүлээгээд сууж байх нь дамжиггүй. 


