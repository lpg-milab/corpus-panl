Ногоон үйтэнхуар дээлтэй хүүхэн уулын нутаг

Сая сая жилийн өмнө аварга үлэг гүрвэлүүд хөлхөлдөж далай тэнгис цэлэлзэж асан нутаг руу зуны дунд сарын эхээр хүлгийн жолоо залав аа.
Урд маань 600 километр шороон зам зурайж байгаа ч унасан хүлгийнхээ хурд хүчинд эрдэж өмнө зүгийн хязгаар нутаг руу тоос татуулан давхилаа. Уншигч та ч гэсэн нэгэн цагт ажлын далим, амралтын хоногоо тааруулан өмнийн хязгаар руу Гурван сайхан уулаар баримжаалан ийн давхиж яваа л биз дээ. Төдөлгүй ядаргаатай жингэнэх гар утасны сүлжээ унаж хотын шуугиант хөгжлөөс сугармагц яаруу давчуу бүхнийг умартан зөвхөн ийн зугаалж явах одонд төрсөн юм шиг л хурдаа саарууллаа. Амарч яваа болохоор юундаа ч яарах вэ дээ. Хажуу газар ургана гэдэг нь хө Хайлаас модны жам юм аа Харийн газар очно гэдэг нь хө Бүсгүй л хүний заяа юм даа ... гэх ардын дууны бадаг аманд эвлэж, хадмын нутаг руу зугуухан атлаа бас сэтгэлдээ яаран гэгэлзлээ. "Хайртай чиний минь төрсөн нутаг гэвэл Хатан гурван сайхан уул аа" ... Тиймээ, очих газар маань домогт Гурван сайхан уулын суга. Ийнхүү Өмнийн цэнхэр говийн бэр би вээр хадмын нутаг руу довтолгож яваа нь энэ. Цаг наранд хавчигдалгүй зоргоороо яваа болохоор Дундговийн наахна бүрэнхий болж орхилоо. "Юундаа ч яарах билээ. Хоноод явна даа" гэсээр майхнаа босгож хээрийн гал дээр цайгаа үйлээ. Агаарын ааг, хээрийн салхиар хачирласан цай, хоолны амттайг бүгд л андахгүй болохоор элдэв үгээр чимэх нь илүүц. Нүдний хараа хүрэх газар дөрвөн зүг, найман зовхист ямар ч уул үгүй цэлийсэн тал. Үдэд халуунаар төөнөж орох байх газаргүй болгон шарах нь холгүй байсан нар томоо гэгчийн улаан бөмбөлөг болоод газар доогуур шургачихлаа. Тэнгэрт бөртийх ч үүлгүй одод гялалзаад шөнийн цэнгэг салхи майхан илбэнэ. Машин тэрэг дүнгэнэлдсэн хотын хөл үймээнд ямагт бачим сандруу амьдарч байснаа тэгэхэд л мэдрэх шиг. Дэндүү эл хуль чимээгүй ноёлмогц хүний сэтгэхүй гэдэг хэт амгаланд автаж дорхноо нойрмоглож эхэлдэг бололтой юм. "Хотод байсан бол өдийд зурагтаа үзээд хэвтэж байгаа даа" гэсэн шүү юм бодсоор нам унтжээ. Үүр дөнгөж хаяарч байхад сэрвэл ойрмогхон хоёр бор гэр байна. Гаднаа овоо хэдэн хонь, ямаатай, бас адуутай айл юм. Цайны сүү хоолны жаахан борц залгуулчих санаатай айлын зүг хөдөллөө. "Танихгүй айлаас яаж гуйна даа. За яахав худалдаад авчихна даа. Гэтэл гэртээ оруулахгүй бол яана" гэж бодсоор амар мэндээ мэдэлцсэний дараа босгыг нь алхав. Хөдөөний айлд хотынхонтой адил хонх дараад товч намтраа танилцуулж гэрт нь орох зөвшөөрөл авах шаардлагагүй гэдгийг тэр агшинд мартсан байжээ. Яг энэ мөчөөс хэт иргэншсэн, бүхнийг мөнгөөр тооцдог орчин үеийн сэтгэхүйтэй алхам тутамдаа зөрчилдөж эхэлсэн юмдаг. Тэр айл шалгүй шалавч ч дэвсээгүй байх бөгөөд зүгээр л зүлгэн дээр гэрээ барьжээ. Хотын "тавиулууд" бололтой хэдэн бондгор жаал бүхлээрээ гэрийн хоймроор нэг зулчихсан унтаж байна. Хотоос яваагаа хэлээд цайны сүү, борцны зүйл илүүдэл сурваас гэрийн эзэгтэй сүүнийхээ өрмийг хамж гялгар уутанд хийгээд, сүү савлаж хамт өглөө. Гэрийн баруун хатавчаар зүүж хатаасан борцноосоо ч харамгүй ихийг аваад өгч байна. Тэгмэгц нь "Хэдийг өгөх вэ" гээд халааснаасаа мөнгө гаргатал "Юун мөнгө, хэрэггүй" гэдэг байгаа. Хотод бол тогооны өрөм 8000 төгрөг, сүү нэг литр нь 450, за тэгээд борц бол бүр ч үнэтэй шүү дээ гэсэн бодол нэрэлхүү занг маань сэрээж орхив. "Яаж болдог юм бэ. Мөнгийг нь төлөлгүй яахав" гэсээр мөнгөө сарвайвал гэрийн эзэн, эзэгтэй хоёр тас ширвээд жигтэйхэн. Авахгүй нь бололтой. "Хүнээс үнэгүй юм яаж авах вэ" гэж бодсоор машинаасаа чихэр авчирч бидний дуунаар сэрчихээд нүдээ нухлан суугаа халтар жаалуудад тарааж өгвөл нөгөө хоёр чинь харин инээмсэглэж байна. Биднийг хөдөлөхөд гэрийн эзэгтэй сүү өргөсөөр хоцров. "Хүнээс юм авч байгаа бол мөнгийг нь заавал төлөх ёстой" гэсэн хэт иргэншлийн дадал, аянчин хүнээс юугаа ч харамладаггүй говийн заншил хоёр хоорондоо мөргөлдсөн нь энэ байлаа. Ингэж л говь нутаг руу, нутаг шигээ халуухан сэтгэлтэй түмний дунд ороод ирснээ мэдэрлээ. Аяны хүнээс юугаа ч харамладаггүй амар хэнэггүй монгол заншил ном зохиолд л үлдсэн гэж бодож явсан маань эндүүрэл байжээ. Тэр эндүүрэл бүхнийг мөнгөөр шийддэг гэсэн хот маягийн хүйтэн заншлын мөсийг хайлуулж эхлэх нь энэ ээ. Элсээ хаана нууЧихаа вэ, Гурван сайхан уул Явсаар Дундговь аймагт ирлээ. Энэ нутаг гандуу гэж жигтэйхэн. Алсаасаа цөлжиж байгаа нутаг бололтой их л элсэрхүү юм. Говь нутгийг элс, тэмээ хоёроор дүрсэлж явсан над мэтэд тийм ч сайхан сэтгэгдэл төрөхгүй байснаа нуух юун. Мандалговийн өнгө төрх нэг л гундуу бөгөөд уйтай. Шатахуунаа сэлбэж аваад бушуухан л гарахын түүс боллоо. Дундговиос дөнгөж гаруут л тэртээ өмнө нэгэн сайхан уул цэнхэртэж харагдана. Газар тэнгэрийн савслагад дүнхийн цэнхэртэх тэр уул өнөө домогт Гурван сайхан уул гэнэм. Хаашаа ч харсан цэлийх энэ их тал нутгийн алсад тийм өндөр уул үзэгдэх нь гайхалтай. Дундговиос Өмнөговь хүртэл 315 километр шүү дээ. Зорьсон газрын маань уул ийнхүү алсаас даллан яаруулж шууд "хааз" мэдэн давхиад орчихмоор, жигүүртэй бол нисээд буучихмаар. Уул нь харагдаад байдаг гэвч 300 гаруй километр гэдэг ч шаггүй хол, газар хорогдоно гэж үгүй. Үргэлжилсэн их тал, тэгээд элсэрхэг. Үзэж харах зүйлээр ч маруухан юм. Шингэх нартай уралдсаар Даланзадгад руу орж ирлээ. Аймгийн төвийн урдхан эрт үед галт уул байсан гэх оройг тэгшлээд тайраад авчихсан гэлтэй дүнсгэр хар уул. Баруун талаар нь эцэс төгсгөл нь үл харагдах байц асга бүхий цэнхэр уул үргэлжилнэ. Гурван сайхан, Баруун сайхан, Дунд сайхан, Зүүн сайхан уул. Нөгөө элс, тэмээ хоёроос өөр зүйл төсөөлөгдөхгүй байсан Өмнөговь шүү дээ, энэ чинь. Хожуу үеийнхэн бол Өмнөговийг элс тэмээ гэхээсээ илүүтэй Оюутолгой, Тавантолгойгоор нь төсөөлдөг ч биз. Аймгийн төвд саатах айл дэндүү олон. Ялангуяа анхны удаа хадамлаж яваа бүсгүй богино жолоотны хувьд хадамд тал алдалгүй нүүр хагарах нь хамгийн хүнд үе. Айл айлын ширээнд хотод нүдний гэм байлаа ч хэтэвчний эрлэг болсон ингэний хурууд таваглаастай. За тэгээд уруул чимчигнэсэн таанын амтат айраг, хөмүүлтэй бууз гээд ярих ч юм биш. Тэгээд дээрээс нь шинэхэн бэр тэр дундаа ёс муухан мэдэх хотын бэр. Говийнхны бийлэгжүү дайллага, уран цэцэн үгс, хүүхнүүдийн сонжсон харц. Гэвч бүсгүй бүхний туулдаг жамыг туулж ёмбогор ёсыг ёстой л нэг гүйцээж өгөөд Гурван сайхан уул руу гараад давхилаа. Шөнө хагаслан уул руу зүглэсэн учраас Дүнгэнээ жуулчны баазад хоног төөрүүлж говийн сайхныг өглөө харахаар болов. Өглөө нь алдарт Дүнгэнээгийн хавцлаар Охин хөтлийг зорилоо. Эгц өндөр, шовх ирмэгтэй байц хаднуудын ёроолоор машин зөрөхийн эцэсгүй хавцлаар өгсөв. Эртээ үед энэ хаднууд нэг цул байсан бөгөөд байгалийн ямар нэг гамшгаар хоёр тийшээ цуулагдсан байх. Тэр ангархайгаар нь бид яваа бололтой. Хадны ёроолоор шүд хага ташим хүйтэн горхи урсана. Тээр дээр хадны оройгоор үүл гогцоорч, нар аль нэг шовх оройд нь цоо хатгуулж унах нь вий гэмээр үзэгдэнэ. Үгүй ер, цоо хатгуулж унадаггүй юмаа гэхэд хадны оройд өлгөгдчихөөд наашаа ч үгүй, цаашаа ч үгүй болчихсон уу гэлтэй нэг байрандаа тогтчих шиг болов. Хангайн уул шилмүүс, ганга, хагийн үнэртэй бол Гурван сайхан уул арцны үнэртэй. Арц гэдэг маань мөөг шиг хүрээ татуулж ургадаг юм байна. Нов ногоон зүлгэн дээр товойж ургасан арцны хүрээ эгээ л үйтэнхуарын хээ мэт. Гурван сайхан уулыг гурван хүүхэн уул гэх юм билээ. Нэгэн цагийн үзэсгэлэнт гурван хүүхэн одоо үеийн гайхамшигт гурван уул болон хувирсан домогтой ажгуу. Тэгэхээр Гурван сайхан уул ногоон үйтэнхуар дээлтэй гурван хүүхэн уул байж таарна. Охин хөтөл орохын тулд Дүнгэнээгээр гарч Оюутын давааг давлаа. Японы хүчит техник болох жип хэмээх машин энэ даваагаар давахдаа хүч дутан чарлаж байж арайхийн гарахыг бодвол даваа гэмээнэ даваа. Машины дуунд үргэсэн янгирын сүрэг ердөө хажуухнаас л дэрхийн одох нь зүүд мэт. Тэдний хөлд асга нурж чулуу үсрэх нь үлгэр мэт. Тунгалаг цэнхэр тэнгэр, эвэр нь сэрийсэн янгирын сүрэг, шовх оройтой байц хад, элин халих бүргэд, ногоон үйтэнхуар зүлэг, зандан хүрэн тэмээ гээд тэнд юу ч үл дутна. Үл дутахын хажуугаар арцны ер бусын үнэр түгнэ. Ер нь өөр юу хэрэгтэй билээ. Охин хөтөл сэрүүхэн. Байнгын сэр сэр салхитай. Тэгснээ байчихаад бур бур хуртай. Говьд бороо орно гэдэг хангайнхаас тэс өөр юм гээч. Аагим халуун нар шарж байснаа байчихаад хувингаар цутгаж байгаа юм шиг бороо шаагина. Нар, хур хоёр хонины ээлжээ андуураад байна уу гэлтэй. Говийн брэнд болох шаргал элс тэнд ерөөсөө байхгүй. Элсээ хаана нуучихаа вэ, энэ Гурван сайхан уул. Охин хөтөлд наранд шарагдаж, хуранд норсоор Мухар шивэртийн амийг зорилоо. Мухар шивэрт рүү машин оруулдаггүй юм байна. Хүний хөл гишгэхэд ч хайран тэр ууланд машинаар явах молхи зориг хэнд ч үл төрнө. Тас шувууны хэлбэртэй хад. Толгой, хошуу, далавч, хөл яг тас. Хэний ч гараар бүтээгүй байгалиасаа л тийн заяажээ. Ингэж даль жигүүрээ хумин суугаа тас шувуу тэр чигтээ царцаад хад болчихсон байхыг үздэг юм байна. Алхсаар Мухар шивэртийн мухарт хүрлээ. Ойролцоогоор 10 гаруй метрийн өндрөөс унах хүрхрээтэй юм. Гэхдээ өнгөн хэсэг нь хөлдөж мөсөн унжлага болсон ч хадныхаа элгээр ус чигтээ урсаж хүрхрээний сүрлэг дуу ойр хавийн хаднаа цуурайтна. Мөсөн унжлаганы доогуур гараа оруулж шүд хага ташим усыг саванд тосч аваад хүртэх нь дээдийн жаргал мэт. Говийнхон энэ усаа рашаан хэмээн дээдлэх аж. Өнгийн гайхамшигт зохицол Хонгорын гол Гурван сайхан уулаас эгц хойшоо Хонгорын гол гэж бий. Өмнөговьд очсон гадаадын жуулчин хийгээд мань мэтийн дотоодын жуулчид ч заавал тэмцэж хүрдэг газар бол Хонгорын элс. Хатан Сэврээ уулыг хормойдон 200-гаад километр газар даялаад тэнд хүрнэ. Цэв цэнхэр тэнгэрийн хаягаар Хатан Сэврээ гил хар өнгөөр тунарна. Зарим нь Сэврээ уулыг хөх гэж харах вий. Тунгалаг цэнхэр тэнгэрийн наана байх гил хар уул тэнгэрийн өнгөндөө уусаж тийн үзэгдэх нь ч бий. Сэврээ уулын наагуур алтан шар Хонгорын элс хонгортоно. Хойноосоо урагшаа 180 километр үргэлжлэх элсэн уулыг Хонгорын элс хэмээх ажгуу. Хонгорын элсэн уулын бэлээр ногоон торго дэвссэн мэт зүлэгтэй. Цэнхэр, хар, шар, ногоон өнгийг ийм сайхан зохицуулсан байгаль эх өөрөө гайхалтай мэдрэмжтэй зураач ажээ. Элс үзээгүй зарим нь хотын орон сууцны гадаа хүүхдийн тоглоомын талбайд асгасан хөхөлбий даасан элсийг гэж бүү эндүүрээсэй. Атгаад авахад гарын салаагаар урсах мэт асгарах, алтлаг бөгөөд торгомсог нарийн ширхэгтэй шар шороог элс гэдэг юм байж. Элс өөрөө торгомсог, гоёмсог, алтлаг. Хонгорын элсний хажууд тэнгэрийн нар өөрийгөө алтлаг гэвэл ичмээр. Нов ногоон зүлгэн дээрээс ердөө ганц алхаад л элсэн дээр хөл тавина гэдэг үнэхээр гайхмаар. Элсэн уул өөд мацаж яваад хөл хальтарвал бэл хүртэл гулсаад буучихна. Орой дээр нь гарсан хойноо бүлээхэн элсэнд чихээ нааж элсэн манхны дүнгэнэх чимээг сонсож, салхиар зурсан хээг нь гараараа сандааж хэвтэхэд ер бусын амирланг мэдэрч тэндээс явамгүй санагдаж билээ. Дээр хөх тэнгэр, алтан нар, дэргэд гил хар Хатан Сэврээ уул, тэртээ дор нов ногоон зүлэг, хүйтэн булгийн ус. Энэ бүхний завсарт торгомсог бүлээхэн элсэн уул. Хаанаас хэн энэ их элсийг энд авчраад асгачихаа вэ. Ийм сайхан өнгөний хоршил хийгээд уул, ус, элсний зохицлыг хэн бодож олоо вэ. Хүмүүн төрөлхтөн ухаантай чадалтай л гэнэ. Гэвч говийн энэ цэлмэг хөх тэнгэрийн дор Сэврээ уулыг өргөж авчраад улмаар алтлаг шар элс зөөж асгаад бэлээр нь ногоон зүлэг суулгачихаагүй шүү дээ. Хүмүүн гэдэг байгаль дэлхийн хажууд хүчгүй сул дорой гэдгээ мэдрэх ч шиг. Нутгийнхан Хонгорын элсээ Хонгорын гол гэнэ. Нээрээ ч их говийн хөрсөнд алтран урсах мэт урагшаа сунаж тогтсон эл элсэн уулыг Хонгортон урсах нь үнэхээр л Хонгорын гол. Байгалийн уртай газрын сэтгэлийн уртай түмний оноож өгсөн нэр гэдэг ийм л яруу ажээ. Галбын говь дахь НоЁн хутагтын дардас Өмнөговь аймгийн Ханбогд сум. Ханбогд алттай, зэстэй гэдгийг Монгол даяараа мэдэх хойно энэ тухай өгүүлбэл илүүц болно. Харин энд дэлхийн энергийн төв болсон Дэмчигийн хийд оршино. Галбын говийн гайхамшигт тэр хийдийг зорилоо. Зам зуурт нөгөө хажуу газарт ургадаг Хайлаас модтой тааралдана. Хаа нэг газар ганц нэгээрээ ургасан энэ өнчин модтой бүсгүй хүний харьд хадамд гардаг заяаг холбосон зүгээр л тохиолдлын зүйл ч биш юм аа. Говьд мод ургадаггүй ч хайлаас, заг хоёрыг мод биш гэх үү. Хайлаас гэж халуун орны дал модны мөчир шиг мөчрүүдээ дааж ядан ургасан, донж маяг төгөлдөр мод байх. Аагим халуунд ангаж цангаж явсан хүн энэ модны сүүдэрт суун тухалж болдоггүй гэнэ. Халуун хүйтний харшил авчихдаг учраас жин цохиулж өвдөж доройтно хэмээнэ. Халуунд харшиж ядарсан амьтанд сэрүүн хүйтнийг харамгүй өгөх гэснээсээ болж хайлаас ийнхүү буруутдаг байж мэднэ. Хайр энэрлээ харамгүй зориулсныхаа төлөөсөнд хатуу үг сонсож түүнийг нь өршөөж амьдардаг бүсгүй аальтай адилхан ч юм уу даа. Хангайд ургаж хур бороонд энхрийлүүлж байхын оронд хаа холын халуун говьд ийнхүү тэрсэж ургах хайлаас модны тавилаан гэж... Дэмчигийн хийд рүү явж байх зуураа замаа алдаж төөрчихлөө. Гэтэл бараг л хөлийн дороос хулангийн сүрэг босоод тоос татуулан давхилаа. Хулангийн шанд руу орчихсон нь тэр байж. Улаан номд бичигдсэн энэ үзэсгэлэнт хурдан амьтны араас машиныхаа тэнхээг шалган давхилаа. Ойртож очоод зураг авах, камераар бичлэг хийхийн хүслэн хулангийн араас ийн давхиулж байгаа нь тэр. Шороон замаас гарч энхэл донхол жалга гуун дээгүүр тэнхээ мэдэн харайлгасан ч тэр хурдан амьтныг яаж гүйцээ аж дээ. Зэрэглээ татсан талын дундуур хонгор зүсмийн хориод адуу жирэлзээд алга болов. Манай машин ч хулан биш техник юм хойно овоо гүн жалган дээгүүр тэгнэсхийгээд зогслоо. Жолооч машинаа хайрлаж харин бид хуланг хайрлаж тэгэсхийгээд зогслоо доо. За яахав, хэрээ мэдээд зогссон гэвэл үнэнд ойртох биз ээ. Ингээд хүмүүн заяатайгаа эвлэрч Дэмчигийн хийд рүү зүглэлээ. Гэхдээ л хулангийн хурд, сүр, тоос гурав сэтгэл хөвсөлзүүлж орхисон учраас машин маань лойчихсон удаан санагдаад болох биш. Хүн гэдэг ийм л давруу амьтан ажээ. Ингэсээр Дэмчигийн хийдэд ирлээ. Хийдийн өмнө аяга мэт бор гэрт борц шиг хатингар өвгөн домог өгүүлэх аж. Говийн ноён хутагт Данзанравжаа олон арван шавь нартайгаа хурал хурж байтал өргөөнийх нь босгоор нэгэн аварга могой мөлхсөөр орж ирээд ноён нутагтын өвөр дээр гаран цагираглан хэвтжээ. Хутагт "Энэ бол Галбын говийн эзэн савдаг мөн байна. Биднээс тусламж гуйж иржээ. Даруйхан тийшээ явсугай" хэмээсэн гэнэ. Ингээд могойг мөнгөн дотортой алтан бортогонд хийгээд явсаар одоогийн Өмнөговь аймгийн Ханбогд сумын нутаг Дэмчигийн хийдийн оршин буй газарт ирмэгц могой савнаасаа гарч ирээд чулуун дээр цагираглан хэвтжээ. Ингээд тэр газарт Ноён хутагт Дэмчигийн хийдийг байгуулсан түүхтэй гэнэм. Хийдийн орой орчмын хад үнэхээр сонин тогтоцтой. Хийдэд ороод хутагтын сууж ном бясалгадаг чулуун суурин дээр суугаад урагшаа харахад өмнөөс аварга том яст мэлхий ирж яваа юм шиг хэлбэр бүхий хад бий. Хийдийн ард нөмөрлөх хадыг баруун урд талаас нь ажиглавал урт сахалтай өвгөн хүний дүртэй бол зүүн талаас нь үзвэл эр хүний бэлэг эрхтний хэлбэртэй. Хийдийн орчимд хилэнц хорхой хаа сайгүй элбэг. Нэг хилэнц барьж авчихаад өнөөх тайлбарлагч өвгөний өмнө санаандгүй очоод зогсож байтал "Хүү минь ноён хутагтын дардас байна. Бушуухан тавиач" хэмээн мөргөх нь холгүй сүйд болов. Хутагт хилэнц хорхой хэлбэртэй тамга хэрэглэдэг байсан бөгөөд хийдийн хавиар хилэнц хорхой түг түмээрээ байдаг аж. Дорноговь аймгийн Хамарын хийдэд ч хилэнц хорхой зөндөө гэнэ лээ. Уг хийдийн мөнхийн сахиул нь хэнгэрэг цангаа дааж ядсан таван настай хүү байдаг бөгөөд ирсэн болгонд үзэгддэггүй гэнэм. Дэмчигийн хийдэд ирсэн бүхэн ноён хутагтын "Үлэмжийн чанар" дууг дуулж буян хураах ёстой. Гэхдээ наран мандаж байхад дуулваас буян арвижих нь илүү гэнэм. Ингээд маргааш өглөөний ургахын улаан нарыг хүлээж Галбын говийн 40 хэмийн халуунд байж суух газраа олж ядан хүлээв ээ. Нар ямар мандахаа мартана гэх биш үүр хаяарсны дараа асар том улаан бөмбөлөг зүүн урд зүгээс зуугуухан хөөрсөөр гараад ирлээ дээ. Яг энэ үед сүсэгтэн олон завилж суугаад гараа наминчлан байж "Үлэмжийн чанар төгөлдөр Үзэсгэлэнтэй хөөрхөн царайгий чинь хө Үзээд үзээд ханашгүй яа хө..." хэмээн дуулж эхлэв. Энэ дууг сонсоод нар онгирч байна уу гэлтэй улаанаас шар болтол өнгө нь шингэрсээр улам дээшээ хөөрнө. Өмнөөс ирж яваа аварга том чулуун мэлхий дуунд уярч сатааран түр зогсох мэт, ард нөмөрлөх чулуун өвгөн сахлаа имэрч чих тавин чагнах мэт, хийдийн сахиул гэх хэнгэрэг цангаа чирсэн тавхан настай жаалхүү чулуун хийдийн ёроолд суугаад ижий ааваа санан уйтгарлах мэт сэтгэгдэл төрнө. Юутай ч ертөнцөд нэг шинэ өдөр ирж байгааг Галбын говийн чулуун хийдийн туурин дээр ургахын улаан нартай хамт Ноён хутагтын "Үлэмжийн чанар"-аар эгшиглүүлж ийн зарлан суувай. Энэ мэтээр үлгэр домгийн Өмнийн цэнхэр говиор 2000 гаруй километр аялсан билээ. Говийн хүний халуун дулаан өгөөмөр сэтгэл, үзэсгэлэнт сайхан уул ус, эрт цагийн үлэг гүрвэлийн мөрөөр бишгүй л сайхан аялсан боловч тэр бүгдийг бичих цаг зав, зай талбай дутмаг тул харамсан харамсан төгсгөв өө. 
Л.Мөнхбаясгалан
