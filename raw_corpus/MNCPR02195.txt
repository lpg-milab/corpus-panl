Эрх зүйт ёс

МоАХ-ны дэд дарга, доктор (Ph.d) Шаравдоржийн ТҮВДЭНДОРЖ 
Эрх, эрх зүй, хууль, хууль зүй, хуульч, шүүх, шүүгч хэмээх нь 
Эрх, эрх зүй, хууль, хууль зүй хэмээн маш их ярьж бичдэг боловч яг чухам юуны тухай яриад байгаагаа ойлгож байгаа нь чухам хэд байдаг бол? Эрх зүйт ёс хэмээх ойлголтыг ухаж ойлгохын тулд эдгээр ойлголтуудтай танилцах зайлшгүй шаардлагатай болно. 
Эрх хэмээх нь ямар ч хууль тогтоомж дүрэм журмаас дээгүүр эрхэмсгээр орших төлөв байдал юм. Эрхийг хуулиар тогтоохгүй, бий болгохгүй, харин баталгаажуулж болно, зөрчиж бас болно. Хуулиар ямар нэг эрхийг баталгаажуулаагүй байгаа нь тийм эрх угаасаа байдаггүй гэсэн үг биш юм. Орос хэлний право, англи хэлний right, герман хэлний das recht хэмээх үгнүүдийг монгол хэлнээ утгачлан орчуулбал үнэн зөв, үгчлэн буулгавал баруун (зөв) тал гэсэн утга санааг эрх гэдэг ойлголтын хамт хэзээ, хаана, ямар контекстээр хэрэглэж байгаагаас шалтгаалан давхар илэрхийлнэ. Хэл бол сэтгэхүйн толь билээ. Европчуудын сэтгэхүйгээр бол эрхээ эдэлнэ гэдэг нь үнэн зөвөөр явна гэсэнтэй ижил утга агуулгатай аж. 
Оросоор "моё право"  гэвэл миний эрх, миний зөв гэсэн санааг зэрэг илэрхийлнэ. Герман болон англи хэлэнд мөн адил. Харин Монголчуудын уламжлалт сэтгэлгээгээр эрх хэмээх нь хэн нэгнээс нөгөөдөө олгож байгаа зөвшөөрөл маягаар буудаг бол эрх зүйн шинжлэх ухааны үүднээс бол тийм биш юм. Эрх хэмээх нь хүний мөн чанарт хамаарах түүнээс салгаж ойлгох аргагүй энэ хорвоод эзэнтэйгээ хамт төрөөд мөн л эзэнтэйгээ хамт нөгөө ертөнцөд залардаг онцгой зүйл аж.  
Эрх зүй хэмээх нь эрхийг шинжлэн судлах ухааныг хэлнэ. Эрх зүйч гэвэл эрхийн шинжлэх ухаанаар мэргэжсэн эрхийг судалдаг мэргэжилтэн болно. Харин хууль хэмээх нь хүн өөрийн болон бусдын эрхийг таньж мэдээд ойлгож хүлээн зөвшөөрсний эцэст хуульчлан баталгаажуулах буюу цаасан дээр бичиж тэмдэглээд харилцан хүлээн зөвшөөрөлцсөний эцэст түүнийгээ нийтээрээ дагаж мөрдөж байгааг хэлэх ажгуу. Хууль хэмээхийг хамгийн энгийнээр тайлбарлах юм бол юмны урт ба өргөнийг хэмждэг уртын хэмжүүр буюу сантиметрийн хуваарьтай шугамтай их төстэй зүйл юм. Нэг талаасаа тодорхой стандарт тогтсон байх ёстой. Харин нөгөө талаасаа нэгэнт тогтсон стандарт мөрдөгдөж байна уу үгүй юу гэдгийн шалгаж тогтоох хэрэгтэй болдог учраас л уртыг хэмжих метр, хүнд хөнгөнийг хэмжих жин хэмжүүр байдагтай яг адил үүргийг хууль гүйцэтгэдэг. Хууль зүй гэхээрээ нэгэнт тогтсон эсвэл батлагдсан хуулийг бүртгэн хадгалах, ангилан бүлэглэхээс авахуулаад судлах, түгээн дэлгэрүүлэх ажиллагааг хэлнэ. Ном зүй гэдэг шиг. Харин аливаа харилцаа батлагдсан хуулийн дагуу болсон эсэхийг шалган тогтоох эрх бүхий этгээдийг хуульч гэх ажээ. Энэ бүхнийг нуршин тайлбарлахын учир нь хуулийг хуульчид зохион гаргаад мөрдүүлэх ёстой гэсэн марзан санааг манай зарим "хуульч" зориудаар тараагаад байгааг буруу гэдгийг анхааруулах гэсэн юм. 
Шүүх, шүүгч гэхийг оросоор "правосудье", "судья", харин германаар болохоор "das rechtshof", "der richter" буюу монголоор утгачлан орчуулбал "шударга үнэнийг олох", "шударга ёсыг тогтоох" гэж бууна. Орос хэлний судить гэдэг үг нь нэг утгаараа шүүх, харин нөгөө утгаараа бодох, эрэгцүүлэн тунгаах гэсэн санааг давхар илэрхийлдэг. Оросоор судите сами гэвэл "та өөрөө бодоод үздээ" гэсэн санаа гарч ирнэ. Харин монгол хэлний шүүх гэдэг үг нь эрүүдэх, тухайн хүний гэм буруутай гэдгийг өөрөөр нь хүлээлгэх, ял зэмд унагах, гэсгээн цээрлүүлэх гэсэн санааг давхар авч явах ажгуу. Оросууд шударга, монголчууд харин угаасаа харгис бурангуй гэх гээгүй юм шүү. Хэрэг дээрээ оросууд шиг эсрэгээрээ хүмүүс ховор. Ерөөсөө л манайд эрх, эрх зүйн тухай ойлголт, хууль, хууль зүйн ухаан ийм түвшинд байна шүү гэдгийг анхааруулах гэсэн юм. Жишээ нь, герман хэлний "das rechtshof"  гэдэг нь үнэн зөвийг олж өгдөг газар, "der richter" гэдэг нь үнэн зөвийг тогтоодог хүн гэсэн утгаар орчуулагдана. Эрх ба эрх зүй, хууль, хууль зүй, шүүх, шүүгч гэх мэт монгол нэр томъёог эргүүлэн тойруулан тунгаан бодох аваас ийм байна. Эрх зүйт Ёс хэмээх нь 
"The Rule of Low" хэмээх англи нэр томъёог германчууд "die rechtsstaatlichkeit" гэж орчуулсныг оросууд 80-аад оны үес "правовое государство" гэж харин манайхан бүр хожим 90-ээд онд шууд л "эрх зүйт төр" гээд орчуулчихсан нь үг ойлголтын язгуур утга санаанаас хамаагүй хол юм болгоод хаячихсан юм. Оросоор ч яахав эрх зүйтэй улс орон гэсэн санаа ил тод бууж байна. Харин монголоор бол асуудал шал өөрөөр эргэснийг тусгайлан тайлбарлах шаардлагатай юм. Хэргийн гол нь "төр" хэмээх эртний түрэг хэлнээс гаралтай монгол нэр томьёонд байгаа юм. Төр гэж ер нь юуг нэрлээд байна вэ? Нэр төр, улс төр, төр улс, засаг төр гэхээр муухан төсөөлөгдөх боловч дангаараа төр гэхээр асуудал хүндрээд явчихна. Государство гэдэг орос үг хэзээ ч төр гэж орчуулагдахгүй. Улс гэсэн үг. Английн state, Германы der staat аль аль нь ялгаагүй мөн л улс гэж орчуулагдана. Орос хэлний власть, Английн power, Германы der macht  аль нь ч ялгаагүй хүч чадал, эрх мэдэл, захирах тушаах чадавхи, засаг засаглал гэж орчуулагдна. Тэгэхээр төр гэж чухам юуг хэлээд байна вэ? Байшин барилга лав биш, хүн биш, туг сүлд биш. Тэгэхээр юу вэ? Яагаад монгол хэлэнд заавал засаг төр, нэр төр, төр улс гэх мэт ямар нэг өөр нэр үгтэй хосолсон хэлбэрээр хэрэглэгддэг юм бэ? Энэ их сонирхолтой сэдэв шүү! 
Англи хэлний "The Rule of Low" гэдэг нэр томъёог утгачлан орчуулбал "хуулийн удирдлага" гэсэн санаа бууна. Үндсэн санаа нь бүхнийг хуульд захируулж хуулиар бүх асуудлаа шийднэ гэсэн санаа. Мэдээж ардчилсан хууль. Тэрнээс биш манай зарим хуульчдын бодож байгаа шиг тэдний боловсруулж гаргасан хуулиар бүх юмыг зохицуулах гээд байгаа юм биш. Энд ямар ч төр мөр гэсэн санаа байхгүй. Баруунд ийм ойлгомжгүй нэр томъёогоор нийгэм улс төрийн ээдрээтэй асуудлыг тайлбарладаггүй. Бүх нэр томъёо маргаангүй тодорхой ойлгомжтой нэг л асуудлыг хариуцдаг. Улс бол улс, засаг бол засаг, шүүх бол шүүх гэдэг шиг. Тэгэхээр "эрх зүйт төр" хэмээх нэр томъёо өөрөө будлиан тарьж байгаа байх нь. Тийм учраас энэ нэр томъёог өөрчлөхөөс асуудал эхлэх учиртай юм. 
Эрх зүйт ёс гэж чухам юуг хэлээд байна вэ? Эммануэль Кантын бүтээлүүдээс анх эх авсан энэ санаа чухам яг юуг хэлээд байгаа юм бэ? 
Хууль гэдэг юм анх эзэрхэх түрэмгийлэх арга хэрэгслэл байлаа. Эзэн хаан, эсвэл ван гүнгийн, эсвэл ноёрхогчдын дангаараа эзэрхэх эрхийг хамгаалах зорилгод үйлчилдэг байв. Хүмүүс эзэд ноёдын өмнө бөхөлзөж амьдрахаа аль дээрээс больжээ. Хуулийг ч тэднээр хийлгэхээс больж. Жон Локийн мөрөөдөж байсанчлан хууль аль хэдийнэ нийтийн гэрээ болжээ. Ард олон өөрсдөө хуулиа тогтоогоод, мэдээж хэрэг төлөөлөгчдөөрөө дамжуулан, тогтоосон хуулийнхаа дагуу амьдрал ахуйгаа зохицуулан амьдарцгаахыг л эрх зүйт ёс гэнэ. 
Засаг нь засаглах эрхээ ард олноосоо ардчилсан сонгуулиар олж авдаг, хуулийг нийтийн эрх ашиг сонирхолд нийцүүлэн ард түмний итгэлийг хүлээсэн парламент тогтоож, аливаа харилцаа тогтсон хуулийн дагуу болсон эсэхийг шударга үнэнийг тогтоох шүүхээс шийддэг, шударга хууль, шударга үнэний шүүхийн өмнө засаг, парламент, иргэн аль нь ч байсан тэгш байдаг ёсыг эрх зүйт ёс гээд байгаа юм. 
Ард олны итгэл зориг эцсийн дээд инстанци байхыг эрх зүйт ёс гэнэ. Эрх зүйт ёс гэдэг нь нийтийн ашиг сонирхолыг илэрхий хөндсөн асуудлыг нийтийн санал хураалтаар шийддэг, харин нэгэнт шийдсэн асуудал зөв ч бай буруу ч бай заавал хэрэгждэг байх зарчмыг хэлээд байгаа юм. Эрх зүйт ёс гэдэг нь олонхиороо шийдвэр гаргах болов ч цөөнхийн санаа бодлыг ямагт хүндэтгэж анхаар ч үздэг толерант хүлээцтэй байдлыг л эцсийн эцэст хэлнэ. 
Шүүхийн үйл ажиллагаа нь юу юуны өмнө үнэнийг олж тогтоохоос эхэлдэг, үнэнийг олж тогтоохдоо нотлох баримт ба эрүүл ухаанд захирагддаг, тогтоогдсон гэмт хэрэгт оногдох ялыг шүүгч биш харин хуулиар нэг мөр тогтоодог, ижил гэмт хэрэгт ижил ял өгдөг, эрүүгийн байцаан шийтгэх хууль нь эрхийг хамгаалсан, үнэнийг тогтооход чиглэсэн байхыг эрх зүйт ёс гэнэ. Цагдаагийн байгууллага нь өөрийгөө хүчний байгууллага гэж ойлгодоггүй, харин эрхийг хамгаалах, иргэдэд үйлчлэх, тэднийг гэмт халдлагаас хамгаалах газар гэж ойлгодог, үйл ажиллагаагаа тэгж зохион байгуулдаг байхыг эрх зүйт ёс гэнэ. 
Шударга үнэнийг тогтоох үйл ажиллагааг хэрэгжүүлэгч шүүгчийн ёс зүй нь маргалдагч талуудын талаар урьдчилсан дүгнэлт хийхээс зайлсхийх, шүүх үйл ажиллагааг тодорхой шунал хүслээс ангид байдлаар эрхлэх, эрүүл ухаанд захирагдах, зөвхөн баримт нотолгоонд шүтэх зэрэг тодорхой зарчмуудаас бүрддэг байхыг эрх зүйт ёс гэнэ. 
Манайх шиг энэ улсын хамгийн том хүн бол Ерөнхийлөгч, дараа нь Ерөнхий сайд, тэгээд УИХ дарга гэж ойлгохгүй байхыг эрх зүйт ёс гээд байгаа юм. Хууль шүүхийн өмнө хүн бүр биш харин бүгд тэгш байхыг эрх зүйт ёс гэнэ. Бүгд гэдэг нь хуулийн бүх этгээд гэсэн санааг илэрхийлнэ. 
Иргэд өөрсдийн аж амьдралд зайлшгүй шаардлагатай зүйлсийг өөрсдийн санаачилга, үзэмжээр, өөрсдийн хариуцлага дор, өөрсдийн хөрөнгө хүчээр өөрсдөө зохион байгуулж бий болгох, бий болгосноо өөрсдөө мэдэж захиран зарцуулах эрх мэдлийг эрх зүйт ёс гэнэ. Нэг үгээр хэлбэл иргэд нь улс орныхоо эзэн байхыг эрх зүйт гэж нэрлэнэ. 
Эрх зүйт ёс гээд байгааг жишээгээр тайлбарлавал илүү дүнтэй байж болох юм. Манайд хуулиараа бол иргэн бүр биелүүлэх ёстой, гэхдээ хэн ч сайн дураараа хаадаггүй, нэлээд их эрсдэлтэй нэгэн алба бий. Түүнийг цэргийн алба хэмээнэ. Сайн муу ямар ч байсан зарим айлын хүүхэд энэ албыг хаадаг. Нэг үгээр хэлбэл иргэнийхээ үүргийг ямар ч гэсэн биелүүлж байна гэсэн үг. Харин Монгол Улсын Засгийн газар цэргийн алба хаагч иргэнийхээ өмнө хүлээсэн үүргээ биелүүлэхгүй байх тохиолдол маш элбэг. 
Эрх зүйт ёс хэвийн зүйл болсон иргэний нийгэм бүхий улс оронд ийм явдал гарвал иргэн нь Засгийн газраа шууд л шүүхэд өгнө. Үүргээ биелүүлээгүй болох нь шударга үнэнийг шүүн тогтоох үйл ажиллагааны явцад нотлогдвол Засгийн газар иргэнийхээ өмнө буруугаа хүлээх ба ёс суртахууны болон эд материалын хувьд учруулсан хохирлоо төсвөөс мөнгө гарган нөхөн төлнө. Засгийн газар нь тухайн улсыг төлөөлж байгаа болохоос шийтгүүлж байгаа хэрэг биш юм. Харин иргэнээрээ хилээ мануулчихаад хуулиар хүлээсэн үүргээ биелүүлээгүй улс нь хуулийн дагуу шүүхээр шийтгүүлж байгаа хэрэг юм. Засгийн газраас гарч байгаа мөнгө бол үнэн хэрэгтээ улсын мөнгө. Харин муу ажиллаж улсын хөрөнгөөр нөхөн төлбөр хийхэд хүргэсэн Засгийн газрыг одоо яах вэ гэдэг нь тухайн улсын улс төрийн асуудал болоод явчихна. Эрх зүйт ёс хэвийн зүйл болсон улс оронд иргэн Засгийн газар гэсэн хуулийн этгээдүүдийг тэр нь том, энэ ач холбогдол багатай гэх мэтээр манай хууль шүүх шиг ангилдаггүй. Хэн нь үүргээ биелүүлсэн, харин хэн нь биелүүлээгүй болохыг л тогтооно. Хуулиар оногдсон үүргээ биелүүлээгүй хуулийн этгээдийг яах ёстойг хуулиараа тогтоочихсон байна. Үүнийг л эрх зүйт ёс гэнэ. Манай шүүгчид ийм тохиолдолд яадаг билээ..? 
Эрх зүйт ёс гээч нь ардчилал хүний эрх гэх мэт тулгуур ойлголтуудтай салшгүй холбоотой ойлголт бөгөөд ямар нэг ээлжит моод биш харин зайлшгүй хэрэгжүүлбэл зохих зорилт мөн. Бид сонгуулийн ардчиллаас либерал ардчилалд шилжих зорилгыг өмнө тавиад байгаа билээ. Чингэхийн тулд эрх зүйт ёс, иргэний нийгэм гэх мэт ойлголтуудтай нэлээд гүнзгий танилцаж өөрийн болгох зайлшгүй шаардлага урган гарч байна. Нийгмийн ухааны ээдрээтэй асуудлуудаар нарийн цэгцтэй мэдлэг боловсрол эзэмшилгүйгээр нийгмийн удирдлагад оролцоно гэж бодох өөрөө зөөлөн хэлэхэд гэнэн хэрэг болно. Манай иргэдийн эрхийн ухамсар, эрхийн тухай ойлголт туйлын дорой байна. Үүнийг засаж өөрчлөлгүйгээр эрх зүйт ёсыг улс орондоо төлөвшүүлэх боломжгүй юм.  Энэ нь өөрөө иргэдийнхээ нийгэм улс төр эрхийн боловсролыг сайжруулах ажилтай салшгүй холбоотой. Гэтэл энэ чиглэлд төрөөс зохион байгуулж байгаа ажил үнэндээ алга. 
Манай улсын иргэдийн боловсролыг дээшлүүлэх ажил бол гадаадын хөгжлийн хамтын ажиллагааны байгууллагуудын үүрэг гэж ойлгодог явдлыг халахаас энэ ажил эхлэх болов уу. Жил бүрийн улсын төсөвт энэ зорилгод зарцуулах зардлыг тусгахаас авахуулаад, энэ ажлыг гардан зохион байгуулах төрийн захиргааны төв байгууллагыг бий болгох, ТББ-уудыг энэ ажилд татан оролцуулах, энэ ажлыг зохион байгуулахад зайлшгүй шаардлагатай хууль зүйг боловсруулах зэрэг маш олон ажлыг зохион байгуулах шаардлагатай байна. 
