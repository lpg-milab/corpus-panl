Төрийн сүлднээс болов уу, төрийн тэргүүнээс болов уу

Улс оронд ажилгүйдэл, ядуурал газар авсаар ард түмэн туйлдаж байна. Хамгийн сүүлд л гэхэд шатахууны үнэ нэмэгдлээ. Түүнийг нь дагаад микро автобус 200 төгрөгөөр явдаг байснаа больж 300 төгрөг нэхдэг болов. 
Улаанбаатарынхны хөл дүүжилдэг унаа хөлсөө нэмчихээр явган таваргах хүн хотын гудамжинд нэмэгдэж байна. Автобусны мөнгөгүй хүмүүс гэр хорооллоос хотын төв рүү усанд орж байгаа үхэр мэт цувж байгаа. Ийм дүр зургийг нийслэлийн хойд зүгт байрлах Чингэлтэй, Долоон буудлаас харж болно. Хүмүүс явган явлаа гээд микро автобус хоосон явсангүй. Хүн нь олон хүрээ нь өргөн юм болохоор тэр биз ээ. Үнэтэй микро автобусанд хүмүүс сууж байна. Суухгүй гээд ч яах билээ. Энэ бүхэн юунаас болов гэж асууж лавлаж байгаа байгууллага, албан тушаалтан гэж алга. Уг нь бол нийтийн тээвэр хариуцсан нэг том байгууллага бий. Тэр юм л бол сүржигнэдэг. Харин энэ удаа амандаа ус балгасан мэт чимээгүй байна. Нийтийн тээврийн хөлс нэмэгдэхэд хариуцсан байгууллага, албан тушаалтан байтугай Нийслэлийн Засаг даргын Тамгын газар, Засгийн газар хүртэл хуралдаж бүр Засгийн газар огцрох огцрохгүйдээ хүрдэг. Тийм доргио энэ удаагийн нийтийн тээврийн үнэ нэмсэн үйлдэлд гарсангүй. Бодвол талын нэг тарчихсан микро автобуснуудыг бөөгнүүлж аж ахуйн нэгж болгон нийслэлийнхний халаасанд хуруугаа шургуулж байгаа сайн эрс эрх мэдэл, албан тушаалтнуудтай үгссэн учир дээд хүмүүс дуугарахгүй байгаа болов уу. Дээдэх нь суудлаа олохгүй бол доодох нь гүйдлээ олохгүй гэж нэг үг бий. Түүнтэй нэгэн адил дээдэс дуугарахгүй байхад доодос гүйж л байхаас өөр яах вэ дээ. Тэгээд ч төрийн тэргүүнээсээ эхлээд төсвийн байгууллагын бага гарын түшмэл хүртэл цалингаасаа гадуур орлоготой болохоор нийтийн тээврийн хөлс 50 хувь нэмэгдэхэд төрийн албан хаагчид нэг их бажгадахгүй байгаа бололтой. Сольж өмсөх гуталгүй ядуу иргэдийн хувьд том цохилт болж байна гээд ямар үхэлтэй биш. Шар нар бор хоногийг өнгөрүүлж л явна. Уг нь өөдтэйхэн төрийн тэргүүн бол түмэнд нүүрлэсэн энэ аюулыг сөрж үгээ хэлж, ажлаа хийх ёстой л доо. Гэтэл манай төрийн тэргүүн Эвсэлд үл нэгдэх хөдөлгөөний олон улсын хуралд оролцоод ард түмнийг яаж ядууруулах вэ гэдгийг судалж байх шиг. Манай төрийн тэргүүний оролцсон коммунист Кубын Гаванд болсон хуралд дэлхийн томоохон дарангуйлагч нар бүгд оролцох шиг боллоо. Тэд бол ард түмний үгийг хэзээ ч сонсдоггүй дарангуйлагчид. Төрийн тэргүүн маань тэдний нэг болох бололтой хөөрхий. Нийгэмд нүүрлээд байгаа ажилгүйдэл, ядуурлын шалтгааныг нэгэн үе хүн бүхэн өөрөөсөө эрж хайсан. Төр, засгаас ч ийм даалгавар өгдөг байв. Гэвч тэндээс хайгаад энэ доройтлын шалтгааныг олохгүй болох нь тодорхой боллоо. Ажилгүй хүн орлогогүй, орлогогүй хүн ядуу байх нь мэдээж. Ажилгүй хүн ажилтай болъё гээд аливаа нэг албан газрын үүд татах юм бол тэнд танилгүй тохиолдолд түүний санаа хэрэгжихгүй. Танилаараа татагдаж ажилтай болно гэдэг нь нэгээс хоёр хүний асуудал юм. Нийгмээрээ ажилгүй байна гэдэг төрийн бодлого тодорхойлогчдын буруу үйлдэлтэй салшгүй холбоотой шүү дээ. Энэ мэт нийгэмд шийдэх асуудал шил шилээ даран байна. Гэтэл манай төрийн тэргүүн сонгогдсоноосоо хойш (2005 он) төрийн сүлдийг өөрчлөх талаар кампанит ажил өрнүүлж баахан хүний төрийн сүлд хэмээн зурсан зургийг цуглуулаа. Зурагтаар ч их гаргалаа. Төрийн тэргүүний хувьд нийгэмд нүүрлэсэн ажилгүйдэл, ядуурал төрийн сүлднээс болов хэмээн үзэж байгаа бололтой юм. Түмнийг ядууруулаад байгаа зүйлийг үтэр түргэн зайлуулах нь нэн чухал. Хэрэв төрийн сүлд энэ үйлдлийн зангилаа нь байгаа бол төрийн тэр муу сүлдийг нэн даруй өөрчлөх хэрэгтэй. Үнэхээр иргэдийг ядуурлын ирмэг рүү түлхээд байдаг юм бол төр сүлдгүй байсан ч яадаг юм бэ. Гэтэл төрийн тэргүүний хувьд хэргийн эзэн хэмээн үзэгдээд байгаа төрийн сүлд чинь амьгүй зүйл. Ердөө зурсан зураг юм биш үү. Ингэж ойлгодог хүн олон бололтой юм билээ. Харин түмэнд нүүрлэсэн нийгмийн доройтол нь биетэй, бодитой төрийн тэргүүн, төрийн бодлого тодорхойлогчдоос л болж байгаа шүү дээ. Хаашаа ч хамаагүй харсан зүг рүүгээ нисээд хэнтэй ч хамаагүй толгой нийлүүлээд байгаа төрийн тэргүүнээс ч болсон юм билүү. Одоогийн төрийн тэргүүн Н.Энхбаяр 2000-2004 оны хооронд Ерөнхий сайд байхдаа бүрдүүлсэн төрийн алба бүх шатанд өнөөдөр ажиллаж байна. Тийм учраас ингэж хэлж байгаа юм. Үнэхээр нийгмийн доройтол төрийн сүлднээс болов уу, төрийн тэргүүнээс болов уу гэдгийг ард нийтээрээ шүүн хэлэлцэх нь нүүрлэсэн гамшгийг зайлуулахад дөхөм болно. 
Г.Эрдэнэбат
