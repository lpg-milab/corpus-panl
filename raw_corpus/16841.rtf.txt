№251(16841)       
1987 оны аравдугаар сарын 20.
ҮРЖЛИЙН  АЖЛЫГ ХОЦРОГДЛООС ГАРГАЯ

Үржилселекцийн ажлыг шинжлэх ухааны гүн үндэслэлтэй, чиглэсэн зорилго, зохион байгуулалттай хийж, малын чанар, үүлдэр угсааг сайжруулж. нэг малаас авах ашиг шимийг дээшлүүлэх нь мал аж ахуйг эрчимжүүлэх нэг үндсэн арга мөн. Нутгийн шилдэг омгийн малын тоо сүүлийн арван жилд хоёр дахин өсч, өөрийн орны хонь, ямаа, үхрийн хэд хэдэн үүлдэр, үүлдрийн хэсэг бий болов. Говь-Алтайн Бугат, Увсын Малчин, Хяргас сум, нэгдэл хонины аж ахуйд, Завханы Дөрвөлжин сум, нэгдэл ямаанд, Говь-Алтайн Төгрөг, Баянхонгорын Баян-Өндөр сум, нэгдэл тэмээн сүрэгт, Булганы Ингэттолгой, Сүхбаатарын Түмэнцогтын сангийн аж ахуй үхэр сүрэгт үржлийн ажлыг амжилттай явуулж зарим үр дүнд хүрлээ. Мал сүргийнхээ үржлийн ажилд " зохих анхаарал тавьдаг нэгдэл, аж ахуйн мал тэсвэр сайтай, давжаарах нь бага, хорогдол цөөн байдаг. 

Гэлээ ч үржлийн ажлын байдлыг бүхэлд нь авч үзвэл энэ нь мал аж ахуйг эрчимжүүлэх гол арга болж чадаагүй байна. МАХН-ын Төв Хорооны III ( 1987 оны ) бүгд хурал << Малын үржлийн ажил манай мал аж ахуйн үйлдвэрлэлийн хамгийн хоцрогдож яваа хэсэг болсон байна >> гэж дүгнэсэн юм. Чиглэсэн зорилготой үржил селекцийн ажил явуулсаар дөч шахам жил болж байхад одоо улсын хэмжээгээр үхрийн дөнгөж 7 - 8, хонины 8, 7, ямааны 9, 1 хувийг цэвэр үүлдэр, эрлийз мал эзэлж байгаа нь үүний нотолгоо юм. Нарийн, нарийвтар ноост хонины 26, махны үхэр үржүүлдэг 23, үхэрт сүү махны чиглэлээр эрчимтэй эрлийзжүүлэг явуулах 33 нэгдэл, аж ахуйд үржлийн ажил одоо хүртэл зохих түвшинд хүрээгүйгээс улсын өмнө хүлээсэн үүргээ хангалтгүй биелүүлж байна. Энэ чухал ажлыг үлгэр жишээ зохион байгуулж, шилдэг малаар бусад аж ахуйг хангах үүрэгтэй улсын үржлийн аж ахуй, фермүүд хүртэл малын чанар, ашиг шимийн үзүүлэлтээр давамгайлан ялгарч чадаагүй байна. Тэмээ, адуу, сарлагийн аж ахуйд явуулж байгаа үржлийн ажил үндсэндээ алга " . Үүний үндсэн шалтгаан нь үржлийн ажлыг төлөвлөх, удирдан зохион байгуулах, хянах, бүртгэл тооцоо нэвтрүүлэх, боловсон хүчнийг сургаж бэлтгэх, дадлагажуулах, тогтвортой ажиллуулах асуудал олон жилийн турш намын байгууллагын удирдлага хяналтаас гадуур явж ирсэнд оршино. 

Мал аж ахуйн үржлийн ажил гэдэг бол байгаль, газар зүй, аж ахуйн тодорхой нөхцөлд нэг малаас авах ашиг шимийг дээшлүүлж, бага зардлаар илүү бүтээгдэхүүн үйлдвэрлэхэд чиглэсэн шинжлэх ухаан, үйлдвэрлэл, аж ахуй, зохион байгуулалтын цогцолбор арга хэмжээ юм. Түүний мөн чанар, агуулга, ач холбогдлыг манай нам, улс, аж ахуйн удирдах боловсон хүчний нэлээд нь дутуу ойлгож, хайнга, ёс төдий ханддаг нь энэ салбарт тодорхой ахиц өөрчлөлт гаргахад саад тотгор болж байна. Тэр ч байтугай үржлийн ажлыг зөвхөн мал хээлтүүлгийн ажил мэт үздэг явцуухан ойлголт ч байсаар байна. Үүнээс болоод олон нэгдэл, аж ахуйд зөвхөн даргын үзэмжээр хаанаас ч хамаагүй цөөн тооны хээлтүүлэгч авч, сүрэгтээ нийлүүлснээр үржлийн ажил хязгаарлагдаж, аймаг бүсийг хамарсан дорвитой арга хэмжээ авахгүй байна. МАХН-ын Төв Хороо, БНМАУ-ын Сайд нарын Зөвлөлөөс гаргасан тогтоолын заалтыг орон нутагт хангалтгүй биелүүлж байгаад дүгнэлт хийх хэрэгтэй. 

Нийтийн малын үржлийн ажил мэргэжлийн хяналтгүй урсгал байдалд аяндаа орж, зарим газар сайн малаа шилж үржүүлж байсан ардынхаа уламжлалт аргаас ч хоцроход хүрсэн байна. Үржлийн бүртгэл зохих ёсоор хөтлөгдөөгүйгээс замбараагүй, эмх цэгцгүй байдал газар авч, сайн угсааны мал, түүний үр төлийг сольж холих, чанарыг нь доройтуулах, завших, үрэгдүүлэх явдал нэлээд боллоо. Сүргийн хагас гэж үнэлэгддэг хээлтүүлэгч малд тавих анхаарал ноцтой суларсан байна. Нийгмийн сүрэгт давжаа биетэй, галбирын согогтой, ашиг шим муутай хээлтүүлэгч ашиглах явдал ерийн хэрэг болжээ. 

Үржлийн ажлын ийм хоцрогдол, доголдлыг арилгахад юуны өмнө төв, орон нутгийн нам, захиргаа, аж ахуйн байгууллагын удирдах ажилтан, мэргэжилтний энэ асуудалд хандах хандлага, хуучин сэтгэлгээг өөрчлөхөөс эхлэх ёстой. Ингэхгүйгээр бодитой үр дүн гарахгүй гэдгийг практик харууллаа. Иймд явуургүй хуучин арга барилыг өөрчлөхийн тулд нам, засгийн тогтоол шийдвэрийн заалт бүрийн агуулга, нийгэм, улс төр, эдийн засгийн ач холбогдол, хэрэгжүүлэх арга замыг удирдах ажилтнууд өөрсдөө гүнзгий ойлгох нь чухал юм. Зохион байгуулах амьд ажлыг зарлан мэдээлэх, хэлбэрдэх, нүд хуурахаар сольдог дутагдлыг арилгах цаг боллоо. Үржлийн ажлын хэтийн зорилго, түүнийг хэрэгжүүлэх арга замыг олон түмэнд гүнзгий ойлгуулж, тэдний санал бодолд тулгуурлах, сүргийн дотор шилэлт хийж, түүнийгээ ялган суурилах, бүртгэл нэвтрүүлэх зэрэг ажлыг эрэмбэ дараатай гуйвалтгүй хийх хэрэгтэй. Тавигдсан зорилтыг биелүүлэхэд замын хагасад зогсох, хялбарчлах, хувиа хичээгч ганц нэг хүний аргад автаж буулт хийх, аж ахуйн аар саар бэрхшээлээс болж ухрах, шинэ ажлын нэр хүндийг унагах, үл тоомсорлох явдалтай бүх шугамаар тэмцвэл зохино. 

Үржлийн ажлын үр дүнд бий болж байгаа шилмэл болон цэвэр үүлдэр, эрлийз малыг хараа хяналтдаа авч хамгаалах, удамшлын потенциалыг дүүрэн ашиглах, өсгөн үржүүлэхэд санаа тавих нь мал аж ахуй эрхэлж байгаа нийт байгууллага, хамт олны ариун үүрэг мөн. Өндөр ашиг шимтэй малыг нутгийн малтай ижил нөхцөлд байлгаад үр өгөөжийг хүртэнэ гэдэг гэнэхэн ойлголтыг эрс халж, тэжээллэг маллагааны сайн нөхцөл бий болгох, маллан үржүүлэх өвөрмөц технологид малчдыг сургах нь чухал байна. Ингэхийн тулд аж ахуй, зохион байгуулалт, үзэл суртлын их ажил хийх хэрэгтэй. 

Махны үхэр нарийн, нарийвтар ноост хонь, ноолуурын ямаа үржүүлдэг аж ахуйд бүтээгдэхүүний үйлдвэрлэлийг нэмэгдүүлэх зорилгоор сүргийн зохистой бүтэц бий болгоход саад болж байгаа төлөвлөлтийн буруу аргыг өөрчлөн зохион байгуулах талаар төв, орон нутгийн төлөвлөгөө, хөдөө аж ахуйн байгууллага дүгнэлт хийж шийдвэртэй арга хэмжээ авбал зохино. 

