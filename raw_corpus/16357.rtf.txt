№80 (16357)          
1986 оны дөрөвдүгээр сарын 3.
Шатахуун хэмнэе

<< Шингэн түлшний хувийн зарцуулалтыг авто тээвэр, хөдөө аж ахуйд таваас, иргэний агаарын болон төмөр замын тээвэрт дөрвөөс, эрчим хүчний үйлдвэрүүдэд 1, 5-аас доошгүй хувь багасгана >> гэж БНМАУ-ын эдийн засаг, нийгмийг 1986 - 1990 онд хөгжүүлэх Үндсэн чиглэлийн төсөлд заажээ. 

Шатахуунгүйгээр ямар ч техник хөдлөхгүйчлэн техник эзэмшигч хүний чармайлтгүйгээр шатахуун өөрөө аяндаа хэмнэгдэхгүй учраас дээр дурдсан зорилтыг хэрэгжүүлэхэд хүний хүчин зүйл шийдвэрлэх рольтой юм. Гэхдээ техникээс шалтгаалах зарим зүйлийг үгүйсгэж болохгүй бөгөөд тэр нь ч эцсийн эцэст мөн л хүнээс хамаарна. 

Түлш, шатахууны нөөц нь нэг улс байтугай нийт дэлхийн хэмжээгээр хязгаар хэмжээтэй, харин техник ашиглах хэрэгцээ байнга өсөн нэмэгдэх төгсгөлгүй үйл явц болохоор шатахуунд аж ахуйчаар хандах нь зүйн дагуу маш чухал шаардлага гэдгийг хөдөлмөрчид улам бүр гүнзгий ойлгож байна. Үүний тод илрэл нь амьдрал ахуйн бодитой жишээгээр нотлогдож байгаа бөгөөд Улаанбаатарын зүтгүүрийн депогийнхон намын их хурал угтаж авсан үүргээ сайн биелүүлж, одоо 110 гаруй тонн шингэн түлш хэмнээд байна. Тэрчлэн их хурал угтсан өдөр тутам 132 литрээс дутуугүй шатахуун тогтмол хэмнэх үүрэг авсан автобусны комбинатынхан оны эхний улиралд 25. 4 тонн шатахуун хэмнэж амласнаа биелүүлэх боломж бүрдүүлжээ. Хөдөлмерийн хамт олон, хувь хүмүүсийн дунд өрнөж байгаа ийм эх оронч санаачилга. өгөөжтэй тэргүүн туршлагыг улам үр нөлөөтэй, нийтийг хамарсан Шинжтэй болгож чадвал их амжилт олж болно. 

Сүүлийн гурван жилд улсын хэмжээгээр түлш, шатахуун хэмнэх төлөвлөгөөт даалгавар давж биелэн, зөвхөн өнгөрөгч онд хэмнэсэн хэмжээ 1983 оныхоос 7, 8 сая төгрөгийн шатахуунаар илүү байна. 

Бүх нийтээрээ шатахуун хэмнэх хөдөлгөөн өрнүүлэх талаар ялангуяа шатахуун ихээр хэрэглэгч яам, газар, аж ахуй, үйлдвэрлэлийн салбарт онцгой анхаараагүйгээс 1985 онд Хөдөө аж ахуйн Яам, Тээврийн Яам, Ардын боловсролын Яам, Ой, модны аж үйлдвэрийн Яамны системийн байгууллагууд түлш, шатахуун хэмнэх төлөвлөгөөт даалгаврыг 17 93 хүртэл хувь тасалджээ. Сүүлийн гурван жилд улсын хэмжээгээр нийт 5000 шахам тонн бензин хэмнэх нөөц алдсан байна. 

Нарийн тооцоо судалгаа, бүртгэлийн хяналт, хэмжүүр, хэмжих хэрэгслийн баталгаажилт нь аливаа хэмнэлтийн нүд, чих болж байх ёстой атал хэмжил зүйн албаны хөшүүн хойрго ажиллагаанаас болж, нефть бүтээгдэхүүн хадгалах сав, автоцистерны багтаамжийг баталгаажуулах ажил туйлын ихээр хоцрогдож, шатахууны хэвийн хорогдол, савны дүүргэлтийг тооцоолоход бэрхшээл учирч байгааг Үндсэн чиглэлийн төслийг хэлэлцэх явцад хөдөлмөрчид зүй ёсоор шүүмжилж байна. 

Тээврийн хэрэгслийн 60 гаруй хувь нь ногдож байгаа нийтийн хэрэгцээний тээврийн системийн биш байгууллагын нэлээд машин, механизмын спидометр ажилгүйгээс гүйцэтгэсэн ажлын хэмжээг багцаалан бүртгэж, яваагүй километрт шатахуун зарцуулснаар тооцоолж хуурамч << хэмнэлт >> бий болгоход хүрдэг ноцтой дутагдал газар авч ялангуяа хөдөө аж ахуйн нэгдлүүдэд бүр архагшжээ. Зарим баазын жолооч, механизм эзэмшигчид хүмүүсийн хариуцлага дорой сул гартайг далимдуулж гүйцэтгэсэн ажлын хэмжээг илүү бичүүлж, хийгээгүй ажилд цалин авч, шатахуун хэмнэсэн мэтээр шагнал урамшуулал ч нэхдэг байна. Өнгөрөгч онд Авто замын ерөнхий газрын авто механизмын баазаар үйлчлүүлдэг зам барилгын трест үндсэндээ дээрх шалтгаанаар тээврийн зардлыг 900 гаруй мянган төгрөгөөр хэтрүүлжээ. 

Юуны өмнө спидометр, хэмжих хэрэгслийн хүрэлцээ хангамж баталгаажуулалтын чанарыг сайжруулах талаар Материал, техникийн хангамжийн болон Үнэ стандартын улсын хороод дорвитой өөрчлөлт гаргаагүй байсан цагт шатахууны зүй бусын хорогдлыг багасган зогсооход бодит бэрхшээл учирсаар байхыг анхаарах хэрэгтэй. 

Шатахуун зарцуулалтын нормыг шинэ техник, технологи, үйлдвэрлэлийн зохион байгуулалтын дэвшилт өөрчлөлттэй уялдуулан хянаж шинэчлэх, түлш хэмнэлттэй зарцуулдаг машин, механизмыг оновчтой сонгож захиалах нь яам, тусгай газрын нэн тэргүүний үүрэг мөн. Тэрчлэн авто замын сүлжээг өнөөгийн шаардлагын дагуу шингэн түлш хэмнэх зорилгоор шинэчилж, аж ахуйн механизмын үйлчлэлийг үйлдвэрлэлийн нэгжид ажиллагчдын идэвх санаачилгыг өрнүүлэхэд чиглүүлэх, мөн нийслэл зэрэг томоохон хотуудын гудамжны уулзвар, гарц, эргэлтийг ч боловсронгуй болгох асуудлыг анхаарах нь зүйтэй юм. 

Шатахуун хэмнэх бас нэг арга зам нь тээвэр зохион байгуулалтыг туйлын зохистой болгож, орон нутгийн диспетчерийн зохицуулалтыг хэмнэлтийн бодлоготой нийцүүлэх асуудал мөн. Авто машины зэрэгцээ тээврийг төмөр зам дагуу хийдэг, тээвэрчдийн ачааг буулгаж авахгүй нааш цааш явуулж чирэгдүүлэх, сөрөг болон хоосон гүйлт хийлгэх зэрэг замбараагүй ажиллагааг зогсоож шатахуун хэмнэлтийг нэмэгдүүлэх хэрэгтэй. Хөдөө аж ахуйн богинын тээвэрт автомашин, трактор хэрэглэдгийг аль болохоор багасгаж, нэгдэл аж ахуй бүр ердийн хөсгийн хэсэг, бригад ажиллуулах, олон жижиг цахилгаан станцуудыг төвлөрүүлэх, төрөлжүүлэх зэрэг тодорхой арга хэмжээ авах шаардлагатай байна. 

Үйлдвэр, цахилгаан станцууд шингэн түлшний хувийн зарцуулалтыг багасгахдаа норм, нормативыг шинэчлэн шахуу болгохын зэрэгцээ технологийн горимыг чанд мөрдөж, техникийн засвар үйлчилгээг чанаржуулж, хяналтын нарийн тооцоонд орвол зохино. 

Түлш шатахуун хэмнэх зорилтыг техник эзэмшсэн хүн шууд шийдэх учир манай хүмүүсийн техникийн соёлыг дорвитой дээшлүүлэх юуны урьд жолооч нарыг сурган бэлтгэх, давтан сургах аттестатчилах ажлын чанарыг сайжруулж, төмөр зам, иргэний агаарын тээвэр, түлш эрчим хүчний салбарынхны болон техник хэрэглэгчдийн хариуцлага, санаачилгыг дээшлүүлэхэд нам, улс, олон нийтийн байгууллагууд дорвитой, тодорхой ажил зохиох хэрэгтэн байна. 

