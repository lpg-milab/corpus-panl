Зүүн хилээр их хэмжээний тэсрэх бодис орж ирсээр...

Дорнод аймгийн "Тамсаг булаг"-т Хятадын 100 хувийн хөрөнгө оруулалттай "Дачин" компани газрын тосны хайгуул, олборлолт хийж байна.
Урд хөршийн газрын тосны хамгийн том компанийн салбар гэх энэ аж ахуйд зориулж Монгол Улсын Засгийн газар Өвдөг-Баянхошууны чиглэлээр хилээ нээж өгсөн. Ингэснээр хятадууд Тамсаг дахь газрын тосны зүгт хүнд даацын олон тэргээр зогсоо зайгүй "юм" зөөсөөр өнөөдрийг хүрлээ. Түүнийгээ хайгуулын ажилдаа ашиглах техник хэрэгсэл гэх. Гэтэл бодит байдал тиймгүй байна. Дийлэнх нь тэсэрч дэлбэрэх бодис гэсэн мэдээллийг баттай эх сурвалжаас авлаа. Улирал тутам 300 тонн тэсрэх бодис Хятадын талаас манайх руу орж ирдэг байна. Хятадууд Дорнодын талд газрын тосны хайгуул хийхдээ 100 метр тутамд газар өрөмдөж гүнд нь тэрхүү бодисоо хийж дэлбэлдэг ажээ. Тэрхүү дэлбэрэлтийн чичирхийллийн долгионоос эрж хайж буй газрын тосныхоо баримжааг авдаг юм байна. Их энгийнчилж ойлгуулахад ийм аж. Саяхан ӨМӨЗО-ы Хөлөнбуйр аймгийн "Өдрийн сонин" гэдэгт "Дачин" компанийн Хайлаарын сав газрын хайгуул олборлолт хариуцсан дэд захирлын ярилцлага нийтлэгдсэнийг тэнд сурдаг монгол оюутнууд орчуулжээ. Тэр ярилцлагад "Манай компани 2010 он гэхэд Дорнодын Тамсаг булагт Францын газартай тэнцэхүйц хэмжээний нутагт хайгуул олборлолт хийсэн байна. Тэнд манай 100 хувийн хөрөнгө оруулалттай улс босно ..." гэхчилэн бичжээ. Эндээс харахад ирэх дөрвөн жилд Мэнэнгийн тал, Тамсагийн хязгаар нь урд зүгийн өнгө төрхтэй газар орон болох юм байна. Тэдний зорилго ийм аж. Тийм болгохын төлөө тэд хөдөлмөрлөж байна. Өнөөдөр Өвдөг-Баян-хошууны боомтод гааль нэртэй таван гэр байна. Гэрийнхээ хойхно уртаашаа км-ийн хэмжээтэй тор татаж хилийн бүс болгожээ. Голдоо хаалгатай. Түүгээр нь хилээр орж гарах машин тэрэг хөлхөнө. Өнөө их тэсэрч дэлбэрэх бодис ачсан машинууд яг үүгээр орж гарна. Урдхан талд нь хоёр муу шавар байшин харагдах нь хэдэн онд ч юм барьсан хилийн заставын барилгууд гэнэ. Хилийн тэрхүү боомтын дүр төрх нэг иймэрхүү. Ийм орчинд ямар гааль ажиллах нь тодорхой. Уг нь бол Дорнод аймаг дахь тагнуулын газар нь энэ газраар их хэмжээний тэсрэх бодис орж ирж байгааг гадарлах нь нэг муу гадарлаад байгаа бололтой. Хилийн цэргийн нэгэн эх сурвалж ингэж мэдээлсэн. Харамсалтай нь тэд юу ч хийж чаддаггүй. Ний нуугүй хэлэхэд тэдний "бяр" хүрдэггүй гэнэ. Уг нь зайлуул "Ингэж болохгүй ээ, тусгай зөвшөөрөл бүхий аж ахуй нэгжээр дамжуулж наад тэсрэх бодисоо оруул" гэж ганц нэг удаа шаардаж үзжээ. Гэвч тийм эрх авсан нөгөө аж ахуй нэгжүүд нь зөвхөн Сэлэнгэ, Зам-Үүд, Буянт-Ухаагаар л оруулах эрхтэй байдаг юм байна. Тэгсэн тэдгээр компаниудын нэг жилд оруулдаг бодисыг зүүн хязгаарын энэхүү хэн ч үл мэдэх гаалиар нэгхэн улиралд чөлөөтэй орж ирж байгаа нь аймшигтай том тоо юм. Харамсалтай нь тоож буй газар өнөөдөр алга. Энэ асуудлаар Үйлдвэр худалдааны яам, Ашигт малтмал газрын тосны хэрэг эрхлэх газрын холбогдох хүмүүстэй уулзахад мэддэг нэг ч хүн таарсангүй. Тус газрын дэд дарга Даваасамбуу нь амарчихаж. Орлогч нь болох нэгэн "Тийм юм байхгүй ээ, орсон ч эрх авсан компаниудаар дамжиж орж ирэх ёстой" гээд сууж байх. Харин Газрын тосны албаны дарга Ч.Баттөмөр нь "Тийм нэг асуудал байгаа юмаа. Их зовлонтой асуудал, Дорнод руу холбогдож байж л тодорхой юм ярина даа" гэж хэлсэн. Түүний яриагаар бол "Тийм нэг зовлон" байх нь байгаа юм байна. Харин яахаа мэдэхгүй байгаа бололтой. Үнэндээ тэр их тэсэрч дэлбэрэх бодисын хэмжээг сонсоод тагнуулынхан дуу алддаг гэж нэгэн албаны нөхөр ам алдсан юм. Гэвч Монголд мөрдөгдөж буй "амьдралгүй" хуультайгаа тэд зохицохоос өөр аргагүй болдог гэнэ. Хил гаалийнхан шударга загнаж, хууль яриад гэдийвэл өнөөх хуулийг нь баталдаг томчууд нь "төхөөрөх" дөхдөг бололтой. "Гадны хөрөнгө оруулалтад саад хийлээ, энээ тэрээ" гээд эхэлдэг байна. Тийм болохоор нөхдүүд дуугүй байхын сайхныг үзүүлдэг бололтой. Монгол Улс шиг хилийнхээ дээсээр ийм их хэмжээний тэсэрч дэлбэрэх бодис хяналтгүйгээр оруулдаг гүрэн гэж байдаггүй байх. Тэгээд ийм цаг үед шүү. Мэргэжлийн хүний яриагаар бол хилээр орж байгаа энэхүү тэсрэх бодисын нэг удаагийнх нь манай муу нийслэлийг хөнгөхөн дэлбэлчих хүчтэй гэнэ. Ер нь бол Өвдөг-Баянхошуу гэдэг хилийн тэрхүү боомтыг хятадууд өөрсдөө санаачилж, өөрсдийн хөрөнгөөр босгож, өөрсдийн зоргоор нээсэн гэх. Тийм болохоор тэд Монголын зүүн хилээр юу ч хамаагүй оруулж гаргаж болох нэг үүд хаалгатай боллоо гэж ойлгодог болсон бололтой. 
Б.Зоригт 


