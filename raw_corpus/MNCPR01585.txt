Дэлхийн дулааралд Монгол орон багагүй нөлөөтэй

Бидний мэдэхгүй Хойд мөсөн далай ба өмнөд туйл Антарктид хэмээх цул мөсөн дайд нэгэн зэрэг гэсэж эхэллээ гэлцэх юм.
Орчлон хорвоод юу болоод байгааг огт мэддэггүй байсан он жилүүд нэг бодлын амар байж дээ. Дэлхийн байгаль хамгаалах чиглэлийн газруудаас сүүлийн үед ирж буй бүхий л мэдээлэл байж суухын аргагүй муу ёрууд хөврөх юм. Хүн төрөлхтний үйлийн үр лай ланчиг явж явж энэхүү бөмбөрцгөө хайлуулж аваад санаа амрах тавилан хэзээ мөдгүй тулчихсан мэт. Цаг уурын өөрчлөлтийн олон улсын байгууллагаас гаргасан хамгийн сүүлийн мэдээгээр бол 90 жилийн дараа гэхэд хоёр туйлын мөнхийн мөсний үндсэн хэсэг хайлж дуусаад үр дүнд нь дөрвөн том далайн ус нэг метр өндөрсөх гэнэ. Арлууд ба эх газрын эрэг хөвөө далд орж хүн амьтан амьдрах бүү хэл гишгэх хуурай газар олоход бэрх болох тийм эмгэнэлтэй хувь тавиланг одоохон бидний ач зээ нар нүдээр үзэхүйц ойртсон юм байх. Энэ их гай зовлон галав юүлэлтийг хүн төрөлхтний мянга мянган жилийн турш зовж зүдэн байж нээсэн шинжлэх ухааны өнөөгийн үсрэнгүй их хөгжил аргалж дийлэх үү? Дийлэхгүй, харин ч гагцхүү түүнээс чинь боллоо гээд байх юм. Хүн есөн хүслээ гүйцээж гал асаадаг, уулыг нураадаг усыг эргүүлдэг газар ус агаараар зорчдог моторт хурдан хөлөгтэй болсонсон. Чухамхүү байгалийн өөрийнх нь чадаагүй бүхнийг чадсанд нь хорсож өширхөж буй мэт ээ. Дэлхийн дулаарал жирийн хүнд анзаарагдам таагүй болоод эхэлснийг шашнууд ямар нэгэн далд ухамсартай холбон тайлбарладаг. "Та нарын заяа чинь тэр дээ... Одоо хонин гүрвэл болцгооно..." гэх нэгэн ч байна. Номлогчид гол төлөв хүмүүсийн харгис араншин, муу үйл хийх ад дон хэм хэмжээнээсээ хэтийдсэнд ихэд харамсдаг юм билээ. Улс орон болон ард нийт даяараа байгаль орчинг хайрлах ухамсрууд мухар сүсэг нэрийн доор хамт алга болсон нь үнэний хувьтай. Галт тэрэг бий болоод хөдлөөд давхиад явчихсан хойно Дэлхийн байгаль хамгаалах байгууллагууд дуу дуугаа авалцан хорвоо дэлхий болохоо байлаа гэлцэж байна л даа. Бүх юмыг байр байранд нь аваачиж дэлхийг буцааж хөргөх, хэвэнд нь оруулах гэдэг бол тун хэцүү зорилт юм. Тэдний үгэнд ордогсон бол шинжлэх ухааны нүдэнд харагдах, гарт баригдах бүхий л ололтоос татгалзаж баймааж сая лусыг номхруулах байдаг. Энэ бол бүтэшгүй санаа. Гэхдээ ямар ч байсан байгаль орчны доройтол, дэлхий дулаараад үлдэж буй хуурай газар нь халуун элсэн цөл болох тухай түгшүүрийг хүмүүст тэд хүргэж чадаад байгаа нь том ололт юм. Нэг үеэ бодвол улстөрчид баялгийг зөв зохистой ашиглах, хүрээлэн буй орчин гэх мэт хэллэгийг яриандаа хэрэглэдэг болжээ. Харин хүмүүс яагаад байгаль орчиндоо төдийлөн санаа тавихгүй сэтгэл нь огт зовохгүй байгаа тухайд ойлгомжгүй юм их байдаг. Нүүрс, нефть, бусад шатах бодисыг ихээр хэрэглэснээс агаарт урьд үзэгдээгүй хүлэмжийн хий бий болж дэлхийн оройд озоны цоорхой үүссэн. Хүлэмжинд ургах улаан лооль лугаа дэлхий даяараа бүгчимдэхээр зохиомол дулаарал үүсэх нь ойлгомжтой. Хүн төрөлхтөн нефтийг орлуулах аргаа олсон гэдэг. Нефть ханшгүй болоод эхэлбэл цаана нь байдаг асар том эрх ашиг хөндөгдөнө. Энэнээс болж цэрэг дайн улс төрийн томоохон үйлс нь утга учраа алдах тул танк, машин хоёр устөрөгчөөр явтлаа өдий. Нөгөө талд байгаль орчны сайн сайхан үйлсийн төлөө тэмцэгчдийн ажиллагаа бас их урам хугалдаг гэнэ. Байгаль хамгаалах сэдэв нь тун энгийн ойлгомжтой гол төлөв хүүхэд багачуудын дунд хүмүүжлийн хэлбэрээр байнга хийдэг ч хаа газар ялгаагүй засралыг олж үр дүнд хүрсэн байдал бүртгэгдээгүй гэх юм. Даян дэлхийн байгаль орчны хүрээнд сайн санааны хандив тусламж тасралтгүй цутган орж ирдэг. Мод тарих, ан амьтан хамгаалах, цөлжилттэй тэмцэх, утааг багасгах, тэр бүү хэл түйрэнг дарах гэж асар их хөрөнгө аяндаа босч элдэв төсөл рүү шилжүүлдэг. Саяхны нэг мэдээгээр "Байгаль орчин хамгаалах" сэдвээр төсөл хийж мөнгө олдог тийм бизнес бий болсон гэнэ. Уг бизнес нь харахад буянтай сайхан, өрөвдмөөр тул нээрэн энэ нөхөр биднийгээ цэцэг навчинд умбуулах нь гэж амархан итгэдэг. Бас жинхэнэ байгаль хамгаалах түүний төлөө төрсөн мэт явдаг улаан фанатууд нь болохоор дооз хэмжээг хэтрүүлээд амьтан л хамгаалж байвал хүн алсан ч хамаагүй болчихдог гэнэ. Энэ мэт байдлаас болж дэлхийн байгаль хамгаалах ариун үйлс өөрөө гацаанд орчихсон. Үр дүн нь гэвэл баахан муу ёрын үгсээр гоншгонохоос цааш үл хэтэрнэ. Суртал ухуулгын бодит байдал наад захын үнэнд гүйцэгдэж дэмий л уриа лоозон урсгадаг нь байдаг л нэг улс төрчийн сонгуулийн сурталчилгаанаас илүүд гардаггүй. Тухайлбал агаарын бохирдол орчин үеийн техник, шатах тослох материалаас ганц болж байна. Чүдэнз зурах хүртэл нүүрстөрөгчийг бий болгож байна гээд байдаг. Тэгвэл дэлхийн түүхэнд одоогийн олгойдож буй бүх утааг мянга нийлүүлсэнтэй тэнцэх галт уулын дэлбэрэлт байсгээд л болдог биз дээ. Улс төр ба бизнесийн ертөнцөд өрсөлдөгчөө дарж авах цэвэрхэн гарцанд энэхүү байгаль хамгаалах тухай сэдэв их өргөн хэрэглэгддэг. Байгаль хамгаалах тухай орчин үеийн ерөнхий хандлага нь дэлхий даяар хувьсгал хийх хэмжээний байдалд тултлаа ноцтой байдал үүссэн маргашгүй үнэн юм. Хувьсгалыг хийхийн тулд шинжлэх ухааны бүх л сонгодог жишээ, шилдгийн шилдгүүдийг цуглуулан их том хүчээр довтолж байж эх дэлхийгээ аврах юм билээ. Энэ үйлсэд манай орон ч чухал байр суурьтай. Яагаад гэвэл дэлхийн хуурай газрын зохих хувь нь манай уудам дэлгэр нутаг мөн. Цаашид газар усанд автах нь үнэн бол Төв Азийн энэ өндөрлөг нутаг Япон зэрэг орны сүүлчийн хоргодох оромж ч болох юм билүү. Монголын газрыг одооноос элснээс хамгаалж, хамгаалуулж, далайд илүүдэх нигууртай ус мөрөнг далайд нь очуулалгүй тус дэм болох, энд нь элс рүү цацах, мод услах ариун үйлсэд зориулах гээд бидний дэм багадахгүй. Харин ч энэ дашрамд байгаль хамгаалах сайн саар бүхий л ажлыг нутаг дээрээ аль болохоор төвлөрүүлэх нь улс ардын аж ахуй амьдралд үлэмж тустай нөхцөл бололцоо харагдаж байна. Ядуу зүдүү амьдрал даруйхан үгүй болбол утга учиргүй мод огтлоод байдаг гаж зуршилтай хүн тийм олон байх ёсгүй. Хоёр тэрбум хүнийг хоолтой байлгах хоёр сая монголыг амьдралд нь залгуулах хоёрын хооронд их ялгаа бий. Манай орныг сайн сайхан амьдралд хүргэхийн тулд гадна дотногүй санаа тавихгүй бол ямаанд зүлгүүлсэн элсэн цөл маань дэлхийн талыг ч эзэлж мэднэ. 
Ж.Гангаа
