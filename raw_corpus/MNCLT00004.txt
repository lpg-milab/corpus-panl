Д. НАЦАГДОРЖ

АДУУНЫ МАНААНД
(Өгүүллэг)

Үүрийн цагаан гэгээ тусмагц, хөхөө шувуу урьхнаар донгодох дуу уулын цуурай ба салхины аятай хослон, өргөн талд дэлгэрэнгүйеэ хангинаж, яруухнаар дуурсмагц, адуугаа манаж байсан залуу хүү Цогт агшин зуур дугхийсэн нойрноос сэрэн босож тавтайхнаар эвшээн суниагаад, гарынхаа араар нүдээ арчин, дөрвөн зүгт хандвал энэ үе сайхан зуны тэргүүн сарын шинэд тул дэлхийн бодис ба цагийн улирал үнэхээр тааламжтай. Хөх тэнгэр тунгалагаар цэлмээд, хөвөн үүл хэсэг хэсгээр тунана. Дэргэдэх цэцэг өвсөнд нимгэн цагаан хяруу гилтэгнээд, тэртээгийн ой модонд ногооны униар залгалдана. Урьхан салхи зөөлнөөр найгаад, ариун агаар цээж дүүрэн амьсгалуулна. Удалгүй дүгрэг том нар мандан гарч ирэхэд, урьдаар баруун ба хойд уулсын орой ба энгэрээр гэрэл тусаад, дараагаар өмнөх их талд туяа нийтлэн шарлав. 
Үүнд Цогт хүү нэг зэрэг бахдаад, их л баясгалантай байдлаар гялбалзан, уурга тулж мордон, адууныхаа дэргэд хүрвэл, олон адуу нь нэгэнт ханаад, шилгээх нь шилгээж, хөрвөөх нь хөрвөөж, шарвах нь шарваж, зарим нь эвшээн, зарим нь янцгаан, зарим нь годгонон энд тэнд хэвтэж, хол ойр зогсож, нааш, цааш явж байна. Энтээ тэнтээ хажуугаар нь эргэлдэн шогшиж, хэдэнтээ хашгирмагц адуу бүгдээрээ хөдлөн хурав. Түүнээс Цогт хүү олны дотроос нэг сонгодог морио уургалан барьж, манааны морио юүлээд, адуугаа туусаар нэг бүрдийн дэргэд очив. Адуугаа усанд оруулаад, унасан морио услахын хамт хөвөөнд нь явган сууж, хүйтэн усаар нүүр гараа угаагаад арчилгүй салхинд хатаан мордож, адуугаа бүрдийн хөвөө зүлгийн дээгүүр аятайхан бэлчээгээд, тэндээс алиа саарлыг уянгалан дуулж хатируулсаар, гэрийн дэргэд хүрч ирэв. 
Айлын хүмүүс сая босоцгоож, гэр бүр галлан, утаа оргиулж байна. Түүний эцэг Дэлгэр өвгөн эртлэн босоод, хаяагаараа нуруугаа үүрэн алхалж явах бөгөөд дун буурал болсон үс нь өглөөний хяруутай хослон зэрэглэнэ. Цогт хүү уяан дээрээ очиж, мориноосоо буугаад, эцгийн ойр очмогц, эцэг нь: "За хүү! Адуугаа сайн манав уу?" Хүү: "Сайн маналаа. Та энэ өглөө юунд ийм эрт босов?" Эцэг: "Авын мэдээ ирээд, би чинь чамайгаа хүлээн хүлээн байна. Бушуу орж цайгаа уу" гэмэгц, хүүгийн нүд нь сэргэж, бахтай сэтгэл төрөн, эцгийн хамт гэртээ орвол, эх нь цайгаа буцалгаад, самран сүлж байна. Эцэг зүүн хойно, хүү баруун талд тус тус сууцгаасны хойно, хүү "Авлах гэнээ, юутай сайн бэ. Хэзээ болох вэ?" Эцэг: 
"Өчигдөр орой ахмадынхаас Даян гуай ирж, одоо зургаа хоноод 15-нд авлахаар хэлэлцэж явав. Энэ ав болбол онц ихээхэн ав болох бөгөөд нийт гурван нутгийн ардууд нийлж, Жавхлөнт Хайрханыг арлан, Баян хангайг өвөрлөж, Ширээтийн шилийг хярлан, Цайдмын хоолойг хажуулж, Хүрэлийн талыг тойрон авлах тул, гайгүй их ав болно. Сайн морьдоо барьж уявал зохино." Хүү нь: "Тэгвэл үнэхээрийн их сайхан ав болох байж. Ямар морьдоо баривал сайн бэ?" Эцэг: "Надад хурц халтарыг барь. Чи өөрөө ялгуун хараа барих буюу өөрөө мэд. Түүнээс гадна адуучин ба хүүхдүүд хэн хэн явалцах ба ямар морь унацгаахыг түүгээрээ мэдэлц!" Хүү: "Тэгвэл эртхэн явж барилан уяя" гээд цайгаа ууж базаасны дараа, эцэг ба хүү хоёулаа адуучин ба багачуудаас хэд хэдийг дагуулан зэрэгцэн хатируулсаар адуун дээр хүрч очив.
Энэ үед Цогт хүү олон морьдыг уургалан барих нь бахтай, авъяастай, шаламгай. Өөд ба уруугүй хөөж, зөв ба буруугүй шургуулан барихыг үзсэн хүн бүхэн гайхна... .

Төгсөөгүй 

1934