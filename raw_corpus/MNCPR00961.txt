Надад халзан л их зохиж байна лээ

Сумо хэмээх хүнд, хэцүү нэг төрлийн тулааны урлаг гэж үздэг спортод өөрийн 15 жилийг тасралтгүй өнгөрөөсөн Кёкүшюүзан Д.Батбаяр өнгөрсөн оны арваннэгдүгээр сарын Кюүшюү башёгийн үеэр албан ёсоор зодог тайлна гэдгээ зарласан билээ.
Тэрбээр уржигдар эх орондоо ирсэн бөгөөд өчигдөр хэвлэлийнхэнтэй уулзлаа. Зодог тайлсны дараа үсээ тайруулах ёслол болон бусад олон арга хэмжээг зохиодог. Үүгээрээ ч үлдсэн амьдралынхаа туршид хэрэглэх хөрөнгөө цуглуулдаг гэж ярьдаг билээ. Ямартай ч сумо бөхөөр барилдаж эхэлсэн монголчуудын түүхэнд анхны гэдэг олон тодотголын эзэн маань зодог тайлах ёслолоо ирэх зургадугаар сарын 2-нд хийхээ мэдэгдэв. Түүний хувьд Монголоос сумод хөл тавьсан анхны бөх, анхны сэкүтори, анхны комүсүби, анхны гол гурван шагналын эзэн гээд тодотгол зөндөө. Харин энэ удаад анхны үсээ "тайрсан" монгол сумоч болж байна. Мөн дээд зиндаанд дараалан хамгийн олон башё барилдсан болон сумогийн 71 мэхнээс хамгийн олныг хэрэглэж ялалт байгуулсан хэмээх хоёр дээд амжилтыг одоо хүртэл эзэмшиж буй юм. Мэхний их дэлгүүр гэж алдаршсан Кёкүшюүзаны үсээ авахуулах ёслолын ажиллагаа Токио хотод байрладаг 12200 хүний суудалтай сумогийн ордонд болох гэнэ. Мөн энэ үеэр урлагийн тоглолт, макүчи буюу дээд зиндааны бөхчүүдийн барилдаан үзэх завшаантай юм байна. Тиймээс энэ бүхнийг сонирхох хүсэлтэй монголчуудаа урихын зэрэгцээ өөрийн гарын үсэгтэй албан бичиг явуулж, Японд зорчих визийг гаргахад дэмжлэг үзүүлэх аж. Харин харлах буюу үүнийг ашиглах буруу санаа өвөртлөх зорилготой хүмүүст бүтэхгүй гэдгийг анхааруулав. Ямартай ч тав хоногийн хөтөлбөртэй тус ёслолын арга хэмжээнд оролцохыг хүссэн насанд хүрэгчид 2300, хүүхэд 1700 ам.долларын зардалтай гэдгийг санууллаа. Гэхдээ энэ ханшинд дээд зэрэглэлийн зочид буудалд болон бусад бүх өртөг багтсан гэдгийг сануулсан. Монголоос явах бүрэлдэхүүнийг 500 гаруй хүнтэй гэж тооцоолжээ. Үүнд улстөрчид, хэвлэл мэдээлэл, хамаатан, найз нөхөд зэргийг багтаасан байна. Мөн түүний уран барилдааныг дэмждэг үзэгч олон ч багтах боломжтой. Хэвлэлийн хурлын дараа сэтгүүлчидтэй дурсгалын зураг татуулж, урт үстэй байх сүүлийн үе маань шүү хэмээн хошигнов. Тэрбээр нэг нугалан самнасан урт хар үстэй, шар өнгийн кимоногоор гоёсон байлаа. Өнөөдөр өглөө буцаад Япон улсыг зорих тун давчуу хөтөлбөртэй явуу Кёкүшюүзанаас цөөн асуултад хариу авав. 
-Таны биеийн байдал ямар байна. Зүрхний өвчнөөс болж зодог тайлсан тухай Японы хэвлэл бичсэн байсан. Мөн биеийн жин тань хэд болсон бэ? -Энэ мэт яриа их л гарсан даа. Миний бие эв эрүүл, сав саруул байна. Зүрх өвдсөн явдал байхгүй. Мөн улс төрд орно ч гэх шиг яриаг сонссон. Би одоогоор тийм бодолгүй байгаа. Биеийн жингийн хувьд анх 18 настай, 78 кг жинтэй очиж байсан. Ид барилдаж байхдаа дээд тал нь 148 кг хүрсэн шүү. Одоо харин 133 кг-тай болсон. -Япон болон Монголд сумо тайлбарлаач гэсэн санал ирж байна уу? -Энэ тухай ярьсан шүү. Үзэгчид Кёкүшюүзанаар сумо тайлбарлуулмаар байна гэж санал ирүүлсэн гэсэн. NHK телевиз Хару башёгийн эхний өдөр тайлбарлаач гэсэн. Мөн сүүлийн өдрийн барилдааныг хамт тайлбарлаач гэж санал ирүүлсэн. Харамсалтай нь зав тун хомс, ажил ихтэй байна гэдгээ хэлж, албан ёсоор хүлцэл өчсөн. -Озэки Хакухо, комүсүби Ама нарыг сумод зэрэг хөтлөн оруулсан хүн бол та. 69 дэх аварга Хакухо юу, Болгарын сумоч Котоошюү болов уу? -Японд ийм яриа гарсан байна лээ. Хакухогийн хувьд жаахан шүү дээ. Унаж, давж яваад болох л байлгүй. Ёкозүнагаар нэрлэгдээд байгаа хоёр бөх маань томоохон бэртэл авсан. Харин одоо гэмтэл нь харьцангуй эдгэсэн гэсэн. Тэгэхээр удахгүй болов уу. Хакухог хэтэрхий эрт их аварга, 69 дэх нь гэж хэлээд сэтгэл зүйд нь нөлөөлсөн. Жилийн дараа гэхэд энэ цол Хакуход очсон байна гэж би бодож явна. -Сумод хоёр монгол хүүхэд шинээр орсон гэж сонссон? -Манай Энхбат бид хоёр зодог тайлснаар Ошима дэвжээ монгол сумочгүй болсон. Тиймээс шинээр хүүхэд авсан байгаа. Кёкүшюүкон гэж нэр авсан. Хоёр дахь Кёкүшюүзан гэсэн утгатай юм. -Та халимаг үстэй буйгаараа төсөөлөв үү? -Энэ нь хамгийн хүнд юм байна. Манай найз нар компьютер дээр гаргаж үзсэн. Халзан л их зохиж байна лээ. -Монголд сумогийн ордон барина гэсэн яриа гарсан. Энэ хэзээ ажил болох вэ? -Барина ш дээ. -Та оюутан билүү. Эрдэм шинжилгээний ажил хийнэ биз дээ. Эхэлсэн үү? -Би чинь одоо гуравдугаар дамжааны оюутан. Арай эхлэх болоогүй байна. Ямар ч байсан диплом бичнэ. -Зодог тайлах тухайгаа гэнэт шийдэв үү, эсвэл өмнө нь энэ тухай бодсон байв уу? -Ер нь бол зодог тайлах тухай Кюүшюү башёгоос өмнө бодож байсан. Бараг жилийн өмнө энэ шийдвэрийг гаргасан байлаа. Харин зарим хүмүүсийн хүслээр жил орчим барилдсан. Гэхдээ Их Монгол Улсынхаа 800 жилийн ойд л багтаая гэж бодсон юм. Тиймээс арваннэгдүгээр сард тайлахаар шийдсэн. -Их аваргын хувьд? -Эхний хоёр өдөр унасан. Энэ бол тийм ч том асуудал биш. Хэсэгтээ л ноёрхох байх. -Таны зодог тайлсны дараа Кёкүтэнхо Н.Цэвэгням мөн сумо барилдахаа болино гэсэн яриа гарсан. Тэрбээр хэзээ зодог тайлах бол? -Н.Цэвэгням маань саяхан япон бүсгүйтэй (Сар шинийн баярын өмнө) хуримаа хийсэн. Бас л анхны зургаан хүүхдийн нэг. Зодог тайлах асуудлыг би сайн мэдэхгүй байна. -Таныг Хойд Солонгосоос сумо барилдах хүүхэд хайсан гэсэн. Яагаад Солонгосыг сонгосон юм бэ? -Би зөвхөн Солонгос яваагүй. Өөр олон оронд очсон. Ийнхүү Кёкүшюүзан Д.Батбаяр яаран одов. Түүний Японы улсын зүг, сумод гаргасан мөрийн дагуу 56 залуу барилдаж байна. Тэднээс аварга, арслан, заан гээд хэдийнэ дээд цолтнууд төрснийг бид сайн мэднэ. Сонирхуулахад, үсээ тайруулах ёслолын үеэр сумогийн дэвжээнээ гарч, тухайн бөхийн үсэнд хүрч болдог аж. Ингэхийн тулд доод тал нь 1000 ам.доллар төлдөг байна. Энэ зан үйлд оролцох эрх нээлттэй бөгөөд одоогоор манай 50 орчим хүн саналаа өгсөн гэнэ. Ямартай ч Монголын ууган сумочийн зодог тайлах ёслолын ажиллагаа өмнө нь зодог тайлсан аварга, арслан заануудын амжилтыг эвдэх болов уу гэдэг л сонин болж үлдлээ. 
Б.Бадмаа

