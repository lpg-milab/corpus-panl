4000 хятад ажилчин оруулж ирэх санал тавьжээ

Монголчуудыг олноор ажиллуулахад танай зүгээс төдийлөн идэвх чармайлт гаргахгүй байна. Өнгөрсөн жил гэхэд 450 орчим монгол хүн ажилласан гэсэн баримт байсан. Тэд ажлын шаардлага хангадаггүй, ажлаа хаяж явдаг зэрэг асуудал бол олон мянган хятад ажилчин оруулж ирэх шалтгаан биш.
Тэгээд ч уул уурхайн салбарт хүний тооны хязгаар тавих бодлого байдаг. Уулын баяжуулах "Эрдэнэт" үйлдвэрээр жишээ авахад зөвхөн таван хувийг нь л гадаадын мэргэжилтэн эзэлдэг. Манай хүмүүсийг зохих сургалтад хамруулах санал гаргаж ажиллавал бид судалж, цаашилбал манай Засгийн газар ч дэмжихэд бэлэн..." Дорнодын тал "Петрочайна Дачин Тамсаг"-т талхлуулаад улаан шороо болчихсон байхад одоо заавал түүх дурсгалын өлгий Хэнтийн Дэлгэрхааныг харийнхнаар малтуулах гэлээ хэмээн нутгийн уугуул иргэд нэгэнтээ өнөөгийн Ашигт малтмал газрын тосны хэрэг эрхлэх газрын даргыг зэмлэсэн. Хариуд нь Лу.Болд дарга "Петрочайна Дачин Тамсаг" төлөвлөгөөний дагуу ажиллаж байгаа, газрын баялгаа ашиглаж амьдрах манай язгуур эрх ашигт нийцсэн үйл ажиллагаа тэнд явагддаг, удахгүй үр жимсийг нь бид хүртэнэ хэмээж байсан юм. "Петрочайна Дачин Тамсаг"-ийнхан Дорнодын талыг там болголоо гэж зөвхөн тэндхийн ард иргэд биш манайхан нийтээрээ л ярьж хэлэлцдэг. Дэлхийн газрын тосны 10 том компанийн нэг "Дачин Ойлфийлд Лимитед" гэх эх удирдлагатай "Петрочайна Дачин Тамсаг"-ийнхан үйл ажиллагаагаа олон нийтэд нээлттэй байлгах хэрэгтэй гэж шаарддаг төрийн түшээ ч бий. Салбарын агентлагийн даргын талархан сайшаадаг "Петрочайна Дачин Тамсаг"-ийн Ерөнхийлөгч Фан Бао Цайтай албан хэргийн ширээний ард уулзахыг Үйлдвэр худалдааны сайд Х.Наранхүү хүсчээ. Өчигдөр болсон уулзалтад "Петрочайна Дачин Тамсаг"-ийн Ерөнхийлөгчийг дагаад Жао Жэн Лүн, С.Мэргэнсод нарын албатууд нь иржээ. Фан Бао Цайгийн хамгийн түрүүнд хөндсөн асуудал бол Дорнодод ажиллах хүч оруулж ирэх явдал байв. "ПетроЧайна Дачин Тамсаг" энэ жил хөрөнгө оруулалтаа нэмэгдүүлж, 300 сая ам.долларт хүргэж байгаа аж. Тэгээд олборлолтын 125 орчим, хайгуулын 100 цооног өрөмдөхөөр төлөвлөжээ. Цооногийг мэргэжлийн бус хүн өрөмдөх нь эрсдэлтэй гэнэ. Тиймээс зөвхөн энэ жил гэхэд л 4000 ажилчин оруулж ирэх тухай саналаа холбогдох газарт хүргэсэн гэв. Хариуд нь сайд Х.Наранхүү 4000 ажилчин оруулж ирэх тухай мэдээлэл Засгийн газрын хуралдаанд дурдагдаж байсныг өгүүлээд санал бодлоо илэрхийлсэн юм. "Тэр олон хүн бүгдээрээ нарийн мэргэжлийнх гэдэгт итгэхгүй. Монголчуудыг олноор ажиллуулахад танай зүгээс төдийлөн идэвх чармайлт гаргахгүй байна. Өнгөрсөн жил гэхэд 450 орчим монгол хүн ажилласан гэсэн баримт байсан. Тэд ажлын шаардлага хангадаггүй, ажлаа хаяж явдаг зэрэг асуудал бол олон мянган хятад ажилчин оруулж ирэх шалтгаан биш. Тэгээд ч уул уурхайн салбарт хүний тооны хязгаар тавих бодлого байдаг. Уулын баяжуулах "Эрдэнэт" үйлдвэрээр жишээ авахад зөвхөн таван хувийг нь л гадаадын мэргэжилтэн эзэлдэг. Манай хүмүүсийг зохих сургалтад хамруулах санал гаргаж ажиллавал бид судалж, цаашилбал манай Засгийн газар ч дэмжихэд бэлэн..." гэж хэлсэн. Фан Бао Цайгийн хэлснээр монгол ажилчдыг сургах ажлыг өнгөрсөн жилээс эхлүүлжээ. Байдлыг харж байгаад ажиллуулах эсэхээ шийдэх аж. 
Б.ХАЖИДМАА
