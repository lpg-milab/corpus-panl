Улсын тэргүүний мөрдөн байцаах тасаг

Ард иргэдийн аюулгүй ажиллагааг хангахын төлөө цаг наргүй, амь биеэ хайрлахгүй зүтгэдэг хүмүүс бол цагдаагийн ажилтнууд билээ. Ажлаа тараад гэртээ ирсэн чинь гэрт чинь хулгай орчихож. Хамгийн түрүүнд таны толгойд юу буух вэ. Мэдээж цагдаагийн газарт хандах шүү дээ. 
Айж сандарч, хэлмэгдсэн, зодуулсан, тэр бүү хэл авгай нөхрийн хэрүүл зодоон гээд болж бүтэхгүй болохоороо тусламж эрдэг газар яах аргагүй Цагдаагийн байгууллага. Нойр хоолоо хасан гэмт хэрэгтнүүдийг барих гэж хөөцөлдөж бусдын тусын тулд ажилладаг хүмүүс бол мөрөн дээрээ мөрдөстэй тангараг өргөсөн мөрдөн байцаагчид юм. Нарантуул, Техникийн зах гээд Улаанбаатар хотын хамгийн хөл хөдөлгөөн ихтэй, гэмт хэрэг гардаг дүүрэг бол Баянзүрх дүүргийн нутаг. Тус дүүргийн нэг хороо нь 10-20 мянган хүнтэй. Ийм 20 хороо бий. Гэтэл манай улсын зөвхөн нэг аймаг буюу Сэлэнгэ нь 10-20 мянган хүн амтай. Нэг хороо нь бүхэл бүтэн нэг аймагтай тэнцэхүйц хүн амтай тийм л түм түжигнэж бум бужигнасан нутаг бол Баянзүрх дүүрэг. Баянзүрх дүүргийн цагдаагийн хэлтэс нь сүүлийн гурван жил дараалан тэргүүний байгууллагаар шалгарсан ба өнгөрсөн 2004 онд мөрдөн байцаах тасаг нь улсын тэргүүний тасгаар шалгарч байжээ. Хамгийн залуу мөрдөн байцаагч нартай гэх ч туршлага суусан хашруудаас ер дутахгүй. Харин ч тэд залуу насны ид хавыг ажил хөдөлмөртөө зориулж санаа сэтгэл нийлсэн нэг баг болон ард иргэдийнхээ амгалан тайван байдлыг сахиулахаар ажиллацгаана. Баянзүрх дүүргийн мөрдөн байцаах тасгийг хошууч Р.Ганболд ахлан ажиллаж байгаа бөгөөд 2005 оны эхний найман сарын байдлаар 487 эрүүгийн хэрэг үүссэнээс 90 гаруй хувийг нь илрүүлэн шалгаж шийджээ. Ард иргэдэд учирсан 74 сая төгрөгийн хохиролтой хэргийг шалгаж хохирогч нарт 60 гаруй сая төгрөгийг нь буцааж эргүүлэн олгосон байна. Мөрдөн байцаагч нар ажлын нөр их ачаалалтай ажилладаг юм байна. Нэг мөрдөн байцаагч нь сарын хугацаанд дөрвөн хэргийг шалгаж, шийдвэрлэх ёстой. Урьд өмнө нь гэмт хэргийг эрүүгийн төлөөлөгч илрүүлсний дараагаар мөрдөн байцаагчид шалгадаг байсан бол одоо мөрдөн байцаагч өөрөө гарсан гэмт хэргийг илрүүлдэг болсон байна. Ийнхүү мөрдөн байцаагчдын ур чадварыг шалгах хэмжүүр улам нарийсчээ. Тус цагдаагийн хэлтсийн 18 мөрдөн байцаагч хөдөө орон нутгаас шилжин ирэгсэд олонтой гэмт хэрэг их гардаг өргөн уудам нутаг дэвсгэрийг хариуцан ажиллаж байгаа учраас ажлын ачаалал харьцангүй өндөртэй. Эмэгтэй гурван мөрдөн байцаагчтай бөгөөд тэд хүн хараад нүд дальдрам олон зүйлсийг эс ажран хэрэгтнүүдийн араас хөөцөлдөж бүсгүй хүний биеэс гарамгүй эр зоригоор ажлын хүндийг нугалдаг ч тэд ажилдаа дуртай. Магадгүй хүмүүсийн сайн сайхны төлөө, хохирсон иргэдийн тусын тулд ажилладаг болохоор тэр юм болов уу. Цагдаагийн ажилтнууд сэтгэл санааны дарамт, шоконд орох нь олонтаа төдийгүй амь нас, биеэрээ хохирох нь их. Тийм учраас тус дүүргийн мөрдөн байцаах тасаг нь ажилтнуудынхаа алжаалыг тайлах тусгай өрөөг сэдэж цагдаагийн байгууллагын түүхэнд анх удаагаа ийм өрөө хийжээ. Цагдаагийн ажилтнууд ажлаа дууссаны дараа гэртээ харихынхаа өмнө "Алжаал тайлах" өрөөнд орж ядаргаагаа тайлдаг аж. Магадгүй энэ өрөөний тусламжтайгаар цагдаагийн ажилтнууд ажилдаа сэтгэл дүүрэн, стресст оролгүйгээр ард иргэдийгээ хамгаалах энхийн манаандаа зогсдог ч байж мэднэ. 
Б.Одмаа
