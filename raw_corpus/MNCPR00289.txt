Иракийн үндэсний удирдагч дүүжлүүрийн гогцоонд насан эцэслэлээ

Иракчуудын нэгэн цагт аугаа удирдагчаа хэмээн хүлээн зөвшөөрдөг байсан сахалт эр Саддам Хусейн таалал төгслөө.
Гэхдээ дэлхийн олон сая хүний үхлийн шалтгаан болдог ямар нэгэн хорт хавдраар бус, дайн дажин болж байгаа нутагт тохиолддог шиг бөмбөгдөлт эсвэл тэнэсэн суманд ч бус харин нутаг нэгтнүүдийнхээ гараар дүүжлүүрийн гогцоонд амь тавилаа. "Цаст уулын цагаан барс цагаа болохоор шоргоолжинд идүүлнэ" гэсэн үг түүний үхлийн дараа эрхгүй бодогдоно. Гэхдээ эрийн хуйх гэсэндээ гайхалтай тайван, гайхмаар зоримог байж нөгөө ертөнцийн хаалгыг тогшсон. Шинэ оноо угтаж, дэлхий зоноороо баярлаж байх тэр үед буюу он солигдохоос нэг хоногийн өмнө цаазын дээд хэмжээг ёсчлон гүйцэтгэсэн нь хүмүүст янз бүрийн сэтгэгдэл төрүүлжээ. Энэ нь интернэт дэх вэб сайтуудад үлдээсэн хүмүүсийн сэтгэгдлээс харагдана. Зарим нэг нь түүнийг тамд очих болно гэсэн бол зарим нь "Саддамыг цаазалснаар түүнд ялалтыг өглөө. Одоо Буш, Блэйрээс ч урт удаан хугацаанд түүний нэр мөнх амьдрах болох нь" гэжээ. Бас баярын өмнөхөн цаазыг яаравчлан гүйцэтгэсэн нь хүнлэг бус явдал ч гэсэн байх юм. Харин цагтаа мандан бадарч явсан эр өөрийг нь цааш харуулах ажиллагааг гүйцэтгэх үед "Бид диваажинд очиж, бидний дайснууд тамд унах болно" хэмээж байсан байна. Уг нь өөрөө цэргийн хүний хувьд буудуулж үхмээр байна гэж хүсэлтээ тавьсан байдаг. Харин түүний энэ хүсэлтийг хүн ёсны үүднээс ч хүлээж авсангүй ээ, иракчууд. Удирдагч асныхаа үхлийн бичлэгийг хэдэн цагийн дараа телевизээр харсан иракчууд мэгдэн цочирдож байжээ. Үүнийг дургүйцэн эсэргүүцэгч нар ч олон байгаа юм. Ялангуяа Саддамтай шашны урсгал нэг сунитууд эсэргүүцлээ илэрхийлсэн. Үнэндээ түүний үхэл ард олны дийлэнх нь бослого гаргаж Оливер Кромвель шиг хэн нэгнээр удирдагчаа хийгээд I Карлыг цаазлан хороосноос ялгаатай, бас румынчууд ард олны хамаг эд баялгийг нь өөрийн болгосон Ерөнхийлөгч Чаушескуг гэргийнх нь хамт гаргаж ирээд хашааны наана буудан хороож байснаас ялгаатай. Албан ёсны ялгаа нь шүүхийн шийдвэр гарсан мэт боловч үнэндээ америкчуудын найруулгаар эл бүгд болсон гэж үзэгсэд олон байгаатай холбоотой. "Америкчууд дэлхийн цагдаа юм уу" гэж илээр дургүйцэх германчууд энэ хэргийн дараа шууд л албан ёсны байр сууриа илэрхийлсэн. Энэ дургүйцэгсдийн жагсаалтад цөөнгүй орон нэгдэж байгаа бололтой. Юутай ч иракчуудын олонхи нь энэ үхлийг хүлээж байсан уу, үгүй юу гэдгийг Саддам Хусейн хөвгүүдийнхээ хамт тамаасаа эсвэл тэнгэрээс цэгнээд л сууж байгаа байх. "Ядууралд нэрвэгдсэн Иракийг би хөгжлийнх нь гольдролд оруулсан" хэмээн өөрийгөө үнэлж байсан Саддам Хусейны гэр бүлийнхний хязгааргүй эрх мэдлийн талаар дэлхий шуугиж байсан үе бий. Хүү Удайгийнх нь хязгааргүй эрх танхи бас зэрлэг зангийг нь гайхан бичиж, хүргэд нь хадам аавынхаа аргыг олохгүй бол үхэл ойрхон байдаг тухай, бас гэнэт л ор сураггүй болох Саддамын эргэн тойрных нь цэргийн албан хаагчдын талаар ч бичдэг байсан. 1920-1932 онд Британи цэргийн эрх мэдлээ Иракт тогтоож байсан болохоор барууны эсрэг хэт үзэл давамгай байжээ. Тэр үед төрж өссөн Саддам Хусейн 1957 онд буюу 20 настайдаа БААС намд гишүүнээр элссэн байна. Үзэл бодлынхоо зөрүүгээс эх орноосоо зугтан Египетэд хүртэл орогнож байсан үе түүнд бий. Тэрээр 1966 онд намынхаа ерөнхий нарийн бичгийн дарга болж, 1968 онд төрийн эргэлт хийхэд оролцжээ. 31 настай идэр эр Саддамын хамаатан генерал Ахмад Хасан төрийн эрхийг авч байсан байна. Энэ нь БААС намыг Иракт хүчирхэгжүүлэн тогтоход бас эрэмгий дайчин эрийг Иракийн Ерөнхийлөгч болох замыг зассан хэрэг байжээ. 1972 онд Ирак ЗХУ-тай 15 жилийн гэрээ байгуулсан гэдэг. Улмаар иракчууд газрын тосны их баялгаасаа гадагш нь гаргаж эхэлсэн байна. Энэ үндэстний амьжиргаа нь эрс дээшлэн, Арабын ертөнцийн баян орны нэг болсон аж. Эл бүх хугацаанд Саддам өөрийн эрх мэдлээ аажим аажмаар нэмэгдүүлсээр байжээ. 1979 онд тэр Ерөнхийлөгч болсон. Өөрийгөө ч үндэсний удирдагч хэмээн зарлан тунхагласан. Ингэхдээ хэдхэн өдрийн дотор хэдэн арваар нь хүний амийг хороосон гэсэн нүгэл түүнд бий. Мөн 1990 оны наймдугаар сарын 2-нд Кувейтийг дайран эзлэхдээ сахалт эр нефтийн үнээ бага хэвээр байлгаад байсан хэмээн ял тооцсон яриа байдаг. Юутай ч эл өдөөсөн дайн Саддамын үздэггүй барууны ертөнцөөс хариу эсэргүүцэл авчирч, бас эх оронд нь эдийн засгийн хориг арга хэмжээнүүдийн эхлэлийг тавьсан билээ. Гэвч янз бүрийн хориг арга хэмжээнүүд газрын тосны асар их баялагтай Иракийг ч тогтоож чадаагүй, омог бардам Саддамын ноёрхлыг ч хазаарлаж чадаагүй юм. Хүүхдүүдийнх нь асар үнэтэй машины цуглуулга, үлгэрийн гэмээр ордны тухай, бас хилийн чинад руу дүрвэн гарсан ирак иргэдийн яриа ч үргэлжилсээр байлаа. Харин Афганистаныг номхруулсан эр бяр нь амтагдсаар байсан учир хэнд ч дийлддэггүй Иракийг ч дүрсэнд нь оруулж болох боломж байсан учраас Ирактай хийсэн дайн эхэлсэн гэдэг. Холбоотны цэрэг Ирак руу довтлоод удалгүй түүний хөвгүүд нас барсан мэдээлэл цацагдсан. Харин удалгүй өнөөх бүгдийг айлгагч их удирдагч маань ор сураггүй алга болсон билээ. Түүнийг Осама бин Ладен шиг л олдохгүй боллоо гэж итгэгсэд олон байсан ч олдох олдохдоо лал эрийн сахал үсээ дээдэлдэг хэв маяг нь алдагдаад үс ноосондоо баригдсан Робинзон шиг эр газар доорхи нүхнээс гарч ирнэ гэж бодоогүй. Бас биедээ гар буутай, тэр нь сумтай байсан мөртлөө амьд баригддаг гэж өөр зуураа яригсад ч байсан. Магадгүй, Саддам Хусейн өөрт нь цаазаар авах ял өгөхгүй гэдэгт итгэж байсан байх. Бас Ирак орныг ямраас ямарт хүргэсэн хүчин чармайлтыг нь үнэлнэ гэж найдсан биз. Өөрийг нь их удирдагчаа гээд тойрон хүрээлж ирсэн иракчуудын долдойч зан түүнд амирлах завдлыг өгсөн байх. Гэвч иракчуудын гаргасан шийдвэр, хэн нэгэн орны нөлөө байгаагүй гэж түүхэнд үлдэхээр төлөвлөгдсөн хурлаар цагтаа цалгиж явсан эрд цаазын дээд хэмжээг өгсөн. Мэдээж, хэрхэн гүйцэтгэл нь явагдсаныг монголчууд бид ч шинэ жилийн буузаа идэнгээ харсан билээ. Өдгөө румынчууд социалист удирдагч Чаушескуг хороосноо буруутган ярих болсон гэнэ лээ. Харин иракчууд хэрхэхийг түүх харуулна. Магадгүй Саддамд тохиолдсон явдал Кубын Фидель Кастрод, Венесуэлийн Уго Чавест, Умард Солонгосын Ким Чен Ирт давтагдахыг үгүйсгэх аргагүй ээ. Ямартай ч өөрийгөө үндэсний удирдагч хэмээн тунхаглагч хэн бээрт ч ийм хувь тавилан тохиодог ажээ. 
Э.Энэрэл
