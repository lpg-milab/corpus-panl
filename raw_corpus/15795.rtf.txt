№146  (15795)
1984 ОНЫ ЗУРГАДУГААР САРЫН 19.
АШИГЛАЛТАНД ОРУУЛАХ БАРИЛГА

Ашиглалтад оруулах барилгыг хугацаанд нь чанартай барьж, төлөвлөгөөг жигд биелүүлэх нь барилгын ажлыг үндсээр нь сайжруулахын нэг үндэс мөн. Улс ардын аж ахуй соёлыг хөгжүүлэх VII таван жилийн эхний гурван жилд манай барилгын байгууллага ашиглалтад оруулах барилгын төлөвлөгөөг 23 - 24 хувь тасалсны улмаас 200 гаруй сая төгрөгийн бүтээгдэхүүн үйлдвэрлэх, үйлчлэх боломж алдсан байна. 

Энэ тасалдлын 80 орчим хувь нь барилгын захиалагч гүйцэтгэгч байгууллагын ажиллагаатай шууд холбоотой байв. Иймд манай нам, улсын болон барилгын байгууллага, удирдлага, зохион байгуулалтын ажлыг юуны урьд ашиглалтад оруулах барилгад төвлөрүүлэх ёстой. 

Барилгыг төлөвлөгөөт хугацаанд нь ашиглалтад оруулаагүйгээс зөвхөн үйлдвэрлэл саатах төдийгүй тойруу замаар эдийн засгийн ихээхэн хохирол учирч байна. Жишээлбэл, тухайн үйлдвэрт ажиллуулахаар бэлтгэсэн ажилчид сул зогсох, түүхий эд, материал, тоног төхөөрөмж, багаж хэрэгслийг дэмий байлгах, аж ахуйн гэрээт байгууллагын үйл ажиллагааг саатуулж, хэвийн ажиллах нөхцөлийг нь алдуулахад хүрдэг. 

Барилга, Барилгын материалын үйлдвэрийн Яамны барьж байгаа Улаанбаатарын сүүний үйлдвэр, Улиастай хотын мал нядалгааны хөргүүлтэй газар, Өлгий, Улиастай хотын төвлөрсөн уурын зуух, усны хангамж, ариутгах татуургын шугам сүлжээ, Баруунхараагийн багсармал тэжээлийн үйлдвэрийн өргөтгөл шинэчлэлт, Сүхбаатар хотын гурилын үйлдвэрийн уурын зуух, Сэлэнгэ аймгийн Алтанбулагийн сүүний ферм, Зүүнхараагийн гахайн үржлийн ферм зэрэг хориод барилга байгууламжийг ашиглалтад оруулах хугацаа 2-3 жил сунжирч байгаагаас ийм хохирол гарч байна. 

Ашиглалтад оруулах барилгын төлөвлөгөөний тасалдлын тэн хагас нь барилгын үйлдвэрлэл, хөдөлмөрийн зохион байгуулалт хангалтгүйгээс шалтгаалж байгааг барилгын гүйцэтгэгч, захиалагч байгууллага бүр онцгой анхаарч ажиллах хэрэгтэй. Барилгын ажлын хамгийн тааламжтай үед машин механизмаар саатуулах, материалыг тасалдуулах зэргээр сул зогсолт гаргадаг ноцтой дутагдал давтагдсаар байна. 

Зөвхөн сүүлийн гурван жилд барилгын байгууллагууд ийм шалтгаанаар 40 орчим сая төгрөгийн барилга угсралтын ажил гүйцэтгэх боломж алджээ. Энэ нь 320 сурагчийн суудалтай 16-18 сургуулийн хичээлийн иж бүрэн барилга барьж, ашиглалтад оруулах хэмжээний ажил гүйцэтгэх хугацаа алдлаа гэсэн үг. 

Барилга, Барилгын материалын үйлдвэрийн Яамны харьяа Сэлэнгэ, Дорнод, Өмнөговь, Хөвсгөл, Хужиртын барилгын байгууллага, Улаанбаатар хотын техник туслалцааны үйлдвэрийн барилгын трест VII таван жилийн эхний гурван жилийн хоёрт нь хөдөлмөрийн бүтээмж дээшлүүлэх төлөвлөгөөг тасалсан нь ашиглалтад оруулах барилгын төлөвлөгөөний биелэлтэд муугаар нөлөөлжээ. 

Түүнчлэн үйлдвэр, байгууламжийг тогтоосон хугацаанд нь ашиглалтад оруулах талаар зарим ерөнхий гүйцэтгэгч үүргээ хангалтгүй биелүүлж байгааг анхаарвал зохино. Энэ нь барилгын цахилгаан, дулааны шугам сүлжээ, сантехникийн ажил зэрэг туслан гүйцэтгэгчийн ажил барилгын бусад ажилтай уялдахгүй шалтгаан болдог. Иймээс ч ажлын нийт явцад саад учруулан улмаар ашиглалтад оруулах хугацааг сунжруулдаг байна. 

Мөн захиалагчид зураг төслийн баримт бичгийг цаг тухайд нь бэлэн болгодоггүй, импортын материал, тоног төхөөрөмжийн захиалгыг хуудуутай боловсруулдгаас дахин хийх, техникийн хяналтыг ажлын явцад хангалтгүй хийснээс нэг ажлыг дахин хийж, цаг алдан үргүй зардал гаргахад хүрч байна. Хөдөө аж ахуйн Яам, Түлш, Эрчим хүчний үйлдвэрийн Яам, Барилга, Барилгын материалын үйлдвэрийн Яамны захиалагчийн ажилд ийм дутагдал байгааг нэг биш удаа шүүмжилсэнд зарчмын дүгнэлт хийж, ажлын арга барил, хандлагаа өөрчлөх хэрэгтэй. 

МАХН-ын Төв Хорооны VII бүгд хурлаас их барилгын салбарын ажилд дүн шинжилгээ хийгээд энэ салбарын ажлыг үндсээр нь сайжруулах зорилт дэвшүүлсэн билээ. Энэ оны эхээр Намын Төв Хороонд болсон барилгын удирдах ажилтны зөвлөлгөөн, нам, улсын хариуцлагатны зөвлөлгөөнөөс нам, засгийн энэ чухал үүрэг даалгаврыг биелүүлэх тодорхой удирдамжийг өгсөн юм. 

Эдгээр удирдамж заалт бүрийг бүтээлч хэрэгжүүлж, барилгын ажлын тааламжтай үеийг дээд зэргийн өгөөжтэй ашиглаж, энэ онд ашиглалтад оруулах барилгын төлөвлөгөөг бүрэн биелүүлэх үндэс суурийг тавихад манай нийт байгууллагын хуч чармайлт чиглэх ёстой. 

Урин дулааны улиралд машин механизм, хүн хүчийг ашиглалтад оруулах барилгад дээд зэргээр төвлөрүүлэх төдийгүй тэдгээрийг аль болохоор ээлжээр ажиллуулан хөдөлмөрийн бүтээмжийг тууштай нэмэгдүүлэх хэрэгтэй. Ээлжээр ажиллах барилгачин, механикжуулагчдын ахуйн үйлчилгээ, унаа хөсгийн хангамжийн талаар худалдаа, үйлчилгээ, тээврийн байгууллага онцгой анхаарч, барилгачдад дорвитой туслалцаа үзүүлбэл зохино. 

Ашиглалтад оруулах болон онц чухал барилга дээр социалист уралдааныг бүх талаар өрнүүлж, ажлыг бригадаар гэрээлж гүйцэтгэх арга, барилгын захиалагч, гүйцэтгэгч бэлтгэн нийлүүлэгчийн хооронд ажилчны буухиа уралдаан зохион байгуулах зэрэг ажлын дэвшилт хэлбэрийг нэвтрүүлэхэд үйлдвэрчин, залуучуудын эвлэлийн байгууллага барилгачдад бүх талын туслалцаа үзүүлбэл зохино. 

Бүтээн байгуулалтын тэргүүн фронтын байлдагч барилгачид аа, барилга байгууламж бүрийг онц сайн чанартай барьж, хугацаанд нь ашиглалтад оруулах нь та бүхнээс эх орныхоо эдийн засгийн потенциалыг бэхжүүлэхэд оруулж байгаа томоохон хувь нэмэр гэдгийг ямагт санаж ажиллагтун! 

