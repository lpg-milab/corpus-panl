Есийн "Б"

Ерөнхий боловсролын сургуулийн ахлах ангийнхны тухай өгүүлсэн "Есийн "Б" Монголын уран сайхны кино шинээр төрлөө. Киноны зохиогч, продюссерээр Данаасүрэнгийн Энхтуяа ажиллажээ. Тэрбээр шинэ бүтээлийнхээ тухай, "Арван жилийн төгсөлтийн ангийнхны дунд хайр дурлалыг хичээл сурлагаас илүүтэйгээр чухалчилдаг явдал цөөнгүй гардаг. 
Тэгээд ч тэд энэ насандаа хүүхдийн гэнэн, цагаахан зан, бүтэлгүй дурлалаас болж заримдаа алдах тохиолдол ч бий. Төгсөлтийн ангийн сурагчдад тулгардаг асуудлыг шийдэхэд нь туслах зорилготойгоор тус киног бүтээсэн" гэв. Зохиогч бүсгүй өмнө нь "Хайрын Марал" уран сайхны киног бүтээж байсан байна. Харин шинэ киноны гол дүрд нийслэлийн 11, 84 дүгээр сургуулийн сурагч А.Билгүүн, Д.Баярмаа, Э.Тэмүүжин, Б.Ариунцэцэг нарыг оролцуулжээ. Арван жилийн "Есийн Б" ангийнхан сургуульдаа сурлагаараа тэргүүлдэг бөгөөд сурагчид нь ч сахилга бат сайтай. Гэвч энэ ангид Оюу хэмээх охин өөр сургуулиас шилжиж ирдэг. Тэрээр хичээлийн эхний өдрөөс л ангийнхаа хөвгүүн Итгэлтэд сэтгэл алдардаг. Энэ мөчөөс эхлэн есийн "б" ангид адал явдал өрнөнө. Итгэлт ангийнхаа сурлагатай, бас царайлаг охин Тэргэлтэй үеэрхдэг байв. Тэд үргэлж хичээлээ хамт давтана. Ангид нь Оюу шилжиж ирсэн тэр цагаас эхлэн үерхэлдээ үнэн ч байхаар ярьцгаадаг байсан энэ ангийнхны, тэр ч бүү хэл Итгэлт, Тэргэлийн дунд багагүй бухимдал үүсч хагаралд хүрдэг. Нэгэн удаа сурагчид ангиараа зугаалганд гарна. Энэ үеэр Итгэлт Тэргэлийн хамт голын эргээр зугаалахаар явна. Тэдний уг байдлыг харсан Оюу Итгэлтийг өөрийн болгохын тулд дураараа авирлах бөгөөд гол руу үсэрч ороод, живж буй мэтээр жүжиглэдэг. Түүнийг усанд живж байна хэмээн аварсан ангийнхан нь Оюуг эмнэлэг хүргэхээр шийднэ. Энэ мэтээр адал явдал өрнөсөөр л байх болно. Энэ үеэр Тэнгис Оюутай санаа нийлж ангийхныгаа мэхэлнэ. Итгэлтийг л өөрийн болгохын тулд юуг ч хийхээс буцахгүйгээ хэлсэн Оюу Тэнгист мөнгө өгч, Тэргэлийг сэтгэлт хар хүүгээс нь салгадаг. Киноны төгсгөлд Оюу буруугаа ойлгож, аз жаргалыг мөнгөөр худалдаж авч болдоггүйг ойлгож хийсэн бүхэндээ гэмшинэ. Сурч буй ангийнхаа дунд нэр хүндгүй болсон тэрбээр өөр сургууль руу шилжихээр шийднэ. Ахлах ангийн охид, хөвгүүдийн дунд тохиолддог, сурагчын амьдралаас сэдэвлэсэн тус киног гүйцээж үзэхийг хүсвэл "Ертөнц" хуучнаар Сэрэлт-Оч кино театрыг зориорой. 
Ч.Анна
