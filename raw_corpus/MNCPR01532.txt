Балгас шиг юман дээр Монгол төрийн минь далбаа хийсч байх юм даа

Одоо чинь, үнэн юмыг хэлж, үнэн юмыг бичиж болохоо байсан цаг үе юм. Гэлээ ч МонголУлсынхаа, Монголын ард түмнийхээ энэ эмгэнэлт хувь заяаг бодохоор тэвчиж суухын арга алга. 
Их Монгол Улс байгуулагдсаны 800 жилийн ой болно гэж ямар их дуулиан шуугиан тарилаа? ! Дэлхий нийтээрээ эзэн Чингэсийн өлгий нутаг-Азийн Монгол руу хараа бэлчээж, сэтгэл догдлон ширтэж байсан. Их ойнх нь баяр цэнгэл, хөгжөөн наадамд нь урьтаж очих гэж онгоц, галт тэрэг, унадаг унаа бүхний урт дараалал үүссэн байлаа. Гэтэл ? ! Өнөөгийн төр засгийн энэ хэдэн хүн дэлхийн дэлдэн улаан нүүрний өмнө биднийг ёстой нэг түллээ дээ. Монгол цустай хүний хувьд миний сэтгэлийг хамгийн их зовоож байсан зүйл бол Төрийн ордны өргөтгөл, Чингэсийн хөшөө! Та нар ч гэсэн тэр ногоон хайсны цаанаас юу гарч ирж халаадаг бол хэмээн сэмхэн сэмхэн бодож л байсан байх. Нээлтийн ёслолыг товлосон ёсоор долдугаар сарын 10-ны арван цагт Д.Сүхбаатарын талбайд хийнэ гэхээр хүрч очлоо. Нөгөө л цагдаагаараа эргэн тойрон цагдуулчихсан, ойртохын ч арга алга. Монгол төрийн баганат ордны маань нүүрэн талд хэдэн эгнээ цементэн багана босгоод, нэг л хэрзийсэн араг яс. Морьтой, суугаа, дөрвөн хүний баримал байна. Багануудынх нь хооронд шоронгийнх шиг төмөр сараалж татчихаж. Өргөгч цамхаг, хүнд даацын машин механизм. Ер нь л нэг балгасан дээр хүрээд ирсэн юм шиг. Гэтэл Монгол төрийн далбааг халхлаад өөр хоёр дахь далбааг өнөөх балгасынхаа дээр хийсгэчихэж. Дэргэд зогсож байсан нэг өвгөн "Монгол төрийн ордон ч баганаар дутаагүй л юмсан даа. Тэр хүндэтгэлийн сайхан багануудыг нь хаагаад цементэн багана цутгах нь энэ үү. 17 тэрбум төгрөг маань энэ л болж дээ" хэмээн халаглах сонсогдоно. Баруун, зүүн хоёр жигүүрт суугаа хүний баримлын нэгийг Хятадын эзэнт гүрний их хаан, монгол гаралтай Хубилай гэж байна. Түүхчдийн маргаад, Төрийн ордноо "Хятад руу хандуулаад байна" гэсний учир энэ юм болов уу гэж бодлоо. Мөнгийг нь ногоон хөшигний ард хуваагаад идчихсэн, эрдэнэт хүний амиар "тахил өргөсөн" хэзээ ч дуусах нь бүү мэд, энэ балгасан дээр Монгол төрийнхөө алтан соёмбот далбаа хийсч байгааг хараад элэг эмтрэх шиг болсон шүү. Монголчуудад зуун жилд ганц тохиох энэ баяраа ийм хэмхэрхий балгасны дэргэд, олон улсын хүндтэй зочдын нүүрэн дээр, Чингэсийн тамгыг барьж суугаа эзэд нь гарч ирээд нээхчээ болж байдаг, орхисон заяа шүү. Бидний хэн маань ч дараа 900 жилийнх нь ойг үзэхгүй. Монголчууд бидэнд хувь ерөөлөөр тохиож байгаа ганц баяраа Монгол төрийн алтан сүлдэт өргөөнийхөө тал шиг буянтай үүдэнд нь тахил өргөсөн хойморт нь тэмдэглэж болно оо доо. Гэтэл тэгсэнгүй. Баглаатай баримлын дэргэд нээлээ. Юу гарч ирдэг бол хүн болгоны сэтгэл догдолж байсан нь гарцаагүй ээ. Н.Энхбаяр, Ц.Нямдорж, М.Энхболд тэргүүтнүүд цэнхэр бүтээлгийг хууллаа. Чингэсийн хөшөө гэж юу гарсан бэ? Надад бол сумогийн нэг бөх сууж байгаагаар төсөөлөгдсөн. Зарим хүн "Д.Сүхбаатарын талбай бадриун гэгч манаач өвгөнтэй боллоо" гэнэ билээ. Би нэлээн хэдэн хүнтэй уулзаж ярилцсан. Ер нь уг хөшөө Чингэсийн дүрээр сэтгэлд нь буусан хүн үгүй билээ. Манай нэгэн нэртэй барималч, шууд л "Чингэс биш байна" гэсэн. Тэрээр "уг хөшөөний толгой, их бие, мөч чацны харьцаа алдагдсан, зовхи нь уруугаа, сүр сүлд нь явчихсан" гэж шүүмжилсэн билээ. Харин морьтой хоёр баатрыг нь "байж болох зүйл" гэж байсан. Миний хувьд зураг барималын ямар ч мэдлэг мэргэжилгүй нэгэн. Гэхдээ л сэтгэлд чамлагдаад байсан. Нэгэнт л Төрийн ордноороо тоглож арав хорин тэрбум төгрөгөө хийсгэснийх баганы хоорондох зайг бүхэлд нь эзэлсэн Чингэсийн морьтой сүртэй хөшөө босгоосой гэж бодож байсан. Чингэс бол морин дээр дэлхийг бөхийлгөсөн хүн. Хаа ч тийм аавын хүү төрөөгүй. Тэгээд ч мянганы хүн болгосон. НҮБ шийдвэрээ гаргаж 800 жилийнх нь ойг хүндэтгэн тэмдэглэхээр зарлигласан. Гэтэл бид хэн нэгэн өвгөний суугаа баримал босгочихоод эзэн Чингэсийн ховор нандин хөшөө" гэж хөөрцөглөөд байдаг, болж байгаа юм уу? ! Морьтой хөшөө төв талбайд олон болчих гээд байгаа бол бас арай өөрөөр сэтгэж болох байсан. Монголчуудын сэтгэлд хамгийн их хоногшсон дүр бол Чингэс хааны босоо зогсож байгаа дүр юм. "Чингэс хаан" номын хавтсан дээр эзэн хааны маш гоё босоо зураг байдаг. Би тэр зургийг харах болгондоо "Чингэс хаан яг л ийм хүн байсан байх" гэж боддог юм. Хувцас хунар, агссан зэвсэг, нүүрнийх нь өнгө төрх, тэр нэг нэлээн шазруун байрын алхаж байгаа эд бүгдээс харахад нэг л юм хэлээд байдаг. Бидний хэн нь ч Чингэстэй уулзаагүй. Зураг, зохиол хоёроос л төсөөлж байгаа шүү дээ. "Монголын нууц товчоо" болон бусад судар зохиолд гардгаараа ямар ч атугай Төрийн ордны үүдэнд суугаа уруу царайтай, нэлэмгэр хар хүн биш ээ. Гэтэл бидэнд "Яах ч аргагүй эзэн богд Чингэс чинь энэ" гээд мөргүүлж сөхрүүлээд байх нь нэг л итгэл үнэмшил муутай байна. Өнөөдөр Монгол төрийн эрх баригчдаас ард түмэн заавал асуух шаардлагатай зүйл бий. Монголын ард түмний энэ хүндтэй баяр наадамд яагаад ач холбогдол өгч гол гол зүйлээ жилийн өмнө, ядаж л хэдэн сарын өмнө дуусгаж жин тан болголгүй, цагийг нь дөхөөд ирэхээр хүмүүсийг өдөр шөнөгүй ажиллуулж, эрдэнэт хүний амь насанд хүртэл хүрэв үү! Өргөтгөлийн барилга дээрээс хүн нисч амь насаа алдсаныг, эрх баригчид элдэв янзын шалтгаанаар булзааруулж байгаа ч монгол ёс жаяг, аливаа юмны төөрөг заяагаар аваад үзэх юм бол, хүмүүст нэг л эвгүй бодол төрүүлээд байна. Монгол төрийн ариун гал голомт чинь баригдаж дуусаагүй байхаасаа шарил-цогцсоор эхэллээ шүү дээ, болж байгаа юм уу. Төрийн ордны өргөтгөл гэхэд ямар ч зураг төсөлгүй эхэлж явцын дунд Ерөнхийлөгчийн Тамгын газрынхан өрөө тасалгаа ч гэв үү, хэн дуртай эрх мэдэлтэн үүрэг даалгавар өгсөөр хугацааг хожимдуулсан, монгол түмний нүүрийг дэлхийн өмнө түлсэн гэсэн. Төрийн ноён оргилдоо ийм замбараагүй, дур зоргоороо загнаж байхад Улаанбаатарт зураг төсөлгүй баригдаж байгаа хэдэн зуун барилга, барилгачдад буруу өгөх арга байна уу? ! "Та нар л Төрийн ордноо зураг төсөлгүй бариад өндөр дээрээс нь хүн унагаагаад алчихдаг юм билээ" гэвэл юу гэж хариулах болж байна аа. Эрх мэдэл багатайхан юм уу, ардаа том хамгаалагчидгүй хүмүүс Төрийн ордноо ингэж бужигнуулаад, 800 жилийн ойгоо хагас дутуу балгасны дэргэд нээгээд, дэлхий нийтийн өмнө шившиг тарьсан бол, толгойтойгоо үлддэг юмаа гэхэд торны цаана сууж байх байсан. Гэтэл өнөөгийн эрх баригчид үгээ олохгүй магтаж, хөхиүлэн дэмждэг юм байна. Би, талбайн эргэн тойрныг харлаа. Чингэсийн удмынхны ганц нийслэл хот гэхэд даанч зүрх шимширмээр харагдана. Төрийн ордны зүүн гар талд зэрэгцээд, хуучин улсын хэвлэх үйлдвэр байсан балгас. Бас л нэг том хүн аваад одоо хүртэл засч тордолгүй "Оройгүй сүм" болгоод байгаа нь энэ. Дээдсийн хүрээнд нууцхан авч өгөлцөөд засвар хийх гэж бас л хүний аминд хүрсэн газар. Энэ байшинг хэдэн жилийн өмнөөс засч янзлаад, их ойн өмнө өнгөтэй өөдтэй болгочихож болох л байсан. Зэрэгцээ энэ хоёр балгасыг гадаадынханд үзүүлэх гэсэн юм шиг туурь болгоод хаячихсан. Талбайн өмнө талд, төв цэцэрлэг, морьтой саадаа нураагаад, хятад эздийнхээ барилгын суурь тавьж, хашаа хатган нууцлаад, өнгийн зар рекламаар битүү хулдчихаад байгаа. Олон нийтийн нүдийг хуурлаа гэхэд, дотор нь шуугилдаж байгаа харийнхны аялга дууг, ард түмэн төдийгүй, алсын зочид хүртэл сонсож л байгаа шүү дээ. Талбайн баруун дэргэд бас л нэг өндөр барилгын хэрзийсэн нуруу. Ингээд харахлаар Багдад хот л, булаан эзлэгчдийн дайралтын дараа ийм байсан болов уу гэж өөрийн эрхгүй бодогдоно. Ийм талбай, ийм хотод бид, эзэнт их гүрэн байгуулагдсаныхаа 800 жилийн ойг тэмдэглэхчээн болж өнгөрөх шив дээ. Их ойн өмнө Монгол төрийн удирдагчид, нийслэлийн удирдлагуудын зүгээс зайлшгүй хийх мөн ч их ажил байсан даа. Бунхант индэр, Д.Сүхбаатар, Х.Чойбалсан, Ж.Самбуу нарын шарил хэн нэгний нүдийг хорсгоод, заавал зайлуулж таашаал авах хэрэгтэй байсан юм бол, ард түмэнтэйгээ ний нуугүй ярилцаж саналыг нь аваад, эвтэйхэн хөдөөлүүлчихээд төрийн ордноо тэр чигт нь орхиж, ядахдаа ойн дараа янзалж болох л байсан. Тэгсэнгүй. Хэсэг бүлэг хүнд арав, хорин тэрбум төгрөг л харагдаад байснаас биш, Монголын нүүр царай хамаагүй байж. Үүнээс гадна, энхтайвны гүүрийн засвар, төв цэнгэлдэх хүрээлэнгийн засвар, их тойргийг 32-ын тойруутай шууд холбосон засмал зам, хотын төв хэсгийн засмал замуудын өргөтгөл, засвар, нийслэлийн нийтийн тээврийн парк ашиглалтыг шинэчилж өргөтгөх гэхчлэн тулгамдсан асар их ажил байсан. Эрхэм дээдэс дүлий, сохор юм шиг л суугаад байлаа. Хоёр буудлын шууд засмал зам барих ажил бараг хоёр жилийн өмнө эхэлсэн. Сайн хийвэл сарын л ажил шүү дээ. Хятадууд зай завсаргүй туг хатгачихаад, ажил эхэлж байсныг би сурвалжилж байсансан. Ядуусын байшин хашааг түрээд, нүүлгээд, ямар сүртэй эхэлж байсан гээч. Хүчинд автсан хэдэн арван өрх айл Бэлх рүү "цөлөгдсөн". Нэг настай хүн надтай уулзаад: "Бидний ч яахав, ингээд л хүчээр нүүлгэчихэж байгаа юм. Цаанаа том татаастай айлууд бий. Тэднийг яах нь вэ? Харж л байя" гэсэнсэн. Дараахан нь энэ ажил зогсоод, хэдэн айл үлдчихээд нүүхгүй байгаагаас зам тавьж болохгүй байна гэж радио телевизээр үглэх болсон. Гурав дөрөвхөн айл нүүлгэхээс болоод, нийслэлийнхний амин чухал энэ ажлыг хэдэн сар жилээр зогсоочихдог юм гэнэ. Тэгээд л жолооч нар хотыг тойрч, бид Зуун айл, Дэнжийн мянга, Хүүхдийн урлан бүтээх төвийн арын зам, зургаа долоон буудалд, алт шиг сайхан цагаа замын түгжрэлд алдах болсон шүү дээ. Ингээд бодохоор Монголд төр байна уу? Төрийн тамга барьж суугаа эзэн байна уу? Бид зүгээр л, хэдэн мөнгөтэй хүний хэтэвчинд даруулчихаад хэвтэж байгаа юм биш үү. Би, их ойн өмнө Төв цэнгэлдэх хүрээлэнд анхаарлаа хандуулаасай гэж бодож байсан. Наадамчид маань жилийн жилд л аадар бороонд цохиулж, норж нэвтэрснээс нэг өвчин аваад буцдаг. Иймээс "дарга сайд нарын" "доод ядуусын" гэж ялгаварлалгүй бүх секцийг нь нар борооноос халхалсан дээвэртэй болгоосой гэж бодож байлаа. Төрийн ордны өргөтгөлд зарж байгаа олон тэрбум төгрөгийн өчүүхэн хэсгээр л босно шүү дээ. Бас л тэгсэнгүй. Эрхэм дээдэс хүндэтгэлийн асарт тансаглаж байхад наадамчид бороонд шалба цохиулаад суудлаа орхин гарцгааж байгаа харагдана билээ. Их ойн өмнө амжиж хиймээр энэ мэтийн асар их ажил байсан. Эрхэм дээдэс маань даанч санаа тавьсангүй, өөрсдийнх нь нүүр л улаа бутарсан жаргалтай байвал, монголын нүүр царай хамаагүй юмсанж. Баяр тэмдэглэнэ гэдэг бол хувь хүний, гэр бүлийнхний өөрсдийнх нь л хэрэг. Хүмүүс янз бүрээр л баярласан байх. Заавал ч үгүй, одон авч, ордонд орж, ихэс дээдэстэй зэрэгцэж, идсэн ууснаараа баяр болчихдоггүй. Түүнийг хэмжих ч аргагүй. Миний хувьд л гэхэд, хамгийн дуртай хоолоо хийж идээд хэдэн хүүхэдтэйгээ инээлдэж суух шиг баяр байхгүй. Зарим айл бууз хуушуураа жигнэж, архи айргаа сөгнөж баярладаг. Бүр тансагладаг нэг нь нийслэлийн дээд зэрэглэлийн ресторануудад хэдэн зуун "ногоон"-оор хооллолоо л гэнэ. Эрхэм дээдэс маань бидний жилийн орлогыг ганцхан орой хүртчихэж байгаа сураг байна. Энэ бүхэн хувь ерөөлөөрөө л болсон. "Хөнжил, хөнжлийнхөө хэрээр хөлөө жийгээд" өнгөрдөг хэвлэгдээгүй хууль энэ. Би нэг л зүйлд сэтгэл эмзэглэж байгаа. Ямар олон хүн, ямар олон айл өрх, энэ баяр гэгчийг огт мэдэхгүй өнгөрөв дөө. Эрх баригчдын ивээлийн хэсэг бүлэг хүн, баярын өмнө үнийг яаж хөөрөгдөв дөө? ! Бүх үнийн суурь болсон түлш шатахууны үнэ нь л 1000 болоход хэдхээн төгрөг дутуу байгаа. Үүний чинь ард Монгол төрийн мафи байдаг. Сонгуулийн өмнө "үнийг битгий өсгө! Бидэнд муу юм болно" гээд зогсоочихож байсныг та бүхэн ажигласан байх. Сонгуульд "ялаад" эрх мэдлийг төвлөрүүлж атгахтайгаа зэрэг үнийг хөөрөгдөж эхэлснийг ч бас санаж байгаа. Гэтэл өнөөдөр тэр эрх баригч бүлэглэлийнхэн ядарсан ард түмнээсээ хамаг бүхнээ нууж, байхгүй" гэж муу ёролсоор энэ хүндтэй баярыг өнгөтэй өөдтэй тэмдэглэхийг хяслаа. Монголын бүх хүүхдэд сар бүр арван мянган төгрөг өгөхөөр хуульчлаад, эхнийхийг нь долдугаар сарын 1-нээс олгон бүх хүүхдээ баярлуулчих мөнгө байв уу? Байлаа. Тэд, дараагийн сонгуульд хэрэглэхээр сугандаа хавчин, хүүхдүүдээсээ харамлалаа. Монголын сая шахам хүүхдийн баяр энэ л болох байсан. Өндөр настан, тахир дутуу, хамгийн бага орлоготой хүмүүсийн тэтгэвэр тэтгэмж, төсвийнхнийхөө цалинг 30-50 хувь нэмэх мөнгө байсан уу? Байсан. Эрх баригчид бас л "байхгүй" гээд халгаасангүй. Тэгсэн атлаа, хадгаламж зээлийн хоршоодыг дампууруулах ил, далд бодлого явуулан, хурааж хумьсан хэдэн төгрөгийг нь луйварчдын гарт хийгээд санаа амарлаа. Ингэхлээр ард түмэн маань баярласан уу? Үгүй. Их монгол улс байгуулагдсаны 800 жилийн ойн баяр гэдэг маань жинхэнэ утгаараа зөвхөн дээдсийн хүрээлэнгийн баяр болоод өнгөрлөө гэхэд хилсдэхгүй болов уу. 
Монгол Улсын соёлын гавьяат зүтгэлтэн Галсангийн Жамъян 