№97 (16687)           
1987 оны дөрөвдүгээр сарын 23,
Хөдөлмөрийн сахилга

<< Намын их хурлаас заасны дагуу хөдөлмөрийн хүмүүжлийг бүх ажлын төвд тавьж, залуу хүн бүрийг хөдөлмөрт дуртай, түүний амт шимийг мэдэрсэн, өөрийн хүч чадал, оюун билиг, авьяас чадвараа сорих жинхэнэ талбар хэмээн үздэг болгох хэрэгтэй байна >> гэж нөхөр Ж. Батмөнх Намын Төв Хорооны II бүгд хурал ( 1986 он ) дээр хэлсэн билээ. Хөдөлмөрийн хүмүүжлийн гол үзүүлэлт бол хөдөлмөрийн сахилга учраас нам, төр, олон нийтийн байгууллагуудын болон хөдөлмөрийн хамт олны өргөн уйл ажиллагааны ур дүнд манай иргэдийн хөдөлмөрлөх ухамсар, хөдөлмөр эрхлэх соёл байнга дээшилж, хөдөлмөрийн багаж зэвсгээ сайн эзэмших, ажлын цагаа бүрэн ашиглах, бүтээгдэхүүний чанарыг үргэлж дээшлүүлэх эрмэлзэл тэмүүлэл идэвхжин, сайжирч байх ёстой. Ингэснээр л хөдөлмөрийн хүмүүжлийн цогцолбор үзүүлэлт жигд дээшилж сахилга, дэг журмыг бэхжүүлэхэд хөдөлмөрийн хамт олны нөлөө хүчтэй болж, хяналт шалгалтын ур далайцыг сайжруулах, ажлын цаг ашиглалт, хөдөлмөр эрхлэлтийг боловсронгуй болгох зорилт хэрэгжинэ. Ажлын цаг хийдүүлэх, сул зогсох, гологдол гаргах, машин механизм, тоног төхөөрөмжийг дутуу ашиглах, эсвэл эвдэж бүрэлгэх зэрэг зохисгүй үйлдэл үнэн хэрэгтээ хөдөлмөрийн хамт олны нүдний өмнө болж байдаг байна. 

Ажил таслах, сул зогсох, чөлөө авах, гологдол гаргах зэрэг дутагдал гарсныг харж мэдсээр байсан хөдөлмөрийн хамт олон төдий л цочихгүй, хамтын хариуцлага хүлээхгүй өнгөрч байдгаас болж хөдөлмөрийн хүмүүжлээр доголдогчид нийт хамт олныхоо амжилтаас илэрхий хойш татсаар л байна. 1986 оны статистикийн мэдээгээр ажил таслалт 1985 оныхоос Нийтийн аж ахуй, үйлчилгээний Яамны ахуйн үйлчилгээний газруудад 4, 2 хувь, Соёлын Яамны үйлдвэрүүд, авто замын ерөнхий газарт 1, 5 дахин нэмэгджээ. Хөдөлмөрийн хүмүүжил, сахилга дорой байгаа ийм газруудад зарчимч шаардлага суларч, ажлын зохион байгуулалт, хүмүүсийн хариуцлага доголдсоноос өөр ноцтой шалтгаан байхгүй нь хэнд ч илэрхий юм. 

Хөдөлмөрийн сахилга зөрчих өөр нэг хэлбэр нь хөдөлмөрийн хуулиар тогтоосон ажлын цагийн нормыг хэтрүүлж, илүү цагаар ажиллуулах зуршил юм. Технологи, үйлдвэрлэлийн дэг журам алдаж олон цаг сул зогссоныг нөхөхийн тулд хөдөлмөрчдийг илүү цагаар ажиллуулдаг ноцтой дутагдал үйлдвэр, аж ахуйн газруудад үргэлжилсээр байна. 1986 онд үйлдвэрлэлийн салбарын нэг ажилчинд ногдох илүү ажилласан цаг шууд гарзадсан цагаасаа таваар илүү гарсан байна. 

Үйлдвэрлэл, технологийн сахилга зөрчих нь юуны өмнө хүмүүсийн мэргэжил, бэлтгэл, чадвар дутагдах ажил хэрэгт хайхрамжгүй, өөриймсөг биш хандах бүтээгдэхүүн үйлдвэрлэх технологийн заавар гажих тэрчлэн ажлын явцад тавих хяналт шалгалт сул. үйлдвэрлэлийн зааварчилга хангалтгүй зэргээс гол төлөв шалтгаалж байна. Ажиллагчдын ажил үүргийг нарийн зааглахгүй, эрх хариуцлагыг тодорхой тогтоогоогүй, машин төхөөрөмж, эд материалыг бүрэн зохистой ашиглаж өндөр үр дүнд хүрэх сонирхол татахуйц урамшууллын систем бүрэлдээгүй, тэрчлэн материал техникийн хангамж, хүмүүсийн соёл үйлчилгээ тогтмолжоогүй, хүний хүчин зүйлийн тухайд дутуу анхаардаг зэрэг зохион байгуулалтын ажлын доголдлоос хөдөлмөрийн сахилгын зөрчил их хэмжээгээр шалтгаалж байна. Ажлын байрыг тогтмол аттестатчилж, оновчтой сайжруулах, хөдөлмөр зохион байгуулалт, урамшууллын бригадын хэлбэрийг өргөн нэвтрүүлэх, хөдөлмөрийн дэвшилт норм хэрэглэх, ажлын тохиромжтой нөхцөл бүрдүүлэх, цалин хөлсний хөшүүргийг зөв хэрэглэх зэрэг цогцолбор арга хэмжээг хамран багтаасан чанарын удирдлагын иж бүрэн систем боловсруулж хөдөлмөрийн хамт олныг өөрсдийг нь онцгой идэвхтэй оролцуулан өргөнөөр нэвтрүүлэх шаардлагатай байна. 

Хөдөлмөрийн ухамсарласан хариуцлага буюу сахилгыг тогтоож бэхжүүлэх ажлын үр дүнг дээшлүүлж, сахилгын зөрчил гаргагчидтай хийх зарчимч тэмцлийг хүчтэй болгож, хүндэтгэх шалтгаангүйгээр ажлаас хожимдож, таслагчид, гологдол бүтээгдэхүүн гаргаж, тоног төхөөрөмж, улсын хөрөнгөнд хүйтэн цэвдэг хандагчдын үзэл бодол, ёс суртахууны талаар үйлдвэрийн захиргаа, нам, олон нийтийн байгууллагын хөдөлмөрийн хамт олон нухацтай ярилцаж, уйгагүй хүмүүжүүлэх системтэй ажил хийж байх ёстой

Хөдөлмөрийн сахилгын зөрчил гаргагчидтай ажиллахдаа хүмүүжлийн аргыг хууль тогтоомжийн дагуу албадах, сахилгын арга хэмжээг хослуулж шат дараалсан нөлөөллийг хэрэглэх, тухайлбал, мэргэжлийн доод шат буюу бага цалинтай ажилд шилжүүлэх, тодорхой хугацаагаар мэргэжлийн зэрэг нэмэх шалгалтыг хойшлуулах, шагнал урамшууллыг ялангуяа жилийн эцсийн ажлын үр дүнгээр олгох шагналыг бүрэн буюу заримыг хасах, амралт, сувиллын хөнгөлөлт, цаг хугацааг зохицуулан хязгаарлах зэрэг арга хэмжээ авах хууль, тогтоомжийн заалтыг бүрэн үр нөлөөтэй хэрэглэх хэрэгтэй байна. 

Хөдөлмөрийн сахилгыг бэхжүүлэхэд захиргааны байгууллагын зэрэгцээ нам, үйлдвэрчин, эвлэлийн байгууллагаас хөдөлмөрийн хамт олны дотор зохиох улс төр, олон нийтийн ажлын чанар үр нөлөөг дээшлүүлэх хэрэгтэй байна. Ялангуяа ажил таслагчдын ихэнх хэсгийг залуу хүмүүс, тэрчлэн гурав хүртэл цөөхөн жил ажиллаж буй шинэ ажилчид эзэлж байгаа, ер нь үйлдвэрүүдэд залуу ажилчид зонхилсон одоогийн нөхцөлд залуучуудын байгууллага намын их хурлын заалт ёсоор залуучуудын хөдөлмөрийн хүмүүжлийг дээшлүүлэх, залуустай биечилж ярилцах хашир туршлагатай ажилчдад шинэ ажилчдыг даалгаж хариуцуулах, ажилчин хүний нэр алдрыг залгамжлах, халамжлан сургах хөдөлгөөнийг өргөн хүрээтэй өрнүүлэх хэрэгтэй байна. МХЗЭ-ийн Төв Хороо, ХЗЭ-ийн анхан шатны байгууллага энэ талаар ажилдаа эргэлт гаргах цаг болжээ. 

Хөдөлмөрийн социалист сахилгыг бэхжүүлэх нь үйлдвэрлэлийн үр ашиг, ажлын чанарыг дээшлүүлэхээр барахгүй гол үйлдвэрлэх хүчин болсон хүнийг өөрийг нь хөгжүүлэх хэрэглүүр учраас социализмын материал техникийн баазыг байгуулж дуусгах нийгмийн харилцааг боловсронгуй болгох, социализм байгуулагч шинэ хүнийг төлөвшүүлэх намын зорилтын салшгүй бүрэлдэхүүн хэсэг мөн. 

