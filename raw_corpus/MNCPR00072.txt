Анагаах чадвартай амтлагч

Карри хэмээгч амтлагчийн бүрэлдэхүүнд ордог нэгэн ургамал хорт хавдар болон Альцгеймер мэтийн хүнд өвчнүүдийг анагаахад тусалдаг нь үнэн болов уу?           
Шинэ эм бэлдмэл олох шалгарсан арга бол байгалийн гаралтай бүтээгдэхүүнээр эм тан бэлдэх жорыг хайн эрт дээр үеийн ардын эмнэлгийн судруудыг судлах явдал билээ. Одоо эм судлалд олны танил болсон олонх бодисуудыг анх түрүүн өвс ургамал, хорхой шавьж тэр ч байтугай уулын чулуулгаас гарган авсан байдаг билээ. 
Тухайлбал, анх аспириныг уг модны холтсыг хандалж гаргасан байдаг бол холестерины түвшин бууруулагчийг хөгцний мөөгөнцрөөс, хумхаагийн эсрэг бодисыг Хятадын ардын уламжлалт эмнэлэгт эрт үеэс хэрэглэж ирсэн нэгэн модны холтосноос гарган авсан байдаг. Гэхдээ иймэрхүү эм тан тэр бүр эмч, өвчтөнүүдийн итгэлийг төрүүлж байгаагүй юм. 1990-ээд оны үед "Shaman Pharmaceuricals" пүүс эртний жороор эм бэлдмэл үйлдвэрлэх эрх аван худалдаа хийж 90 гаруй сая доллар олох зорилго тавьжээ. Эцэстээ өөрийн бүтээгдэхүүнийг хүнсний нэмэлт бүтээгдэхүүн болгон тараахаас өөр аргагүй байдалд орсон ба дараа нь дампуурч үйл ажиллагаагаа бүрмөсөн зогсоосон билээ.  
Харин өнөөдөр нөхцөл байдал эрс өөрчлөгдөж байна. Жишээлбэл, улаан дарсанд агуулагддаг резвератрол, загасны тосноос гаргаж авсан тосны хүчил, омега-3 зэрэг байгалийн гаралтай бодисууд мэргэжилтнүүдийн анхаарлыг гойд татах боллоо.  Судалгааны урьдчилсан дүнгээс үзэхэд тэдгээрийг янз бүрийн өвчнөөс урьдчилан сэргийлэх, эмчилгээний зорилгоор эм болгон ашиглаж болох бөгөөд ямар нэг гаж нөлөөгүй байв. Саяхан байгалийн гаралтай эмийн жагсаалтад Ази тивд ургадаг Qurcuma Longa хэмээх ургамлаас гаргаж авсан улбар шар өнгөтэй нунтаг бодис куркум нэмэгдлээ. Өнөөг хүртэл түүнийг хоол хүнсний бүтээгдэхүүнд гэмтэж муудахаас хамгаалагч болон амт оруулагч амттан гэдэг талаас нь мэддэг байжээ.  Куркумын биологийн идэвхтэй элементүүд нь антиоксидант (исэлдэлтийн эсрэг), үрэвсэл, вирус, микроб, мөөгөнцрийн эсрэг шинж чанаруудыг агуулсан байдаг тул хорт хавдар, чихрийн шижин, Альцгеймер болон бусад архаг өвчнүүдийг эмчлэхэд ашиглахад үр дүнтэй болох нь тогтоогджээ. Карри хэмээх амттаны найрлагад орогч куркум  өргөн хүрээнд үйлчлэх нөлөөтэй төдийгүй хор багатай гэдгээрээ эрдэмтдийн сонирхлыг нь ихэд татаж байгаа аж.  Куркум болон түүнээс гарган авсан бодисууд нэн удахгүй хүн төрөлхтнийг олон төрлийн аюулт өвчнүүдийг анагаах, урьдчилан сэргийлэх эм бэлдмэл болон хэрэглэгдэнэ гэж найдах бүрэн үндэслэлтэй юм.  
Д.Ариун
