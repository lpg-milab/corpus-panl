Иоджуулсан гэх хуурамч бүтээгдэхүүнээс сэргийлээрэй

Төмрөөр баяжуулсан гурил, иодоор баяжуулсан давс бүх иргэдийн байнгын хэрэглээ болвол эрүүл саруул, урт удаан наслахын үндэс нь бүрдэнэ хэмээн мэргэжилтнүүд өчигдөр сэтгүүлчдэд ярилаа. 
Төмөр дутлаас үүссэн цус багадалтын улмаас ялангуяа эхчүүд хүүхэд төрүүлэх үедээ эндэх магадлал манай улсад их байдаг байна. Зөвхөн Монголд ч биш Тажикстан, Узбекистан, Кыргызстан зэрэг хөгжил буурай ихэнх оронд дээрх эмгэг илүүтэй байдаг гэж "Хүнсийг тогтвортой баяжуулан нийгмийн эрүүл мэндийг сайжруулах төслийн зохицуулагч Б.Бямбатогтох ярьж байсан. Тиймээс өөрийн улсын хувьд хүн бүрийн өдөр тутмын хэрэглээ болох гурилыг төмрөөр баяжуулан хэрэглэвэл эмгэгээс урьдчилан сэргийлж чадна хэмээн төслийнхөн үзсэн учраас "Алтан тариа", "Улаанбаатар" гурилыг үйлдвэрээс нь баяжуулан худалдаанд гаргаж байгаа гэнэ. Нэг тонн гурил 120 грамм төмрийн холимогоор баяжуулагддаг байна. Харин иодын хувьд хүн насан туршдаа ердөө нэг цайны халбагыг хэрэглэвэл иод дутлын эмгэгээс сэргийлж, хэрэгцээгээ хангаж чаддаг байна. Тиймээс иргэдийн хамгийн бага хэмжээ өдөр тутам хэрэглэдэг зөвхөн хүнсний давсыг иоджуулан хэрэглээнд гаргах нь зүйтэй гэсэн хууль хүртэл байдаг аж. Хэрэв иод болон төмрийг биеийн хэрэгцээнд хэрэгтэй хэмжээнээс хэтрүүлбэл тийм ч таатай биш гэнэ. Тэгэхлээр зохистой хэрэглээг ч бас мөрдөх шаардлагатай хэмээн төслийнхөн ярьж байлаа. Дэлхий даяар иод дутлын эмгэгээс урьдчилан сэргийлэх арга хэмжээ явагдаж байгаатай холбогдуулан зарим хүнсний барааг иоджуулсан хэмээн худал сурталчилдаг. Тиймээс иоджуулсан давсаа авахдаа арилгасан төмсөн дээр цацахад хөх ягаан өнгө гаргаж байвал шаардлага хангасан бүтээгдэхүүн гэдгийг мэдэж болох юм байна. 
