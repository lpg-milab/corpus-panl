Г.ДАМБА

ЗЭРЛЭГ СУМ 

Амь өрссөн аюултай тулалдаан болж байлаа. Эхлээд <<Т-и>> хүнд их бууны галын цохилт нэг цаг хорин минут нижигнэв. Аянга ниргэх мэт дуун хадаж, бөмбөг сум тэсэрч дэлбэрэх нь нүд сохолж, хулхи хагармаар. Их бууны галын цохилтыг <<Х-и>> тийрэлтэт бууны шуурган гал залгаж аваад хуйхалж гарлаа. Бөмбөгт сумны улин исгэрэх дуун нэг цагийн турш зүрх зүсэв. Хэдэн агшины дараа <<ШБК-и>> гэдэг хүнд пулеметын галын бэлтгэл эхэлж дөчөөд минутын турш сумаар тургилан пан, пан хийв. Ийм аюултай олон угсраа цохилтын дараа байлдааны талбарт амьтай, голтой амьтан нэг ч үлдээгүй биз дээ гэж хэн хүнгүй бодож байв. Гэтэл залхуутайяа суниах, нойрмоглон эвшээх, сэм шивнэлдэх, бүр инээд алдах дуун гарч бүхний гайхлыг төрүүлэв. Гурван цагийн турш асгарсан тэр олон сум, бөмбөг, тэсрэлт дэлбэрэлт тэдэнд даанч нэг аюул хөнөөл, сандрал цочрол учруулсан янзгүй нь гайхалтай.

Хэдэн минутын дараа эсрэг талынхан сөрөг довтолгоонд шилжив. Салааны дарга Дүрэлзэх ухасхийн босч харуулын өндөрлөгт авиран гараад <<ЭХ-ш>> гэдэг хөнгөн пулемётоор шүршиж гарав. Тэр сүүлдээ бүр улайрч хүний, өөрийнхийг ч ялгахаа байж нүдэндээ өртсөн болгон руу сум цацаж шүүрэн шанага шиг болгохоор заналхийлэв. Ахлах байлдагч Гунанбуу тэр цадигаа алдсан сагсуу залууг харуулын өндөрлөгөөс хөөж зайлуулаад оронд нь өөрийнхөө хуучин муу <<ББ-ш>> пулемётыг байрлуулан эсрэг талын нуувчаас тээр наагуур шөргөн гал нээж тоос шороо бужигнуулан удтал хий буудав. Ийнхүү амь өрссөн аюултай тулалдаан болсоор бүтэн зургаан цаг болоход байлдан буй хоёр талынхан жигтэйхэн их өлсөж, цангаж, ядарчээ. Харин хоёр талаас амь эрсдсэн, өчүүхэн төдий ч шархадсан хүн гараагүй нь хориглон хамгаалалтыг үнэнхүү сайн хийж сурсных гэж цэргийн мэргэжилтнүүд үнэлж байв. Эцэст нь ангийн хувцас түгээгч өвгөн ахлагч Мэргэнбууч гуай нуувчнаас босч ирээд <<З-ш>> дуран хараатай винтовоо онилов. Эргэн тойрон чив чимээгүй болж бүгд нуувчиндаа шургав.
- <<Т-и>> их буу нэг ч бай оносонгүй. Хайран ч зэр зэвсэг минь. <<ШБК-и>> пулементоор өдий төдий сум дэмий цацаж дэлхий сэглэв. Та минь ингэж хоосон буу тавьж хэн хэнийгээ зовоож байхаа боливол яасан юм вэ гэж өвгөн өгүүлэв. Яг энэ агшинд шалган байцаах комиссын илтгэл (ШБК-и) тавьсан боловсон хүчин тасгийн дарга Хоосонбуу тэргүүлэгчдийн ширээний араас үсрэн босч ирснээ нэг их муухай хашгиран гэдрэг савж унав. Тулалдаанд анх удаагаа тэр шархдав. Трестийн дарга Чулуунмөндөр харуулын өндөрлөгөөс (индэр) Мэргэнбуучийг түлхэн буулгаад:
- Сая энэ хүн нэг сэжигтэй үг хэллээ. <<Т-и>> (тайлан илтгэл) их буу нэг ч бай оносонгүй гэж байна. Оноогүй ч гэсэн их л айлгасан байх. Ноднин миний буудсан сум дансаа давсан, энэ жил ялимгүй дутжээ. Ирэх жил яг цохон дээр чинь мултлахаа амлая! гэтэл, алга нижигнэж, хүмүүс босохоор өндийж, сандал суудал дуугартал, <<Х-и>> (хавсралт илтгэл) тавьсан орлогч дарга Шинэнбуу ухасхийн босч:
- Нөхөд минь хамгийн аюултай юм бол <<ЗЭРЛЭГ СУМ>> шүү. Сая хөөрхий Хоосонбуу дарга <<зэрлэг суманд>> оногдож хүндээр шархдав. <<Эх-ш>> (эзэн хаяггүй шүүмжлэл), <<ББ-Ш>> (бөөрөнхий бялдууч шүүмжлэл) зэрэг зэр зэвсэг бол аюул багатай л даа. Харин <<3-ш>> (эарчимч шүүмжлэл) гэдэг зэвсэг маш аюултай. Сум нь <<зэрлэг>>, хаана ч хүрч тусч болно. Хэнийг ч өршөөхгүй. Ухаан нь даргыг юм уу, намайг ч алж мэднэ. Таминь <<3-ш>>-ээс л хол явъя...
Жилдээ ганц удаа болдог ажилчдын зөвлөлгөөний хурал шөнө дунд тарахад Хоосонбуу зүрхний дусаалга ханхлуулан ярвайсаар хамгийн сүүлд гарч ирээд <<зэрлэг>> сумнаас сэргийлэх маш яаралтай арга хэмжээ авъя байз гэж шүд зуун чичирсээр шатаар буулаа. Нөгөөдөр нь Мэргэнбуучийг <<гавъяат амралтанд>> нь их л сүртэй үдэв.

1987 он

 
 
 
