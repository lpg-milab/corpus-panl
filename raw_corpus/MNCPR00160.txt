ДОЛОО ХОНОГТ нэг хүн ҮЙЛДВЭРЛЭЛИЙН ОСЛООР НАС БАРЖ БАЙНА

Манай улсад долоо хоногт дунджаар нэг хүн үйлдвэрлэлийн ослоор нас барж, нэг хүн насан туршдаа тахир дутуу болж байна гэсэн сэтгэл эмзэглүүлсэн судалгааны хариу гарчээ. Энэ тухай Нийгмийн хамгаалал хөдөлмөрийн яам, Улсын мэргэжлийн хяналтын газар, Ажил олгогч эздийн нэгдсэн холбооныхон өчигдөр сэтгүүлчдэд мэдээлэл хийлээ. 
Осол гарах шалтгааны 90 хувь нь тухайн хүнээс өөрөөс нь шалтгаалдаг аж. Өөрөөр хэлбэл, ажилчдын аюулгүй байдлын талаарх мэдлэг мэдээлэл хомс байгаагаас осол гарч байна хэмээн зарим мэргэжилтнүүд үзэж байна. Аюулгүй орчинд ажиллахын тулд тухайн байгууллагын удирдах албаныхан ч биш, шат шатны албан хаагчид анхаарах ёстой. Ингэхийн тулд аюулгүй ажиллагааны талаар сургалт семинарыг зохиож байх хэрэгтэй байна. Үүнээс гадна ажил хөдөлмөрөөс шалтгаалах өвчтэй хүмүүсээ эрүүлжүүлэх, ажлын байранд нь эргүүлэн татах асуудал манай улсын хувьд учир дутагдалтай байгааг ч энэ хурал дээр мэдэгдэж байсан. УМХГ-ын Хөдөлмөр, нийгэм хамгааллын хяналтын улсын албаны дарга Б.Довдонбалжир "Ослын тоо буурахгүй байна. Түүний уршиг дагавар ч сэтгэл түгшээсэн хэвээрээ байна. Өнгөрсөн онд манай улсад нийт 320 удаа үйлдвэрлэлийн осол болж, 366 хүн гэмтсэнээс 60 гаруй нь нас барж, 50 гаруй хүн насан туршийн тахир дутуу болжээ. Үүнд: Хөдөлмөрийн аюулгүй байдлын арга барилд хангалтгүй суралцсан. Уналт, нуралтын улмаас. Технологийн дэглэм зөрчсөн. Машин техник механизмын гэнэтийн осол, тоног төхөөрөмжийн эвдрэл, гэмтэл зэргүүд орж байна: Эдгээр нь нийлээд өнгөрсөн онд гарсан нийт ослын 80 гаруй хувийг эзэлж байна. Харин сүүлийн таван жилд осол аваарын тоогоороо зам тээвэр тэргүүлж, уул уурхай, барилга, хөнгөн хүнс, эрчим хүчний салбарууд эхний тавд байгаа юм. Энэ бүхэнд тухайн байгууллагаас гадна харьяа яамныхан нь хариуцлага хүлээх ёстой" гэв. Мөн аюулгүй орчинд ажиллахтай холбоотой хууль тогтоомжийг судлах, эргэн нэг харах хэрэгтэйг дурдаж байсан. Ажил олгогч байгууллагууд нь ажилтан авахдаа эмчийн үзлэгээр оруулж байх шаардлагатай байгаа. Өнгөрсөн онд мэргэжлээс шалтгаалах өвчин болон ямар нэгэн байдлаар ажил хөдөлмөр эрхлэх чадвараа алдсан 8000 гаруй хүн шинээр гарч ирснээс 5330 нь уушгины архаг өвчтэй болжээ. Мэргэжлээс шалтгаалах өвчинд нэрвэгдэхгүйн тулд хамгийн наад зах нь хамгаалах хувцас хэрэгсэлийг тухайн байгууллагаасаа шаардаж авах, ажил амралтаа зохицуулах, шинэ техник технологийг нэвтрүүлэх зэрэг арга хэмжээг авах хэрэгтэй гэдгийг эрүүл ахуйч зөвлөж байв. 
Ж.Баянмөнх 
