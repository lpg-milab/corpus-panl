С.Гончигсумлаагийн нэрэмжит уралдаан шударга болоогүй

Ардын жүжигчин С.Гончигсумлаагийн нэрэмжит төгөлдөр хуурчдын улсын III уралдааныг шүүгчид бодитоор дүгнэсэнгүй, хариуцлагатай арга хэмжээнд хайш яйш хандах нь Монголын хөгжмийн урлагийн хөгжилд халтай гэж үзэж буй мэргэжилтнүүд байгаа юм. 
Шүүгчдийн бүрэлдэхүүнд ажиллаж байсан ХБК-ийн багш, төгөлдөр хуурын тэнхмийн эрхлэгч Ч.Тунгалаг хоёрын давааг дуусгаад цаашид шүүхээс татгалзжээ. Юу болсон талаар Ч.Тунгалаг багшаас тодрууллаа. -Уралдаанд шүүгчээр ажиллах урилгыг би баяртай хүлээж авсан. Багш бүрт олддоггүй эрх. Итгэл даах, хариуцлагатай байх үүднээс ажил хэрэгч хандаж, шударгаар шүүж байлаа. Гэтэл нэг шүүгч маань журамд харш үйлдлүүд хийхэд нь шүүх бүрэлдэхүүний өмнө хэлж, Оюунцэцэг багшаас алдаагаа засахыг хүссэн ч хүлээж аваагүй. Тийм болохоор шударга биш байдлаар цаашид ажиллах боломжгүй болсон тул зохион байгуулах хороонд юу болсон тухай бичгээр тайлбарлаад гарсан. -Тэр шүүгч ямар алдаа хийсэн юм бэ? -Ер нь шүүгчдийн багийг олон улсын жишгээр нягт нямбай бүрдүүлээгүй байлаа. Насанд хүрэгчдийн дунд явагддаг, нарийн ур чадвар шаардсан өргөн хүрээтэй хөтөлбөртэй уралдаан шүү дээ. Шүүгчдийн багийн гишүүн Оюунцэцэг бага насандаа л тоглож байсан болохоос мэргэжлийн төгөлдөр хуурч биш, хөгжим судлаач мэргэжилтэй боловч сүүлийн 20-иод жил энэ салбарт ажиллаагүй бизнес эрхлэгч хүн. Тэр "Хообий" сургуулийн захирал л даа. Мөн тэр уралдааныг зохион байгуулах хорооны гишүүн, шүүгчдийн багийн гишүүн СУИС-ийн багш, төгөлдөр хуурч Т.Цолмонгийн дотны найз нь. Шүүгчид хоорондоо ах дүүс, найз нөхөд байх ёсгүй. Хоёрдугаарт, үүнээс илүү гэж хэлж болох зөрчил байлаа. Уралдаанд нийт 12 хөгжимчин ур чадвараа сорьсноос долоо нь Т.Цолмон багшийн шавь. Хөгжимчинд хичээл заадаг багш нь уралдаанд ороход шүүгч нь болоод сууж байдаг ойлголт энэ дэлхийд байхгүй. Гуравдугаарт шүүгч Оюунцэцэг ноцтой алдаа гаргасан. Уралдааныг 20 онооны системээр дүгнэсэн юм. Тэгэхэд эхний даваанд эн тэнцүү, зуузай холбон өрсөлдөж байсан хөгжимчдийн нэгд бусдаас нь найман оноо доогуур тавиад гурвын даваанд орох аргагүй болгочихдог байна. Тэгэхэд нь би энэ буруу, олон улсын ямар ч уралдаанд шүүгчдийн онооны зөрүү таваас хэтэрдэггүй, ийм явдал боллоо гэхэд шүүгчдийн багийн ахлагч нь оноогоо засахыг шаарддаг, хүлээж авахгүй бол тэр оноог нь тооцолгүй, бусдынх нь оноог дунджилж үнэлгээ тавьдаг гэдгийг тайлбарласан юм. Гэтэл Оюунцэцэг багш болоод нийт бүрэлдэхүүн хүлээж аваагүй. -Шүүгчдийн багийн ахлагч нь хэн байсан бэ? -Жанчив багш. Ахлагч бас яахаа мэдэхгүй байх шиг байсан. Маргаашаас нь өвдөөд ирээгүй. Би хоёрын давааны дүнг зөвшөөрөөгүй тул гарын үсэг зураагүй, цаашид шударгаар шүүх боломжгүй болсон тул гарсан. Тэгээд гурван шүүгч уралдааныг дуусгасан байна лээ.. -Тэгэхээр үнэлгээ бодит биш, улмаар тэргүүн болон бусад байр эзэлсэн хөгжимчдийн ур чадварт эргэлзэх хэрэг гарах нь ээ? -Зөв шүүгээд явсан бол ямар дүн гарах байсныг хэлэх аргагүй ч мэдээж нөлөөлөх байсан. -Хаанахын ямар хөгжимчний оноог тэгж наймын зөрүүтэй тавьсан бэ? -Хөгжим бүжгийн коллежийн оюутан Бат-Эрдэнийн, Улаан-Үд, Чех, Испанийн уралдаануудын тэргүүн болон дэд байрын шагналтай, их авьяаслаг, оросоор бол одарённый хүүхэд л дээ. Тоглооч нь зохиолын уран сайхны утга, хэллэгийг зоримог, өвөрмөц, өөрийн гэсэн шийдлээр илэрхийлэх учиртай. Түүнээс биш нэг зохиолыг бүх хүн нэг янзаар тоглохгүй шүү дээ. -Бат-Эрдэнэ таны шавь биш биз? -Үгүй ээ, өөр багшийн шавь. -Шүүгчдийн бүрэлдэхүүн дутуу, дүн маргаантай боллоо гэдэг үндэслэлээр энэ уралдааныг хойшлуулж болох байсан уу? -Оролцогчдын сэтгэл санааг үймүүлэх хэрэггүй гэж бодсон. Энэ уралдаан ганц шүүгчийн асуудлын хувьд ч биш, зар түгээхээс эхлээд дүрэм журам, зохион байгуулалтын тухайд их хангалтгүй болдог. Анхныхад нь 30-аад оролцогч байсан бол энэ жил ердөө 12. Уг нь олон улсын жишгээр бол нэг уралдаан дуусахад дөрвөн жилийн дараахь уралдааны тов тодорхой болчихсон байдаг. Тэгэхээр оролцохыг зорьсон хүн дөрвөн жил бэлтгэнэ гэсэн үг. Гэтэл манайх тав, зургаан сарын л өмнө зарлаж байна шүү дээ. Томоохон бүтээлүүдийг зургаан сар байтугай нэг жилд ч гаргадаггүй. Ер нь хөгжимчдийг шүүх хэцүү л дээ. Хүн бүр өөр өөрийн тоглох арга барилтай, сэтгэл хөдлөлтэй. Тэр хэрээр тоглолт ижил биш. Тийм болохоор нарийн мэргэжлийн хүмүүс, өөрөөр хэлбэл төгөлдөр хуурчид, тэр дундаа сайн тоглоочид, олон жил ажилласан туршлагатай багш нар шүүх ёстой. Монголд энэ тал дээр хангалттай нөөц бий. Одоо яахав нэгэнт болоод өнгөрсөн юм гээд орхичихгүй цаашдаа бүгдийг нарийн тооцож зохион байгуулж байхгүй бол чадалтай, авьяастай залуусын урмыг мохоох, итгэлгүй болгох, уран бүтээлчид хэн нэгнээс хараат байдлаар уран бүтээлдээ хандах болбол бүхэл бүтэн улсын мэргэжлийн хөгжмийн урлагийн хөгжил буруу гольдролоор өгсөх аюултай. -Оны өмнө болсон морин хуурчдын уралдаан бас будлиантай болсон гээд байгаа. Арай уран бүтээлчид улс- төржөөд байгаа юм биш биз? -Ядаж хөгжмийн урлаг ариунаараа үлдвэл сайн сан. Удахгүй ардын хөгжимчдийн улсын уралдаан болох гэж байна. Түүхээс сургамж авч сайн, шударга зохион байгуулаасай л гэж бодож байна. 
Д.Оюунтуяа
