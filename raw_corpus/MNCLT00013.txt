Л.ДАШНЯМ

АМАРХҮҮГИЙН ӨГЛӨӨ

	Амархүү сая л сэрж, гадаа юу болж буйг нээлттэй хаалгаар ажиглан харж хэсэг сууснаа шурдхийн босож, үүд рүүгээ гүйж очин, босгон дээрээ хаалгаа алдлан зогсов. Түүнд босгон дээр гарч, хаалга алдлан зогсох нэг л сайхан санагддаг байжээ. Гэвч тийн зогсох бүрийд нь томчуул олоод харчихсан, яагаад ч юм бэ дандаа загнан болиулдаг байв. Амархүү түүнийг санан, босгон дээрээсээ тэр дорхиноо үсрэн буулаа.
	Гадаа нар хэдүй нь дээр хөөрч жигтэйхэн дулаахан өдөр болчихсон байв. Адуугаа хураан, гүүгээ барьчихсан, шинээр нэмж барьсан эмнэг унаганууд зэлнээс чаргууцалдан захдан гэдийж, зарим нь чарлан цовхчиж зарим нь пидхийтэл савж унаж харагдана.
	Азарга нь тэр урдаас дэл сүүлээ хийсгэн, урьд өмнө үзэж хараагүй нэгэн байдас хөөсөөр ирж явав.
	Амархүү гэрийн зүүн урд зүг, томчуулын алхмаар бол гурван алхмын цаадтаа очин, биеийн апжаалыг тайлав. Тэр, өглөө болгон энд ирж биеийн алжаалыг тайлах тул орчин хавийн газрыг нэгд нэгэнгүй мэднэ. Нүдэн тус газар нэг том хар чулуу, түүний дэргэд бас нэг багашаархан шарга чулуу байдаг нь өглөө бүр хараанд өртөнө.
	Энэ өглөө тэрхүү том хар чулуу, жижиг шарга чулуу хоёрын дэргэд бас нэг уушгин улаан чулуу нэмэгдсэн нь их л содон өөр харагдав. Амархүү тун их гайхаж, "хэн ингэж шөнийн харанхуйгаар чулуу авчирч хаядаг юм бол доо ?" гэж болгоон бодов.
	Чулууг очиж үзлээ. Холоос харахад нэг л их гоё, гялбалзан гялталзсан юм цацраад байх шиг байсан ойртоод ирэхээр өнгө нь бүдгэрэн, нэг их содон өөр, гайхаад ч байх юм үгүй санагдав.
	Чулууг барьж үзлээ. Ердийн нэг улаан чулуу байв. "Ийм чулуу Байдий гуайн гадаа л элбэг байдаг даа" гэж бодогдоно. Амархүү "одоо энэ гурван чулуу ингээд ижлээрээ байгаад байх нь уу, эсвэл шинэ чулуу нь шөнө болохоор бас л яваад өгөх нь үү үзье байз" гэж бодон, нөгөө уушгин улаан чулуугаа байранд нь буцааж тавилаа.
	Нүцгэн биеий нь нар халааж тун тааламжтай байна. Биеэ халахыг сая анзаарч, юу ингэж их халаагаад байгаа юм бэ? гэсэн шиг тэнгэр өөд өлийн хартал нарны хурц цацраг золтой л нүдий нь сохолчих шахав. Амархүү "өө муу нар өөрийгөө харуулах дургүй байна" хэмээн амандаа үглэн, хоёр гараараа бушуухан нүдээ дарлаа. Гар нь их л ачтай, нарнаас ч том санагдав. Дотроо "гар минь байхад энэ муу нар намайг дийлэхгүй дээ, чам руу чулуу шидсэн ч чадна" гэж омогдон бодов.
	Гүүн зэлэн дээр унага чарлан, эндтээ тэндтээ зэл дамнан орооцолдож, мөн л унаж туссан хэвээр байв. Бас цаана нь ... Азарга ер нь яагаад ингээд... ?
	Амархүү түүнийг нэлээд удтал ажиглан зогслоо. Тэгээд гэнэт дургүй нь хүрч, гэрийнхээ хаяа руу гуяа алгадсаар цогин ирж, дандаа л налж зогсох дуртай зүүн хатавчаа налан бор гүзээгээ наранд ээж зогсов. Хаяа налж зогсох нэг л сайхан санагдана. "Хүмүүс гэр оронтой, тэгээд өглөө болгон ингээд л хаяагаа налаад дулаахан зогсох сайхан юм даа" гэж бодогдов. Гэтэл бас " Адуунд гэр байх уу?" гэдэг сонин бодол толгойд нь орлоо.
	Амархүүгийн инээд нь хүрчээ. "Адуунд яаж гэр байхав дээ! Адуунд эзэн л байна. Манайх ч гайгүй. Байдий гуайнх бол хоёр азрага адуутай.
	Даанч нэг азрага нь гуравхан гүүтэй дээ. Тэр нь манай азарганаас айгаад гэртээ ойртоно ч гэж байхгүй..." гэж бодогдов.
	Гэтэл түрүүний нөгөө хөөж ирсэн байдас маань Байдий гуайн гурван гүүний нэг яриан байхгүй мөн болоод явчихав. Нээрээн энэ чинь ...
	Амархүү түүнийг ойрхон газраас сайн гэгч нь ажиглан харахаар гүүн зэл рүүгээ хар хурдаараа харайв.

1979.09.13                                                                                                          
