№197 (16474)            
1986 оны наймдугаар сарын 17.
Намын хороодын ажлын арга барил

МАХН-ын XIX их хурлын дайчин шийдвэрийг хэрэгжүүлэн биелүүлэх ажлыг аймаг, хот, районы намын хороод юуны түрүүн үлгэр жишээчээр зохион байгуулах ёстой нь хэний ч мэдээжийн асуудал мөн. Аймаг, хотын намын хороод л намын ажлын арга барилыг шинэчлэн өөрчлөх зорилтыг ажил хэрэгчээр, нэр төртэй биелүүлэх гол түшиц, үндсэн лаборатори байх ёстой гэж манай нам үзэж байна. Нийт аймаг, хотын намын хороод олон тооны төлөөлөгч томилох, сунжирсан хурал, зөвлөлгөөн, семинар хийх зэргээр цаг алддаг, хэлбэр төдий ажил зохиож, бичиг цаасанд дарагдах, зэрэгцэн хийх аргаас салах талаар зоригтой үүсгэл санаачилга гаргаж байна. Намын байгууллагуудын бичиг цаас багасч, гаргасан шийдвэрийн биелэлтийг шуурхай зохион байгуулах, хүнтэй нүүр тулсан тодорхой ажлын жин нэмэгдсэн нь энэ оны байдлаас харагдаж байна. 

БаянӨлгий аймгийн намын хороо гаргасан шийдвэр, коммунистуудын шүүмжилсэн сэдвээр ерээд асуудалд нэгбүрчлэн хяналт тавьж биелэлтийг намын хорооны товчоо, нарийн бичгийн дарга нарын зөвлөлгөөнөөр тогтмол ярьж дүгнэх, эрчимжүүлэхээс гадна ёс суртахууны доголдолтой, ажлаар хоцорч яваа хүмүүстэй нэгбүрчлэн уулзаж нам, засгийн бодлого, шийдвэрийг сайтар таниулан, хугацаатай үүрэг өгч, амлалт авахуулж ажиллаж байна. 

Өвөрхангай аймгийн намын хороо аж ахуйн тулгамдсан зорилтыг шийдвэрлэхэд нийтийн хүчийг дайчлан зохион байгуулах талаар их анхаарч говийнхоо сумдыг усжуулахад хөдөлмөрчдийг өргөнөөр оролцуулж, 200 шахам энгийн уурхайн худаг гаргаж, 100 шахам мянган га бэлчээрийг шинээр усжуулж, мал, сүргийг отроор таргалуулах нөхцөлийг бүрдүүлсэн байна. 

Баянхонгор, Төв зэрэг аймгийн намын хороод нэг хүртэлх насны малын хорогдлыг багасгах аймаг дундын хамтын уралдаан зарлаад ур дүнтэй ажил зохиож байна. 

МАХН-ын XIX их хурлын шийдвэрийг хэрэгжүүлэх, шинэ таван жилд аж ахуй, соёлыг давшингуй хөгжүүлэх, нөөц бололцоог дайчлан ажиллаж, чанар, үр ашгийн үзүүлэлтүүдийг дээшлүүлэхэд хөдөлмөрчдийг идэвхжүүлэх, хүний хүчин зүйлийн ролийг өндөржүүлэхэд аймаг хотын намын хороод үүсгэл, санаачилга гаргаж байгаагаа тууштай бататгаж, намын хамт олонд түшиглэн, хөдөлмөрийн хүмүүст бодлого зорилтоо сайтар ойлгуулан эцсийн үр дүнд хүртэл уйгагүй ажиллах нь намын хороодын удирдлагын арга барилыг шинэчлэх чухал чиглэл мөн. 

МАХН-ын XIX их хурал намын ажилд болон төр, аж ахуйн байгууллагыг удирдахад ленинч арга барилыг гүнзгий хэвшүүлэх, шинийг эрэлхийлэгч, бүтээлч, ажил хэрэгч хандлага, сэтгэлгээг нэвтрүүлэх талаар онцгой анхаарч ажиллахын чухлыг тэмдэглэхийн хамт << Намын дотоод харилцаанд ажлын арга барилыг өөрчлөх гол чиглэл нь загварчлах, хүнд суртал гаргах, хэлбэрдэх, хялбарчлах зэргээр намын амьдралын хэм хэмжээг зөрчдөг гэмийг арилгахад оршино >> гэж заасан юм. Намын хороод их хурлын энэ заалтыг удирдлага болгож шинийг эрэлхийлэх, хуучин арга барилаас тууштай салах талаар их ярьж байгаа боловч намын хороодын өдөр тутмын үйл ажиллагаанд дэвшилттэй, шургуу, шуурхай, бүтээлч арга барил түгээмэл үзүүлэлт болж хараахан чадаагүй байна. Бахь байдаг л бичиг цаас, хурал семинар, цуглаанаа хийсэн хэвээр, комисс байгуулж, төлөөлөгч томилон, зэрэгцэн хийх, шууд хариуцах хүмүүсийн урдуур орж санаачилгыг боогдуулах, бүхнийг мэдэгч болон хоосон зааварлах, муйхар шаардлага тавих, өнгөц хуудуу шийдвэрлэх зуршил арилаагүйгээр барахгүй шүүмжлэл, өөрийн шүүмжлэлээс зайлсхийх, хэвлэлийн шүүмжлэлд эмзэглэх байдал ажиглагдсаар байна. Аймаг хотын намын хороодын саяхан болж өнгөрсөн бүгд хурлын байдлаар жишээлж үзэхэд олон арван хуудас урт сунжруу мөртөө шүүмжлэл бараг байхгүй, ололт амжилтыг магтаж тайлагнасан маяг зонхилж ер нь дэвшүүлсэн зорилт хэт ерөнхий ажлын арга барилыг өөрчлөх талаар дорвитой санаачилга тусгалаа олоогүй илтгэлүүд нэлээд тавигдсан байна. 

Ажлын арга барилын тухайд зөвхөн ам яриа голлож, ажил хэрэг орхигдсон байдал нийтлэг байна. Энэ сэдвээр яриад л байвал арга барил аяндаа өөрчлөгдөх мэтээр хандах ёсгүй бөгөөд зүй нь намын хороод өөрсдөө улс төрийн дайчин штабынхаа үлгэр жишээг үзүүлж туйлын зарчимч, дайчин шуурхай бүтээлч ажилладаг болохын хамт намын анхан шатны байгууллагын арга барилыг шинэчлэн өөрчлөхөд шууд биечилсэн удирдлага туслалцаа үзүүлэх ёстой. Намын хороод сүү, тос, хадлан тэжээл бэлтгэх, мал оторлон таргалуулах, тарна ногоо хураах, өвлийн бэлтгэл хангах зэрэг цаг үеийн ажилд анхаарах нь зүйн хэрэг боловч үүнийг намын аргаар удирдахын оронд өдөр тутмын аар саар ажлаар аж ахуйн удирдлагатай зэрэгцэн хөөцөлдөж, түүнийг шууд хариуцах хүмүүсийн хариуцлага, бие даасан ажиллагааг сулруулахад хүргэх ёсгүй. Намын хороодын ажлын арга барилыг өөрчлөхөд ЗХУКН-ын XXVII их хурлын дараагаар Зөвлөлтийн бүгд найрамдах улсууд, муж, хязгаар, том хотуудын намын байгууллагууд бид бүхэнд үлгэр туршлага болохоор дайчин ажил зохиож байгаагаас ажил хэрэгчээр суралцаж, үйл ажиллагаандаа бүтээлчээр нэвтрүүлэх нь чухал байна, 

МАХН-ын XIX их хурлаас дэвшүүлсэн өргөн цар хүрээтэй зорилтуудыг хэрэгжүүлэхэд намын хороодод хамаарахгүй зүйл гэж нэг ч байхгүй учраас юуны урьд бүх ажлын хувь заяаг шийдвэрлэгч хүнтэй ажиллах арга барилаа төгөлдөр болгож хүнээр дамжуулан, ажил, үйлдвэрлэлийг эрчимжүүлэх нь намын ажлын амин сүнс мөн. Хүнээс хөндий ажил зохиох нь утга учиргүй, үр дүнгүй зүйл болно. Хуучирч хоцорсон арга барилын гол эзэн ч хүн, түүнийг шинэчлэн өөрчилж боловсронгуй болгох үндсэн хүч ч хүн учраас намын ажлын гол нь хүн хүмүүжүүлэхэд чиглэж коммунистын манлайллыг өндөржүүлэх, боловсон хүчнийг хүмүүжүүлэх, хөдөлмөрийн хамт олныг дайчлан идэвхжүүлэхэд л намын хороодын өдөр бүрийн год ажил чиглэх ёстой. 

