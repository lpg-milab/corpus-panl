Л.ДАШНЯМ

ОРОО ХЭЭР

	Өглөө адуугаа хураахдаа заншсан ёсоороо бүртгэж үзлээ. Өчигдөр орой тавьсан муу хар байдаснаас бусад нь цөм бүрэн байв.
	Адуугаа гэр рүүгээ дөхүүлж орхиод, хэдэн морьдоо тасдан гаднаа авчирч, аавын унааг юүлж өгөнгөө
	-  Нөгөө муу хар байдас алга. Унаашраад нэг жалганд тасраад хоцорчихвоо доо гэвэл
	- Явж олж авахгүй бол горигүй дээ хүү минь. Хавар цаг муусайн байдаснууд хорхойтоод хаа хамаагүй явчихна шүү гэв.
	"За хө хар байдсаа эрж яваа нэрийдлээр Дампил гуайнхаар нэг буудаг хэрэг" гэж би дотроо баярлан бодлоо. Гэтэл аав
	- Хойт гол руу орж, Дэндэв аяагийн адуунд юуны өмнө үз гэв. Би
	- Адуу урд өвөрт хоносон байхад хаанаас л хойшоо явав гэж дээ гэж аман дотроо гүвтнэсэн боловч "гучин жил адуу хариулсан хүнд юу ч ярихав дээ" гэж бодоод, дээлээ солихоор гэр өөдөө алхав.
	"Яаж мэдэхэв Дампил гуайнхаар буух болчихож мэднэ. Тэгвэл Бурмаа хүний чөлөөгөөр ч болохноо над руу харж нэг хөөрхөн инээмсэглэх байлгүй.Тэр нь наддаа боллоо шүү дээ" гэж бодоод, амихандаа бас аятайхан харагдах санаатай дээлээ солих гэсэн хэрэг шүү дээ.
	Би "шуудхан аяагийнд очъё" гэж хойшоо давхин, Богочоор давтал тэртээ суганд хэдэн бараан адуу харагдав. "Дан бараан юм байна аяагийн адуу лав биш байх. Эсвэл уургын загалаа унаж байгаа юм болов уу" гэж бодсоор явж хүрвэл Аяагийн адуу байлаа. Аяа загал морио унаж байгаа бололтой.
	Хар байдас маань аавын хэлснээр үнэхээр ч тэдний адуунд ирчихсэн байлаа. Ёзоор өргөвөл л зогсчихдог юм болохоор нь барьж аваад тэндээсээ эргэх санаатай дөхсөн чинь Аяагийн ороо хээрийг дагаж зугтаад баригдсангүй.
	Би барьж чадаагүйдээ дотроо хорсон "тав харайгаад таварцаглаад унах байж сайн морь дагаж сэнтэглээд юүхэв дээ" гэж муу байдсаа зүхлээ.
	Тэгээд арга баран, Аяагийн адууг гэр рүү нь ойртуулж явтал морьтой хүн дависаар айсуй. "Унасан морь нь бүгээн юм байна. Лав Аяа байх" гэж баярлалаа. Гэтэл ойртон ирэхийг нь үзвэл биш ээ, "онго" Самдан байв. "Онго" Аяагийн загалыг унаж явна. Загал морь түхэлзтэл амьсгаадаж, хөлс нь дуслан байхыг үзээд "Ишш! манай аяа мөн дүүрчихсэн амьтан шүү! Ганц хөл дүүжилдэг аятай морио энэ" онгоор" ингэж тасдуулах гэж!" хэмээн харамсан бодлоо.
	"Онго" намайг үзээд
	- За хө сайн уу? Юу гэж адуу хөөгөөв? гэв.
	-  Сайн сайн. Энэ муу байдсыг л барьж авах санаатай.
	- За ах нь өлгөөд өгье гэснээ, юу юугүй адуу руу ухасхийн оров.
	"Одоо чи баригдахгүй хайчихав. Аяагийн загалын өмнө ямар л тав харайгаа аж дээ" гэж би дотроо доогтой явав. Гэтэл байдас маань ороо хээртэй онь холбон, лут их зугтлаа.
	Тэр зуур би "ороо морь даган чөдрийн байдас хүртэл ингэж харайж байхыг бодоход дөмөг хүний хажууд явсан баргийн эр ухаан суумаар даа. Энэ муу "онго" хэвээрээ шүү. Хэдэн жил ч Аяагийн дэргэд явав даа" гэж түүнийг их л юм үзсэн егзөр хүн шиг зэмлэн бодов.
	Би "онгод" хэзээний дургүй билээ. Тэр дандаа онгирон худлаа ярина. Нүүр нь хүртэл архайж харлаад, хоорондоо нийлсэн өтгөн хар хөмсөгнөөс нь өөр нүд булаах юмгүй шүү. Дээлээ бүслэхдээ хүртэл шар торгон өмдөө харуулах гэж хойт хормойгоо хөөргөн бүсэлнэ. Бас урт уурганы хажуугаар бүдүүн тэнзэн ташуур хөндөлдүүлж явдаг нь яана. "Онгын" тэр бүхэнд л би дургүй байх. Тэгээд ч Норжмаа эгчийг минь номхчлон "сууна, ханилна" гэж таван жил худлаа ярьж яваад нь би бүүр ч дургүй болсон байх.
	"Онго" тэнзэн ташуур, уурга хоёроо хайчлан хөндөлдүүлж нөгөө муу байдсы минь элдсээр л байлаа. Түүнийг хараад "муу загал морий нь бүүр талхиж гүйцэж, тэрнээс ийм байдсанд арай ч хөлс унагах морь биш юмсан"
гэж халаглав.
	Аяагийн ороо хээр өнжүүл дэлээ хийсгэн, толгойгоо духайлгаж, торомгор хар нүдээ хааяа цавчин, урдах замаа алдалгүй ширтээд, чихээ үе үе соотойлгон, хөлөө маажлан тавьж, алд дэлэм харайна. Тэгэхэд хар байдас чихээ аль байдгаараа хулмайлган, нүдээ тас аниад, толгойгоо гэдэгнүүлж, үе үе бүдчин харайна.
	Ороо хээрийн үс гуужин, заарт хархын үс шиг мөнгөн сорт хилэн өнгөөр гөлтгөнөн , адуун дундуур хоёр гуравхан сүлжсэн атлаа суга цавь, хондлой холтосгүй хөлөрсөн үзэгдэхэд, хар байдас зуны дунд сар болсон ч унамгүй шар үсээ бөрзийлгөж, ер хөлөрсөн шинжгүй ажээ. Түүнд үнэхээр "үл баригдая" гэх сэтгэл байвч загал морьны харайлт холдож, "онгын" уурга уртдаад аргагүй гарт оров.
	"Онго" муу байдсыг минь барьж өгсөндөө надад сайрхан
	-Ах нь хэд хоногоос ороо хээрийг чинь барьж авна. Тэгээд загал морио хагсруухан байлгаж байгаа юм.Өчигдөр өдөржин элдээд барьж чадсангүй. За яах вэ Самдан хүү байхад чамайг барихдаа ч барина гэв.Би
	-Өө! Загал морь өчигдөр л хүрээгүй бол одоо яаж гүйцэхэв. Ингэж талхиад байвал маргаашнаас энэ муу хар байдсыг ч гүйцэхгүй гэвэл
	- Тэгэж ярихгүй ээ.Гүйцэхгүй бол чамайг усаар хавчина даа гайгүй.
	-Яаж усаар хавчдаг юм бэ?
	-Яахав усанд оруулахгүй хориод байхгүй юу?
	-Та ганц шөнө адуу манаж чадахгүй хээр унтаад морио алдчихсан гэхчивлээ. Яаж манаж хонох юм бэ?
	-Тэр гайгүй хэвтнээ. "Онго", ороо хээр хоёр нэг л болзоотой байлгүй гэж шүлсээ хаялсаар миний юу хэлэхийг ч хүлээлгүй мордон ухасхийж, их дуугаар гуугчин, Аяагийн адууг бэл рүү дарах үе би хар байдсаа хөтлөн гэр рүүгээ буцлаа.
	Түүнээс хойш хэд хонгийн дараа нэг өглөө адуугаа шандны ус руу оруулан, хорхойтон тэнэхээс болгоомжлон гурав хоног тутам хоёр шөнө аргамжин хонодог хар байдсаа усалж зогстол, Дэндэв аяагийн ороо хээр хамар зөөлөн дуугаргасаар уе руу орж ирлээ.
	Үсний нь мөнгөлөг сор ялигүй гундан, ухархай нь
ширгэсэн боловч, тунгалаг хар нүд нь урьдын адил гялалзан үзэгдэнэ. Миний хажуунаас ум хумгүй уе залгилан, урд хоёр хәл нь сөхрөх шахан чичрэн зогсох бөгөөд бөөр нь түнхэлзэн, залгилж буй уе нь хамры нь нүхээр эргэн садарч, салхинаа бэдэрлэх тогтуун усан нүдэн толионд нь юу юугүй унах гэж байгаа гомдлын нулимс шиг мэлтийн үзэгдэнэ.
	Одоо бол ороо хээрийг урт уурга барин, хурдан загалаар элдэх хэрэггүй, ердөө хурганд барьдаг ёзоорын үзүүрээр ч өлгөөд авмаар санагдана.
	Голдоо цуутай энэ атар хөлгийг "онгоос" урьтан барьж, айл саахалтынханд хөөрөлхөн яримаар санагдсан боловч тэр сайхан амьтныг ядарсан цагт нь дээрэлхэн баривал даан ч эр хүн биш мэт бодогдон, цэрийтлээ уугаад, үсрэн унах вий хэмээн уснаас холтгон гиллээ. 
	"Онго" тэртээ амнаас гуугалсаар айсуй...
                                                                                                           
 1971 он 
