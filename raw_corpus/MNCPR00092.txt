Азийн олимпиадыг Хятадын сурагчид тэргүүллээ

Азийн физикийн IX олимпиад энэ сарын 20-28-нд МУИС дээр болж өчигдөр дүнгээ гаргалаа. Шалгарсан сурагчдад медаль гардуулах ёслол Соёлын төв өргөөнд болсон юм. Олимпиадад Азербайжан, Вьетнам, Индонези, Макао, Хонгконг, Сингапур, Шриланк, Энэтхэг, Камбож, Казахстан, Киргизстан, Тажикстан, Туркменстан, Тайланд, Тайвань, Израиль, Хятад зэрэг Азийн 18 орны 140 сурагч, 60 орчим багш, ажиглагч оролцсон. Олимпиадыг онолын ба туршлагын бодлого гэсэн хоёр төрлөөр богино хугацаанд нууцлалын өндөр зэрэгтэйгээр онолын өндөр төвшинд англи хэлээр явуулсан байна. 
Дүнг хоёр шалгалтын нийлбэр оноогоор гаргахад 17 сурагч алт, 11 сурагч мөнгө, 17 сурагч хүрэл медалийн болзол хангаж, 25 сурагч тусгай байрын шагнал хүртлээ. Үүнээс Хятадын сурагчид найман алт, Индонези гурван алт, нэг мөнгө, нэг хүрэл, Тайванийн сурагчид хоёр алт, гурван мөнгө, хоёр хүрэл, Вьетнам хоёр алт, хоёр мөнгө, хоёр хүрэл, Сингапурын сурагчид нэг алт, нэг мөнгө, нэг хүрэл медаль хүртжээ. Мөн Тайландын сурагчид нэг алт, гурван мөнгө, гурван хүрэл, Туркменистан нэг мөнгөн, Израйлийн сурагчид хоёр хүрэл, Казакстаны сурагчид хоёр хүрэл медаль авлаа. Харин Тажикстан, Киргизстан, Хонгконг, Монголын багийн сурагчид тус бүр нэг хүрэл медалийн эзэн болсон байна. 
Манай улсаас Н.Бямбажав хүрэл медалийн болзол хангажээ. Энэ нь Азийн физикийн олимпиадаас монголчуудын авч буй дөрөв дэх хүрэл медаль юм. Э.Золбоо тусгай байрын шагнал авлаа.
Монгол Улс 1999 оноос Олон улсын физикийн олимпиадад, 2001 оноос Азийн физикийн олимпиадад багаараа тасралтгүй оролцож сүүлийн гурван жилд манай сурагчид хоёр мөнгө, гурван хүрэл медаль хүртэж, шагналт байрт дөрвөн удаа шалгарч байжээ.
М.Ганаа