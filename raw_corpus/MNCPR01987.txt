Үсэрсэн цус, тасарсан яс буриад минь

Монголоо гурав хувааж, элэгнээсээ эмтлүүлэн Хятадад эзэмшүүлж, ар нуруунаасаа холгуулан Оросод уусгачихаад юу ч болоогүй юм шиг амгалан дүр эсгэж суух нь шархыг аниулах биш харин ч сэдрээх болов.
Сэтгүүлч Ж.Гангаагийн бичсэн "Харь буриадын нутаг дүүрэн цагаан гунигтай" гэсэн аян замын тэмдэглэлийг уншсаны дараа ёстой л дүүрэн цагаан гуниг хавсан өдрүүдийг барлаа. Сэтгэл гунигийн манангаа даахгүй үе үехэн нулимс шивэрчих гээд бодолдоо ээрэгдэж өнжив. Болдоггүй ээ, бичмээр санагдаад. Хувь заяаны эрхэнд харь оронд суугаа хорь буриадын нутаг үгүй болчихож. Агуу их Орос гүрэн тэднийг маань бүрмөсөн залгижээ. "Агинская автноми" гэж агь, хорийн буриадууд нутагладаг сүүлчийн ганц автономит эрхтэй тойрог байсныг гуравдугаар сарын 1-нээс үгүй болгож, үгүй болгох ажилд идэвх чармайлттай оролцсон даргыг нь Путин ивээлдээ авчээ. Ингэж Буриадын сүүлчийн "тусгаар тогтнол" устав. Одоо Хэнтий, Дорнод аймгийн нутгаар цөөхөн буриад үлдсэн. Монголдоо байгаа хэд ч яахав ардчилал, эрх чөлөөг эдэлж жаргаж л байна. Харин үсэрсэн цус, тасарсан ясны минь хэлтэрхий болох Оросын буриадууд ийнхүү автономит эрхээ алдав. Бууралхан баавай сахлаа нэг илээд Монголоос очсон төлөөлөгчдөд "Хорь буриад өчигдөр таалал төгсч хөдөөлүүллээ" хэмээн аргаа баран өгүүлсэн байсан нь гол зураад явчихав. Элэг нэгтнээ XXI зуунд бусдын эрхшээлд бүрмөсөн уусахыг үзээд хээвнэг сууж болдоггүй л юм байна. Харин Хэнтий, Дорнодоор нутагтай буриадууд маань юу бодож байдаг юм бол. Орос манай хоёр ардчиллын замаар алхаад багаар бодоход 18 жил боллоо. Тэгтэл аль социализмын үеийн уриа лоозонгуудаа ч аваагүй, ертөнцөд юу болж байгааг анирлах сөхөө ч үгүй хэдэн буриадууд архиа ууж, мойлтой зөөхийгөө хийж, монцгор турбканаа (нэгэн төрлийн гаанс) нэрсээр сууна гэнэ. Оросоос өөр нөхөр үгүй, бас оросоос өөр дайсан үгүй тэд Оросоос л айж, Оросыг л биширсээр сүүлчийн эрхээ алдаж мөхөж байгаагаа ч мэдээ нь үгүй л байна гэнэ. Мэдлээ гээд ч яах юм бэ. Агуу Оросын өөдөөс буриад байтугай нь үг сөрж чадахгүй гөлөлзөж байхад агь хорийн хэдэн баавайнууд юу л гавиа аж дээ. Харин судсанд урсаж буй цус нэгтэйн хэрэг юусан билээ монголчууд бид л дуугүй сууж боломгүй санагдана. Чеченчүүд яалаа. Үндэстнээ хамгаалж тусгаар тогтнолоо зарлах гэж яаж тэмцэв дээ. Косовочууд ч зүгээр суусангүй. Бид Өвөр- Монголыг Хятадын эрхшээлд орж нүдний минь өмнө мөхөж байгааг харсаар шоолсоор суугаа. Тэд бидэнд зовлонгоо ярьдаггүй л болохоос биш хангалттай зовдог гэнэ лээ. Өвөр Монголчуудын хүүхдүүд эдийн засаг, улс төр, олон улсын харилцааны чиглэлээр сурч болдоггүй. Тэд гадаадад цагаачлах эрхгүй. Ялангуяа барууны орнуудад гараад явчих юм бол ар гэрийнхнийг нь цагдаа нар дарамталж байцааж, бүр хорьж цагддаг тухай Шведэд таарсан өвөр- монгол залуу уйлан хайлан ярьж билээ. Сая таван зуун мянган хавтгай дөрвөлжин километр газар нутагтаа бид л жаргалтай суугаа болохоос биш ОХУ, БНХАУ-д амьдарч байгаа мах цусны тасархай болсон буриад, өвөр монголчууд маань хэрхэн зовж шаналж, өглөө бүхэн цайныхаа дээжийг та бидний зүг өргөж санаашран байгааг мэдрэх цаг болоогүй гэж үү. Оросын буриад найз маань жаахан халчихаараа их Оросын дээрэнгүй үзлийн тухай ярьж нударга зангидан тэгснээ байчихаад "... Аралт тэргэнд хотойсон Монгол шарын даваанаас Алтан элс молцоглосон Овоон ингэний ус хүртэл эх орон минь бий... гэж уншаад уйлж суудаг сан. Өөрийнх нь амьдарч байгаа тэр Хорийн буриад нутаг Хан Хэнтийн нуруунаас тэртээ цаана харийн нутагт байгаа гэдгийг хэн хэн нь мэдэх ч тэр бол сэтгэл сэмрээсэн хаалттай сэдэв байлаа. Харин одоо харьд очсон хорь буриад нутгийг харамлах, хүний нутагт богтлогдсон тэднийгээ халуун дулаан үгээрээ өмгөөлөх тэнхээ эрх чөлөөт монголчуудад л баймаар. Байвал бүр яг одоо баймаар. Монголоо гурав хувааж, элэгнээсээ эмтлүүлэн Хятадад эзэмшүүлж, ар нуруунаасаа холгуулан Оросод уусгачихаад юу ч болоогүй юм шиг амгалан дүр эсгэж суух нь шархыг аниулах биш харин ч сэдрээх болов. Эрдэнэ баавайн туурвисан "Хойд насандаа учирна" романыг саяхан шинээр хэвлэсэн байсан. Түүнийг уншиж суухад "Энэ буриад зон түүхийн уртад зовж дуусах болоогүй юу" гэж өөрийн эрхгүй шүүрс алдаж билээ. Тэд ирсэн болохоос бид очоогүй бус уу. Тийм атал юунд буриад зоныг минь дээрэлхэнэ вэ? Ай, үсэрсэн цус, тасарсан яс буриад минь. 
Л.Мөнхбаясгалан
