№272 (17489)    
1989 оны арван  нэгүтр сарын 14.
ӨӨРИЙМСӨГ ЧАНАР

Социалист өмч, түүнийг эзэмшигч хүн хоёрын хоорондын шүтэлцээг бэхжүүлж, социалист өмчид хандах эзний сэтгэлгээг төлөвшүүлэх арга хэлбэрийг материаллаг үндэстэйгээр бүрдүүлэх нийгмийн шударга ёсыг бататган, хөдөлмөрийг эцсийн үр дүнгээр үнэлж, шударга хуваарилах социалист зарчмыг хөдөлбөргүй баримтлахад чиглэсэн эдийн засгийн шинэчлэлийг гүнзгийрүүлэх шаардлага өдрөөс өдөрт улам чухлаар харилцаж байна. 

Аж ахуйг удирдан хөтлөх эдийн засгийн аргыг идэвхтэй ашиглаж, шинэ шаардлагад нийцүүлэн арга барил, сэтгэлгээгээ өөрчилж чадсан газарт л хөдөлмөрийн хамт олны нийгмийн идэвхжил дээшилж, үйлдвэрлэлийн эцсийн үр дүнд мэдэгдэхүйц ахиц, өөрчлөлт гарч байна. Улаанбаатар хотын хивсний үйлдвэрийн нам, захиргааны байгууллага хөдөлмөрийн хамт олныхоо санал, хүсэлтийг судалж түүнд тулгуурлан үйлдвэрлэлийн үр ашиг, чанар дээшлүүлэхэд чиглэсэн эдийн засаг, нийгмийн цогцолбор программ боловсруулж, үйлдвэр, цех, тасаг, бригад, хөдөлмөрийн хамт олон, ажилчин бүрийн хийх ажил, хэрэгжүүлэх арга хэмжээний төлөвлөгөө гарган мөрдөж ажилласнаар ажлын амжилт гаргаж байна. Тэндхийн ажилчин бур өөрийн эзэмших техник үйлдвэрлэлийн хэрэгслийг хүлээн авч, эдийн засгийн тооцоонд суралцаж, ажлын эцсийн үр дүнгийн төлөө эрмэлзэх эзэн хүний өөриймсөг сэтгэлгээг бүрдүүлжээ. Техникийн засвар, үйлчилгээг эзэмшигчид нь хариуцах болсноор хугацаанд нь уг ажлыг чанартай хийдэг болжээ. Үйлдвэрийн ажиллагаа жигдэрч, жигд ажиллагааны итгэлцүүр нэгд хүрч, бүтээгдэхүүний чанар дээшлэн, өөрийн өртөг хямдарч орлого, ашгийн төлөвлөгөөг давуулан биелүүлснээр нэг ажилчны сарын цалин, шагнал урамшууллын хэмжээг жаран төгрөгөөр нэмэгдүүлсэн нь салбарын дунджаас арав гаруй хувь дээгүүр байна. Ингэж л өөриймсөг сэтгэлээр хүн бүр, хамт олон бүр ажиллах юм бол эдийн засгийн шинэчлэлийн мөн чанар хөдөлмөрчин хүнд өөрт нь өгөөжтэй бууж, эзэн нь би, бид гэсэн итгэл үнэмшил баттай төлөвших ёстой. Гэтэл оны эхний есөн сарын байдлаар манай нийт байгууллагын 23, 1 хувь нь хөдөлмөрийн бүтээмж дээшлүүлэх даалгаврыг, 40 гаруй хувь нь аж ахуйн гэрээний үүрэг болсон борлуулалтын төлөвлөгөөг, 33, 8 - 40, 8 хувь нь чанар дээшлүүлэх, өртөг зарлан хямдруулах даалгаврыг тасаллаа. Үүнээс болж юуны урьд хөдөлмөрчин хүний өөрийн ашиг орлогод хохиролтой өдий төдий муу үр дагавар гарна. Ер нь улс ардын аж ахуйн хэмжээгээр жилд дунджаар 120 шахам сая төгрөгийн үргүй зардал гарч байгаа нь бид хэр зэрэг эзэд вэ гэдгийг, байгууллага, хамт олон, хөдөлмөрчин хүн бүр нийгмийн өмнө хүлээсэн үүрэг, хариуцлагаа хэрхэн ухамсарлан биелүүлж байна вэ гэдгийг л харуулаад байна. Аливаа аж ахуйч бус, тооцоо судалгаагүй, хүнийрхүү сэтгэлээр ажил хэрэг асуудалд ханддаг, тэр чанараараа ихээхэн хохирол учруулдаг жинхэнэ эздэд нь хариуцлагыг зохих ёсоор тулгаж байх шударга зарчмыг тууштай хэрэгжүүлэх, сахилгыг өндөржүүлэх явдал нийтийн ч шаардлага, хувь хүний ч шаардлага байх ёстой. Шийдвэртэй арга хэмжээ авахгүй хавтгайруулсан нөхцөлд эрх, хариуцлагын диалектикийг алдагдуулж, салбар, байгууллагын эрх ашгийг нийгмийнхээс дээгүүрт тавих буюу хуваарилалтын зарчмыг зөрчиж улсад бага орлого төлөхийг хичээДэг арга барил, сэтгэлгээний хоцрогдлыг арилгахад тун ч бэрхшээлтэй болно. 

Улс, нийгмийн өмчийг идэж тамшигдуулах, данс бүртгэлд буруу зөрүү тусгаж будлиантуулах, үрэн таран хийх, төлөвлөгөөт даалгаврыг таслах, амар хялбарыг бодох, ахиухан цалин хөлс авахыг урьдал болгох нь ёс суртахууны доголдлоор зогсохгүй эх оронч биш үзэгдэл юм. Өмч, түүнийг эзэмшигчийн үйл ажиллагааг хамт олон хянахгүй орхигдуулснаас өмч эзэнгүйдэж нийгмийн гишүүн иргэд бие биедээ тавих шаардлага суларч иргэний үүрэг, эх оронч сэтгэлгээ цалгардаж, хүмүүсийн ажил хэрэгч чанар, нийгмийн өмчид хандах хандлага зохих ёсоор үнэлэгдэхгүй байсны ийм балгийг арилгахын тулд эзэн хүний хариуцлага, хүний хүчин зүйлийн нийгмийн үүргийг дээшлүүлж удирдлагын бүх шатанд хүнд суртал, хөшүүн хойрго байдал, захиргаадах аргыг өөрчлөх хэрэгтэй байна. 

Улс ардын аж ахуйн хэмжээгээр жилд олсон ашиг, орлогын гуч гаруй хувь тухайн байгууллагадаа үлдэж байна. Материаллаг үйлдвэрлэлийн салбарын нэг ажиллагч жилд 70, 5 мянган төгрөгийн үнэ бүхий машин, техник - үйлдвэрлэлийн хэрэгсэл эзэмшиж, 23, 1 мянган төгрөгийн түүхий эд, хөдөлмөрийн зүйлийн хүчинд үйлдвэрлэл явуулж, 17, 5 мянган төгрөгийн үндэсний орлого бүтээдэг. Түүнийхээ 36, 9 хувь буюу 6, 5 мянган төгрөгийг цалин шагналын хэлбэрээр өөрөө эргүүлэн авч байгаа юм. Хуваарилалтын одоогийн зарчим нь улс, хөдөлмөрийн хамт олон, хувь хүний ашиг сонирхлыг зөв хослуулах шаардлагыг хараахан хангаж чадахгүй байгааг дээрх баримт харуулж байна. 

Ажилчин хүн амьдралынхаа эх булаг болсон дахин хөлсөө нэмэгдүүлэх гэвэл эзэмшиж байгаа машин техник, багаж хэрэгслээ ариг гамтай, үр ашигтай хэрэглэхээс эхлээд бүтээгдэхүүн үйлдвэрлэхэд шаардагдах түүхий эд, материалыг зүй зохистой зарцуулах, юмаар юм хийх, нэгэнт үйлдвэрлэж буй бүтээгдэхүүнээ чанар үзэмжтэй хийх хүртэл олон төрлийн асуудалд өөриймсөг сэтгэл, эзний ёсоор хандах наад захын шаардлагыг биелүүлэх учиртай. 

Нийгмийн үйлдвэрлэлийн үр ашиг, бүтээгдэхүүн, ажил үйлчилгээний чанар, хөдөлмөрийн бүтээмжийг дээшлүүлэх, өртөг, зардал хямдруулах асуудал нь мөн чанартаа манай нийгмийн гишүүн бүрийн сайн Сайхан аж байдлын төлөө тэмцэл мөн. 

