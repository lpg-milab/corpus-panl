"Дижитал" хамтлаг тарж буй тухай болон хар тамхины сэдвээр ярилцав

Сүүлийн үед Монголын хип хоп хамтлагуудын тухай таагүй мэдээ чих дэлсэх боллоо. "Ice top", "Гайс-666", "Салхи" зэрэг хамтлагийнхан хар тамхины хэрэгт холбогдож хэсэг хугацаагаа төмөр торны цаана өнгөрүүлсэн. Энэ талаар Монголын Хип хоп холбооны ерөнхийлөгч "Дижитал" хамтлагийн гишүүн Баабартай (Б.Батбаяр) уулзаж ярилцлаа. 
-Манайд бий болоод удаагүй хип хоп урсгалыг өсвөр үеийнхэн хийгээд хүүхэд багачууд нэлээд сонирхох болсон. Гэтэл хамтлагууд тэдний итгэлийг даасангүй... -"Ice top", "Гайс-666", "Салхи" хамтлагууд хар тамхины хэрэгт нэр холбогдсон нь үнэн. Тэд ганц хоёр удаа л татсан нь тогтоогдсон. Одоо ч гэсэн шалгагдаж байгаа. Дөнгөж хөл дээрээ босч буй хип хопынхон ийм алдаа гаргасан нь харамсалтай байна. -Хар тамхинд нэр холбогдсон хамтлагуудыг ингээд л орхих уу. Тэдгээр хамтлагуудад холбооны тэргүүний хувьд ямар шийтгэл оногдуулах вэ? -Хип хопын холбооноос урьд нь хэд хэдэн удаа хар тамхи болон архи тамхины эсрэг аян зарлаж тоглолт зохиож байсан. Энэ сэдвээр хэвлэлийнхэнтэй ч нүүр тулж уулзсан. Уулзалтад холбооны зүгээс Эрүүгийн цагдаагийн газрынхныг урьж хамтарч ажиллах санал тавьсан боловч тухайн үед саналыг маань хүлээж аваагүй. Хэрэв тухайн үед Эрүүгийн цагдаагийнхан бидэнтэй хамтарч ажилласан бол хип хопынхон ийм хэрэгт орооцолдохгүй л байсан болов уу. Тун удахгүй Монголын хэд хэдэн хип хоп хамтлагууд европын орнуудаар аялан тоглолт хийхээр төлөвлөж байгаа. Энэ багт хар тамхитай нэр холбогдсон хамтлагууд багтсан байсан. Гэтэл тэднийг ийм хэрэгт холбогдсон тул гэрээгээ цуцлах зэргээр шийтгэл оногдуулсан. -Хэдийгээр энэ урсгалынхан нийгмийн болж бүтэхгүй бүхнийг дууны үгээр илчилдэг гэх ч сүүлийн үеийн дуунууд нь нэг тиймэрхүү болчихож. Өөрөөр хэлбэл, тамхи тат, бараг архи уу гэхээс холгүйгээр үглэдэг. Ер нь хамтлагуудын дууны үгийг олонд хүрэхээс өмнө танай байгууллагаас хянадаг уу? -Уг нь хянах ёстой. Гэвч одоогоор тэгэх боломж хараахан алга. Тэгээд ч Хип хопын холбоонд хамааралтай гишүүн хэдхэн хамтлаг л байдаг шүү дээ. Цаашид манайханд хамааралтай хамтлаг, дуучдаас нэг тиймэрхүү урлаг гарахгүй. Би тэргүүний зүгээс хөгжим мэдээллийн нэвтрүүлгүүдэд хэлдэг л дээ. Үглэсэн бүхэн хип хоп биш гэж. Энд хэлэхэд "Люмино", "Дижитал", "Мон Та реп", "Хоёр хүү" зэрэг хамтлаг хип хоп урсгал дотроо хамгийн ахмад нь шүү дээ. Гэтэл бусад нь бидний хийсэн уран бүтээлийг үгүйсгэж, муу үгтэй төдийгүй сайн уран бүтээл туурвихгүй байна. Энэ нь хүмүүст сөрөг үр дагавар үзүүлж байна. Тэгээд ч өнөөдөр Монголын нийгэм тэр чигтээ авлигад идэгдэж байна. Тухайлбал, тэрхүү хип хоп нэр зүүсэн хамтлагууд FM, радиод тав, арван мянган төгрөг өгч өөрсдийнхөө дууг цацуулах жишээтэй. Цаашид Монголд энэ урлагийг тодорхой хэмжээнд хүргэснийхээ хувьд энэ бүхний эсрэг тэмцэж дорвитой ажиллахаа амлаж байна. -Зарим хэвлэл мэдээллээр өөрийг тань төдийгүй "Дижитал" хамтлаг ч тэр хэрэгт холбоотой гэх юм... -Намайг болоод "Дижитал" хамтлагийнхан улсын хилээр "гашиш" хэмээх хар тамхины төрлийн ургамлыг хууль бусаар оруулж ирсэн хэргээр шалгагдсан. Мөн жилийн өмнөөс байцаагдаж эхэлсэн зэргээр хэвлэл мэдээллүүд ярьж буйг хувьдаа үгүйсгэж байна. Миний хувьд архи уух бүү хэл, тамхи ч татдаггүй. -Танай "Дижитал" хамтлаг тарж байгаа гэсэн? -Манай хамтлаг энэ сард Солонгост ажиллаж, амьдарч байгаа монголчуудад тоглолтоо сонирхуулаад цаашид дахин уран бүтээл туурвихгүй. "Дижитал"-ын тарж байгаа нь хамтлагийн дотоод асуудал, эв нэгдэлтэй холбоотой. "Ишиг эвэр ургахаар эхийгээ мөргөдөг" гэдэг. Хамтлагийн гишүүд тусдаа уран бүтээл туурвих саналаа хэлснээр ийн "Дижитал"-ынхан тарах болсон. Түүнчлэн энэ арваннэгдүгээр сарын сүүлчээр хип хоп хамтлагууд хамтарч архи, тамхины эсрэг тоглолт зохиох гэж байгаа. Эцэст нь хэлэхэд, Монголд залуучууд чөлөөт цагаа зөв боловсон өнгөрүүлэх нэг ч газар байхгүй. Шөнийн 24 цагаас хойш баар, цэнгээний газар ажиллуулахгүй гэдэг ч тэр нь биелдэггүй. Хууль үгүй болчихсон. Энэ бүхнээс үүдэлтэйгээр Монголын залуучууд архи, тамхинд донтож байна. 
Ч.Анна

