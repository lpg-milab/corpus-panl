Уулын баяжуулах "Эрдэнэт" үйлдвэрийнхэн хоолноосоо хорджээ

Ёс журмын дагуу ажиллах горимоо алдах хэмжээнд хүрсэн нь саяхан хэдэн хүний халуун амийг авч одсон осол гаргасан Орхон аймгийн Уулын баяжуулах "Эрдэнэт" үйлдвэрийн ажилчид бас нэг "дайрлагад" өртжээ. Олуулаа тэр өдөр байгууллагынхаа хоолны газрынхаас өөр идэж уух юм хоолой руугаа давуулаагүй гэх тэд хордлого авсан нь өнгөрсөн даваа гариг буюу дөрөвдүгээр сарын 30-ны өдөр. Удирдлагуудын зүгээс үйл явдлыг нууцлах зохион байгуулалтыг ч хичээж гүйцэтгэсэн бололтой. Учир нь тус үйлдвэрийн хоолны газрыг УИХ-ын гишүүн асан Ё.Баярсайханы эхнэр түрээсэлдэг гэсэн. Ё.Баярсайхан бол МАХН-ын нарийн бичгийн дарга, Хотын намын хорооны дарга Ё.Отгонбаярын төрсөн ах. Энэ тухай үйлдвэрийнхэн там тум мэдэхээс өөргүй. Зарим нэг нь байгууллагынхаа хоолны газрыг гадаад эзэнтэй гэж ойлгодог тухай ажилтнуудын яриа чих дэлсч байна.
Магадгүй, энэ удаагийнх мэт ажилтнуудыг олноор нь хордуулсан сөрөг нөхцөл байдал үүссэн тохиолдолд адаглаад Ё.Отгонбаярын нэртэй хутгалдуулахгүй байх ёстой хэмээн тооцоолж хоолны газрын эзэн нь гадаад хүн гэсэн ойлголт төрүүлэхээр ажилласан байж мэдэх хэмээн "дайрлагад" өртсөн ажилтнуудын зарим нь ярьж байна. Тухайн өдөр хоолонд орсон нэг ээлжийнхний нэлээд нь хүндэрсэн хэмжээнд хордсон аж. Гайгүй нэгэн байх ч бүгдийнх нь биед хордлогын шинж ямар нэг байдлаар илэрсэн байна. Өдрийн хоолонд орсон хүн бүр толгой дараалан хордлогын шинжтэй үзүүлсэн гэхээр хордлого өгөх үүсвэр нь хэрэглээний шаардлага хангахгүй хоолны үндсэн түүхий эдтэй холбоотой гэж ажилчид өөр хоорондоо хүүрнэж суугаа гэнэ. Хүндэвтэр хордсон ажилчид өдрийн хоолонд орсныхоо дараагаас бөөлжиж, суулгаж, шөнөжин халуурч хоносон гэсэн тайлбарыг холбогдох албаныханд өгчээ. Үйл явдлын мөрөөр аймгийн Мэргэжлийн хяналтынхан газар дээр нь очиж ажилласан юм байна. Зохих үнэлгээ дүгнэлт гаргасан л байх. Гэхдээ тэндхийн гурван телевизийн ганц нь ч, хамгийн давтамж ойрхон гэхэд л арав хоног тутмын сонинд хоолны хордлого болсон олон хүний талаар огт мэдээлэл цацагдалгүй дарагдсан байна. Үйлдвэрийн ажилчдын дунд яригдаж байгаагаар, байгууллага дотоодод нууцгайхан тархсан мэдээллээр бол Мэргэжлийн хяналтын байгууллагынхан хордлого гарсан шалтгааныг урьдчилсан байдлаар тогтоож. Хоолны нэр бүхий эд болох хүнсний бүтээгдэхүүн ихээхэн хөгцөрч муудсан нь ажилчдыг хордуулах шалтгаан болсон гэж үзсэн байна. Үйлдвэрийн нэг ээлж солигдож, шинэ ээлжийнхэн тухайн өдрийн анхны хоолноосоо ийнхүү хордсон хэрэг. Ээлж тутамд 600-800 орчим хүн байдаг гэж байгаа. 700 гаруй хүн хордлого авсан гэсэн тооцоо гарчээ. Улсын томоохон үйлдвэр болох зогсоо зайгүй ажиллах байгууллагын олон ажилчныг хордуулсан хоол түгээсэн цайны газрыг ямар ч байсан хаасан юм байна. Гэхдээ долоо хоногийн дараа ажиллах эрхийг нь буцаан сэргээжээ. Хоолонд орсныхоо дараагаас л сандарч, шөнөжин гэртээ хямарсан ажилчдад маргааш нь үйлдвэрийн зүгээс гэдэс дотор засах хэдэн эм, бэлдмэл өгсөн болоод асуудал хаагдсан шахам байх юм. 
Б.ХАЖИДМАА
