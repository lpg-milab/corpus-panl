№87(15736)
1984 ОНЫ ДӨРӨВДҮГЭЭР САРЫН 11
Жигд ажиллагаа

МАХН-ын III их хурал хуралдсаны болон БНМАУ-ыг тунхагласны 60 жилийн ой, Халх голд японы милитаристуудыг бут цохисон ялалтын 45 жилийн хөдөлмөрийн арвин бүтээлтэй угтахаар өрнүүлэн оны бүх ард түмний социалист уралдаан гарааны эрчээ авч, шинэ амжилтаар цаг хугацааны түвшний нэгийг тууллаа. 

Энэ онд аж үйлдвэрийн салбарын ажилчид 46 сая төгрөгийн бүтээгдэхүүн илүү үйлдвэрлэх, барилгачид 2. 7 сая төгрөгийн барилга угсралтын ажил тээвэрчид 6. 7 сая тонн км-ийн ачаа илүү тээвэр зэргээр үйлдвэрлэлийн эцсийн үр дүнг улам эрчимжүүлэх дайчин шахуу үүрэг авчээ. Дэвшүүлсэн зорилтыг бүрэн хэрэгжүүлэхэд үйлдвэрлэлийн жиг ажиллагаа шийдвэрлэх үүрэгтэй. 

Үйлдвэр, аж ахуйн тэргүүний хамт олны туршлагаас үзэхэд ажлын байр, шат, дамжлага бүрт хөдөлмөр, технологийн сахилгыг хатуу сахиж, материал, түүхий эдээр тасралтгүй ханган, машин механизмын техникийн бэлэн байдал, ажиллагчдын хариуцлага, сахилгыг ямагт дээшлүүлэн, долоо. арав хоног, сар тутам үйлдвэрлэлийн жигд ажиллагааны график гаргаж, түүнийгээ тогтмол биелүүлэн амжилтад хүрдэг байна. Тухайлбал, монгол, зөвлөлтийн хамтарсан уулын баяжуулах << Эрдэнэт>> комбинат, Улаанбаатар хотын барилгын машин механизмын засварын завод, Дарханы нэхий эдлэлийн. үйлдвэр. Улаанбаатар хотын барилгын трест, авто тээврийн нэгдүгээр бааз, Зүүнхараагийн спирт, бал бурмын комбинат зэрэг олон арван газрынхан үйлдвэрлэлийн жигд ажиллагааг хангах талаар сайхан туршлага хуримтлуулжээ. Эдгээр хамт олон сүүлийн гурван жил нэг улиралд жигд ажиллагааны коэффициентийг 0. 8-д хүргэж, олон сая төгрөгийн ажлыг төлөвлөгөөнөөс давуулан хийжээ. 

Машин, тоног төхөөрөмжийн хүч чадлыг бүрэн ашиглах тохиромжтой нөхцөлийг хангах, бүтээгдэхүүн, ажил үйлчилгээний чанарыг сайжруулах, ажилчдын цаг ашиглалт, ажил, амралтыг зөв хослуулах, мэргэжил мэдлэгийг ахиулах, үйлдвэрийн эдийн засгийн чанарын үзүүлэлтийг тогтвортой дээшлүүлэх үндсэн нөхцөл нь жигд ажиллагаа юм. Гэтэл уг үзүүлэлт газар бүрт шаардлагын хэмжээнд хүрээгүйгээс багагүй нөөц алдаж байна. 

Үйлдвэр. аж ахуйн газруудын өнгөрөгч оны жигд ажиллагааг судалж үзэхэд аж үйлдвэр, худалдаа, үйлчилгээний газрын 30 орчим хувь, барилгын байгууллагын дөч шахам хувь авто тээврийн баазуудын 31. 2 хувь нь жилийн аль нэг сард төлөвлөгөөг тасалжээ. Үүнээс болоод сард дунджаар 13 - 30 шахам сая төгрөгийн аж үйлдвэрийн бүтээгдэхүүн гаргах, барилга угсралтын ажил хийх, 200 гаруй мянган тонн ачаа тээвэрлэх боломж алджээ. Энэ оны нэгдүгээр улирлын төлөвлөгөөний биелэлтийн дүнгээс үзсэн ч зарим салбарт дээрх ноцтой дутагдал арилаагүй байна. Тухайлбал, Ой, Модны аж үйлдвэрийн Яам, Нийтийн аж ахуй, Үйлчилгээний Яамны харьяа үйлдвэрийн газруудын 66 - 78. 4 хувь нь өнгөрөгч улиралд жигд ажиллагааг хангасангүй. Түүгээр ч барахгүй Батширээтийн модны үйлдвэр, Эрээний тэрэгний үйлдвэр, мебель, картоны комбинат, Булган аймгийн нийтийн аж ахуй, үйлчилгээний газар, Баян-Өлгийн барилгын цахилгаан сантехникийн анги зэрэг байгууллага бүтээгдэхүүн борлуулах төлөвлөгөөг гурван сар дараалан тасалжээ. Ийм байдлаас болж төлөвлөгөөний тасалдлыг нөхөхөөр сар, улирал, жилийн эцэст довтолгож үйлдвэрлэлийн хэвийн ажиллагаанд ноцтой бэрхшээл учруулдгийг хойшид арилгах ёстой. 

Улс ардын аж ахуйн нарийн нягт балансажсан  тэнцвэрт хөгжлийг хангахад шийдвэрлэх нөлөөтэй жигд ажиллагаа нь юуны өмнө тухайн үйлдвэр, аж ахуйн газрын техникийн болон, санхүү, эдийн засгийн албад жигд ажиллаж, үйлдвэрлэлийн бэлтгэлийг чанартай хангаж заншихаас эхлэх учиртай. Өнгөрөгч саруудын байдлаас үзэхэд материал, түүхий эдийг графикийн дагуу нийлүүлээгүй, аж ахуйн гэрээг оройтуулж байгуулсан, бараа материалыг шуурхай тээвэрлээгүй, үйлдвэрлэлийг оновчтой зохион байгуулаагүй зэргээс олон үйлдвэрийн газарт сарын нэг, хоёрдугаар арав хоногт ачаалал бага, сүүлийн арав хоногт хэт довтолгодог ноцтой дутагдал давтагджээ. Яам, тусгай газар, аймаг, хотын намын хороо, АДХ-ын гүйцэтгэх захиргаадаас ийм байдлын эсрэг шийдвэртэй тэмцэл хийвэл зохино. 

Юуны өмнө адил нөхцөлд ижил төрлийн бүтээгдэхүүн үйлдвэрлэж, ажил үйлчилгээ гүйцэтгэдэг үйлдвэр, аж ахуйн газрын жигд ажиллагаа яагаад хол зөрөөтэй байгааг судлан үзэж дутагдлыг шуурхай арилгаж, тэргүүний хамт олны арга туршлагыг дэлгэрүүлэх, үйлдвэрийн доторхи цех, тасгийн ажлыг жигдрүүлж, уялдаа холбоог нь сайжруулах талаар дайчин давшингуй, цэгцтэй ажил өрнүүлэх шаардлагатай байна. Ялангуяа хөдөлмөрийн хамт олныг нягтруулагч гол цөм болсон намын анхан шатны байгууллага үйлдвэрлэлийн жигд ажиллагааг хангахад хүч анхаарлаа төвлөрүүлж, тухайн сарын арав хоног, өдөр тутмын жигд ажиллах графикийн биелэлтэд хяналт тавьж, бэрхшээл саадыг шуурхай арилгах удирдлага, зохион байгуулалтын тодорхой ажил зохиох ёстой. Цаашид жигд ажиллагааны чухал хүчин зүйл болсон үйлдвэрлэлийг зөв төлөвлөх, оновчтой зохион байгуулах, боловсон хүчнийг тогтвортой ажиллуулах, бүртгэл тооцоог дайчин шуурхай болгох, төлөвлөгөөний биелэлтэд тавих хяналтыг сайжруулах зэрэг асуудалд төлөвлөгөө, эдийн засгийн байгууллага, яам, тусгай газар илүү их хариуцлагатай хандах шаардлагатай байна. 

МАХН-ын Төв Хорооны VII 1980 онь бүгд хурлаас << Ашиглаж чадаагүй нэг минут, алдсан нэг хувь бол бүтээгдэхүүний үйлдвэрлэлд гарсан бодит алдагдал, улс ардын аж ахуйд учирсан тодорхой хэмжээний гарз хохирол юм>> гэж заасан билээ. Иймд хөдөлмөрийн хамт олон бүр цаг хугацааны үнэ цэнийг гүнзгий ухамсарлаж, өдөр бүрийн төлөвлөгөөт даалгаврыг биелүүлэх, давуулан биелүүлэх, жигд амжилтыг хэвшил болгох замаар социалист эх орныхоо эдийн засгийн хүч, нөөцийг зузаатгахад тодорхой хувь нэмэр оруулах нь хамгийн чухал байна. Чухам ингэж ажиллах нь энэ онд болох нам, ард түмний түүхэн тэмдэглэлт ойнуудыг гарамгай амжилтаар угтах, улмаар VII таван жилийн төлөвлөгөөт зорилтыг хугацаанаас нь өмнө биелүүлэх үндсэн нөхцөл мөн. 

