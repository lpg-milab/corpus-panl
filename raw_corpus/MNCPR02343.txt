НОХОЙ-АНХНЫ нөхөр ба урвагч

Нэг. Газрын будлиан Нэг газрыг эзэмших эрхийг хэд хэдэн этгээдэд зэрэг олгоод хэрүүл зодоонд хүргэх нь ганцхан манай ч дарга нарын ажил биш аж. 
Бурхан багш бээр чоно зэрэг олон амьтан бас хүнийг бүтээхдээ тухайн үедээ орон сууцны асуудлыг цогцоор шийдэж амжаагүйгээс нэг агуйг хэд хэдэн амьтан хүний дунд хуваарилжээ. Ингээд чоныг гараад ирэх зуур баавгай агуйд нь тухлах ба баавгай морь харахаар гарах зуур хүн эзэмшээд авсан байх жишээтэй. Тэр үеийн хохирогч нар телевизийн сурвалжлагч дуудна, өргөх бичиг барина гэж байх биш, шууд л гудамжинд гарна. Олон арван мянган жилийн тэртээх гудамжинд траншей байтугай, дээр нь үсэрч очоод түүгээд байх хогтой ч байсан биш. Манайхан баларч дуусахыг "хог дээр үсрэх" гэдэг биз дээ. Иймд үзэж тарж, үсэрч наалдана. Агуй хэн дийлснийх болно. Гэхдээ үүрд биш ээ. Бөгс өндийх зуур л Бурхан багшийн тамгын газраас тус агуйг эзэмших лиценз давхардуулан авсан түм буман өрсөлдөгчийн нэг нь хашаагаа хатгаж, хундаамаа цутгаад сууж байна. Гэтэл гэрээс гарахгүйгээр амьдрах арга байдаггүй. Чухам энэ үеэс хүн төрөлхтөн зарим нэг амьтныг гаршуулж эхэлсэн байна. Мэдээж чоно баавгайтай газрын дажин хийж ялаад бууж өгсөн заримыг нь зарцалсан хэрэг лав биш байх. Учир нь бие гүйцсэн араатнуудыг дасгах нь амаргүй. Уул нь "Манай намын бүлэгт ороод өөрийн намын баавгайн эсрэг саналаа өгөхөд" бэлэн маахай олдож болох л юм. Гэвч тухайн үеийн хуулиар бол уг маахайг идсэн нь л хамгийн зөв шийдвэр байхсан билээ. Нэгд, өөрснийгөө яая гэж байхад бас нэг хоолны сав нэмэгдэнэ. Хоёрдоод ирэхэд урвагч маахай өөрөө бөөн том махны нөөц бэлэн зогсож байна. Хүмүүс агуйдаа, өөрснийхөө эвш, нялх бамбарууш сэлтийнхээ нуугдсан нүх сүвийг заах урвагч маахайн араас хутгалахдаа "Урвагчийг нэг ашиглаад алаад идсэн нь дээр" гэсэн анхныхаа хуулиудын нэгийг баталсан байж таарна. 
Хоёр. Өргөмөл чоно Харин олзныхныг идэж, устгаж байх зуур тэдний нялх нярай зулзагыг амандаа ойртуулангаа хүн бөөн бодолд оржээ. Магадгүй гэнэн хөөрхөн зулзага хүнийг эхтэйгээ андуурч, хутга барьсан гарыг нь долоож байсан ч байж магад. Хүнд нялх багачуудынх нь гэнэн томоогүй зан санаанд нь орж, өрөвдөх сэтгэл төрөн, түүнийг иднэ гэхээр хоолой дээр нь нэг юм тээглээд ирсэн байх. Тэгээд эхний удаа "дараа өлсөхөөрөө иднэ" хэмээн бодоод агуйнхаа буланд үлдээсэн байж таарна. Гэтэл мөнөөх нялх амьтан өдөр ирэх тутам эзэндээ, эзэн нь амьтандаа дасаад "юу яасны дараа идэх", харин ч эзгүй хойгуур хэн нэг нь муу бэлтрэгийг маань гударчихаж магад хэмээн хардах болжээ. Ингээд анчин эр бэлтрэгээ дагуулан анд гарах болж. Түүнийг хамгийн анхны "нэр нь үл мэдэгдэх" амьтан сургагч гэж нэрлэсэн ч болно. Бэлтрэг эзэндээ үнэнч гэж жигтэйхэн. Дэргэдээс нь салахгүй төдийгүй, зээр гөрөөс байгаа газар луу хуцан давхихыг хараад хүн төрөлхтөн нохойн үнэрч хамартай, морины хурдан хөлтэй, шувууны нисгэдэг далавчтай байж болох юм байна гэдгийг нээжээ. Эхний хоёр хүслээ нэг их удалгүй гүйцээсэн боловч шувууны далавчийг дөнгөж 1904 онд сая нэг гартаа залгажээ. Ингээд хүмүүс хамраа хий дэмий додомдсоны  оронд үнэрч нохой тэжээсэн нь дээр гэж үзэх болов. Нохойн тус үүгээр дууссангүй. Нохойтой болсноор хүн "газраа булаалгах"-ын зовлонгоос гарав. Эзэнгүй хойгуур нь агуйг сахиад юу ч үл ойртуулна. Хүн төрөлхтөн ийнхүү хувийн хамгаалалтын албатай болоод авлаа. 
Гурав. Төвд "зарц"-тай монголчууд Гэрийн нохойн шинжлэх ухааны буюу латин нэр нь Canis familiaris ажээ. Чонын төрлийн хөхтөн амьтан гэнэ. Хүний хамгийн анхны гаршуулсан амьтан. Түүнийг гаршуулсан хугацааг 30.000-15000 жилийн тэртээ хэмээн тэмдэглэсэн байдаг. Бурхнаас хүнд өгсөн анхны зарц, анхны бие хамгаалагч ажээ. (Магадгүй Бурхан багш өөрийн албатуудын "нэг агуйг эзэмших эрхийг олон этгээдэд давхардуулан олгосон" алдааг яаравчлан залруулахыг хүссэн ч юм билүү). Хүн тэжээвэр "чоно"оо эрлийзжүүлэн ан агнуур, харуул хамгаалалт, спорт, зугаа цэнгэл, тэр бүү хэл До яамны чиглэлийн нохой хүртэл гарган авчээ. Бяруу шиг томоос эхлээд бээлий шиг жижиг нохой хүртэл бий. Амьтад овог нэг ч төрөл өөр бол гадна талаараа хичнээн төстэй ч эвцэлдэн үр удмаа үлдээхдээ муу байдаг. Тухайлбал, үхэр сарлаг хоёрын дундаас гарсан эр төл нь жаахан асуудалтай тул зөвхөн хар ажилд зүтгэсээр үрийн зулай үнэрлэж чадалгүй бүрлээч болно. Гэтэл бүх нохой нэг төрлийнх тул даага шиг том нь даалуу шиг нэгийгээ дараад алчихгүй бол гал голомтоо бадраахад ямар ч асуудалгүй. Монголын хөдөө тал нутагт дөрвөн нүдтэй улаан халтар нохой зонхилно. Манайхан үүнийгээ жинхэнэ монгол банхар хэмээн өхөөрддөг ч нохой судлалд түүнийг "Төвд мастиф" нэрээр бүртгэсэн байдаг. Үнэхээр энэ улаан халтар нохой төвдийн өндөрлөгийн уугуул амьтан бөгөөд шашны харилцааг даган Монгол газар нэвтэрчээ. Ламын шашинд гүн сүсэгтэй монголчууд ч төвд мастифийг "бурхны орны нохой" хэмээн дотночлон тэжээсэн ч байж магад. Үнэхээр ч цастын орны мастиф монгол хүний итгэлийг алдсангүй үнэнч банхар нь болон үлджээ. 
Дөрөв. Бас анхны урвагч Нохой тэжээх нь хүн үнэнч нөхөртэй болох тийшээ хийсэн анхны томоохон алхам байсан хэрэг. Гэхдээ хүн нөхөртэй болсондоо сэтгэл ханахаасаа өмнө нөхрөө яаж тогтоох талаар бодсон нь дээр байж. Нохойндоо найдаад хамаг юмаа орхиод гарсан овгийнхны үүцэнд нохойгүй хэсэг сайн эр шүлсээ гоожуулдаг байж. Гэтэл саяхнаас эзнийхээ "секүрити" талыг хариуцах болсон нохой түүнийг ойртуулах юм биш. Урам нь хугарсан хулгайч овгийнхны дунд нэг мятаршгүй эр байж. Бусад нь шантраад байхад тэр хүн бусдадаа -Жаахан хүлээ "хулгайд учир, нуманд гичир" бий хэмээн сургамжлах ажээ. Нохойныхоо заримаар нь агуйгаа мануулаад, заримаар нь "хамар" хийж амьтныг үнэрээр нь мөрдөх тэр овгийнхон өөрснөө сүрхий таргалж, тэвээрч байж. Харин ноход нь өдөр ирэх тутам л тураад, хоосон булуу олбол найр хийх дөхөөд байхыг тэрхүү "учиртай ч гичиртэй ч" хулгайч харсан юм байх. Ингээд цаадуулыгаа уурлуулан байж хомсхон нөөцийг нь хормойлон гарсан байна. Өлөн "манаач" нарт яс хаяж өгсөөр өөртөө дасгаж. Ингээд нэг л өдөр эзгүй агуйд нэвтэрч, хамаг үүцийг нь хоослоод бас өөрт нь нэгэнт дассан нохойг дагуулаад дашийшог болжээ. Нохой ийнхүү хүний нөхдийн анхдагч, бас анхны урвагч боллоо. Үүнд хүн өөрөө л буруутай байсан шүү дээр. Бүр үүлдэр угсаагаараа хүнээс урвасан нохой ч бий. Энэ бол Австралийн зэрлэг нохой Динго. Биднийг хүүхэд байхад "Зэрлэг нохой Динго буюу анхны дурлалын тууж" гэдэг ном гар дамжин явдаг байсныг санах ч хүн бий байх. Тэр Динго. Хорь гучин мянган жилийн тэртээ энэ тивд нохойгоо дагуулсан аборигенчүүд очжээ. Тэгээд нохойгоо олигтой халамжлалгүй тавиад туучихсан юм байх. Ингээд дахин зэрлэгшсэн тэр нохдыг Динго гэх болжээ. Судлаачид хүний гараас эргэж алдуурсан амьтад төрөлхийн зэрлэг бусад амьтнаас эрс өөр, муу санаатай, хорон авиртай болдгийг анзаарсан байдаг. Динго нохой мэдээж хүн барьж идээд байдаггүй ч хүнтэй холбоотой болгонд онцгой хорон хожир ханддаг гэх. Чонотой нийлсэн монгол нохой ч чононоос дор байдгийг манай хөдөөнийхөн сайн мэднэ. Гэхдээ нохойн тухай өгүүлэх сайхан юм нь хавьгүй их. Хүний анхны нөхөр болж бараадан ирсэн энэ амьтан хүнийг хамгийн сүүлд орхино гэдэгт итгэж байнам. 
Сэтгүүлч Б.ЦЭНДДОО 

