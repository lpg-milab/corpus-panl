Казак эмэгтэйчүүдийн "Арулар" холбоо үндэстнийхээ төлөө

Үндэстнийхээ сайн сайхны төлөө, хүмүүсийн хөгжил, биесээ ойлгох, нягт харилцааны төлөө ажиллахыг чухалчилсан эрхэм зорилготой Казак эмэгтэйчүүдийн "Арулар" холбоо нэг насныхаа ойтой золгох гэж байна.
Холбоондоо нэр болгон өгсөн энэхүү казак үгийг махчилан орчуулбал "Үе, үеийн сайхан эмэгтэйчүүд" гэсэн утгатай. Өнгөрсөн тавдугаар сард галаа асаасан холбооны анхны томоохон үйл ажиллагаа нь хүүхдийн баяраар тохиож байжээ. Хэдийгээр "Эх үрсийн баяр" нэр халагдаж, улс даяар зөвхөн хүүхдийн баярыг тэмдэглэдэг болсон ч холбооныхон үүдээ нээсний дараа үндэстнийхээ эмэгтэйчүүд, ээжүүдтэй уулзаж, туурга тусгаар ажиллах болсноо зарлах нэн тааламжтай хугацаа байсан гэдэг. Казак үндэстний дунд бусдыгаа тэргүүлэгч, сайн бүхний үлгэр жишээ болсон, эрдэм боловсролтой олон мянган охид эмэгтэйчүүд, ээжүүд бий. Өнөөдөр Баян-Өлгийд казак зон олныхоо дунд амьдрахын хамт Улаанбаатар, ойр орчмын нь хот орон нутагт халхчуудын дунд ажиллаж хөдөлмөрдөж удсан хүн олон. Тэднийг унаган соёл, ёс заншлаа мартахгүйгээр, үр хүүхдэдээ уламжлуулах хариуцлагатай иргэн байлгахын тулд үйл ажиллагаагаа чиглүүлэх томоохон үүргийг "Арулар" холбооныхон үндэстнийхээ өмнө хүлээжээ. Халх хүнтэй адил ажиллаж хөдөлмөрлөж, түүнийгээ үнэлүүлэн гавъяа шагнал хүртсэн нь олон. Тэгвэл ингэж үнэлүүлээгүй ч сайн ээж, үнэнч хань байх үүрэгтээ мөр бүтэн амьдарсан эмэгтэйчүүдийг алдаршуулахаар "Арулар" холбоо зорьжээ. Энэ нь ч амжилттай хэрэгжиж нүдээ олсон урамшуулал, алдрыг сайхан ээжүүдэд өглөө хэмээсэн сайшаалын үгийг хүртэж, цаашид ажиллах их урам зориг авч ирсэн байдаг. Казак түмнийг хамарсан томоохон арга хэмжээ жил бүрийн гуравдугаар сарын 22-нд буюу Наурызын баяраар тохиодог байсан. Гэвч энэ арга хэмжээнд эмэгтэйчүүдийн оролцоо үнэлэгдэх нь төдийлөн бага, гарын таван хуруунд багтах хэмжээний эмэгтэйчүүдийн хөдөлмөр бүтээлийг онцлон сайшаадаг байсан аж. Харин салбар бүрт, үндэстнийхээ дуу хоолой болж бас хийж байгаа үйл хэргээрээ манлайлсан, алдаршуулахаас зүйтэй эмэгтэйчүүдийг бүрэн дүүрэн хамруулдаг болсон нь "Арулар" холбооны томоохон үйл хэрэг байлаа. Улаанбаатарт байгаа казакуудыг уулзуулав "Арулар" холбооны хоёр дахь томоохон үйл ажиллагаа өнгөрсөн бямба гаригт соёлын төв өргөөнд болсон юм. Үндэстнийхээ хувцсыг өмссөн казакууд ирж. Нялх, балчир хүүхдүүд нь ч мөн л үндэсний хувцастай. Ингээд л хөшиг нээгдэхийг тэсэн ядан хүлээн сууцгааж байна лээ. Учир нь төрөлх нутгаасаа гараад удсан энэ олон хүний ээж, эгч нь уламжлал болж байгаа, казак эмэгтэйчүүдийг алдаршуулах энэ арга хэмжээнд шилдэг, сайн нь болон шалгаран баярлаж, үр хүүхдүүд нь "Ээжийн бүүвэй" нэртэй баярын концерт тоглосон юм. Энэ жилийн "Хүндэт ээж"-үүдэд бэлдсэн өргөмжлөл, гарын бэлгийг түрүү жилийн ээжүүд гардуулахаар "Арулар" холбооныхон зохион байгуулжээ. Өдгөө өндөр настай ээж К.Капурагийн төрүүлж өсгөсөн 17 хүүхэд бүгд эрдэм болсовролтой, нэр төртэй амьдарч байна. Казакийн анхны эрдэмтэн хэмээн нөхөр нь мандаж явсан ч түүнийг насан эцэслэснээс хойш хэнд ч ойшоогдохоо больсон гэж болох овог.Марияхан ээж бас л хүүхдүүдийнхээ гарыг ганзаганд, хөлийг дөрөөнд хүргэсний дээр эр нөхрийнхөө талаар гайхалтай сайхан дурсамжын ном хэвлүүлэн гаргажээ. Гэргий нь болж, казак анхны эрдэмтэнтэй хамгийн ойр дотно амьдарсан Марияханы дурдатгалын ном залуусын мэдлэг боловсрол, хөгжил, сэтгэлзүйд ихээхэн сайн нөлөөтэй хэмээн "Арулар" холбооныхон үнэлсэн байна лээ. Тэрчлэн Монголын гэрлэх ёслолын ордноос жил бүр үлгэр жишээ, тэнгэрлэг гэр бүлийг шалгаруулдаг. Энэ жилийн шалгарлуулалтад Смайлын гэр бүл багтжээ. Гэрлэх ёслолын ордны төлөөлөгчид ирж, Смайлын гэр бүлд эхнэр нөхөр байх ариун үүргээ улам ухамсартай биелүүлээрэй хэмээн өргөмжлөл гардуулсан. Монголын эмэгтэйчүүдийн холбооны хүндэт тэмдгээр зургаан казак эмэгтэй энгэрээ мялаасан. 1992 онд манай улсад байгуулагдсан, өдгөө дэлхийн 150 гаруй оронд нэгдсэн үйл ажиллагаатай "Дэлхийн энхтайваны эмэгтэйчүүдийн холбоо"-ны шагналыг Эх нялхасын эрдэм шинжилгээний төвийн бөөрний эмч Б.Арайтай хүртэж байна. Нийслэлийн төр захиргааны байгууллагад хариуцлагатай алба тушаал хашдаг, оршин суугаа дүүргийнхээ хөгжилд гар бие оролцдог казак эмэгтэйчүүдийг Дүүргийн Иргэдийн төлөөлөгчдийн тэргүүлэгчдийн хурлаас урамшуулан шагнасныг мөн энэ арга хэмжээний үеэр гардуулав. Тийнхүү Соёлын төв өргөөнд цугларсан казак түмний хүсэн хүлээсэн охид хөвгүүдийн нь концерт эхлэв. Соёл, зан заншлынхаа төлөө Дуучин А.Гулмайра "Ару Ана" хэмээх дуугаараа баярын концерт эхлүүлэв. Миний ээж байхгүй бол намайг үнсэх хүнгүй Үрээ гэсэн ээжийнхээ харцыг дахин хаанаас ч би олохгүй... хэмээх үгтэй дууг дөрвөн жаахан охины хамт хоршин дуулсан нь танхимд цугларсан олноос шаагьсан алга ташилтын мялаалга хүртэв. Улаанбаатарт олон жил болсон казакууд орон гэртээ төрөлх хэлээрээ ярьдаггүй, улмаар хүүхдүүд нь эх хэлээ мартахад хүрч байна хэмээн "Арулар" холбооныхон эмзэглэдэг. Залуухан А.Гүлмайра Улаанбаатарт "Казак үндэстний соёлыг хөгжүүлэх сан" байгуулж, хүүхэд залуучуудад олныг зааж сургадаг төлөрх үндэстнээ гэсэн эмэгтэй. Түүнтэй хамт дуулсан охид ч үндэснийхээ хээ угалзтай гар урлалыг шагладаг болж, төрөлх хэлээрээ ярих дасгал сургуулилт хийдэг хүүхэд, залуучуудын төлөөлөл юм байна. Концертод залуу, ахмад, дунд үеэс төлөөлөл хамруулахыг хичээсэн гэнэ. Өдгөө Улаанбаатарт их, дээд сургуульд суралцдаг залуус үндэстнийхээ урлагийн онцлог болсон домборын аялгуунд дуулж хуурдав. Домбор барьж, ардын дуугаа уянгалуулах тэднийг танхимд хуран цугларсан казак түмэн олон дахиулж, алга ташсаар байлаа. Энэ нь халх түмний дунд дасч, ажиллаж амьдарсан казакууд домборынхоо аялгууг хэрхэн санасыг илэрхийлэв гэлтэй. Дуучин Л.Байзада мөн л казак хэлнээ ээжийн тухай дараа нь хайр сэтгэлийн дуунуудыг өргөж байна. Казак түмнийг төлөөлсөн эл уран бүтээлчээ мөн л санасан хүмүүс дахиулахыг хүсэхэд удахгүй болох уран бүтээлийн тоглолт дээр маань ирээрэй хэмээн Л.Байзада нутгийнхандаа урилга өгч амжсан. Анхны сэтгүүл өнөөдөр Баян-Өлгийд казак хэлнээ хэвлэгддэг сонин, сэтгүүл гэж бараг үгүй. Казакстанаас орж ирдэг байсан сонин, сэтгүүл бүр сураг алдарсан. Дээр үед хэвлэгдсэн хэдэн уран зохиолын номыг эс тооцвол одоо эх хэлээрээ уншиж, сонирхох бүтээлгүй болжээ. Энэ нь эх хэл, соёлын өв уламжлалд хамгийн их сөрөгөөр нөлөөлөх зүйл хэмээн "Арулар" холбооныхон тодорхойлдог. Төрөлх хэлээрээ үндэстнийхээ талаар мэдээлэл хүлээн авах нь казакуудад чухлын  дээр ийн соёл, мэдээллийн хэрэгслээр байгууллагаа танилцуулах боломжтой хэмээн "Арулар" холбооныхон үзжээ. Үе үеийн авьяаслаг чадалтай эмэгтэйчүүдийг магтан дуулсан, шинэ цагийн соёлт нөхцөлд боловсорсон нэгнийгээ танилцуулах индэр нь тус сэтгүүл болно. Анхны сэтгүүлд өдгөө 70 гаруй насыг зооглож байгаа, мөн олон хүүхэд төрүүлж, өсгөсөн казак эмэгтэйн тухай өгүүлжээ. "Ахмадын сургааль алт" хэмээх буланд Соёлын гавъяат зүтгэлтэн овог.Султан гуайн үг багтжээ. Тэрбээр эхчүүд, эмэгтэйчүүдийн гоо үзэсгэлэнг тэдний сэтгэл зүрх, сэтгэлгээний ариун, үнэнч чанар бас илэрхийлдэг хэмээн захижээ. Түүний эмэгтэй хүнд байвал зохих нинжин, сайхан чанаруудаа авч үлдээрэй, уламжлан хөгжүүлээрэй хэмээн зовнисон сургаалтай утга дүйх ажлыг "Арулар" холбооныхон эртнээс эхэлсэн. Ирээдүйд ээж болох, гэр бүлдээ үндэстнийхээ соёлыг хадгалсан эзэгтэй байхад ихээхэн нөлөөлөх охид бүсгүйчүүдийн хүмүүжил, төлөвшилд чиглэсэн арга хэмжээг "Арулар" холбооныхон зохион байгуулдаг. Налайх, Шарын гол гэхчилэн казак хүн олноор суурьшсан газарт уулзалт ярилцлага зохион байгуулахад ахмад үеийнхний хамгийн их ярьдаг сэдэв нь өнөөх л охид бүсгүйчүүдийн хүмүүжлийн асуудал байдаг гэв. "Ээжийн бүүвэй" нэгдсэн арга хэмжээний үеэр бас Соёлын төв өргөөний үүдний танхимд казак эмэгтэйчүүдийн хийсэн гар урлалын бүтээлүүдээс дэлгэжээ. Түрүү жил "Хүндэт ээж"-ээр шалгарсан эмэгтэйчүүдийн ажил амьдралын туршлага, хүүхдүүдийн нь хөдөлмөр бүтээлээс танилцуулсан байна лээ. Сэтгүүлийн нэг нүүрэнд "Арулар" холбооноос зохион байгуулсан үйл ажиллагааг казак иргэдийн зүгээс үнэлсэн сэтгэгдлүүдээс хавсаргажээ. "Арулар" холбооныхон зорилго чиглэлээ олон нийтэд зөв ойлгуулах гэж байгуулагдсанаас хойш чөлөө завгүй маш олон ажлыг хийсэн хэмээн тэргүүн нь ярьсан юм. Ахмад настнуудыг хамруулсан үнэ төлбөргүй эмчийн үзлэг, казак бизнесмэнүүдийн уулзалт, эмзэг бүлгийн айл өрх, хүүхдүүдэд хандивын тусламж зохион байгуулах гээд олныг дурдаж, үр дүнгийн тайлангаас нь эрхэм уншигч авхай таньд танилцуулж болно. Ийн ярихад ихээхэн нурших учир тухайлбал, казак оюутан залуусын дунд зохион байгуулсан "Эрхэмлэх уламжлал- Үлгэрлэх үр удам" нэртэй эрдэм шинжилгээний хурлын явцаас дуулгая. Тус хуралд 22 илтгэл ирснээс естэй нь яг тухайн үед танилцаж, цугларсан казак олон нийтээрээ сонирхжээ. Арга хэмжээнд 400 гаруй хүн оролцсон нь маш том үзүүлэлт хэмээн эмэгтэйчүүдийн холбооныхон сэтгэл дүүрэн байдаг юм билээ. Одоо тус холбооноос казак эмэгтэйчүүдийн талаар дэлгэрэнгүй, статистик баримттай судалгааны ажил эхлүүлээд байна. "Арулар" холбооныхон цаашид сэтгүүлээ дэлхийн сэтгүүлүүдийн хэмжээнд өргөжүүлэн хөгжүүлэн авч явах зорилготой. Улам олон нүүр болгож, казак хэлнээ гарсан баримт материалыг яг тэр хэмжээгээр нь монгол хэлнээ хөрвүүлэн хэвлэвэл илүү хүнд хүрнэ хэмээн тооцоолсон байна лээ. 
Б.ХАЖИДМАА
