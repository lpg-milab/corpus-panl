Шилийн Богд

Зорин ирсэн уулыг зүүн умраас үүрийн торог бүрэг гэгээнд харваас үүлэн нэвт. Шилийн Богдын оройд гарахад шил царцаам салхитай. Шинэ хуучин хадаг шанхалсан нь сиймийн сиймийн хийсч байлаа. Талын уул атлаа тасын даль цуцах өндөрт юм. 
Алтайн өндөр даваанд үзээгүй салхи аяс намхан талын энэ сарьдагт сааглан хүүгэнэ. Алган дээр мэт нэлэнхүй хул хонгор уудмаас арзын үнэр хавар авч ханхийнэ. Өнжмөл их өвсөн шагшуургалан багсайна. Өвсөөр өрөмтсөн далайн дунд Шилийн Богд өндөр хөх онгоц байна гэж харагдахаар байгаа болов уу гэж бодогдоно. Өндөр хөх овоог гурвантаа тойрлоо. Өмнө нь олон л хүн тойроо л. Харин би анх удаа тойрч байгаа юм. Сайн эрсийн, сайн шимийн шүншигтэй уул гэдэг билээ. Гэрэлт сайхныг бодож, салхинд нь балбууллаа. Гэзэг үсээ гилбэлзтэл зүлгүүлэв. Гэгээн тунгалаг агаар цээж дүүртэл хэлбэв. Өмнөөс мандсан өргөн улаан нар энгэр дээр асгарч, элгэн дээр тусав. Түм буман адууны хөлөөр боссон мэт наран тоос садран манарна. Наран мандахыг Шилийн Богдын тэргүүн дээр ингэж үзлээ. Насанд мартагдамгүйгээр манхайн гийдэг ажээ. Шилийн Богдын оройд тавьсан хийморийн сумны дуунаас хэжмэг энгэрийн судаг сархиаг болгоноос цагаан зээр хуйлран босов. Хэн нэгэн будлиу эмээгийн нэхээс хөвсөн утас хоймроор нэг байхыг татваас хэрж ончирсон нь тайлагдан харвах шиг хэсэг хэсгээр үргэлжлэн цэгээнтэж одов. Уулнаас бууж явахдаа эргэж нэгэн харлаа. Уугиулсан арцны утаа хөшиглөж байх шиг үзэгдэв. Ухаан бодол уужран цэлмэх шиг болов. Холдож яваад дахин нэг харав. Хол үлдэж байгаа уулын тухай ховор шүлэгчийн нэгэн мөр сэтгэлд урсан орж ирэв. Хойшоо харахаа болиод урагш замаа ширтлээ. Ховроос ховор тэр шүлэгчийн: Шилийн Богд цэнхэрлэнэ Сэтгэлийн шувуу жиргэнэ хэмээх мөр санаа бодолд эгшиглэлээ. Хожим дахиад эргэн иртэл хонгор талын энэ л уул хараа мэлмийд минь цэнхэрлэн цэнхэртэж, хийморь сэтгэлийн минь шувууд жиргэн жиргэсээр байх буюу. 
Б.Золбаяр
