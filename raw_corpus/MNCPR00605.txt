"Бадарчин-93" аяллаар кино хийнэ

Одоогоос 14 жилийн өмнөх энэ өдөр гурван монгол залуу нэг банхрын хамт Америк тив хүртэл явган аялал хийхээр Сүхбаатарын талбайгаас хөдөлж байв. Нэг жил зургаан сарын аялал хийхээр төлөвлөсөн тэд хугацаанаасаа дөрвөн сарын өмнө аяллаа дуусгаад эх нутагтаа ирсэн байна. 
Тэдний хийсэн энэхүү зоригтой зоримог аяллын талаар тухайн үед нэлээд шуугиж байсан бол өдгөө бараг л мартагдах шахжээ. Хамгийн харамсалтай нь аяллын ахмад гишүүн Г.Дэндэв гуай болон үнэнч нөхөр банхар нь өөд болжээ. Удахгүй энэ тухай баримтад кино хийгдэх гэж байна. Энэ тухай "Бадарчин-93" аяллын багийн гишүүн Л.Нацагнямтай ярилцлаа. 
-14 жилийнхээ ойн хүрээнд хийхээр төлөвлөсөн ажлынхаа тухай эхлээд ярих уу? -Бидний гурван хүн нэг банхрын хамт Америк тивээр аялахаар 1993 оны дөрөвдүгээр сарын 15-ны өдөр Улаанбаатараас хөдөлж байлаа. Өдгөө 14 жилийн ойтойгоо золгож байна. Бид ирэх жил тохиох 15 жилийн ойгоо угтаж аяллынхаа тухай дөрвөн ангит баримтат кино хийхээр бэлтгэл ажилдаа ороод байна. Уг киногоо Өвөрмонголын театрын найруулагч Мандах, оператор Сумхүү нартай хамтран хийхээр ярилцаад ирэх сарын 15-наас зураг авалт нь эхлэхээр болсон. Бас ном бичээд эхэлчихсэн. -Аяллын багийнхныг танилцуулаач. Одоо хаана юу хийж явна? -Багийн ахлагч П.Батзориг АНУ-д ажиллаж амьдарч байгаа. Тэнд бараг долоо, найман жил болж байна. Харамсалтай нь Г.Дэндэв гуай маань өөд болоод дөрвөн жил болж байна. Бид анх багаа бүрдүүлэхдээ ямар ямар хүмүүс байх талаар ярилцаж тамирчин байх, хэлтэй байх бас эмч хүн байх хэрэгтэй гэсэн шаардлага тавьж Г.Дэндэв гуайг сонгож байсан. Тэрбээр эмч төдийгүй дөрвөн орны хэлтэй, хөнгөн атлетикаар хичээллэж байсан хүн. П.Батзориг маань орос хэлтэй. -Банхар амьд уу? -Банхар маань үхчихсэн. Түүнийг Төв аймгийн нохойн сургуулийн ангиас авч яваад буцаагаад өгчихсөн. Хамгийн сүүлд П.Батзоригийн эгчийнд нь байж байгаад үхсэн юм билээ. -Та нарын аялал ямар хугацаанд үргэлжилсэн бэ. Бас өөрсдийнхөө аяллын онцлогоос яривал? -Анх нийт явах замаа 15 мянган км гэж тооцоолоод нэг жил зургаан сарын хугацаанд туулахаар төлөвлөсөн. Гэхдээ цаасан дээр гаргасан тооцоо маань явахаар өөр болж бид нийтдээ 10 мянган км замыг нэг жил хоёр сарын хугацаанд туулж дуусгасан. Бидний аялал бол дэлхийд ховорт тооцогдох аялал. Чингэс хааны гаргасан замыг сонгосон. Энэ бол Сибирийн тайгаар өнгөрдөг хүнд зам. Тэр замыг явганаар туулахад нь ямар байх нь төсөөлөгдөж буй байх. Хамгийн гол нь бүх хоол хүнсээ нэг цүнхэнд багтаагаад, хаана, ямар эрсдэл байгааг мэдэхгүй явган явж, бас бичлэг хийнэ гэдэг амаргүй. -Нийт хэдэн хуурцаг бичлэг хийж байсан бэ? -Нийт 33 хуурцаг бичлэг хийсэн. Тэр бүгдийг үүрээд явах хэцүү байсан учраас суурин тосгон дайралдвал хүнд захиж үлдээгээд заримыг нь Монгол руу буцаадаг байсан. Улаан-Үдэд бүжигчин хүүхэнд таван хуурцгаа үлдээчихээд одоо болтол олж аваагүй л байна. Тэгэхээр бичлэг хийж чадаагүй зарим газраа очиж нөхөн зураг авалт хийх тухай ч яригдаж байгаа. -Тухайн үед одоогийнхтой адил ивээн тэтгэгч олон байгаагүй нь лавтай. Хоол хүнс, мөнгө төгрөгийн асуудал хүнд байсан байх л даа. -Мэдээж хэцүү. Тухайн үед спонсорлохоор ярьж байсан газар хэд хэд байсан ч цагаа тулахаар нүүрээ буруулсан. Хэлсэндээ үнэнч ганц нэг хүний буянаар л явсан. Хоолны хувьд эндээс явахдаа үхрийн хаа, гуяны борц аваад явсан. Нэг жил хоёрын сарын хугацаанд үндсэндээ түүгээр л гол зогоож явсан. Уух усгүй байх хэвийн үзэгдэл. Замд таарсан ямар ч уснаас л ууж хэрэглэдэг. Оройтох юм бол зам дагуу тогтсон шалбааг буцалгаж хэрэглэдэг. Түүнийгээ өглөө босоод харахад савтай хоолны маань тал нь л шавар шавхай байдаг байсан. Хааяа тосгон таарвал талх, лаазалсан бүтээгдэхүүн авч иднэ. Боломж таарвал тосгоны айлд хононо. Наашаа ирэх зардлаа ч бид өөрсдөө л олсон. Дэндэв гуай замд таарсан Тосгоны эмнэлгээр орж эмч нар болон бусад хүмүүст өөрийн мэдлэг туршлагаасаа хуваалцан лекц уншиж бага сага мөнгө олсон. Дээр нь АНУ-д очоод Америк Түвдийн нийгэмлэгийнхэнтэй уулзаж тэндээс бидэнд зориулж хандивын тоглолт зохион байгуулж, мөн хандив цуглуулж байж л ирэх зардлаа олсон. -Замд бие өвдөх тохиолдол байсан уу. Жин л лав нэлээд хассан байх? -Бид бүгдээрээ л маш их турсан. Аялал дууссаны дараа бие хөөж эхэлсэн. Нэг ёсондоо хавагнасан. Байнгын хөдөлгөөнд явсан хүмүүс гэнэт хөдөлгөөн нь зогсчихлоор тэгдэг юм байна л даа. Энд ирэхдээ ч хөөлттэй ирж сарын дараа хэвэндээ орсон. Хэдийгээр янз бүрийн зүйлээр хооллож байсан ч ямар ч өвчин тусаагүй. -Гутал олныг элээсэн үү? -Тус бүр есөн гутал элээсэн дээ. Биднийг явахад гутлын үйлдвэрээс үхрийн ширэн гутал хийж өгсөн. Тэр гутлаа энд ирэхдээ өмсөж ирэх гэж хайрлаад хад чулуутай газар нь өмсөөд бусад үед нь замаасаа худалдаж авсан хөнгөн гутал өмсдөг байсан. Хөнгөн ч гэж дээ. Томдсон ч хамаагүй, хямдханыг нь сонгож өмсдөг байсан. Тэрнийх ч юм уу хөл улдаж өвдөөд усан цэврүү үсрээд сүүлдээ усан цэврүү маань цусан цэврүү болчихдог юм билээ. Үхрийн ширэн гутлыг Төв аймгийн музейд авсан. Үнэндээ сахал үс нь ургачихсан, уранхай цоорхой хувцастай биднийг хүмүүс аялагч гэж хардаггүй байлаа. Бидэнд дулаан хувцас гэж бараг байгаагүй. Өвөл хоёр давхар ноосон цамц, нэг ноосон өмдтэй, зуны малгайтай нүүр гарынхаа алчуураар хүзүүгээ ороогоод явдаг. Замд таарсан хүмүүс их гайхдаг. Жолооч нар хүртэл идэх юм аа үлдээгээд л явдаг байсан. -Нохой дагуулж явснаар та нарт хэрэг болов уу. Аль эсвэл дараа болж байв уу? -Дараа болж байгаагүй. Дандаа л хэрэг болдог байсан. Бид гурав эндээс гарахдаа бие биедээ тангараг өргөж гарсан л даа. Урьд хүн явж байгаагүй ой тайгаар аялаад амьд ирэхгүй байх. Ямар ч байсан замаасаа буцахгүй гэж. Нээрээ л амь дүйсэн аялал байсан. Бидний очсон нэг тосгон маш их баавгайтай. Тосгоныхны ярьж байгаараар "1 км-т нэг баавгай заавал таардаг. Гэтэл та нар яагаад амьд гараад ирэв. Саяхан манай тосгоны охин ой руу ороод буцаж ирээгүй" гээд гайхаж байсан. Баавгайд бариулаагүй нь банхрын маань ач. Нохой 1-10 км-ийн цаанаас араатны үнэрийг мэддэг. Сэрвээний үс нь босоод ярдаглаад эхэлбэл бид ямар нэгэн амьтан ойрхон байна гэдгийг мэдрээд л салхиныхаа дээр нь гараад хэвтээд өгөхөд аюул хажуугаар л өнгөрнө. Хэрвээ нохой байхгүй байсан бол халз л тулах байсан байх. -Нохойндоо өөрсдийнхөө хоолноос өгөх үү? -Яг үнэндээ бид өөрсдөө өлсгөлөн байдаг байсан учраас нохойдоо хоолноосоо өгдөггүй байсан. Өөрөө л хоолоо олж иднэ. Нэг мэдэхэд сэг зуучихсан л явж байдаг байсан. Бид Сибирийн 19 нохойтой анчинтай таарч байсан. Түүний нүдэн дээр манай банхар чоно бариад ирэхэд анчин "Миний 19 нохой бүгдээрээ нийлээд чоно барьж байсан түүх байхгүй. 10 нохойгоор танай нохойг сольж авъя" бүр нэмж мөнгө өгье гээд арай гэж салж байсан. Монгол нохой эзэндээ үнэнч ямар ч хүнийг ойртуулахгүй боргоно. 
Д.Цогзолмаа

