№148(16111)          
1935 оны зургадугаар сарын 20.
БҮХ АРД ТҮМНИЙ ҮЙЛ ХЭРЭГ

МАХН-ын Төв Хорооны X бүгд хурал манай орны хөдөө аж ахуйг хөгжүүлэх, хүн амын хүнсний хангамжийг сайжруулах зорилгот Программ, түүнийг хэрэгжүүлэх асуудлыг хэлэлцэж, МАХН-ын ээлжит XIX их хурлыг 1986 оны тавдугаар сарын 28-нд хуралдуулах шийдвэр гаргалаа. Манай нийт коммунист, хөдөлмөрчин төрөлх намынхаа Төв Хорооны бүгд хурлын шийдвэрийг халуун баяртайгаар сайшаан хүлээн аваад нийгмийн амьдралын бүх хүрээнд нэр төртэй хэрэгжүүлэх гавшгай хөдөлмөр, их санаачилгын шинэ гараагаа урам зориг дүүрэн эхэлж байна. 

Улс ардын аж ахуйг цаашид хэлбэрэлтгүй хөгжүүлж ард түмнийхээ материаллаг аж байдал, соёлын хэмжээг цуцалтгүй дээшлүүлэх, ялангуяа хүн амын сайн сайхан аж байдал, өсөн нэмэгдэж байгаа хэрэгцээг аль болох бүрэн дүүрэн хангах зорилтыг манай нам үйл ажиллагааныхаа гол хууль болгон тууштай баримталж байдгийг Төв Хорооны бүгд хурлын шийдвэр яруу тодорхой илтгэн харууллаа. 

МАХН-ын Төв Хорооны X бүгд хурал дээр МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга нөхөр Ж. Батмөнхийн тавьсан " Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программ, түүнийг хэрэгжүүлэх үндсэн асуудал >> илтгэлд манай орны хөдөө аж ахуйн хөгжлийн өнөөгийн байдалд гүнзгий шинжилгээ дүгнэлт хийж, цаашдын хөгжлийн үндсэн чиглэл, хүнсний программыг хэрэгжүүлэх арга замыг тодорхойлж, энэ талаар нам, улс, олон нийт, аж ахуйн байгууллага, коммунист, хөдөлмөрчдийн гүйцэтгэх үүрэг зорилтыг нарийвчлан заалаа. 

МАХН-ын Төв Хорооны X бүгд хурлаар хэлэлцүүлсэн гүнзгий агуулгатай илтгэлдээ нөхөр Ж. Батмөнхийн хийсэн дүгнэлт, дэвшүүлсэн зорилтыг бүгд хурал санал нэгтэй бүрэн дүүрэн сайшааж, эдгээр дүгнэлт зорилтыг хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программыг хэрэгжүүлэх практик үйл ажиллагаандаа байнгын удирдлага болгож энэ ажлыг бүх ард түмэн, нийт намын үйлс болгон зохион байгуулахыг нам, улс, олон нийт, аж ахуй, соёлын бүх шатны байгууллагад үүрэг болгов. 

Намын Төв Хорооны бүгд хурлаар сайшаагдсан энэхүү Программын үзэл санаа, гол агуулга нь хөдөлмөрийн хүний төлөө үргэлжийн анхаарал халамж тавих намын бодлогын бодит илэрхийлэл бөгөөд хөдөө аж ахуйн үйлдвэрлэлийг хөгжүүлэх, хүнсний үйлдвэрийн хүч чадлыг өргөтгөх, аж үйлдвэрийг түүхий эдээр, хүн амыг хүнс тэжээлээр тогтвортой хангах, хэрэглээний зохистой бүтцийг бүрэлдүүлэх, хөдөөний хөдөлмөрчдийн хөдөлмөр, соёл ахуйн нөхцөлийг сайжруулахад бүрэн чиглэж байна. 

Хөдөө аж ахуйг хөгжүүлэх шинжлэх ухааны үндэстэй материалтехникийн бат баазад тулгуурлан тодорхой үе шаттай иж бүрэн арга хэмжээг авч хэрэгжүүлснээрээ зорилтот Программ нь зөвхөн хөдөө аж ахуйн салбараар хязгаарлагдахгүй, үнэн чанартаа улс ардын аж ахуйн бүх салбар, аж ахуйн нэгж бүрийн өмнө шинэ том зорилт дэвшүүлэн тавьж байна. Энэ нь эдийн засгийн төдийгүй, нийгэм улс төрийн тэргүүн ээлжийн зорилт учраас түүнд хамаарахгүй үйлдвэрлэл, байгууллага, хүмүүс байх ёсгүй юм. Үйлдвэрлэлийн түүхий эд, хүн амын хүнсний хэрэгцээг дүүрэн хангах Программын дайчин зорилтыг хэрэгжүүлэхэд манай социалист хөдөө аж ахуйн болон улс ардын аж ахуйн бусад салбаруудын өсөн дээшилсэн потенциал нөөц хүрэлцээтэй бөгөөд ард түмний идэвх чармайлтаар түүнийг хэд дахин арвижуулж болох нь дамжиггүй юм. 

Мал аж ахуй, газар тариалангийн үйлдвэрлэлийг нэмэгдүүлэх, мал сүргийн тогтвортой өсөлтийг хангах, хөдөө аж ахуйд үйлчлэгч салбарын материал, техникийн баазыг бэхжүүлэх, үйлдвэр, аж ахуйн газар, албан байгууллагын туслах аж ахуйг хөгжүүлж, иргэдийн амын малыг өсгөх нь хүнсний Программыг хэрэгжүүлэхэд чухал ач холбогдолтой юм. 

Удирдлага, зохион байгуулалтын ажлын дутагдлаас голчлон шалтгаалж мал аж ахуйн бүтээгдэхүүний үйлдвэрлэлийг нэмэгдүүлэхэд ихээхэн нөөц алдаж байгаагаас гадна нэгэнт бий болгосон хүнсний зүйлийг тээвэрлэх, хадгалах, борлуулахад аливаа үрэгдэл хаягдал их гардаг, малын үүлдэр угсааг сайжруулах, мал бордох, үр ашигтай туслах аж ахуйг хөгжүүлэх, малын тэжээл базаах ажилд ихээхэн дутагдал оршсоор байгааг бүгд хурал тодорхой шүүмжилж ийм дутагдал доголдлыг ойрын үед шийдвэртэй арилгахыг заалаа. Манай нийт үйлдвэр, аж ахуйн газар, албан байгууллага бүр, ялангуяа хөдөө аж ахуйн улс, хоршооллын байгууллагууд Намын Төв Хорооны бүгд хурлын шийдвэрийн дагуу үйл ажиллагаандаа ул суурьтай дүгнэлт хийж, хөрөнгө оруулалтын өгөөж, үйлдвэрлэлийг нэмэгдүүлэх хөдөлмөрийн бүтээмж, үйлдвэрлэлийн үр ашгийг цуцалтгүй дээшлүүлэх, төлөвлөлт удирдлага, аж ахуйн механизмыг боловсронгуй болгох замаар зорилтот Программыг хэрэгжүүлэх төлөвлөгөөг ажил хэрэгчээр боловсруулж биелүүлэх ажилдаа цаг алдалгүй даруй орох хэрэгтэй байна. 

Мал аж ахуйг эрхлэн хөтлөх системийг шинжлэх ухааны ололт, үйлдвэрлэлийн тэргүүн туршлагад тулгуурлан аймаг, сум, аж ахуй бүр бэлчээр, хөрс, цаг уурынхаа нөхцөлд тохируулан боловсруулж мөрдөхөөс эхлээд малын үүлдэр угсааг сайжруулах, мал аж ахуйн материаллаг баазыг бэхжүүлэх. малаас ашиглах бүтээгдэхүүнийг нэмэгдүүлэх нь Программын зорилтыг хэрэгжүүлэх наад захын шаардлага мөн. 

Юуны урьд сааль сүү базаах, сүүн бүтээгдэхүүн үйлдвэрлэх ажилд эргэлт гаргаж саалийн механикжсан фермүүдийн хүч чадлыг бүрэн ашиглах, отор, саалийн нөхөрлөл байгуулан сүү, цагаан идээгээр хот, хөдөөг жигд ханган төмс, хүнсний ногоог тууштай нэмэгдүүлэх арга хэмжээг хэрэгжүүлэх нь чухал байна. 

Хүн амын хүнс тэжээлийн хангамжийг сайжруулахад албан байгууллагын хийгээд, ард иргэдийн амины туслах аж ахуйг хөгжүүлэх, ялангуяа гахай, шувууны аж ахуйг эхлэлтийн байдлаас нь урагш ахиулж, өндөр ур ашигтай томхон аж ахуй болгох, зөгий, туулайг зохион байгуулалттайгаар мэргэжлийн шаардлагын дагуу өсгөх, байгалийн баялгийг ашиглах талаар их зүйл хийх хэрэгтэй байна. 

Хөдөө аж ахуйг эрчимтэй хөгжүүлэхэд тэнд ажиллаж байгаа төрөл бүрийн мэргэжлийн боловсон хүчнийг үр бүтээлтэй, тогтвор суурьшилтай ажиллуулах, хөдөөний хүн амын нийгэм, ахуйн нөхцөлийг сайжруулах асуудал чухал ач холбогдолтой учир энэ талаар намаас тодорхой зорилт дэвшүүллээ. 

Нөгөөтэйгүүр хөдөө аж ахуйг эрчимтэй аргаар хөгжүүлэхэд шинжлэх ухааны ололтыг өргөн нэвтрүүлэх, шинжлэх ухаан үйлдвэрлэлийн холбоог ойртуулах, үүнд эрдэм шинжилгээний байгууллага, эрдэмтэд онцгой хувь нэмэр оруулах ёстойг бүгд хурал цохон заалаа. 

Удирдлагыг үйлдвэрлэлд ойртуулах, салбар, орон нутгийн удирдлагыг үр ашигтай зөв хослуулах шаардлагыг үндэслэн, хөдөө аж ахуйн улс, хоршооллын байгууллагыг удирдах талаар аймаг, орон нутгийн эрхийг өргөтгөх асуудлыг бүгд хурал анхаарлаа. Эрх хэмжээ нэмэгдэнэ гэдэг бол хариуцлага нэмэгдэж байгаа хэрэг мөн гэсэн намын зарчмын заалтыг баримталж, үйлдвэрлэлийг зөв оновчтой удирдаж, улсын төлөвлөгөөг чанд биелүүлэх, үр ашиг чанарын үзүүлэлтийг цуцалтгүй дээшлүүлэх, ажил хэргийг мэдлэг чадвартай хөтлөн явуулах талаар аймаг, хотын намын хороо, АДХ-ын гүйцэтгэх захиргаад хөдөө аж ахуйн байгууллага, удирдах ажилтнуудад өндөр шаардлага тавигдаж байна. 

Мал аж ахуй, газар тариалангийн бүтээгдэхүүний өсөлтийг урамшуулах системийг боловсронгуй болгон тогтоох, мал аж ахуйн зарим бүтээгдэхүүний бэлтгэлийн үнийг нэмэгдүүлэхийн хамт хөдөө аж ахуйн улс хоршооллын зарим байгууллагад улсаас санхүү эдийн засгийн дэмжлэг тусламж үзүүлэх асуудлыг Төв Хорооны бүгд хурал анхаарсан нь хөдөө аж ахуйн үйлдвэрлэлийг нэмэгдүүлэх, хөдөөний хөдөлмөрчдийн материаллаг аж байдлыг дээшлүүлэхэд шинэ томоохон дэмжлэг, бололцоо нээж өгч байгаа хэрэг юм. 

Программыг хэрэгжүүлэхдээ шинэ том зорилтыг хуучирсан аргаар шийдвэрлэж болохгүй гэдгийг Төв Хорооны бүгд хурал онцгой анхааруулсныг намын улс төр, зохион байгуулалт, үзэл суртлын ажилд мөрдлөг болгож, тавигдаж байгаа зорилтыг хүн бүрт хүргэн, идэвхтэй сурталчилгаа явуулж, үзэл суртал, хэвлэл мэдээлэл, соёл урлагийн байгууллагын ажлын агуулга, хэлбэрийг сайжруулж, намын эдийн засгийн бодлогыг хэрэгжүүлэх үзэл санааны урьдчилсан нөхцөлийг хангахад чиглүүлэх хэрэгтэй. 

Хөдөө аж ахуйг хөгжүүлэх, хүнсний хангамжийг сайжруулах Программыг хэрэгжүүлэх өрнүүн ажил нь МАХН-ын XIX их хурлыг угтсан бүх ард түмний социалист уралдааны гол сэдэв, нэн чухал бүрэлдэхүүн хэсэг байвал зохино. 

<< Намын ээлжит их хурал хуралдах хүртэл үлдэж байгаа хугацаа нь VII таван жилийн төлөвлөгөөт зорилтыг ханган биелүүлэх, тасалдлыг нөхөн, хоцрогдлыг арилгах нэн хариуцлагатай үе юм >> гэж нөхөр Ж. Батмөнхийн цохож хэлсэн ёсоор таван жилийн төлөвлөгөөт зорилтын дутууг гүйцээж, 1985 оны төлөвлөгөөг үзүүлэлт бүрээр нь бүрэн биелүүлэхийн төлөө бүх шатанд зохион байгуулалт, хариуцлага, сахилгыг бэхжүүлж өндөр үр дүнд хүрэх явдал нам, улс, олон нийтийн байгууллага, нийт коммунист, бүх хөдөлмөрчний хойшлуулшгүй чухал зорилт мөн. 

Бүх нийтийн сайн сайхны төлөө төрөлх хайрт намаасаа дэвшүүлж байгаа эрхэм зорилтыг нийтийн хүч чармайлтаар нэр төртэй хэрэгжүүлэгтүн! 

