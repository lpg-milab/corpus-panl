№304(16267)
1985 ОНЫ АРВАН ХОЁРДУГААР  САРЫН 19.
Уралдааны бариа, гараа

Таван жилийн турш хөдөлмөрийн хамт олон, хувь хүмүүсийг амжилтаас амжилтад зоригжуулан дуудаж хуучин амжилтыг эвдэж, шинэ дээд амжилтыг тодорхойлж, ажил, үйлдвэрлэлийн чанарыг дээшлүүлж, нөөц бололцоог дайчилж, тэргүүн туршлагыг дэлгэрүүлж, бүх нийтийг хамран өдөр, сар бүр зогсоо зайгүй өрнөсөн социалист уралдааны барианы цэгт манай ард түмэн тулж ирлээ. Өнгөрсөн өдрүүд, туулсан зам, хийсэн бүтээснээ эргэн харж, цэгнэн үзээд цаашдынхаа ажлыг товлож, хүрэх ёстой өндөрлөгөө баримжаалж, шинэ таван жилийн уралдааны гараагаа эхлэх цаг боллоо. 

МАХН-ын ээлжит их хурлыг угтаж өндөр бүтээл, гавшгай хөдөлмөрийн 19 сарын уралдаан өрнүүлэхээр нийслэлийн тэргүүний сайчуудын гаргасан санаачилгыг манай орны ажилчин анги, хоршоолсон малчид, хөдөлмөрийн сэхээтнүүд халуунаар дэмжиж 620 шахам үйлдвэр, аж ахуйн газар, 2770 гаруй цех, тасаг нэмэлт үүрэг, амлалт авч, шургуу хөдөлмөрлөснөөр тэдний ололт амжилт арвижиж, төлөвлөгөөт зорилт нь хугацаанаасаа өмнө биелж ирлээ. Их хурал угтсан уралдаан гавшгай хөдөлмөрийн жинхэнэ баяр болж өрнөсөн энэ өдрүүдэд амжилт бүтээлийн шинэ шинэ өндөрлөгт уралдааны туг намирч, улсын хэмжээний дээд амжилтыг дөч гаруй удаа, аймаг, хот, салбарын хэмжээнийхийг 1000 гаруй удаа ахиулан тогтоогоод байна. 

Социалист эх орны маань дэвшил хөгжлийн хүчирхэг алхаа хоёр таван жилийн заагт бүх ард түмний социалист уралдаан хэзээ хэзээнээс илүү эрч далайц нэмж, VII таван жилийн болон 1985 онд дэвшүүлсэн зорилтыг нэр төртэй ханган биелүүлсэн гавшгайчид, байгууллага, хамт олны тоо өдрөөс өдөрт нэмэгдэж, шинэ дээд амжилтаа нам, засагтаа хамт олон, хүмүүс баяртайгаар рапорталсаар байна. Багануурын нүүрсний уурхайн интернационалч хамт олон уралдааны бүтээлч хэлбэрийг чадамгай ашигласнаар хөдөлмөрийн бүтээмжийг дээшлүүлж. борлуулах таваарын бүтээгдэхүүн болон хөрс хуулалтын таван жилийн төлөвлөгөөг хагас жилийн өмнө биелүүлж, энэ оны уралдааны үүрэг дээрээ 175 мянган тонн нүүрс давуулж олборлох зорилт дэвшүүлээд амжилттай хэрэгжүүлж байна. 1985 оны бүх ард түмний социалист уралдаанд хөдөө аж ахуйн нийт байгууллагыг уриалж үүрэг авсан Хөвсгөл аймгийн Цагаан-Уул сумын << Бадрал >> нэгдлийн хамт олон, гэрчлэн VII таван жилийн төлөвлөгөөг 35 хоногийн өмнө биелүүлж, үлдсэн хугацаанд тавь гаруй сая төгрөгийн таваарын бүтээгдэхүүн үйлдвэрлэхээр нэмэлт үүрэг авсан арьс ширний үйлдвэрийн нэгдлийнхэн зэрэг таван жилийн хошуучлагч олон арван хамт олны үлгэр дууриал нь бахдам амжилтад уриалсан уриа дуудлага болж байна. 

Их хурал угтаж өрнөсөн уралдааны явцад тодорсон хөдөлмөрийн сайчууд, тэргүүний хамт олон, шинийг сэдэж, санаачлагчдын сайхан туршлага нь дэвшилт арга хэлбэрийг эзэмшиж, шинэ нөөц боломжийг илрүүлэн ашиглах, хоцрогчид, дундчуудыг сайчуудын эгнээнд хүргэхэд тусалж байна. Намын XVIII их хурлын индрээс эсгий, эсгий гутлын үйлдвэрийн ажилчин, коммунист Ц. Доногдорж VII таван жилийн социалист уралдаанд 11 жилийн ажил гүйцэтгэн, хөдөлмөрийн бүтээмжийг 2, 1 дахин нэмэгдүүлж, чанар шалгагчийн хувийн тэмдэгтэй болж, 15 залуу ажилчныг халамжлан хүмүүжүүлж, тэргүүний хүмүүсийн  эгнээнд хүргэх нэмэлт үүрэг авч түүнээ амжилттай биелүүлснээ, мөн Архангай аймгийн Өлзийт сумын << Өрнөл >> нэгдлийн саальчин Д, Гончигсумлаа нутгийн үүлдрийн 15 үнээнээс таван жилд нийтдээ 108 мянган литр сүү саахаар авсан үүргээ дөрвөн жилийн дотор давуулан биелүүлснээ нам, засагтаа тур тус рапортлав. 

МАХН-ын Төв Хорооны XI бүгд хурал, Намын Төв Хороонд саяхан болсон зөвлөлгөөн намын эдийн засгийн бодлогын зангилаа асуудлуудыг дэвшүүлэн тавьж шийдвэрлэх замыг тодорхойлж манай ажлын арга барилыг боловсронгуй болгох. нам, улс, олон нийтийн байгууллага, хөдөлмөрийн хамт олны ажил үйлсийг эрчимжүүлж, хөдөлмөрийн сахилга, дэг журам, зохион байгуулалтыг сайжруулахад ихээхэн түлхэц өглөө. 

Шинэ таван жилийн бүтээн байгуулах үйлсийн гарааг дорвитой эхлэхийн тулд урагшлах замд тохиолдож болох саад бэрхшээл, урьд гарсан доголдолд шийдвэртэй дүгнэлт өгч арилгах ёстой. Өнгөрсөн арван нэгэн сард жар шахам үйлдвэрийн газрынхан амласнаа биелүүлж чадаагүйгээс 52, 4 сая төгрөгийн бүтээгдэхүүн нэмж үйлдвэрлэх боломж алджээ. Төлөвлөгөө тасалсан үйлдвэрийн дөч гаруй хувь нь Ой, модны аж үйлдвэрийн Яам, Барилга, барилгын материалын үйлдвэрийн Яамны системийнх байна. Түүнчлэн Сэлэнгэ, Төв аймаг, Дархан хотын барилгын байгууллага, авто тээврийн 35, 39, 42 дугаар бааз төлөвлөгөөг үлэмж хэмжээгээр тасалжээ. Ийм тасалдал бүр нь манай нийтийн ололт амжилтыг бууруулж, урагшлах хөдөлгөөний эрчийг сааруулах зохисгүй зүйл учраас тухай бүр тууштай арга хэмжээ авч алдагдлыг заавал нөхөх, ялангуяа уралдааны үүргийг үзүүлэлт бүрээр нь ширхэгчлэн биелүүлэхэд онцгой анхаарах хэрэгтэй. Уралдааны үүрэг ерөнхийдөө буюу үндсэндээ биелсэн гэдгээр тайвшрах нь манай ажилд мөн л ерөнхийд нь саад тавьдаг учраас үүргийг ширхэгчлэн биелүүлэх зарчим хатуу баримтлах шаардлагатай байна. Одоо байгууллага, хамт олон, хүн бүр VII таван жилийн ажлаа дүгнэж, шинэ таван жилд юу хийж бүтээхээ төлөвлөж, намын XIX их хурлын жилийн уралдааны үүргийг боловсруулахдаа шинэ арга барилаар хандаж шинэ маягаар сэтгэх ёстой. Социалист уралдааны үүргийг дээрээс нь зааж тодорхойлох, эсвэл нийтэд хавтгайруулах, бодит байдлаас хэтрүүлэн амлаж, нэр хөөцөлдөх, ерийн гүйцэтгэх ажлыг үүрэг болгон дөвийлгөх, боломжоос доогуур тооцоолж биелэхэд амар хялбар үүрэг авах зэрэг дутагдлыг давтахгүй байвал зохино. 

Төрөлх хайрт Монгол Ардын Хувьсгалт Намынхаа XIX их хурлыг угтсан бүх ажил үйлсэд чанарын ахиц гаргах шахуу тооцоотой үүрэг авч нийт ард түмний социалист уралдааны улаан тугийг өндөрт өргөцгөөгтүн

