№200 (16477)              
1986 оны наймдугаар сарын 21.
Бодит байдлыг тусгасан бодлого

ЗХУКН-ын Төв Хорооны ерөнхий нарийн бичгийн дарга Михаил Горбачев энэ наймдугаар сарын 18-нд Зөвлөлтийн төв телевизээр мэдэгдэл хийснийг монголын ард түмэн, даян дэлхий энхийг эрхэмлэгч шударга түмний нэгэн адил чин сэтгэлийн гүн талархалтайгаар сэтгэл догдлон хүлээн авлаа. Нөхөр Михаил Горбачев мэдэгдэлдээ Нэгдсэн Үндэстний Байгууллагаас олон улсын энх тайвны жил гэж зарласан 1986 оныг нэрэндээ зохисон он болгож түүхэнд үлдээх гэсэн хүн төрөлхтний ариун бөгөөд нийтлэг эрмэлзэлд даль жигүүр, эрч хүч нэмснээр барахгүй урган гарах шинэ зууныг цөмийн зэвсэггүйгээр угтах эрхэм дээд хүслийг биелүүлэх томоохон программ дэвшүүллээ. 

Зөвлөлт Холбоот Улс цөмийн дэлбэлэлтийг дангаараа азнах хугацааг ирэх оны нэгдүгээр сарын нэгэн хүртэл дахин сунгах шийдвэрийг ЗХУКН-ын Төв Хорооны Улс төрийн Товчоо, ЗХУ-ын Засгийн газар гаргасныг даян дэлхийн өмнө нөхөр Горбачев ёс төртэй мэдэгдсэн нь эх дэлхийдээ, соёл иргэншилдээ хайртай, үр хүүхдийнхээ саруул ирээдүйг эрхэмлэдэг хүн бүхний сэтгэлд нийцэж, урам зоригийг бадраалаа. 

Одоо дэлхий дахины анхаарал цөмийн зэвсэглэлээр хөөцөлдөхийг зогсоох замд олдсон энэхүү түүхэн боломжийн гүнзгий ач холбогдлыг зөв үнэлж, түүнийг алдахгүй байх асуудалд бүрэн чиглэж байна. Юуны өмнө цэргийн туршилтын удаа дараагийн доргилтод орон сууц нь, газар нутаг нь, хүн олны зүрх сэтгэл нь үргэлж доргин цочиж байгаа АНУ болон америкчуудын ухаан бодол хэр зэрэг холч, хүнлэг сэтгэл нь хэр зэрэг бах бэх, нэр төр нь хэр зэрэг ариун эсэхийг, бодит байдлыг цэгнэн үзэх чадвар, төөрөгдлийг гэтлэн давах тэсвэрийг ЗХУ-ын энэхүү түүхэн шийдвэрт хандах тэгдий хандлага одоогийн хүн төрөлхтөнд ил тод харуулах болно. 

<< Зөвлөлтийн гадаад бодлого, түүний дотор зэвсэг хураах асуудал дэлхий дээр гарч байгаа гүнзгий өөрчлөлтийг ойлгоход тулгуурлаж байна >> гэж нөхөр Горбачев хэлсэн бөгөөд тэрхүү гүнзгий өөрчлөлтийг ч бүхэнд ойлгомжтойгоор тайлбарлав. Цөмийн болон бусад зэвсэг тооцоолж барамгүй ихээр овоорон хуримтлагдсан боловч зэвсэглэлээр хөөцөлдөх нь байнга гааран нэмэгдэж, улам бүр тэвчишгүй, хянах сааруулах боломжгүй нөхцөл байдал буй болж цэргийн технологийн хөгжлийн хурдац санаж гүйцэшгүй түргэсч байна. Айх, үл итгэх, хардах сэрдэх зэрэг өөдрөг бус сэтгэлгээ, улс төрийн бодлого зорилтыг дайны аргаар хэрэгжүүлэх тухай үеэ өнгөрөөж арчаагүй хуучирсан үзэл бодол, тэртээ дөч гаруй жилийн өмнө хууль бусаар тэсэлсэн хоёр бөмбөгний уршгаас мансуурсан төөрөгдөл сэтгэц энэ бүхэн нь хорвоог бүхлээр нь үнсэн чандруу болгох гай тарьж болох юм. 

Бүх нийтийг хамарсан аюул занал бүхий ийм түймэр гарч болох хөнөөлт байдлыг мэдээгүй биш, мэдсээр байж улам гааруулах нь харалган бодлогоор барахгүй, амиа хорлогчийн мулгуу бачимдлаас ч долоон дор явдал мөн гэдгийг өнөөгийн хүн төрөлхтөн сайн мэдэж байна. Ийм нөхцөл байдлыг өөрчлөн зогсоохгүйгээр бүх нийтийн энх амгаланг нэг болоод нэг хэсэг улс орон хангана гэж мөрөөдөх нь өөрийгөө хуурч байгаа хэрэг болно. Олон улсын аюулгүй байдлын бүх талыг хамарсан систем бий болгох нь хүн төрөлхтний эрх ашигт нийцэж, түвэгтэй байдлаас гарах бодит арга зам болж байгаа учраас ч энэ тухай Зөвлөлт Холбоот Улсын санал түгээмэл дэмжлэг сайшаал хүлээсэн юм. Ийм систем нь цөмийн зэвсгийн хамгийн том голомт болсон Америкийн Нэгдсэн Улсыг хамааруулахгүй байх ямар ч үндэсгүйчлэн Зөвлөлт Холбоот Улс уг систем бий болгоход оролцох эрхтэй, үүрэгтэй гэдгээ удаа дараа мэдэгдсээр байгаа юм. Мэдэгдлээ ч бодит байдлыг тусгасан тодорхой саналуудаар дахин дахин нотолж байгаагийн нэг тодорхой баримт нь цөмийн туршилтыг дангаараа азнах тухай ЗХУ-ын шийдвэр мөн. 

ЗХУ зөвхөн өөрийнхөө аюулгүй байдлын төлөө биш нийт хүн төрөлхтөн, манай бяцхан мөртөө хосгүй сайхан бөмбөрцөг дэлхийн бүх улс орон, түүний дотор АНУ-ын аюулгүй байдлыг хангахад түлхэц өгөх саналыг тавьж байна. << Оддын дайны >> программыг үнэ цэнэгүй болгож чадах тийм хариуг ЗХУ АНУ-д өгч чадах боловч олон улсын хүн ардын эрх ашигт нийцсэн асар өргөн хүрээтэй, огт өөр санал, тухайлбал дааж ядталаа зэвсэглэсэн дэлхийгээ зэр зэвсэггүй, амар амгалангийн өлгий болгоход чиглэсэн санал тийм хариуг өгч байна. 

Монголын ард түмэн, манай нам, төр, ЗХУ-ын энх тайванч санаачилгыг халуунаар дэмжихдээ тэрхүү үр нөлөөтэй, ирээдүйтэй, бодитой зөв алхмыг хэрэгжүүлэхэд зүй ёсоор оролцогч байх ёстой гэж өөрийгөө үзэж байна. 

Өчигдөр Прага хотноо ЧКН-ын Төв Хорооны ерөнхий нарийн бичгийн дарга, БНСЧСУ-ын ерөнхийлөгч нөхөр Густав Гусак, МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга нөхөр Жамбын Батмөнх нар найрсгаар уулзаж ярилцахдаа цөмийн зэвсгийн туршилтыг хориглох тохиролцоонд хүрэх зорилгоор ЗХУ-аас гаргаж буй тууштай хүчин чармайлтыг цохон тэмдэглээд, цөмийн дэлбэлэлт хийх явдлыг зөвлөлтийн тал дангаараа азнах арга хэмжээг 1987 оны нэгт дүгээр сарын нэгнийг хүртэл сунгасныг бүрэн дэмжлээ. << Энэ нь зэвсэглэлээр улайран хөөцөлдөх явдлыг таслан зогсоож, зэвсэг хураах, ялангуяа цөмийн зэвсгийг хураах асуудлаар ЗХУ зарчимч, туйлбартай чиг шугам баримталж байгаагийн шинэ нотолгоо мөн бөгөөд хүн төрөлхтний соёл иргэншлийн хувь заяанд өндөр хариуцлагатай хандаж байгаагийн илэрхийлэл болж байна >> гэж социалист ах дүү хоёр орны удирдагч санал нэгтэй цохон дурдлаа. 

Нөхөр М. Горбачевын мэдэгдэл нь ЗХУ, түүний энхийг эрхэмлэгч ард түмнээс орон бүхний засгийн газар, ард түмэнд, ялангуяа Америкийн Нэгдсэн Улсын Засгийн газар, америкийн ард түмэнд илгээж байгаа түүхэн ач холбогдолтой илгээлт, цөмийн аюулаас ангижрах бүх нийтийн үйл хэргийн шударга программ боллоо. Энх тайван, хамтын ажиллагааны бодлогодоо үүнийг ажил хэрэгчээр тусган авах нь орчин үеийн хүүхэн хэрэгцээ, өнгөрсөн, одоо, ирээдүйдээ хайртай бүхний нинжин сэтгэлийн хэрэг мөн. 

