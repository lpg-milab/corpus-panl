Коммунист намуудын мөхсөн түүх

1917 онд Орост Октябрийн хувьсгал болж улаантнууд  засгийн эрхэнд гарснаар коммунизмын түүх эхэлсэн гэж болно. 
Дэлхийн  хоёрдугаар дайнд Зөвлөлт ялсны дараа зүүн Европын улс орнуудын Коммунист намууд засгийн эрхэнд гарсан билээ.  Харамсалтай нь  тун удалгүй тус намын хэрэгжүүлж буй үзэл бодол нь явуургүй болохыг мэдэрсэн ард иргэд эсэргүүцлээ илэрхийлж эхэлсэн.  Зүүн Европын орнуудад эсэргүүцлийн жагсаал цуглаан гарах болгонд цэргийн хүчээр дарж, энэ талаар ямар нэгэн мэдээлэл өгдөггүй байв. 
Хуучин Чехословакийн нийслэл Прага хотноо 1968 онд болсон эсэргүүцлийн бослого нь  коммунизм явуургүй болсны бас нэгэн том дохио байлаа. Харьцангуй тайван гэгдэж байсан Чехословакт засгийн эрхэнд байсан Коммунист намын нэр хүнд унасан нь бүр 1967 оноос илт мэдрэгдэж эхэлсэн гэдэг.  Улс орны эдийн засгийн байдал доройтож,  залуучууд болон сэхээтнүүд эрх баригчдыг эсэргүүцсэн цуглаан хийж эхэлсэн. 1968 онд болсон энэ хэрэг явдал нь  Прагын хавар нэртэйгээр түүхэнд тэмдэглэгдэн үлдсэн билээ. Энэ  үеэр өөрийгөө шатааж эсэргүүцлээ илэрхийлсэн оюутан залуугийн  дурсгалд зориулсан самбар Прага хотод байгуулсан нь одоо болтол байдаг. 
Бүр 1960-аад онд  хуучин Зөвлөлтийн бүрэлдэхүүнд багтдаг байсан бүгд найрамдах улсууд, зүүн Европын орнуудад шинэчлэл хийх зайлшгүй шаардлагатай байгаа талаар яригдаж байжээ. Засгийн эрхийг барьж буй Коммунист намуудын баримталж буй үзэл суртал явуургүй байгаа тухай байнга сануулж байв. 1956 онд Сталин болон Зөвлөлтийг эсэргүүцсэн хөдөлгөөн Унгар, Польшид  өрнөсөн боловч эдгээр улс орнуудад  засгийн эрхэнд байсан коммунистууд тэднийг хүч хэрэглэн дарсан түүхтэй. 
1968 онд Прагад гарсан бослогыг Зөвлөлтийн цэргийн хүчээр намжаасан  хэдий ч энэ нь  бусад улс орнуудад  маш хүчтэй нөлөөлсөн гэдэг.  Түүнээс хойш шинэчлэл хийхийг шаардсан хөдөлгөөн зүүн Европын орнуудаар өрнөж эхэлсэн байна.  Шинэчлэлийн үзэл  хамгийн түрүүн Зөвлөлт, Польшид халдварласан байна. Польшийн Коммунист намын дотоод хямрал хурцдаж Варшавын их сургуулийн оюутнууд тэднийг  эсэргүүцсэн бослого гаргаж орон нутагт хүртэл цуглаан гарсан байна.  Эсэргүүцлийн цуглаан, жагсаалыг цэргийн хүчээр дарж, дэлхийн хоёрдугаар дайнд амьд үлдсэн еврейчүүд  тус улсаас аргагүйн эрхэнд гарч явсан юм. 
Чехословакт болсон хэрэг явдал халдварлана хэмээн Зөвлөлтийн эрх баригчид нэлээд болгоомжилж байсан гэдэг. Тиймээс ЗСБНХУ-ын  Коммунист намын Төв хороо үзэл бодлоо чөлөөтэй илэрхийлж, нийгмийг шүүмжилж байсан хүмүүст хатуу арга хэмжээ авч эхэлсэн байна. Чехословакт коммунизм болон Зөвлөлтийн эсрэг үзэл газар авснаар Варшавын гэрээний бусад орнуудад сөргөөр нөлөөлнө хэмээн болгоомжилж байжээ. 
1980 онд  Польшид барааны үнэ нэмэгдэхэд  Гданьск хотын ажилчид эсэргүүцлийн цуглаан зохион байгуулсан юм.  Тэд Үйлдвэрүүдийн бослогын хороо байгуулж удалгүй "Солидарность" хөдөлгөөн болж  Лех Валенса зэрэг хүмүүс тэргүүлсэн юм. Тухай үеийн Польшийн эрх баригчид "Солидарность" хөдөлгөөнийхөнтэй хэд хэдэн удаа хэлэлцээ хийх гэсэн боловч амжилтад хүрээгүй юм. 1982-1985 онд Польшид 1.7 мянган сонин сэтгүүлийг нууцаар хэвлэж байсан гэсэн баримт байдаг. 1981 онд В.Ярузельский тэргүүтэй Польшийн эрх баригчид онц байдал зарласан боловч байдлыг хэвийн болгож чадаагүй. Түүнээс хоёр жилийн дараа Польшид онц байдлыг цуцалж  "Солидарность" хөдөлгөөний тэргүүн Лех Валенсад барууны орнууд дэмжлэг үзүүлсэн юм. Онц байдлыг цуцалснаар ил тод байдал бий болж,  улс төрийн хоригдлуудыг сулласан байна. Эрх баригчид зарим нэгэн өөрчлөлт шинэчлэлийг хийсэн хэдий ч энэ нь юу ч өгсөнгүй.  Улс төрийн тогтолцоог тэр аяар нь өөрчлөх шаардлагатай болох нь харагдсан юм. Тиймээс ч 1987 онд Польшийн дотоод байдал дахин хурцдаж  барааны үнэ дахин нэмэгдсэн. "Солидарность" хөдөлгөөнийхөн тууштай тэмцсэний эцэст 1990 онд Лех Валенса Польшийн Ерөнхийлөгчөөр сонгогдсон юм. 
Тус улсад өрнөсөн ардчилсан шинэчлэлийн төлөөх тэмцэл нь зүүн Европын коммунист гэгдэж байсан орнууд,  хуучин Зөвлөлт Холбоот улсад өөрчлөлт шинэчлэл хийх уур амьсгалыг оруулсан. Өнөөдөр Унгар, Польш, Чех, Словак, Орос зэрэг зүүн Европын орнууд төдийгүй баруун Европын орнуудын Коммунист намуудын  хувь заяа  Польшийн Коммунист намын түүхтэй тун ижилхэн болжээ. Хамгийн хүчтэйд тооцогддог байсан Оросын Коммунист нам нь улс орондоо дорвитой  үүрэг гүйцэтгэж чадахаа болиод удаж байгаа юм. 
Ю.Дэлгэрмаа
