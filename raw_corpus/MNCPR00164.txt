Дөрвөн хүн амь эрсэдсэн энэ осол юу өгүүлнэ вэ

Ослоос хойш ухаангүй байсан бүсгүй нас нөгчжээ Багахангай дүүргийн II хороо, Мааньтын төмөр замын гарам дээр өнгөрсөн долоо хоногийн даваа гаригт Багануураас нүүрс тээвэрлэж явсан галт тэрэгтэй автомашин мөргөлдөж гурван хүн амиа алдсаныг манай сонин мэдээлсэн.
Төв аймгийн Баян сумын автын байцаагч, ахлах дэслэгч Д.Батбаяр хувийн эзэмшлийн "ISUZU" маркийн машинаараа хот руу хөдлөөд удалгүй осолджээ. Тэрбээр эхнэр Энхзаяа болон Х.Батболд, И.Монголбазар хэмээх 20, 21 настай тус сумын замын цагдаа, иргэн Б.Лхагвасүрэн нарын хамт явж байсан бөгөөд хулгайн анчдаас хурааж авсан зургаан зээр ачсан байжээ. Ослоос хойш ухаангүй байсан Энхзаяа өнгөрөгч баасан гаригийн орой нас нөгчжээ. Харин амьд үлдсэн Батболд Яаралтай тусламжийн тасагт шилжиж эмчилгээ хийлгүүлж байгаа аж. Осол 19.00 цагийн үед болсон. Автомашин гарч ирэхийг харсан галт тэрэгний машинист тормос дарсан боловч машиныг мөргөж 850 метр яваад зогсчээ. Харин машин замын хажуу руу шидэгдэж, гурван хүн амиа алдсан. Машин буруу талдаа жолоотой бөгөөд барьж явсан Д.Батбаяр түүний харалдаа ард нь сууж явсан И.Монголбазар нар нас барсан. Ослын газар Багахангай дүүргийн түргэн тусламжийн эмч нарыг очиход Х.Батболд, Б.Лхагвасүрэн, Энхзаяа нар амьд байсан аж. Эмч нар "Пургон" машинтай очсон ч осолдсон хүмүүс машинд нь багтаагүй тул Онцгой байдлын ерөнхий газрын дэргэдэх "Шуурхай бүлэг-105"-ыг дуудсан байдаг. Энхзаяа машинд хавчуулагдчихсан байсан болохоор эмч нар түүнийг амьд гарч тэсэхгүй байх хэмээн үзэж түрүүлээд явуулжээ. Харин Б.Лхагвасүрэн Гэмтлийн эмнэлэг хүрэх замдаа нас барсан байна. Яаралтай тусламжийн тасгийн эрхлэгч М.Төгсбаяртай уулзаж Х.Батболдын биеийн байдлыг асуухад "Хэвлийн хөндийн хагалгаанд орсон. Их хүнд байгаа" гэснээс өөр тайлбар өгсөнгүй. Эмчээс зөвшөөрөл авч, Батболдтой уулзахаар өрөөнд нь ортол тэрбээр нүүрэндээ хэд хэдэн оёдол тавиулсан байв. Түүнийг ээж нь сахиж байлаа. Тэрбээр "Хүү маань ухаан ороод удаагүй байна. Буруу зөрүү ярьж мэднэ" гээд эндээс гарцгаая гэв. "Хүү маань 11 дүгээр ангиа төгсчихөөд Баян суманд цагдаагаар очсон юм. Манайх уг нь Жаргалантын айл л даа. Эгч нь осол боллоо гэж сонсоод ирээд удаагүй байна. Хүүгийн маань ухаан орж гараад байгаа. Хамт явж байсан хүмүүсээ асуугаад байх юм. Тэднийг нь нас барсан гэвэл сэтгэл санаа нь хямарч магад гээд болгоомжлоод л одоохондоо нууцалж байгаа" гэв. Талийгаач Энхзаяагийн ээж С.Тунгалагтай өнгөрөгч баасан гаригт уулзаж ярилцсан юм. Тэр үед "Эмч нар хэлэхдээ охиныг мэс засалд орвол хагалгаагаа даахгүй байх гэсэн. Нүүр ам нь хүн харахын аргагүй болсон гэсэн. Эгчийнх нь зүрх шимшрээд орж чадаагүй, үүдэнд нь сууж байна. Хүргэн маань айлын отгон хүү байсан юм. Алаг нүдтэй, цагаахан, яг л хүүхэд зангаараа хөөрхөн хүү. Ёстой л ажлын л төлөө гэсэн сэтгэлтэй. Уг нь гэр нь энд байдаг. Харин Баян суманд цагдаагийн байрандаа амьдардаг байсан юм. Тэнд нэг хэрэг гарлаа, энд нэг осол боллоо гээд л нойр, хоолгүй ажилладаг. Тухайн үед эхнэр нь тэнд нь очиж хоол, унд хийж өгөхөөр цуг явсан. Энэ хоёр маань гэрлээд нэг их удаагүй, хүүхэдгүй. Төв аймгийн Цагдаагийн газрын дарга нь бидэнтэй уулзсан. Миний ойлгосноор зээр агнасан хулгайн анчныг барьчихаад хот руу авч ирэх гээд явж байсан гэсэн. Гэтэл ойр хавьд нь осол гараад жолооч нь нас барлаа гэсэн дуудлага аваад, тийшээ яарч давхиж байгаад л осолдсон юм шиг байна лээ" гэж ярилаа. Хэргийн талаар илүү бодит мэдээлэл олж авахын тулд Баян сумыг зорилоо. Тус сум хоёр мянга орчим хүн амтай. Хэв журмын гурван цагдаатай байжээ. Төлөөлөгч нь өнгөрсөн зургадугаар сард хугацаа нь дуусч буцсан аж. И.Монголбазар, Х.Батболд нар энэ оны нэгдүгээр сард томилогджээ. Харин тавдугаар сард авто замын байцаагчаар талийгаач Д.Батбаяр иржээ. Тэрбээр төлөөлөгчийн үүргийг давхар гүйцэтгэдэг байсан бололтой. Осол гарсан гарам нь Баян сумаас хойд зүгт арваад км-ын зайтай. Уг гарам төмөр замын анхааруулсан тэмдэглэгээтэй, хоёр талдаа гэрлэн дохиотой юм. Гэвч биднийг очих үед дохио ажиллаж байсангүй. Цагдаагийн байрыг сурагласаар олж, нэг давхар хүрэн байшинд орлоо. Дотогш орвол замын цагдаа Анхбаяр, И.Монголбазартай ажил хүлээлцсэн цагдаа Халиун хамт байв. Зорьж ирсэн хэргээ учирлавал, тэд бие бие рүүгээ дохиод гадагш гарсан юм. Станцаараа хэн нэгэн албан тушаалтантай холбоо барьж байгаа бололтой. Станцаар "Олон юм ярьсны хэрэггүй шүү" гэх нь чих дэлсэв. Тэд гаднаас орж ирэнгүүтээ хувцсаа өмсөөд "Ажилдаа гарлаа, та нарын асуусан асуултад хариулж чадахгүй нь. Осол гарах үед би жижүүр байгаагүй болохоор сайн мэдэхгүй байна" гэж Анхбаяр хэллээ. Харин нутгийн иргэдийн ярьж буйгаар бол осол болох үед тэрбээр гармын дэргэдэх Замын цагдаагийн постод жижүүрээр гарч байсан гэнэ. Бид таксигаар, тэд тусгай машинаар, моорог руу орох хаалга нь ч хүртэл өөр осолдсон машинд цагдаа нараас гадна бас нэг энгийн хүн байсан нь талийгаач Б.Лхагвасүрэн. Хүнээ алдаад уй гашууд автсан айлын босгыг алхаж талийгаачийн төрсөн эгч Даваасүрэнтэй уулзаж ярилцахад хүнд байлаа. Гэвч талийгаачийн талаар бодит мэдээллийг хүргэхийн тулд энэхүү ярилцлагыг хийсэн билээ. -Танай гэр бүлийнхэнд маш хэцүү байгааг ойлгож байна. Гэвч асууж лавлах зүйл байгаа болохоор тантай уулзаж байгаа юм шүү. Тэр машинд танай дүүг ямар учраас авч явж байсан юм бол? -Батболд гэдэг цагдаа осол болохоос хоёр, гурав хоногийн өмнө өглөө эрт дүүг унтаж байхад гэрээс нь уулзъя гэж дуудаад футболка гэрийн шаахайтай нь цагдаагийн байр руу аваад явсан. Ээжийг араас нь очиход гавлачихсан байсан гэсэн. "Ямар хэрэг хийчихээ вэ" гэхэд нь дүү маань "Нөгөө төмөр замын дэр модны хэрэг" гэж. Лхагваа төмөр замын хуучин дэр мод айлаас аваад архи уусан хэрэг тарьсан л даа. Гэхдээ тэр модыг нь буцаагаад өгсөн. Бас хоёр айлын гэрийн туурга алга болсон хэрэгт сэжиглэсэн шиг байгаа юм. Ээжид "Намайг аймаг руу авч явна гээд байна. Би тэр хэргийг хийгээгүй, аваагүй, очоод үзээч гэхэд шалгаагүй" гэж цагдаа нарын дэргэд хэлсэн гэсэн. Маргааш нь дүүг гармын дэргэдэх замын цагдаагийн постын тэнд мод хагалаад, галлаж байгаа бололтой байна гэж танилаа хэлэхээр нь хашираг гэж бодоод тоогоогүй. Дүү маань балгачихдаг болохоор л тэгсэн хэрэг. Осол гардаг өдрийн өглөө нь малын хулгайн хэргээр баригдсан хүмүүсийг аймаг руу аваад явлаа гэж сонсоод дүүгээ Алтангэрэл гэдэг цагдаагаас сураглахад "аваад явчихсан байх" хэмээсэн. -Дүүг тань зээр агнасан хэргээр буруутгасан юм биш үү. Бас буу байсан гэсэн? -Хүмүүсийн яриад байгаагаар бол тэр буу нь Батбаярынх гэнэ лээ. Зээрийг бол хурааж авсан. Гэхдээ манай дүүгээс биш. Ослоос тав хоногийн өмнө Налайхын дөрвөн залуу машиндаа 12 зээртэй явж байгаад манай энд цагдаад баригдсан. Тэднээс хурааж авсан зургаан зээрийг осол гарахаас өмнө ачсан бололтой юм билээ. Би ингэж бодоод байгаа юм, тэр зээрийг ачих, буулгахад дүүг минь зарах л гэж авч явсан байх. Хоёр, гурав хоногоос буцаагаад явуулчихна гэж цагдаа нар хэлсэн байсан. Би аймгийн цагдаа нарт хэлсэн, машины хонины хонхорт зээрийн хажууд зай гарсан бол тэнд л миний дүүг суулгасан. Миний нүдэнд харагдаж л байна гэж. -Ослын талаар эхлээд хэнээс дуулсан бэ? -Тэр өглөө дүү гэртээ гүйхээрээ орж канистр аваад гарсан. Дараа нь ээж над руу яриад аймаг руу аваад явсан байна уу, үгүй юу асуугаадхаач гэхээр нь цагдаа Алтангэрэл рүү ярьсан. 18 цаг өнгөрч байхад юм болов уу даа, осол гарсан, аваар дээр байна гээд утсаа таслаад байсан. 22 цагийн үед Алтангэрэл вагоны осол гараад манай цагдаа нар өнгөрчихлөө гэдгийг хэлсэн. Би хэн хэн явж байсныг асуухад нас барагсдын нэрийг хэлээд Энхзаяа байсан гэхээр нь өөр хэн явсан юм бэ, манай дүү бас байсан юм биш үү гэхэд "тийм" гэхээр нь биеийг нь асуутал "мэдэхгүй, Багахангай руу" аваад явсан гэж хэлсэн. Бидэнд ослын тухай шууд хэлсэн бол амьд дээр нь уулзах л байсан. Ах дүү нарыг маань Багахангайд очиход хот руу аваад явчихсан. Эмнэлгийн эмч нараас биеийг нь асуухад их муу байна лээ гэж хэлсэн. Тэгэхээр нь машиных нь жолоочтой холбоо бариад асуухад "Хоёр хүн нь гэмтэл хүрнэ. Харин нэг нь их муу байгаа, тэр амжихгүй байх" хэмээсэн. Тэр нь дүү маань байсан юм билээ. Хотод байдаг дүү рүүгээ утасдаж, Гэмтэл рүү очоорой, ийм юм боллоо гээд очиж яваагаа дуулгасан. Харин дүү маань замдаа нас барсан байсан. -Тэгээд... -Гэмтлийн эмнэлгийнхэн шарилыг моорог рүү хүргэх хэрэгтэй. Манайд өнгөрсөн бол моорог хүрэх зардлыг эндээс гаргадаг. Замдаа өнгөрсөн бол үгүй гэсэн. Тэгээд явах гэтэл бүтээсэн даавуугаа манайх гээд авчихсан. Бидэнд бүтээх даавуу ч байдаггүй, нүүр ам нь аймаар болчихсон, ил аваад л явсан. Тэгээд очтол хаалгаа тайлдаггүй, бараг 20-30 минут болсон байх. Гэтэл цагдаагийн машинаар хамт явсан талийгаачийн шарилыг авчирсан. Тэр машин бараг зогсов уу, үгүй юу шилэн хаалгаа онгойлгож, шууд л оруулсан. Дараа нь талийгаачийг. Би ч уйлаад уурласан. Миний дүү буруутай байж болно, гэхдээ үхсэн хойно нь хүртэл өөр хандсан. Бид таксигаар, тэд тусгай машинаар, моорог руу орох хаалга нь ч хүртэл өөр. -Цагдаагийн байгууллагынхан ослын талаар юу гэж та нарт тайлбарласан бэ? -Төв аймгийн цагдаа нарын ярьж байгаагаар бол машин яг хажуугаасаа мөргүүлсэн юм шиг байна лээ. Манай дүү машинаас шидэгдчихсэн, харанхуйд ёолох дуугаар нь олж авсан байсан. Нэгнийх нь толгой тасарсан байсан гэж сонсоод яг ослын газар очоогүй, шууд хот руу явсан. Маргааш өглөө эрт гэгээ ороход л осол болсон газрыг цэвэрлэчихсэн байсан гэнэ лээ. Багахангайн үзлэг хийсэн эмч нар вагонд хүний тархи, цагдаагийн малгай наалдчихсан байсан гэж ярьсан. -Осолд өртөгсөд согтууруулах ундаа хэрэглэсэн байсан юм болов уу? -Архи дарс хэрэглээгүй ээ. Осол болохын өмнөхөн тэр хоёр цагдаа манай дэлгүүрээр орж ирсэн. Энд тооцоотой байсан юм. Маргааш цалингаа буухаар мөнгийг чинь авчирч өгье гээд гарсан. -Цагдаагийн ажилтан машин жолоодож явжээ. Хэргийн талаар юу гэж бодож байна вэ? -Машин зогсолт хийж галт тэргийг өнгөрүүлэх ёстой. Гэтэл Батбаяр вагоныг яагаад хараагүйг бодоод ч олохгүй байна. Галт тэрэг шөнө их хурц гэрэлтэй явдаг. Ослын талаар цагдаагийнхнаас асуухад "Зорчигчтой явж байсан микро осолдож хүний амь эрсэдсэн бол жолооч нь буруутдаг. Жолооч нас барсан тохиолдолд хариуцлага хүлээх хүнгүй учир хэрэг хэрэгсэхгүй болдог гэж байна лээ. Энэ осолд ийм хэрэгтэй адил шийдэгдэх байх. Харин аймгийн цагдаагийн газраас тусламж өгсөн. Гэхдээ өөр өөр суманд ажилладаг манай гэрийнхэнтэй танил цагдаа нарыг манайх руу явуулсан нь хачирхалтай санагдсан. Цагдаа нарт гомдолтой байна. Хэдэн жилийн өмнө нагацын хүүхдийг маань мотоцикль дээр гурвуулаа сундалсныг харсан цагдаа такситай араас нь км гаруй газар хөөсөн байдаг. Гэтэл тэр дүү маань өнгөрсөн. Дүүг согтуу байхад нь цагдаа мотоциклийнх нь түлхүүрийг өгсөн гэж байснаа дараа нь эрүүл байсан болгоод ч байх шиг. Тухайн үед яг юу болсныг бид ч мэдэж чадаагүй, хүнээ алдаж хохироод үлдсэн. -Энэ гарам дээр осол их гардаг уу? -Замын-Үүдийнх шиг ачаалалтай биш. Багануур, Багахангай хоёрын хооронд нүүрс зөөдөг, долоо хоногийн хоёр өдөр л явдаг. Мал вагонд дайруулсан тохиолдол олон. Харин авто зам дээр осол их гардаг. Сумын төвдөө ч гайгүй, наана цаана гарна шүү. Бүр хүүхэд шүргэчихээд зугтсан удаа ч бий. Талийгаач Б.Лхагвасүрэн айлын зургаан хүүхдийн отгон нь, 36 настай. Өндөр настай ээж болон хоёр, зургаан настай охидтойгоо амьдардаг байжээ. 
Д.Навчаа
