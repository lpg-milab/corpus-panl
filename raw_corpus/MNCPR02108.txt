Баабар ингэж өгүүлэв

ТЭДНИЙГ ТҮҮХЭЭС ГАДНА ХУУЛЬ ӨРШӨӨЖ БОЛОХГҮЙ 
Одоогоос гучаад жилийн өмнө Франц, Монгол хоёр элчин сайдын хэмжээнд харилцаа тогтоохоор болжээ. Манайх Парист төвөггүй байртай болов. Харин францчуудад байр олддоггүй, хэдэн жил хүлээж Улаанбаатар буудалд элчин нь байрлав. Цонхоор нь далбаа нь хийсээд л. Сайд өөрөө ажлаасаа гадна их хүүхэмсэг. 
Яахав эр хүний л явдал биз. Тэгсэн манай ногоон малгайтнууд мань эрд өнгөний өвчтэй хүүхэн шургуулж орхихгүй юу. Бараг маргааш нь Гадаад яаман дээр дуудаад нэгэнт туссан өвчнийх нь оношийг хэлж, Монголын До яаманд зүтгэхгүй бол энэ тухай дэлхий даяар цацна гэжээ. Өөрийнхөөрөө л бодоод очоод нам мамаасаа хөөгдөж баларна л гэж бодож л дээ. Урхидаад авчихсан нь тэр. Элчин сайдын зиндааны өөрийн тагнуултай болох нь! Гэтэл элчин хүзүүгээ заагаад "Миний үүнээс дээших нь Францын төрд, дооших нь надад хамаардаг юм" гээд гараад явчихжээ. Элчингээ ч тэр дор нь татав. Энэ бол хүчирхэг Франц улсыг өчүүхэн муу дагуул, коммунист орон хүндээр доромжилсон хэрэг байлаа. Францын ГХЯ 1991 он хүртэл Монголыг заналт орондоо тооцож, тохиолдол болгонд шоглодог байлаа. Харин ардчилсан Монголын Ерөнхий сайд Д.Бямбасүрэн айлчилж арай гэж эерүүлж авсан билээ. 2000 онд сонгуулиар буй болсон дагнасан төрийн ард түмэндээ амласан гол уриа нь С.Зоригийг алсан хэргийг илчлэх байлаа. Улс төрийн нөгөө хүчнээ энэ хэргийг үйлдсэн гээд урьдчилаад зарлачихсан болохоор ямар нэг аргаар үүнээ нотлох хэрэг гарсан юм. Ингээд алуурчныг Францад байгаа болохыг "олж мэдсэн" байна. Захиалагчид нь Улаанбаатарт ичихгүй дараагийн сонгууль хүлээгээд хэвтэж байгаа. Алуурчин ирээд захиалагчаа зааж өгнө, ингээд мянган жилийн Райх гэлээ гэгчээр Монгол Улс сөрөг хүчингүй болж аваад мөнх жаргана. Үүнийг До яамны сайд Ц.Нямдорж намдаа амласан тухай хэвлэлүүдээр нэгэнт гарч байсан. Нам засаг маань ард түмэндээ лужир бэлэг барин өлсгөлөн ходоодтой хайр сэтгэлийг нь нэг мөсөн татахаар амьсгал даран хүлээж бас бэлдэж байлаа. Жилийн өмнөөс До яамны хоёр ажилтныг дипломат болгон Европ руу илгээжээ. Тэнд ч бас түүнээс өмнө очсон тагнуулууд зөндөө бий. Энэ ариун ажилд Европт суугаа консулууд төдийгүй элчин сайд нар бэлтгэгдсэн байв. Бельги, Герман, Францад суух элчин сайд нар ажлыг гардан удирдах учиртай байв. Шоронгоос чөлөөлөгдөөд Франц гараад явчихсан Д.Энхбат гэгч байгаар тодорч. Түүнийг Францын нутаг дээр баривчлан тариагаар ухаан алдуулаад Брюсель рүү зөөж. Тэндээсээ Берлинд аваачаад "амрааж". Эх орны ариун үйлсэд МИАТ компани татагдан оржээ. Хоол зөөдөг тэргэнцэрт ухаангүй болсон "алуурчныг" эвхэж хийгээд онгоц руугаа оруулаад ирж. Ингээд Улаанбаатарт авчирч ухаан оруулж байгаад тамлаж гарах нь тэр. Хэрэг задарлаа. Хэрэгтэнг Л.Санжаасүрэн хэмээх өмгөөлөв. Аргалж байгаад зурагтаар хүртэл яриаг нь харуулах нь тэр. Ингэхээр нь түүнийг улсын нууц задруулсан гээд шоронд хийж орхив оо. Өөр олон хачирхалтай юм гарсны нэг нь МИАТ-ийн мөнөөх онгоцонд үйлчлэгч хийж явсан, олон хүний яриагаар бол ачигдаж явсан хөөрхийтэй үг сольсон нэгэн бүсгүй тун удалгүй автын ослоор явчихлаа. Зарим нэгний ярьж буйгаар үүгээр ч зогсоогүй бололтой. Мөнөөх Д.Энхбатыг ямар ч хэрэгт түлхэж дөнгөөгүй учир түрүүн шоронгоос гаргах учиргүй байсан чинь эндүүрээд гаргачиж гээд дахин албан ёсоор хорьж байгаад тэнд нь үхүүлэв. Сайхан түүх байгаа биз? Монгол Улс хүний эрхээ баталгаажуулсан гээд олон юм ярьдаг, Африк, Латин Америкийн дарангуйллын системд л иймэрхүү зураг үзэгддэг, тэгэхээр ялгаа нэг их байна уу? Монголд дэгдсэн шуугианаас болоод Европын орнууд асуудлыг мэдчихээд мөрдлөг явуулав. Гадаад яамны ажилтан байсан Франц дахь консул Гэрэлмаа гээд хүүхнийг юун түрүүн Францаас хөөж орхив. Францад суугаа элчин Батбуян, Германд суугаа элчин Д.Тэрбишдагва нар мөн хөөгдөхөөр болжээ. Хоёулаа наашаа зугтааж орхив. Энэ хоёр тухайн үеийн До яамны сайд болон Ерөнхий сайд нарын сиамын ихрийн өрөөснүүд гэдгийг лав л Монгол даяараа мэднэ. Бельгид суугаа элчин авгай юу гэж бүлтэрч булзсаныг мэдэхгүй. Европын зүгээс "дэггүй" монголчуудыг ядахнаа уучлал гуйчих, бүхэл бүтэн хүнийг хилээр мэдэгдэлгүй гаргаж чадсан нууцаа хэлчих гэж гуйгаад дийлсэнгүй. Ингээд Монгол Улс тэдний "муугаар тэмдэглэгдсэн" орон боллоо. Иргэдэд нь виз өгөхгүй, албаны хүмүүсийг нь үл ойшооно. үүнд нь ямар ч буруугүй Монголын жирийн иргэд виз авахын тулд хүнийхээ хувьд доромжлуулж байж салдаг боллоо. Элдэв амлалтаар хуурч амыг нь үдэж авсан мөнөөх Гэрмаа консулыг Швейцарьт дипломат ажилтнаар томилов. Монголын онгоц Германаар дайрдаг тул түүнийг баривчлан шоронд суулгажээ. Гэвч эрэлхэг Борын дараагийн шинэ үе болсон тэрээр дарга нарынхаа нэрийг хэлэлгүй хэлээ сорвитой болтол тас зуугаад тэсээд өнгөрсөн байна. Ийм тив алгассан дорвитой акцыг До яамны хэдэн элий балай хурандаанууд дангаараа зохион байгуулж чадахгүй нь мэдээж. Юутай ч албан ёсоор дипломат статустай байсан Батсүх гэгчийг Америкаас мөн л хулгай хийж байгаад шившгээ хутгасан. Барих гэсэн хүнээ хаячихаад элчингийн байр руу цагдаагаас зугтаан хар хурдаараа гүйж байсан гэсэн. Энэ "эх оронч" ажлыг Ерөнхий сайд, До яамны сайд хоёргүйгээр, тэдний даалгаваргүйгээр хэн хийх билээ. Гавьяа байгуулсан Ерөнхий сайд Ерөнхийлөгч болж, До яамны сайд парламентын спикер болж дэвшив. Зугтааж ирсэн элчин сайд төрийн сайдаар "энгэрээ мялаав". Батбуян Гадаад яамандаа хүндтэй нэгэн. Тэднийг цээжээрээ хамгаалсан золиос золиослогч Гэрлээ дахин Европт алба хааж байна. Ц.Нямдорж намайг өөрийгөө доромжилсон гэж тээр жил мөрдөнд өгч билээ. Хавтаст хэрэг гээч юмтайгаа танилцсан чинь Францад хүн хулгай хийсэн хүмүүсийн мэдүүлэг байж байдаг юм. Нэр ус хаяг мэдээллээ нэгдүгээр маягтаар бөглөжээ. Тэд хэрхэн ийм эх оронч ажил гүйцэтгэснээ бахархалтайгаар дурдаад энэ даалгаврыг ТЕГ-ын дарга М.Батсайхан гэгчээс авсан гэж тангаргалцгаажээ. Энэ М.Батсайхан гэгч нь 1937 онд өдөрт 20 лам алах төлөвлөгөөг 60 хүргэн нормоо давуулж биелүүлэн одонгоор шагнуулж байсан нэрт чекистийн ач л даа. Европт амжилттай операци хийсэн агентууд Ц.Нямдоржийн "хүсэлтээр" энэ асуудалд сайд Ц.Нямдорж ямар ч хамаагүй, огт мэдэхгүй явж байсан гэж нэгэн дуугаар нотлон өргөдөл бичсэн нь хавтаст хэрэгт оржээ. Өдгөө С.Зоригийн аллагын хэрэг гэдэг нэгэнт улс төрийн тоглоом болжээ. Хэн ч энэ хэрэгт орж болно. Э.Бат-Үүлийг барьж аваад л шоронд хийж байсан. Сэлэнгийн Баатаржав, түүний дүүг Оросоос хулгай хийж авчраад л хорьж байсан. Д.Батсүхийг Америкаас хулгайлан авчраад эцэст нь сургуулийн диплом нь хуурамч байна гээд С.Зоригийн хэрэгт суусан жилд нь тааруулж нэг жилийн ял өгч байв. Эднээс хэн ч уучлал гуйгаагүй. Манайд байдаг хүний эрхийг хамгаалах үй олон байгууллагаас аль нь ч энэ талаар сонирхоогүй. Нэгэнт л С.Зориг алагдсан юм чинь энэ хэргийг илчлэх ариун үйл хэрэгт хэн ч эрхээ хасуулах, амиа алдах байдлаар золиослогдон хэлмэгдэх нь байх ёстой зүйл бололтой юм. С.Зоригийн алагдсан хэрэг илэрдэггүй юм гэхэд үүгээр далимдуулж хууль зөрчиж, гадаад харилцааг хорлож, хүний эрх зөрчсөн олон гэмт хэргийг илрүүлцгээе, ядахнаа "шударга" сэтгүүлчид ээ! Хүний эрхийг хамгаалах нэрээр гаднаас төсөл хусагсад аа! Хэдийгээр итгэл муутай байгаа боловч ард түмнээс сонгогдсон дивтаат нарыг ч бас ингээд нэг уриалаадахъя. Эдгээр үйлдлийн цаана гагцхүү улс төрийн хонзогнол, хариу авалт төдийгүй айхавтар том хуйвалдаан, гэмт хэрэг, бүр ноцтой хэргүүд нуугдаж байна. С.Зоригийн алагдсан хэргээсээ дутахгүй том гэмт үйлдлүүд! Эхнийх нь нэг үйлдэл бол дараагийнх нь олон хэрэг байна. Үйлдэл болгоноо мөнөөх дуулиант хэрэгтэй холбон халхалж байна. Эхэндээ улс төрөөр амжилт олох хүслээ С.Зоригийн аллагын хэргийн жинхэнэ үнэнийг илчлэх байдлаар тодордог байсан бол тэр үе хэдийнээ моодноос гарч өдгөө гэмт хэргээ нуун далдлах, займчуулах, булзах гол хэрэгсэл болжээ. Эднийг хожмын түүх өршөөхгүй нь лав боловч өнөөгийн хууль бас өршөөхгүй байх учиртайсан. 

