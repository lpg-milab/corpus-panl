Хүүдээ өөр хүний бөөр тавиулчихъя гэж бодоогүй

Одоо хүү маань сард 400-гаад мянган төгрөгийн эм уудаг- Монголд бөөрөө шилжүүлэн суулгасан 70 гаруй хүн байдаг гэсэн тоо бий. Ихэнх нь урд хөршид ийм хагалгааг хийлгэдэг.
Харин өнгөрсөн жилээс бөөр шилжүүлэн суулгах мэс заслыг Монголдоо хийж эхлээд байгаа билээ. Одоогоос бараг жилийн өмнө аавынх нь бөөрийг хүүд нь шилжүүлэн суулгасан тухай бид мэдээлж байсан. Энэ нь манайдаа хүүхдэд ийм төрлийн хагалгаа хийсэн анхны тохиолдол байсан юм. Бид уншигчдадаа хүүдээ бөөрөө өгсөн Д.Хишигбадрахын ярилцлагыг хүргэж байна. -Та манай уншигчдад өөрийгөө танилцуулаач? -Би Улаанбаатар хотод амьдардаг. Одоогоор ажилгүй, хүүгээ хараад гэртээ сууж байгаа. Эхнэр маань Солонгост ажилладаг л даа. -Хүү чинь хэдтэй билээ... -12 настай. Баярням гээд хүүтэй. -Та хоёр өнгөрсөн жил хагалгаанд орсон. Одоо та хоёрын бие гайгүй юу? -Гайгүй дээ. Өнгөрсөн жилийн зургадугаар сарын 28-нд нэгдүгээр эмнэлэгт хагалгаанд орсон. 2003 оноос л хүү маань өвдөж эхэлсэн. Нэг төрлийн цусны өвчнөөр өвдсөн. Тэр өвчин нь хүндрээд бөөрөндөө ордог юм байна л даа. Эхэндээ Эх нялхас болон нэгдүгээр эмнэлэгт эмчлүүлж байсан. Хойшоо Эрхүүгийн эмнэлэгт ч очиж байлаа. Ноднин хагалгаанд орсноосоо хойш хүү маань сайхан боллоо. Эрүүл мэндийн хүрээлэн, нэгдүгээр эмнэлгийн хамт олон ялангуяа Л.Жамбалжав, Д.Бямбадаш, Д.Нямсүрэн, Н.Баасанжав нарын эмч нар Монгол талаасаа хариуцаж хагалгаа хийсэн. Хятадаас Бээжингийн Төмөр замын эмнэлгийн Хан эмч ирсэн. Хүүг маань эрүүл саруул болгож өгсөн эдгээр эмч нартаа болон нэгдүгээр эмнэлгийнхэн, "Монмэс" эмнэлэгтээ маш их баярлалаа гэж дахин дахин хэлмээр байна. -Хагалгаа хийлгэх саналыг та өөрөө тавьсан уу? -Хүүд маань хагалгаа хийж бөөр солиулахаас өөр ямар ч зам байгаагүй. Бөөрийг нь солихгүй бол ямар ч нэмэргүй гэж эмч нар хэлж байсан. Бөөр солихын өмнө гемодиализын аппаратад орж байсан л даа. Эрхүүд ч хэвлийн диализын аппаратад орж байсан. Сүүлдээ үнэ мөнгийг нь хүчрэхээ болиод эндээ ирсэн. Бөөрний архаг дутагдал гэсэн оноштой. 2006 оны зургадугаар сарын 1-нд манай хүүхдийн бие маш муудсан. Бараг л зүрх нь зогссон. Тэр үед би Жамбалжав эмчтэй уулзахад, хагалгаа хийлгэж болно гэсэн. Тэгээд л бүх шинжилгээгээ хийлгэж эхэлсэн. -Бөөр шилжүүлэхэд донорын асуудал хэцүү байдаг. Харин аав, хүү хоёрынх сайн таардаг гэсэн үү? -Ер нь эцэг хүү, ах дүү нарынх таарах магадлал өндөр байдаг гэнэ лээ. Эрхүүд эмчилгээ хийлгэж байхад бөөр солиулах нь ойлгомжтой болсон байсан. Би тэнд таарах эсэхийг нь шинжлүүлэхэд маш сайн тохирох юм байна гэж байсан. Дараа нь Бээжин рүү явуулж дахиж шинжлүүлэхэд тохирох юм байна гэсэн хариу ирсэн. Би ч эргэж буцалгүй хүүдээ бөөрөө өгье л гэж шийдсэн. Өөр хүний бөөр тавиуллаа гэж бодоход тохирох нь олдоо ч уу, үгүй ч үү. Бас олох гэж их хугацаа хэрэгтэй болох байсан. Үнэхээр өөр хүний бөөр тавиулчихъя гэж бодоогүй. -Том хүний бөөр хүүхдэд хэр сайн таардаг юм бол... -Эмч нар мэдэж байгаа байх. Болох болоод л тавьсан байх. Ямар ч байсан одоо хүүгийн маань бие сайн байгаа. -Одоо та нэг бөөртэй, харин хүү тань гурван бөөртэй боллоо... -Тэгсэн. Надад л лав мэдэгдэх сөрөг нөлөө алга. Хагалгаа өглөөний 10 цагаас оройн таван цаг хүртэл үргэлжилсэн байх л гэж бодож байна. Хоёр хүний хагалгаа болохоор удсан байх. -Хагалгаанд ороход юу бодогдож байв? -Хүү маань эрүүл болоосой л гэсэн ганц бодол байсан. Хагалгааны дараа яах бол, бөөр нь таардаг болов уу яах бол гээд санаа зовж л байлаа. Хүүгээ өвдөж шаналахыг харах шиг хэцүү зүйл байхгүй юм билээ. -Гэрийхэнтэйгээ зөвлөсөн үү? -Зөвлөсөн. Зургаан сарын 1-нд бие нь муудахад ээж нь Солонгосоос ирсэн юм. Энд сар шахуу болсон. Хагалгаа амжилттай болсны дараа чөлөөнийх нь хугацаа дуусаад буцаад явсан. Сэтгэл нь зовж л явсан байх даа. -Мэс заслын дараа хүндэрсэн үү? -Гайгүй ээ. Сайн гам барих хэрэгтэй юм байна лээ. Бас байнга эм уудаг юм. Ер нь бөөр сольж тавиад л хүүгийн маань бие сайжраад ирсэн. Их сайн байж байгаад хагалгаанаас хойш 10 хоногийн дараа бие нь жаахан муудсан. Тэгэнгүүт нь шууд Бээжин явсан. Тэнд очоод эмчилгээ хийлгээд гайгүй болсон. Би өмнө нь хүүгээ дандаа өргөж явдаг байсан бол одоо хөтлөөд явдаг болсон. -Хичээлдээ явж байгаа юу? -Энэ жил хичээлд нь явуулаагүй ээ. Уг нь одоо зургадугаар ангид орох ёстой байсан. Ирэх жилээс явуулнаа. -Хүүгийнхээ эмчилгээнд нийт хэдэн төгрөг зарцуулсан бэ? -Хойшоо, урагшаа явахад л их мөнгө зарцуулж байсан даа. Эрхүүд болохоор гадаадын иргэн гэдгээрээ өндөр төлбөр төлдөг юм билээ. Яг хэдэн төгрөг зарцуулснаа тооцоогүй юм байна. Хэвлийн диализид нэг сар ороход өртөг нь нэг сая 600 мянган төгрөг болдог. 2005 оны зургадугаар сараас дараа оны гуравдугаар сар хүртэл тийм эмчилгээ хийлгэсэн. Одоо урагшаа явахад бас мөнгө их хэрэг болох юм. -Даатгалд хамрагддаг уу? -Тийм юм ерөөсөө байдаггүй. Бүх зардлаа өөрсдөө даадаг. Байнга гурван эм уудаг. Нэг эмийг нь нэгдүгээр эмнэлгээс үнэгүй өгдөг. Хоёрыг нь өөрсдөө авдаг. Өнгөрсөн дөрөвдүгээр сараас хуучин өгдөг байсан эмнийх нь оронд өөр эм өгсөн байна лээ. Манай хүүхдийг эмчилдэг хятад эмч болохоор тэр эмийг ууж болохгүй гээд байсан. Сая шинэ тавьсан бөөрний судас нь нарийссан байна гээд Бээжинд очиж хагалгаа хийлгэхэд 20 мянган юань зарцуулсан. Монгол мөнгөөр гурван сая төгрөг. Ажиглаад байхад манай урд, хойд хөршид эмнэлгийн хяналтад байдаг хүүхдүүдийн эмчилгээний зардлыг цаанаас нь даадаг юм байна. Манайд тийм юм алга. Байсныг нь би мэддэггүй юм уу, бүү мэд. Энэ талаар Эрүүл мэндийн сайдтай л уулзмаар байна. Өмнөх сайдад нь хүсэлт тавьж байсан ч завгүй гээд уулзаж чадаагүй. Хүүхдийн эрх гэдэг аль ч оронд өндөр байдаг юм байна. Гадаадад эмчлүүлсэн эмчилгээнийх нь зардлаас хөнгөлж өгсөн ч бидэнд нэмэр болох юм. Одоо хүү маань сард 400-гаад мянган төгрөгийн эм уудаг. -Эндэх хагалгааг үнэгүй хийсэн биз дээ? -Хятадаас ирсэн хоёр эмч болон орчуулагчийнх нь замын зардал болон энд байх хугацааны зардлыг бид өөрсдөө даасан. Хагалгаанд хэрэгтэй зарим эм тариаг ч бид авсан. Нэгдүгээр эмнэлгээс шалтгаалах бүхэн харин үнэ төлбөргүй байсан шүү. -Эхнэр тань ирэх болоогүй юу? -Яваад жил гаруй болж байна. Дахиад нэг жил болох байх. -Хүү тань юунаас болоод өвсөн хэрэг вэ. Магадгүй бусад эцэг, эхэд анхааруулж хэлэх зүйл байгаа байх? -20 төгрөгийн үнэтэй Хятадын чавга байдаг даа. Хүү тэрийг идэх дуртай байсан. Бид хувьдаа тэрнээс болчихов уу л гэж бодоод байдаг юм. Уг нь хамрын ханиад ч хүрдэггүй байсан юм. -Яг хагалгаанд орохын өмнө хүүдээ юу гэж хэлсэн бэ? -Миний хүү өөртөө болон ирээдүйдээ итгэлтэй. Ямар ч байсан эдгэнэ гэсэн зорилготой байсан. Багаасаа эмнэлгээр явсан болоод ч тэр байх. Бараг надад л заана шүү дээ. Орохоосоо өмнө хүүдээ учир байдлыг хэлж тайлбарласан л даа. Хагалгааны дараа нь хүү маань "Ааваа, баярлалаа" гэж хэлсэн. -Одоо дөрөв таван эм уудаг гэж байна. Хэзээ дуусах вэ? -Байнга уух хэрэгтэй. Сар бүр эмийн тунгийн шинжилгээ өгдөг. Шинжилгээг нь харж байгаад эмч нар эмийг нь тохируулж бичиж өгнө. Ямар ч байсан эхний хэдэн жил уудаг л юм шиг байна лээ. Сонсч байхад бөөрөө солиулсан хүн ямартаа ч 15, бүр түүнээс ч олон жил сайн сайхан явдаг гэсэн. Би хүүгээ олон жил амьдарна гэж итгэж явдаг. Би хувьдаа их баяртай байгаа. Хүүхэд эрүүл болно гэдэг сэтгэл санааны хувьд ч их сайхан болдог юм байна. -Таны хүү ямар мэргэжилтэй болно гэж ярьдаг вэ? -Аав аа, би сайн тогооч болно гэдэг байсан. Одоо эмч болно гэдэг болсон байна лээ. Хүний зовлонг их сайн мэддэг. Би эмч болоод хүмүүсийг ямар ч үнэгүй эмчилж өгнөө л гэдэг юм. -Таныг ямар гам барь гэсэн бэ? -Хүнд ажил хийж болохгүй гэсэн. Бусдаараа гайгүй дээ. -Та эхнэртэйгээ хэдэн онд гэрлэсэн юм бэ? -1994 онд. -Өмнө нь юу хийж байв? -Би малчин байсан хүн. 1999 онд эхнэр бид хоёр хотод орж ирсэн. Архангайн Тариатад амьдарч байгаад хэдэн малаа зараад ирсэн. Үлдсэн хэд нь зуд турханд дуусах шив дээ. -Хотод ямархуу бэлтэй орж ирэв дээ? -Боломжийн шүү. Бусдын дайтай амьдраад байх хэмжээний бэлтэй ирсээн. Ирээд ах дүүтэйгээ хамтран ганзагын наймаа хийж байлаа. -Одоо эхнэрийнхээ явуулсан мөнгөөр амьдарч байна уу? -Тэгж байна. Эхнэрийнхээ явуулсан хэдэн төгрөгийг хүүгийнхээ эмчилгээнд зориулж байна. Тэр маань Солонгос яваагүй бол байдал ямар байхыг би төсөөлж чадахгүй байна. Авгайн тал олуулаа. Ах дүүгийнхээ дэмээр болж байнаа. Хүүгийн биеийн байдал гайгүй бол заавал урагшаа явах шаардлагагүй л дээ. Хүүхэд болохоор тэгдэг юм уу, заримдаа сандаргах л юм. Уг нь хүү өөрөө гам маш сайн барьдаг. Илүү хөдөлгөөн хийхгүй. Одоо бие нь гайгүй бол ажил олж хийх санаатай байгаа. Алийн болгон авгайнхаа явуулсан хэдэн төгрөгийг үрж суухав. Ядаж автобусныхаа мөнгийг өөрөө олъё гэж бодох юм. Бага ч гэсэн нэмэр болох байх. -Ингэхэд та өөрөө Солонгос явахгүй яагаад авгайгаа явуулсан юм бэ? -Тэгж л таарсан юм. Уг нь бид хоёул бүртгүүлсэн байсан. Явах болоход манай ээжийн бие муудаад хөдөө яваад чадаагүй, харин эхнэр явсан. Одоо харин Солонгос руу бүртгэж байгаа газар байвал явах санаа байна. Би өөрөө тэнд ажиллаад, эхнэрээ нааш нь явуулбал зүгээр юм даа. Одоо өөрөө очоогүй байж дэмий нааш нь дуудаад яахав дээ гэж бодох юм. -Энд бас нэг юм нэмээд хэлчих үү? -Юу тэр вэ? -Ноднин зургадугаар сарын 1-нд хүүг маш хүнд байхад амийг нь аварсан Батсолонго гэдэг эмчид баярлалаа гэж хэлмээр байна. Би сайн танихгүй, түүнээс хойш уулзаагүй явна. Эх нялхсын сэхээний тасгийн эмч. Мөн сэхээний тасгийн хамт олонд ч баярлалаа. 
Д.Оюунтуяа
