УРАЛДААН

Нэг. 
Зөвдөх уралдаан Нисдэг тэрэг унаж хүний амь эрсдлээ. Энэхүү гай зовлонгийн цаанаас манай орон чинь ямар олон зөв юмаар дүүрсэн газар вэ гэж гайхмаар юм болдог байгаа.
Энэ бүхний дундаас дарга нарын зөв байдал улам тодрох аж. Дээрээс нь эхэлье. Ерөнхийлөгч угаасаа л зөв байсан ба осол болсон шалтгааныг их хожим түүнд хэлснээр улам зөвдөх нь тодорхой болов. Засгийн газар, Ерөнхий сайд, Шадар сайд бүгд энэ үеэр урьд байгаагүй зөвдөөд байгаа нь зурагтаар харагдлаа. Онц байдлын сайд ч онцгой зөв байсан болтой юм. Шувуу биш атлаа нисч байгаа бүхнийг хянаж удирддаг нисэхийнхэн ч энэ үеэр дандаа зөв юм хийж байсан нь тодорхой болов. Эмнэлгийн орон дээр таалал болсон Сугар гуайгаас бусад талийгаач нар онгоцтойгоо унах зуураа бурхан болсон гэх тайланг шүүх эмнэлгийн эмч нар гаргажээ. Эндээс алга болсон онгоцоо оройтож эрсэн нь, дөрвөн хоногийн дараа олсон зэрэг нь мөн л цагаа олсон, зөв юмны нэг болж таарлаа. Эндсэн бүрлээч нарыг "эндээс нас барчихсан байдалтай ниссэн" гэж дүгнээгүй, "гүн хөгшрөлтийн шинж тэмдэгтэйгээр таалал болов" гэж тодорхойлоогүй нь яамай даа. Онцгой байдал тодотголтой, онцгүй байдалтай тэр газрын нэг дарга "сард нэг хүнээ алдах" норм, нормативтай гэж ойлгогдохоор аймаар юм ярилаа. Эндсэн 15 бүрлээч дээрх аймшгийн газрын жил гурван сарын хэвийн алдагдал гэсэн үг үү? Бүх юм "зөв, зөв бас дахин зөв" болсоор атал төрийн албан хаагчид яагаад эндчихвээ гэж гайхмаар байна. Энд үлдсэн бүх хүн буруугүй болохоор эндсэн талийгч нар л буруутай болж үлдэх царайтай. Ганц энэ удаа ч биш. Манайд иймэрхүү уламжлал тогтсон. Эргэн тойрон зөв нь батлагдсан, зүйтэй нь тогтоогдсон зүйлс. Дандаа ийм зөв юм байхад гай зовлон хаанаас ирээд байгаа нь нэн ойлгомжгүй.
ХоЁр. 
Гэмших уралдаан Өнөөгийн мэдээлэлжсэн дэлхий "жижигхээн болчихсон" тул иймэрхүү гай зовлон тохиолдоход хаана яадгийг манайхан дор хаяхад зурагтаар хараад мэдээд авчихсан байгаа. Манайхаас их ондоо. Төрийн тэргүүн нь, ерөнхий болон бусад сайд нь ил гараад ирнэ. Гэхдээ өөрийн буруугүйг нотлох талын юм хийхгүй. Ард түмэнтэй хамт зовж, шаналж бас сэтгэлийн тэнхээ нэмнэ. Нийлж бурхандаа залбирна. Төрийн тэргүүн-улсын аав нь ард түмэнтэйгээ "Алга болсон хүмүүсийг өршөөж, амьд мэнд бидэнд үлдээж хайрла. Миний ард түмний энэ олон айлыг өнчрөл хагацлаас гэтэлгэж өгөөч" хэмээн залбирахыг харсан ард түмэн нь түүнийг нягт тойрон хүрээлж, ямар ч зовлон гамшгийг даван гарах бие сэтгэлийн тэнхээ олдог юм билээ. Тэндхийн санваартан хуврагууд ч бас л ондоо. Мөн л алга болсон сураггүй болсон хүмүүсийг эсэн мэнд олдож, элгэн садан нь элэг бүтэн үлдээсэй хэмээн залбирна. Амьдрал итгэл найдвар дээр тулгуурладаг тухай Бурхны ном сургаалаас айлдана. "Хүнд хэцүү цагт Бурхан бидэнтэй байна" гэсэн итгэл найдварыг тэд иргэддээ өгдөг. Тэд алга бологсдыг бурхан болохыг нь хүлээж байгаад цаг ирмэгц ажлаа эхлэн "алтан савыг нээх", хаана хааш нь оршуулах, сүнс тийм юмандаа хоргодож гэж хаяулах, насны тоо гүйцсэн эсвэл гүйцээгүй байна гэж үлдэгсдийг самууруулах юм огт хийдэггүй юм билээ. Манайхан ч харсан даа. Уул нь аливаа хүний хэтийн заяа, ирээдүй нь хойлго, тайлгын ёслолоос бус энэ ба урд төрөлдөө хийсэн үйлийнхээ үрээс хамааралтай гэж одоогоос 2550 жилийн тэртээ мэндэлсэн Бурхан багш Шагжаамунь сургасан билээ. Манай оронд "Христийн шашныхан нөлөөлөх боллоо" гэсэн гомдлыг ярьж халагладаг. Үнэн хэрэгтээ Христийнхэн нөлөөлөөд байгаа юм биш, тэдний үзэл санаа, менежмэнтийг манайхан хүлээж аваад байгаа хэрэг гэдгийг ойлгоосой. Тэд дагуулаад байгаа юм биш манайхан дагаад байгаа юм гэдгийг бас санаж сэрээсэй. Хэрвээ улс үндэстнийх нь итгэл найдвар алдагдаж, уй гашуу нөмөрлөө гэхэд бас л манайхаас ондоо юм болдог. Манай дарга нар биеэ зөвтгөх уралдаанд гардаг бол тэд өөрийгөө буруутгах марафонд орно. Улсын аав хамгийн түрүүнд уучлал эрнэ. "Би улсын эзний хувьд үр хүүхдийг чинь харж хамгаалах тангарагтай ба үүрэгтэй. Би энэ удаа улсын эзэн шиг байж чадсангүй. Намайг өршөө, би ямар ч зэм, шийтгэл хүлээхэд бэлэн байна" гэж хэлдэг. Сайд дарга нар нь "Би танай хүүд үүрэг өгсөн. Би тушаасан болгоноо хийлгэх эрхтэй шигээ, тэднийг аварч хамгаалах үүрэгтэй, өөртэйгөө жишээлэм хүүг чинь эрсдүүлж, ээж шигээ таныг өнчрүүлсэндээ буруутай" гэдэг. "Би аавыг чинь аврах үүрэгтэй. Гэтэл би чиний аавыг аварч чадсангүй, дүү нар минь, Би үүргээ сайн биелүүлсэн бол чи өнчрөхгүй байсан" гэж хүүхдийнх нь өмнө уйлдаг юм билээ. Бас тэд өөрсдийгөө зөвтгөхийн тулд татвар төлөгчдийн хөрөнгөөр жич тусламж үзүүлдэггүй юм билээ. Бас тэнд амиа алдсан хөвгүүддээ эх орноос нь үзүүлэх хамгийн том хүндэтгэл нь хөшөө босгох, хандив цуглуулах гэж үздэггүй юм билээ. Алдаагаа давтахгүй, ахиад ингэж нэрвэгдэхгүй байх арга механизм тогтоох нь бүхнээс чухал явдал гэж үзэх юм байна лээ. Өвчний түүхээс өөр юман дээр үхлийн шалтгаан давтагдах учиргүй гэсэн ойлголт хэвшүүлжээ. Ингэхийн тулд хамгийн түрүүнд дарга удирдагчид биеэ буруутайд тооцон ажил албаа өгдөг аж. "Өгсөн үүрэг тушаалдаа байгаа эрсдлийг урьдчилан олж хардаггүй, урьдчилан сэргийлэх мэдрэмжгүй, аюулд нэрвэгдсэн хүмүүсээ аварч чаддаггүй над шиг хүмүүс огцрохоос энэ ард түмний аюулгүй маргааш эхэлнэ" гэж хэлээд сэнтийгээ орхидог. Тэр хэрээрээ ард түмэндээ өршөөгддөг. Харин "миний биш, тэрний буруу", "Би чадах бүхнээ хийсэн" гэж хэлдэг улстөрчдийг иргэншсэн нийгэмд нэг нүдээрээ үзэхээ больсон байна. Тэднээс "Чи бурууг хийгээгүй бол миний нөхөр амьд эргэж ирэх байсан", "Чи чадах бүхнээ хийсэн бол миний аав аврагдах байсан" хэмээн нэхдэг аж. Төр нь, удирдагч нар нь өөрийгөө буруутгах чадвартай байхын хэрээр иргэн хүн хүчирхэг эх оронтойгоо мэдэрч, сэтгэлийн тэнхээ нэмдэг. Америк орон гай зовлон тохиолдохын хэрээр нягтарч, юуг ч даван туулах хүчтэйгээ мэдэрч, төрөө, Ерөнхийлөгчөө тойрон нягтардгийн нууц энэ. Гурав. Хариуцлагын бариа руу Ноднин жил бид Их гүрний 800 жилийн ойг нижгэр тэмдэглэв дээ. Манай төр засаг нь иргэн Тэмүүжинд баахан үүрэг даалгавар өгөөд, цаадахь нь тэрнийг зохих ёсоор биелүүлээд ирсэн аятай л юм болов доо. Хэн ч гайхсангүй. Сайн сайхны үрийг бид найман зууны тэртээгээс ч олоод биедээ нааж чадаж байна. Америкчууд гай зовлон тохиолдохын хэрээр нягтарч, төрийн тэргүүнээ тойрон хүрээлдэг. Тэдний сайд дарга нар өөрийгөө буруутган гэмшихийн хэрээр олон түмэн нь төр засагтаа итгэж, засаглал нь хүчтэй болдог гэж түрүүхэн хэлэв дээ. Харин бидэнд гай зовлон тохиолдох хэрээр бурууг бусад руугаа чихэн улам бутарна. Манай сайд дарга нар буруугүйгээ нотлохын хэрээр засаглал сулран, төр хэврэгших бөлгөө. Манайхан эрх мэдлийг зөвхөн амтлах талаас нь хардаг. Сайхан суудлыг нь дагаад түмэн хавх, мянган лай байгааг мэдэхийг ч хүсдэггүй. Хүсдэггүйгээ ч, хүлээн зөвшөөрдөггүйгээ ч ил хэлдэг. Уул нь ард түмний өмнөөс буруутах гэж сонгогддон, салбарынхаа өмнөөс гэмтэн болох гэж сайдаар суудаг. Хариуцлагын энэ тогтолцоог бид бий болгохгүй бол явахгүй. Улс мөнгөтэй байж баяждаггүй, хариуцлагатай байж баяждаг гэж нөгөөдүүл хэлээд байна. 
Б.Цэнддоо
