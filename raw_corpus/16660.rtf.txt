№70 (16660)       
1987 оны гуравдугаар сарын 22
ЧАНАР ШАЛГАГЧ

Аж үйлдвэрийн гол гол салбарт бүтээгдэхүүний чанарыг сайжруулж социалист орнуудын ижил төстэй үйлдвэрүүдийн бүтээгдэхүүний чанарын түвшинд ойртуулах шаардлагатай байгааг МАХН-ын Төв Хорооны II ( 1986 оны ) бүгд хурлаас заасан юм. Нөхөр Ж. Батмөнх бүгд хурал дээр << Чанарын төлөө тэмцлийг хөдөлмөрийн хамт олон, хүн бүрийн өдөр тутмын амьдралын хэм хэмжээ болгож чадаагүйгээс багагүй нөөц алдаж байна >> гэж хэлсэн билээ. 

Манайд нэгэнт бий болсон чанарын албадын ажилтнууд бүтээгдэхүүний чанарыг сайжруулахын төлөө бүх ард түмний тэмцэлд онцгой үүрэг гүйцэтгэх ёстой. Чанарын албаны ажилтнууд нийтийн өмнө хүлээсэн хариуцлагаа дүүрэн ухамсарлан, ажил үүргээ үнэнч шударга гүйцэтгэж гологдол, үргүй зардал гарах замыг хааж, улсын эрх ашгийн үүднээс асуудалд хандаж чанарын удирдлага, зохион байгуулалтын шинэ дэвшилт хэлбэрийг амьдрал, практикт нэвтрүүлэхэд маш их хуч чармайлт гаргах хэрэгтэй байна. Арьс, ширний үйлдвэрийн нэгдлийн савхин эдлэийн үйлдвэр, Вильгельм Пикийн нэрэмжит хивсний үйлдвэрийн ажилчид, эд шалгагчид бүтээгдэхүүний чанарыг гар дамжин шалгах чанарын удирдлагын иж бүрэн системийг нэвтрүүлсэн үүсгэл санаачилга улс ардын аж ахуйн олон салбарт түгэн хэрэгжиж үр ашгаа өгч эхэлж байна. 

Чанарын шаардлага хангахгүй бүтээгдэхүүн ихээр үйлдвэрлэж, үнэт түүхий эд, хөдөлмөрийн үргүй зардал гаргах явдлыг таслан зогсооход чанар шалгагчид ихээхэн чармайлт гаргах хэрэгтэй байна. Эд шалгагч, давхар хяналтын байцаагчид зарчимч өндөр шаардлагатай ажиллахын оронд ая тал засах, бүтээгдэхүүнийг хөнгөн хуудмаг шалгадгаас болж чанарын согогтой өргөн хэрэгцээний бараа, хүнсний зүйл, хагас боловсруулсан бүтээгдэхүүн технологийн уялдаатай үйлдвэрийн дамжлагад шилжих улмаар хөдөлмөрчдөд очихоор барахгүй экспортод ч гарч, багагүй хохирол учруулдаг ноцтой дутагдал нэг бус удаа гарсаар байна. Улаанбаатарын талх, Чихрийн комбинатын талхны үйлдвэрийн нэг ээлжийн лаборант, чанар шалгагч нар саяхан стандартад тэнцэхгүй 4116 килограмм талх үйлдвэрлэснийг мэдсээр байсан атлаа чанарын баталгаа өгч хэрэглэгчдэд илгээж үргүй зардал гаргажээ. Нэгдүгээр сард Алтай хотын ахуйн үйлчилгээний комбинатынхан дэвсгэр, хөнжлийн даавуу, хөвөнтэй хөнжил зэрэг хялбар хийцийн долоон нэрийн бүтээгдэхүүнийг хоёр талын урт, өргөнийг болон хатгацыг тохируулах зэрэг наад захын шаардлагыг зөрчиж үйлдвэрлэснээс 14 мянга гаруй төгрөгийг үйлдвэрийнхээ борлуулалтын гүйцэтгэлээс харуулсан байна. Илэрхий согогтой бүтээгдэхүүнд харсаар байж чанарын баталгаа өгсөн хариуцлагагүй хүмүүсийн дотор чанар шалгагчийн хувийн тэмдэгтэн ч байжээ. Бусдын хөдөлмөрт үнэлгээ өгөх ёс суртахууны өндөр эрхээ гүнзгий ухамсарлаж, мэргэжил мэдлэг, дадлагаараа орчин үеийн нарийн шаардлагыг хангаж чадах шилдэг хүмүүсийг энэ албад шилж тохоон томилох шаардлагатай юм. 

Түүхий эд, материал, бэлэн бүтээгдэхүүний физик, химийн шинж чанарыг тодорхойлох багаж хэрэгсэл, аргачлалыг сайн эзэмшээгүй, стандарт, техникийн нөхцөл, хууль эрхийн холбогдох актуудыг мэддэггүй, бүтээгдэхүүний яс чанарыг нүдээр баримжаалан, гараар татах, зэрэгцүүлж үзэх төдий оромдон тодорхойлдог хариуцлагагүй хүмүүс чанар шалгагчаар тавигдаж байна. Тэд бүтээгдэхүүний гологдол зөрчлийн шалтгааныг техник, технологийн үндэслэлтэй тогтоож, давтан гарахаас нь сэргийлэх арга замыг бусад албаныханд зааж өгч, ажил хэрэгч бодитой туслалцаа үзүүлэх чадваргүй учир чанаргүй бүтээгдэхүүнд үүд хаалга нээж улс нийгмийг хохирооход хүрдэг байна. чанар шалгагчийн ийм зохисгүй арга барил, ёс суртахууны доголдлыг эрс шийдвэртэй арилгаж аливаа ажил, бүтээгдэхүүний чанарыг сайжруулахад идэвхтэй нөлөөлөгч байх үүргийг нь бүрэн биелүүлэх шаардлага тавивал зохино. Ер нь бүх нийтийн үзлэгийн явцад чанар шалгагч, байцаагчдын ажлын арга барил, хариуцлагыг сайжруулах асуудлыг ямар онцгой анхаарч байх нь чухал юм. 

Одоогийн байдлаар олон үйлдвэр, аж ахуйн газарт чанарын албаны ажил урсгалаар явж, тэнд биеийн амрыг харагч, ая тал засагч, зарчимгүй хүмүүс ч цөөнгүй байсаар байна. Улаанбаатарын хүнсний үйлдвэрүүдийн чанар шалгагчдын бараг хагас нь чанарын албанд гурав хүрэхгүй жил болсны дотор сүүний үйлдвэрт жил хүрэхгүй хугацаагаар ажиллаж буй туршлага дадлага нимгэн хүмүүс ч байна. Мах консервын комбинат, чихэр боов, талхны үйлдвэрт багш, нягтлан бодогч, механикч зэрэг мэргэжлийн бус хүмүүс хүнсний бүтээгдэхүүний чанар шалгаж байна. 

Эдгээр албанд нийгмийн өмнө улсын эрх ашиг төлөөлөн хүлээсэн хариуцлагатай үүргээ үнэнчээр биелүүлж, бүх ажил, үйлчилгээ, бүтээгдэхүүний чанарт эргэлт гаргахын төлөө идэвхтэй тэмцэл хийх өндөр ухамсартай шилдэг тэргүүний хүмүүсийг шилж сонгож томилох нь нам, захиргааны байгууллагын боловсон хүчний бодлогын нэг үзүүлэлт мөн. 

Чанарын өөрчлөлт хийхэд тухайн бүтээгдэхүүнийг үйлдвэрлэгч хүмүүсийн санаачилга, сахилга, хариуцлага гол үүрэг гүйцэтгэх нь мэдээж боловч тэдний ажилладаг албаны удирдлага, зохион байгуулалтыг боловсронгуй болгож, чанар шалгагчдыг сайтар шилж сонгон, төлөвшүүлэхэд нам, улсын байгууллагууд аль хэр ажил хэрэгч хандахаас багагүй зүйл шалтгаална. Иймд чанарын албадыг мэргэжлийн өндөр ур чадвартай, хамт олондоо нэр хүндтэй, зарчимч шаардлагатай, үнэнч шударга хүмүүсээр бэхжүүлэхэд үйлдвэр, аж ахуйн газар, яам, улсын хороодын намын байгууллагууд онцгой анхаарах нь чухал юм. Аж ахуйн механизмыг боловсронгуй болгох туршилтын явцад бүтээгдэхүүний чанарыг төлөвлөх, дүгнэх үзүүлэлтийг оновчтой болгохын хамт шалгагч, байцаагч, инженер-техникчдийг шагнаж урамшуулах болон стандарт, техникийн нөхцөлийг зөрчсөн гологдлыг хайхраагүй өнгөрөөгчдөд материалын болон ёс суртахууны хариуцлага хүлээлгэх зэрэг эдийн засгийн хөшүүргүүдийн үйлчлэлийг хүчтэй болгох хэрэгтэй байна. 

