Төрөөс хувьцаа авна гээгүй

"Зуучлагч товчоо"-ны өмгөөлөгч А.Гансүхтэй уулзаж ярилцлаа. 
-БНСУ-д 15 мянган хүн гаргахаар бүртгэл явууллаа. Үүнийг яг хаанахын, ямар статустай байгууллага хийж байгаа вэ? -Энэ бүртгэлийг Солонгосын улсын "KLPT" гэдэг солонгос хэлний түвшин тогтоох шалгалт авдаг байгууллага хийж байгаа юм байна. Тавдугаар сарын 18-ны өдөр УИХ-ын Нийгмийн бодлогын байнгын хорооны хурал дээр НХХ-ийн сайд Д.Дэмбэрэл хоёр улсын Хөдөлмөрийн яамны хооронд байгуулсан Меморандумд зааснаар Солонгосын тал бие дааж бүртгэл явуулж, шалгалт авахаар тохирсон гэж тайлбар хийж байсан. Түүний тайлбараар бол Монголын талаас ямар ч байгууллага оролцоогүй юм билээ. Харин энэ "KLPT"-ын Монгол Улс дахь статус нь тодорхойгүй. "KLPT"-ийн хэсэг хүмүүс Солонгосоос ирээд бүртгэл хийгээд байгаа юм уу, эсвэл энд өөрийн төлөөлөгчийн газрыг албан ёсоор нээгээд тэр нь ажиллаад  байна уу гэдэг нь ч тодорхойгүй байна. Аль ч тохиолдолд хууль бусаар аж ахуйн үйл ажиллагаа явуулаад их хэмжээний бэлэн мөнгөний орлого олж байна. Учир нь ямар ч зөвшөөрөлгүйгээр хэсэг солонгос хүн Монгол Улсад бизнесийн үйл ажиллагаа явуулж болохгүй. Мөн төлөөлөгчийн газар нь албан ёсоор Монгол Улсад бүртгэлтэй байж болно. Гэхдээ аливаа гадаадын байгууллагын төлөөлөгчийн газар нь ашиг олох зорилгоор бизнесийн үйл ажиллагаа явуулах нь хуулиар хориотой шүү дээ. Тэгээд ч эд нар бүртгэлийн мөнгийг бэлнээр авч байгаагаас нь харахад Монгол Улсад хууль ёсоор бүртгүүлж банкинд данс нээгээгүй байгууллага юм байна гэж ойлгогдсон.
-Одоо тэгвэл энэ мөнгөтэй холбоотой татварын асуудал үүсэх үү? -Мэдээж үүсэх ёстой. Татварын байгууллага анхаарч байгаа гэж найдаж байна. Гадны байгууллага Монголын ард иргэдээс их хэмжээний мөнгийг нь бэлнээр нь ашиг болгоод авчихлаа шүү дээ. -Бүртгэлийн үйл ажиллагаа маш хүндрэлтэй явагдсан. Энэ тухай УИХ-ын Нийгмийн бодлогын байнгын хороон дээр ч ярилаа. Иргэд ч их бухимдаж байна. Таны бодол? -Хүний мөн чанарыг доромжилсон үйл ажиллагаа боллоо гэж бодож байна. -Ажиллах хүч гадаадад гаргах байгууллага байгуулах Засгийн газрын 36 дугаар тогтоол гэж гарсан байна. Энэ дагуу ямар байгууллага байгуулагдаад байгаа юм бэ. Үйл ажиллагаа нь эхэлсэн үү? -Засгийн газар 2007 оны хоёрдугаар сарын 16-ны өдөр "Төрийн өмч давамгайлсан хуулийн этгээд байгуулах тухай" гэсэн 36 дугаар тогтоол гаргасан. Энэ тогтоол бол "Зуучлагч товчоо" ХХК-ийн хувийн талын хувь нийлүүлэгч Л.Энх болон Нийгмийн хамгаалал, хөдөлмөрийн яамны тохиролцоог үндэслэн гарсан тогтоол юм. Уг тогтоолд "БНСУ-д ажиллах хүч гаргах асуудлыг цэгцлэх зорилгоор ажиллах хүч гадаадад зуучлах, гаргах үйл ажиллагаа эрхлэх чиг үүрэг бүхий төрийн өмч давамгайлсан хуулийн этгээдийг одоо энэ ажлыг эрхэлж байгаа компанитай хамтран зохих журмын дагуу байгуулан ажиллуулах арга хэмжээ авахыг Төрийн өмчийн хороо Д.Сугар, Нийгмийн хамгаалал, хөдөлмөрийн сайд Д.Дэмбэрэлд даалгасугай" хэмээн маш тодорхой зааж Төрийн өмчийн хороонд үүрэг болгосон юм билээ. Гэтэл Төрийн өмчийн хороо уг тогтоолыг хэрэгжүүлэх явцдаа дур мэдэн "Гадаадад ажиллах хүч илгээх төв" нэртэй 100 хувийн төрийн өмчийн компани байгуулж дээр дурьдсан Засгийн газрын 36 дугаар тогтоолыг шууд зөрчсөн. Өөрөөр хэлбэл, Засгийн газрын 36 дугаар тогтоол өнөөдөр хэрэгжээгүй байна. "Гадаадад ажиллах хүч илгээх төв" нэртэй 100 хувийн төрийн өмчийн компани байгуулсан нь Төрийн өмчийн хорооны өөрийнх нь санаачилга. Одоо энэ компани хууль зүйн хувьд үйл ажиллагаа явуулах боломжгүй болоод байгаа. Учир нь Засгийн газраас гарсан тогтоолыг зөрчсөн, НХХ-ийн яамтай тохиролцсон тохиролцоог зөрчсөн, хувийн талын хувь нийлүүлэгчийн эрхийг хязгаарласан Төрийн өмчийн хорооны 88 дугаар тогтоолыг хүчингүй болгуулахаар "Зуучлагч товчоо" ХХК захиргааны хэргийн шүүхэд хандаж нэхэмжлэл гаргаад байна. Манай нэхэмжлэлийг Нийслэлийн захиргааны хэргийн шүүх хүлээж аваад маргааныг шийдвэрлэж дуусах хүртэл хугацаагаар Төрийн өмчийн хорооны 88 дугаар тогтоолын хэрэгжилтийг түдгэлзүүлсэн 328 дугаар захирамжийг 2007 оны тавдугаар сарын 7-ны өдөр гаргасан болно. Уг компанийг байгуулсан шийдвэрийн хэрэгжилтийг түдгэлзүүлсэн юм чинь ийм компани байхгүй гэж ойлгож болно. -ТӨХ-ны дарга Д.Сугар бол тийм биш гэсэн утгатай тайлбар хийж байсан. Та нарын хэнд нь итгэх вэ? -Би Нийслэлийн захиргааны хэргийн шүүгчийн захирамжийг үндэслэж ярьж байна. Надад биш, шүүгчийн хүчин төгөлдөр захирамжид итгэх хэрэгтэй. -Төрийн өмч давамгайлсан байна гэдгийг юу гэж ойлгож болох вэ? -Төрийн өмч давамгайлсан байна гэдэг нь уг компанид төрийн хувь их байх ёстой л гэсэн үг. Өөрөөр хэлбэл, 50 хувиас л дээш байх ёстой юм. -Ингэхэд БНСУ-д "Зуучлагч товчоо" хүн гаргаад болоод л байсан. Гэтэл үүнийг яагаад өөрчлөн зохион байгуулах болчихсон юм бэ? -"Зуучлагч товчоо" ХХК 2002 онд байгуулагдсан цагаасаа эхлээд л 10 000 гаруй хүн гаргасан. Ямар ч асуудалгүй зүгээр л явж байсан. Энэ бүх хугацаанд Солонгосын талаас та нар муу ажиллаж байгаа тул хамтарч ажиллахгүй гэсэн асуудал тавиагүй. Бүх хүндрэл зөвхөн Монголын талаас буюу НХХЯ-ны зүгээс л гарч байсан. 51 хувиа төр авна гэдэг л асуудлыг НХХЯ-ны зүгээс тавиад тэдний хүсэлтийг хүлээж аваад төрийн өмч давамгайлсан хэлбэрээр өөрчлөн байгуулах болсон. Солонгосын тал "Зуучлагч товчоо"-нд биш Монгол Улсын төрд итгэхгүй байгаа гэдгийг төрийн албан хаагчид ухаараач гэж хүсч байна. -Солонгосын тал "Зуучлагч товчоо"-той ажиллахгүй гэсэн юм биш үү? -Үгүй. Та нар дотооддоо байгаа маргаантай асуудлаа л зохицуул гэсэн хүсэлт тавьсан. ТӨХ, Засгийн газрын тогтоолыг хэрэгжүүлээд л явсан бол энэ бүх маргаан дуусах байсан юм. Харин "Зуучлагч товчоо" одоо болтол хүмүүсээ явуулаад л байж байна. Ажиллахгүй гэсэн бол юу гээд "Зуучлагч товчоо"-ны хүмүүсийг аваад байх вэ дээ. Одоо ч гэсэн "Зуучлагч товчоо"-ны 25 хувь нь төрийн өмч шүү дээ. -Ер нь "Зуучлагч товчоо"-нд төр хэдэн хувийг нь эзэмшиж байсан талаар хэзээ хаанаас ямар шийдвэр гарсан байдаг юм бэ? -Энэ 2004 оноос эхлэлтэй. 2004 оны дөрөвдүгээр сарын 20-ны өдөр Нийгмийн хамгаалал, хөдөлмөрийн сайд Ши.Батбаяр "Зуучлагч товчоо"-г өөрчлөн байгуулах тухай" гэсэн 67 дугаар тушаал гаргаж 100 хувийн төрийн өмчит "Гадаадад ажиллах хүч зуучлан гаргах товчоо" ХХК-ийг төрийн өмчийн оролцоотой "Зуучлагч товчоо" ХХК болгон өөрчлөн зохион байгуулсан байдаг. Мөн энэ тушаалаар өөрчлөн байгуулсан "Зуучлагч товчоо" ХХК-ийн дүрмийн сангийн төрийн өмчийн оролцоог 25 хувиар тогтоосон байдаг. Энэхүү тушаалыг үндэслэн НХХЯ-ны харьяа Хөдөлмөр эрхлэлтийн газрын дарга Д.Жанцан, иргэн Д.Сүхбаатар нар 2004 оны дөрөвдүгээр сарын 26-ны өдөр хуралдан №1 дугаар шийдвэрээр иргэн Д.Сүхбаатарыг өөрчлөн байгуулсан төрийн өмчийн оролцоотой гадаадад ажиллах хүч зуучлагч "Зуучлагч товчоо" ХХК-ийн захирлаар томилон, уг компанийн нийт хувьцааны 75 хувийг эзэмшүүлэхээр шийдвэрлэсэн байна. Энэ үйл ажиллагааг Төрийн өмчийн хороо эхнээс нь мэдэж байсан төдийгүй, дэмжиж байсан байгаа юм. Тухайлбал, Хөдөлмөр эрхлэлтийн газрын дарга Д.Жанцан 2004 оны тавдугаар сарын 25-ны өдөр Төрийн өмчийн хороонд хандаж төрийн өмчийн оролцоотой гадаад ажиллах хүч зуучлагч "Зуучлагч товчоо" ХХК-ийн төрийн төлөөллийг Хөдөлмөр эрхлэлтийн газар гүйцэтгэж байхаар шийдвэрлэж өгөхийг хүссэн албан тоот явуулсан байна. Уг тоотын хариуд 2004 оны тавдугаар сарын 27-ны өдөр Төрийн өмчийн хорооны дарга Г.Цэндсугар 1а854 дугаар албан тоотоор, Төрийн өмчийн төлөөлөл, удирдлагын газрын дарга Д.Батсүх 2004 оны тавдугаар сарын 28-ны өдөр 3856 дугаар албан тоотоор түүний саналыг зөвшөөрч дэмжсэн байна. Улмаар Солонгосын талаас ажилчин гаргаж байгаа байгууллага нь төрийн өмч давамгайлсан байх ёстой гэдэг асуудал Солонгосын талаас тавигдсан гэдэг шалтгаанаар 2006 оны долдугаар сарын 28-ны өдөр Нийгмийн хамгаалал, хөдөлмөрийн сайд Л.Одончимэд нь иргэн Д.Сүхбаатартай харилцан тохиролцож "Зуучлагч товчоо" ХХК-ийн 51 хувийн хувьцааг төрд шилжүүлэн авах тухай "Тохиролцоо" байгуулсан. Мөн түүнийг нас барсны дараа Нийгмийн хамгаалал, хөдөлмөрийн яамнаас тавьсан хүсэлтийн дагуу "Зуучлагч товчоо" ХХК-ийн хууль ёсны өв залгамжлагч Л.Энх нь дахин 2007 оны хоёрдугаар сарын 9-ний өдөр Нийгмийн хамгаалал, хөдөлмөрийн яамтай харилцан тохиролцож "Зуучлагч товчоо" ХХК-ийн 26 хувийг төрийн өмчид шилжүүлэх замаар төрийн өмч 51 хувь болж, төрийн өмч давамгайлсан компани болгон өөрчлөн зохион байгуулахаар харилцан тохиролцож шийдвэрлэж, протокол үйлдэн баталгаажуулсан байдаг. 51 хувийг л төр авахгүй бол болохгүй байна гээд л маш их шахсан. Бүр хүчний байгууллагыг ашиглаж эрүүгийн хэрэг ч үүсгэж сэтгэл зүйн дарамт үзүүлж байсан. Үр дүнд нь юу болсныг Монголчууд мэдэж байгаа. Ингээд төрийн маш их дарамт, дайралтын дор энэ тохиролцоо хийгдсэн. -Яагаад хэвийн үйл ажиллагаагаа явуулж байсан байгууллагыг бусниулчихсан юм бол? -Холбогдох албан тушаалтнуудаас нь асуувал тодорхой хариу хэлэх байх гэж бодож байна. Нэг асуудал л ойлгомжгүй байдаг юм. Яамны зүгээс тавьж байсан саналыг нь зөвшөөрөөд төрд 51 хувийг эзэмшүүлэх тохиролцоонд хүрсэн. Мөн тэдний ярьж байгаа үнэн бол Солонгосын талын тавиад байгаа нөхцөл нь биелчихсэн байгаа биз дээ. Тэдний болон Солонгосын талын хүсээд байсан нөхцөлийг нь "Зуучлагч товчоо" ХХК-ийн хувь талын хувьцаа эзэмшигч зөвшөөрлөө. Гэтэл одоо яагаад энэ тохиролцоогоо хэрэгжүүлэхгүй, эсрэг зүйл хийгээд байгаа нь ойлгомжгүй байна. -За яах вэ. өнөөдөр 15 мянган хүн БНСУ-д очиж ажил хийнэ гээд бүртгүүлчихлээ. Бүртгүүлнэ гэдэг явна гэсэн үг бас биш. Энэ хүмүүс явж чадахгүйд хүрвэл хэн хариуцлага хүлээх вэ? " Зуучлагч товчоо" юу? -Энэ бол зөвхөн бүртгэл. Бүртгүүлсэн бүх хүмүүс явахгүй нь ойлгомжтой. Бүртгэл болон түүнээс үүсч болох хохирлыг "Зуучлагч товчоо" ХХК хүлээхгүй. Бүртгэл хийсэн байгууллага, хүмүүс нь хүлээх ёстой. Тийм ч учраас "Зуучлагч товчоо" олон нийтэд хандаж мэдэгдэл гаргаж, энэ үйл ажиллагаанд хамаагүй болохоо мэдэгдсэн байгаа. Учир нь энэ бүртгэсэн хүмүүсийг гаргана гээд байгаа "Гадаадад ажиллах хүч илгээх төв" ХХК-ийн үйл ажиллагаа явуулах эрх нь Нийслэлийн захиргааны хэргийн шүүхийн 328 дугаар захирамжийн дагуу түдгэлзсэн гэдгийг дээр хэлсэн. Харамсалтай нь ТӨХ үүнийг мэдсээр байж уг байгууллагын үйл ажиллагааг сурталчилж бүртгэлийг хийлгэж байгаагаас солонгост явж ажиллахыг хүссэн олон иргэд хохирч болзошгүй байна. Гэхдээ ТӨХ-ны дарга Д.Сугар хариуцлагаа хүлээнэ гэж нийтэд мэдэгдсэн. Үүнд нь бид их талархаж байгаа. Ямар ч байсан хариуцлага хүлээх эзэнтэй болоод байна. -Гадаадад ажиллах хүч гаргах энэ үйл явдалд ТӨХ идэвхтэй оролцоод байна. Тухайлбал, дарга Д.Сугар... -Уг нь энэ байгууллага идэвхитэй оролцох ёстой байгууллага мөн. Учир нь одоо төрийн өмч давамгайлсан компани болох ёстой тул ТӨХ энэ компанийг удирдан ажиллуулах ёстой юм. Харамсалтай нь энэ үйл ажиллагаагааг хэрэгжүүлэхдээ хууль бус үйлдэл хийгээд байна. Тухайлбал, Засгийн газрын шууд харьяанд ажилладаг хэрэгжүүлэгч агентлаг болохын хувьд ТӨХ Засгийн газрын 36 дугаар тогтоолыг ямар ч тайлбаргүй шууд хэрэгжүүлэх ёстой. Гэтэл одоо түүнийг зөрчсөн төдийгүй үүнийгээ хүлээхгүй, өөрийнхөөрөө тайлбарлаад, өөрийгөө зөвтгөөд байна. Телевизээр ярилцлага өгөхдөө хүртэл Засгийн газрын тогтоолын үг үсгийг нь өөрчилж ярьж байна. -Ямар үг үсэг өөрчлөөд байгаа юм бэ? -Засгийн газрын 36 дугаар тогтоолд одоо энэ ажлыг эрхэлж байгаа компанитай гэснийг одоо энэ ажлыг эрхэлж байгаа компаниудтай гэж олон тоон дээр ярьж байгааг юу гэж ойлгох вэ? Ингэж болох уу. Та нар бодоод үз дээ -Одоо энэ ажлыг эрхэлж байгаа компани гэж хэнийг хэлээд байгаа юм бэ? "Монгол Ньюс" ХХК бас ажилчин гаргаж байгаа биз дээ? -Дээр хэлсэн. Дахиад хэлэхэд Монгол Улсын НХХЯ болон Солонгос улсын Хөдөлмөрийн яамны хооронд 2004 болон 2006 онд тус тус байгуулсан "БНСУ-д ажиллах хүч явуулах тухай Харилцан ойлголцлын санамж бичиг"-ийн хүрээнд "Зуучлагч товчоо" ХХК нь БНСУ-д Монгол Улсаас ажиллах хүч гаргах үйл ажиллагааг эрхлэхээр тусгайлан нэр заагдан уг үйл ажиллагаагаа эрхлэн явуулж байна. Энэ Санамж бичигт өөр компанийн нэр байхгүй. -Үүнийг Д.Сугар дарга мэдэхгүй байгаа юм уу? -Тэр дарга юу мэдээд, юу мэдэхгүй байгааг би хэлж чадахгүй. Гэхдээ мэдэж ядаад байх юмгүй л асуудал байгаа биз дээ. -Тэрбээр БНСУ-ын Хөдөлмөрийн яамны заавар журмын дагуу шинэ байгууллага байгуулсан гэж мэдэгдээд байсан. Тэгэхээр ажиллах хүч гаргах гэж байгаа энэ удаагийн үзэгдэл чинь ямар улсын хууль дүрэмд захирагдах юм бэ? -Хамгийн сонирхолтой нь одоо НХХ-ийн сайд, Төрийн өмчийн хорооны дарга нар Солонгосын тал ингэж шаардсан, тэд тэгж хүсээд байгаа гэж ярьдаг болсон. Төрийн сайд, Засгийн газрын агентлагийн дарга нар Солонгос улсын ямар байгууллага, хэн гэдэг хүний заавраар ажилладаг болоод байгаа юм бэ? Манай улс чинь өөрийн хууль тогтоомжтой, төр засагтай, түүнийхээ шийдвэр, заавраар ажилладаг биз дээ. Гадаад орны хэн нэгэн байгууллага, этгээдийн заавраар ажлаа хийдэг төрийн албан хаагчийн үйл ажиллагааг юу гэж ойлгох вэ? Би энд зөвхөн зарчим ярьж байна. Зөв ойлгоно биз дээ. -Солонгосын талын шаардлагыг хүлээн авахаас өөр аргагүй болоод байгаа юм биш үү? -Юу гэсэн үг вэ. Энэ чинь ямар улс төрийн тулгалт юм уу. Монгол Улс ямар колони орон юм уу. Яагаад Засгийн газрын түвшинд дипломат шугамаар яриад зохицуулж болохгүй байгаа юм бэ. Солонгосчууд дайнд зовж үзсэн, зовлон ойлгодог улс. Маш хүнлэг чанартай, монголчуудад элгэмсэг ханддаг ард түмэн. Асуудлаа зөв тавиад ярих юм бол ойлгож хүлээж авна гэдэгт би 100 хувь итгэлтэй байна. Учир нь би бас солонгос хүмүүстэй ажиллаж байсан, тодорхой хэмжээнд тэдний ёс заншил, хүнлэг чанарыг таньж мэддэг болсон. Зүгээр л манай холбогдох албан тушаалтнууд одоо болоод байгаа үйл явдлыг тайлбарлаж ойлгуулахгүй байгаа гэдэгт би итгэлтэй байна. -Та нар тэгвэл үүнийг Солонгосын талд тайлбарласан уу? -Солонгосын Хөдөлмөрийн яам, Хүний нөөцийн хөгжлийн агентлагт захиа бичээд ГХЯ-аар дамжуулаад өнөөдөр явуулах гэж байна. -Та нарын захиаг ГХЯ цааш нь дамжуулах юм уу? -Солонгосын Хөдөлмөрийн яаманд хандаж байгаа учир дипломат ёс журмын дагуу ГХЯ-аар дамжуулах ёстой болж байна. ГХЯ цааш нь дамжуулах байх гэж найдаж байна. Учир нь энэ бол зөвхөн "Зуучлагч товчоо"-ны асуудал биш. Цаана нь олон мянган монгол иргэдийн эрх ашиг хөндөгдөж байгааг ГХЯ ойлгоно гэж бодож байна. -Төрийн өмч давамгайлсан компани байгуулаагүй байж, одоо байгуулаад байгаа 100 хувийн төрийн өмчит "Гадаадад ажиллах хүч илгээх төв" ХХК-ийн 49 хувиас нь та нарт 34 хувийг нь өгөөд үлдсэнийг нь "Монгол Ньюс"-т өгөх санал тавьсан. Та нарыг зөвшөөрөөгүй гэж Д.Сугар дарга яриад байгаа. Та бүхэн үүнийг юу гэж тайлбарлах вэ? -Д.Сугар даргын энэ үйл ажиллагаа шууд хууль зөрчсөн үйлдэл. Төрийн өмч давамгайлсан компани байгуулах, 100 хувийн төрийн өмчит компанийн 49 хувийг хувийн компанид өгөх гэдэг нь хууль зүйн хувьд маш ялгаатай хоёр асуудал. Зохицуулах хуулиуд нь ч тусдаа байдаг. Эхний асуудал нь буюу төр, хувийн компани хамтраад төрийн өмч давамгайлсан компани байгуулах харилцаа нь Иргэний хууль, Компанийн тухай хуулийн хүрээнд яригдана. Энэ талаар бол ямар нэгэн асуудалгүй зохицож байгаа. НХХЯ нь "Зуучлагч товчоо" ХХК-тай 51:49 гээд хувиа тохирсон. Засгийн газар нь тогтоолоо гаргаад өгчихсөн. Хууль зүйн боломж нь бүрдчихсэн байгаа. Хоёр дахь асуудал нь бол "Төрийн болон орон нутгийн өмчийн тухай" хуулиар зохицуулагдана. Учир нь төрийн өмчийн хувийг Төрийн өмчийн хорооны дарга хувийн компанид албан бичиг явуулаад тараагаад өгч болохгүй. Энэ бол шууд маш олон хууль зөрчсөн үйл ажиллагаа. Төрийн өмчит компанийн хувийг дээр дурьдсан хуулиар бол хувьчилдаг. Хувьчлахдаа бас Төрийн өмчийн хороо нь эрх зүйн орчноо бүрдүүлж төрийн эрх бүхий байгууллагаас зөвшөөрөл авдаг. УИХ хувьчилж болох, болохгүй жагсаалт баталдаг. Энэ жагсаалтын хувьчилж болох жагсаалтад орвол, Засгийн газар хэзээ, ямар аргаар, хэдэн хувийг нь хувьчилж болох тухай зааж хувьчлалын хөтөлбөрт оруулж УИХ-аас батлуулж энэ үйл ажиллагаа явуулдаг. Гэтэл ТӨХ-ны дарга нь зүгээр л албан бичгээр хувийн компаниудад нэр заагаад, тодорхой хувийг нь өөрөө мэдэж хуваагаад санал болгож байна. Хувьцааны хувь хэмжээг хуваарилж байгаа шалтгаан нь хэдэн жил ажилчин гаргаж байгаа гэсэн хугацааг шалгуур болгосон гэж яриад байгаа. Тэгвэл хууль нь тийм биш. Яагаад гэдгийг би дээр товчхон тайлбарласан. Тиймээс бид энэ саналыг ойлгохгүй байгаа. Тэгээд ч хувьчлалд хэн нэгэн этгээдэд давуу эрх олгох нь хуулиараа хориотой байдаг. Энэ асуудлаар яривал цаашдаа Авлигын эсрэг хууль зөрчигдсөн асуудал ч үүсч болно. Тиймээс хууль бус үйл ажиллагаанд "Зуучлагч товчоо" ХХК-ийн хувийн талын хувь нийлүүлэгч оролцохгүй гэсэн юм. -Та нар төрийн өмчийн компанийн хувьцааг авахгүй гээд байгаа юм уу? -Ингэж хууль бус үйл ажиллагаанд оролцож хувьцаа авахгүй. Хуулийн дагуу хувьчлал явуулбал оролцож болно шүү дээ. Ер нь "Зуучлагч товчоо"-ны 51 хувийг л төр авна гээд байгаа болохоос, бид төрөөс хувьцаа авъя гээгүй шүү дээ. Ерөөсөө ийм асуудал хаана ч тавигдаж байгаагүй. Гэнэт л ТӨХ-ны дарга өөрөө л тавиад байгаа шүү дээ. "Зуучлагч товчоо"-ны хувийн талын хувьцаа эзэмшигч нь өөртөө байгаа 75 хувиасаа төрд 26 хувиа өгч, төр одоо эзэмшиж байгаа 25 хувь дээрээ түүнийгээ нэмж, 51 хувьтай болоод, үлдсэн 49 хувиа л авч үлдье гэж байгаа шүү дээ. Маш ойлгомжтой байгаа биз дээ. -Тэгвэл энэ тохиролцоонд юу саад болоод байгаа юм бэ? -Мэдэхгүй. Бидний зүгээс асуудал байхгүй. НХХЯ ч бас зөвшөөрч протокол хийж, тамга дарсан байгаа. Засгийн газар 36 дугаар тогтоолоор үүрэг өгсөн боловч Төрийн өмчийн хороо л үүнийг хийхгүй байгаа. Хийхгүй төдийгүй, эсрэгээр нь шийдвэр гаргасан. Бид тохирсон тохиролцооныхоо дагуу, Засгийн газрын 36 дугаар тогтоолыг хэрэгжүүлээд төрийн өмчийн давамгайлсан компани болох шийдвэрээ гаргаад өгөөч. Тэгээд л хоёр улсын хооронд байгуулсан Меморандумаа мөрдөөд явъя л гэсэн хүсэлт ТӨХ-нд тавиад байгаа юм. Хууль бус юм байхгүй байгаа биз дээ. -Хуучин танайд бүртгэлтэй явж чадаагүй дөрөв орчим мянган хүн байгаа. Түүн дээр одоо 15 мянган хүн нэмэгдчихлээ. БНСУ руу явах хүмүүсийн хүсэл сонирхол нэг байгууллага, нэг даргын хүрээнийх биш болж байна. Үүнийг одоо яаж зохицуулах вэ? -Маш амархан. Төрийн өмчийн хороо Засгийн газрын 36 дугаар тогтоолыг хэрэгжүүлээд "Зуучлагч товчоо" ХХК-ийн 51 хувийг төрд авч, төрийн өмч давамгайлсан компани байгуулсан шийдвэрээ л гаргах ёстой. Монгол-БНСУ-ын хооронд байгуулсан Меморандумын дагуу ажилчин гаргаж байгаа туршлагатай энэ компани ажиллаж л байна шүү дээ. -Энэ бүхний цаана ямар нэгэн далд сонирхол байгаа гэж олон нийт хардаж байгаа, та юу гэж хэлэх вэ? -Үйл явдал яаж өрнөхийг харна. Хэрэв үнэхээр хуулийн дагуу асуудлыг шийдвэрлэхгүй бол олон нийтэд хандаж зарим нэг мэдээллийг гаргахаас өөр аргагүй. 
Г.Эрдэнэбат
