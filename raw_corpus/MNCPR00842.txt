Хотын экологийн бодлого аль эрт алдагдсан

Нийслэл Улаанбаатар хотод хүүхэд багачуудын тоглоомын талбай, ногоон байгууламжийг газрын хөрснөөс арчиж барилга барих, өвөлдөө утаа тортгонд хахаж цацах болсоор удлаа. Сав л хийвэл шороо босч хуйсагнан эргэх нь багахан сумын төвөөс ч долоон дор дүр төрх.
Ноднин хавар шиг байнаа, Улаанчулуутын хогийн цэгийн дутуу шатсан хог хийсч айлын хашаа, байшин түймэрдээд авсан. Нийслэлчүүд бидний амьдрах эрүүл орчин, байгаль экологийн асуудал ямар байгааг тааж хэлэхэд бэрх юм шиг санагдана. Юутай ч сонирхсон асуултаа Байгаль орчны яамны Тогтвортой хөгжил, хүрээлэн буй орчны Газрын мэргэжилтэн Ж.Нэргүйгээс тодрууллаа. -Нийслэл Улаанбаатар хотын эргэн тойрон уулын амнуудын модыг хулгайчид их хэмжээгээр сүйтгэж байна. Мод бол уушги гэдэг. Удахгүй энэ хот эргэн тойрондоо модгүй цаашлаад усгүй болох юм шиг? -Орон нутаг өөрийн эзэмшил дэх байгалийн баялаг, ой ургамлаа хамгаалах, тордох хуулиар хүлээсэн үүрэгтэй. Нийслэлийн Засаг даргын харьяа Нийслэлийн Байгаль орчны газар, Нийслэлийн мэргэжлийн хяналтын газар эдгээр гарсан зөрчлийг таслан зогсоох ёстой үүрэг бүхий байгууллага. Модны хулгайчийн хөрөө сүх дэргэдхэн аманд хангинаж, жижиг портер мэтийн тэргээр шоргоолж шиг зөөгөөд байх юм бол энэ ногоон бүс удахгүй үгүй болно. Шалгалтын хуваарь гаргаж, ажил төлөвлөж, календарь дээр тэмдэглэж суусаар байхыг модны хулгайчид хүлээж суухгүй нь ойлгомжтой. Ер Нийслэлийн захиргаа бүтцэд ажиллаж байгаа түшмэдүүд Ерөнхий сайд, Засгийн газрын гишүүн, УИХ-ын гишүүдээс ч илүү "том толгойтой", орон нутаг гэдгээ мэддэггүй, ажил хийдэггүй цалгар байгааг бүгд харж байна. Энэ бүх байдлаас л та асуултынхаа хариуг олно байх. -Агаарын бохирдол одоо ихэсч байна. Өвөл бүр л нийслэлчүүд гашуун утаанд хахаж цацаж, нэг нэгнийхээ барааг харахгүй шахам явцгаадаг. Энэ байдал хэдэн жил үргэлжлэх болоо? -Агаарын бохирдлын асуудлаар манай яамны баримталдаг байр суурь, бодлого тодорхой. Төрийн захиргааны төв байгууллагаас гаргасан зөвлөмж, бодлогын шийдлүүдийг орон нутаг, нийслэлийнхэн хэрэгжүүлж байх ёстой. Өндөр үнэтэй шингэн халаах систем, янз бүрийн явуургүй, хэн нэгэн нөхрийн санал болгосон бизнесээс санаа авч ажлаа болгож яриад л явцгаадаг. Монгол Улс ойрын 20 жил нүүрсний хэрэглээнээс салах, эсэх нь улс орны эдийн засаг, ард олны амьжиргааны төвшин хэр дээшлэхээс хамаарна гэсэн эрдэмтдийн дүгнэлт аль 2002 онд гарсан. Угаас Манай улс нүүрсний баялаг нөөцтэй. Гагцхүү үүнийг мэдэрч түлш хэмнэх, шаталтын технологийг сайжруулах замаар агаарын бохирдлыг багасгах нь зүйтэй юм. Эс бол нүүлгэх, хот байгуулалтын зөв бодлогоор л шийдэх хэрэгтэй. Цаана нь ард иргэдийн аж амьдрал, улс орны тусгаар тогтнолын асуудлууд хамт байгааг олон жил хий ярьцгаасан хүмүүс ойлгох хэрэгтэй санагддаг. -Улаанчулуутын хогийн цэгийг хаах тухай яриа байдаг. Энэ хэр үндэслэлтэй вэ? Саяхны сонинд НИТХ-ынхан семинар зохиож нийслэлийн экологийн асуудалд тусалдаггүй гэж танай яамыг шүүмжилсэн байна лээ? -Ахуйн болон үйлдвэрлэлийн хог хаягдлын тухай хуульд Төрийн захиргааны төв байгууллагын зөвшөөрсөн газар хог хаягдлыг дарж булах замаар шийдвэрлэхээр тусгагдсан байгаа. Салхиныхаа дээр хогоо асгадаг, бүр тэндээ хог боловсруулах төсөл хэрэгжүүлнэ гээд сууж байдаг улс орон хаана ч байхгүй. Улаанчулуутын хогийн цэгийг хаах талаар гаргасан дүгнэлтийг тус яам дэмжиж байгаа. Харин шинээр хотын төвлөрсөн цэгийг салхины дээд талд байгуулахыг яам зөвшөөрөхгүй. Энэ дагуу ч нийслэл хотод чиглэл өгсөн. Албан байгууллага, айл өрх бүрээс хогны мөнгө гэж авч байна. Энэ мөнгө хаашаа урсаад байна вэ. Тэгж яривал Улаанбаатар хот 100 км-ын цаана ч хогоо зайлуулж хаях бүрэн боломжтой. Төслийн мөнгөөр семинар зохиох нэрийн дор салхинд гарч, хийх ярих юмаа олж ядахдаа Засгийн газрын гишүүнд асуудал тавина мэтийн дэмий юм ярьж бяцхан хор найруулж суухаа болих хэрэгтэй. Өөрсдийнхөө түвшинд хуулиар олгогдсон эрх мэдлийн хэмжээнд эхлээд асуудлаа шийдчихдэг баймаар байна. -Хүүхдийн тоглоомын талбай, хөгшдийн нарлах газрыг сүйрүүлсээр удлаа. Ерөнхий сайд ч үүнд онцгой анхаарч байгаа. Мод ургамлаа тайрч байшин барилга барих нь хэр зохимжтой вэ? -Шөнө дөлөөр хүүхдийн цэцэрлэг тойруулж хашаа барьж, шөнө дөлөөр дайраад газрыг нь ухаж байгаа, нөгөө талаас гомдоллож цөхөрсөн хүмүүсийн дүр зургийг бид байнга л телевизээр харж байна шүү дээ. Энэ бодит үнэн. Нийслэл хот ногоон байгууламжтай байх юм уу, үгүй юу гэдгээ ард түмэндээ хандаж хэлэх хэрэгтэй. Одоогийн байгаа байдалдаа дүгнэлт гаргах цаг болсон. Ер нь хотын экологийн бодлого аль эрт алдагдсан. Энэ талаар яривал их зүйл бий. Хотын шинэ удирдлага анхаарч, байдлыг сайжруулна гэдэгт бид итгэж байгаа. 
Г.Мандуул
