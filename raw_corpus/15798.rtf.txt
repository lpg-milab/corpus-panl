№ 149  (15798) 
1984 ОНЫ ЗУРГАДУГААР САРЫН 22.
АМЖИЛТ БҮТЭЭЛД ДУУДСАН УРИА

Монгол ардын хувьсгалын 63 жилийн ойд зориулан гаргасан МАХН-ын Төв Хорооны уриа << Үнэн >> сонины өчигдрийн дугаарт нийтлэгдэв. Энэ уриа VII таван жилийн төлөвлөгөөний шамдах он 1984 оны эхний хагас жилийн төлөвлөгөөг амжилттай биелүүлж, хувьсгалынхаа их баярыг хөдөлмөр, сурлагын өндөр амжилтаар угтахын төлөө шургуу хөдөлмөрлөж байгаа манай орны нийт хөдөлмөрчинд шинэ урам зориг, эрч хүч нэмж байна. Намын Төв Хорооны уриаг хүлээн авах хөдөлмөрчдийн цуглаан манай орны өнцөг булан бүрт болж, Ардын хувьсгалын түүхт ойг угтсан бүтээлч хөдөлмөрийн уралдаан өрнүүлж эхлэв. 

Улаанбаатар хотын нэгдүгээр цахилгаан станцын хамт олон Намын Төв Хорооны уриаг хүлээж аваад 1984 оны эхний хагас жилийн төлөвлөгөөг 1, 8 сая төгрөгөөр давуулан биелүүлсэн амжилтаа бататгаж, ой угтсан өндөр бүтээлийн өдрүүдийн төлөвлөгөөг 110-аас дээш хувь биелүүлэх үүрэг авсан байна. Техник туслалцааны угсармал орон сууцны барилгын трестийн барилгачдын цуглаан дээр Улаанбаатар хотын ардын хурлын депутат, нийслэлийн чанарын аварга бригадын дарга Н. Лхагва хэлэхдээ, манай бригадынхан 1984 оны эхний хагас жилийн барилга угсралтын ажлын төлөвлөгөөг 110 хувь биелүүлж, долдугаар сарын эхний 15 хоногийн төлөвлөгөөг Ардын хувьсгалын 63 жилийн ойн өмнө биелүүлнэ гэж үүрэг авлаа. Тус трестийнхэн барилгын нэгж, салбар бүрт ажлынхаа эрчийг нэмж, хагас жилийнхээ төлөвлөгөөг давуулан биелүүлэхийн зэрэгцээгээр түүхт ойн өмнө 100 гаруй айлын орон сууцны барилгыг ашиглалтад оруулахаар шамдаж байна. 

Манай орны хөдөлмөрчид хувьсгалын их баяр угтсан ажлаа МАХН-ын XVIII их хурал, Намын Төв Хорооны сүүлчийн бүгд хурлуудын шийдвэр, МАХН-ын Төв Хороо, БНМАУ-ын Сайд нарын Зөвлөлд болсон төв, орон нутгийн нам, улсын байгууллагын удирдах ажилтны зөвлөлгөөнөөс дэвшүүлсэн зорилтыг хэрэгжүүлэх ажилтай нягт холбон зохиож, VII таван жилийн төлөвлөгөөний эхний жилүүдийн тасалдлыг нөхөх, таван жилийн төлөвлөгөөг бүхэлд нь амжилттай биелүүлэхэд анхаарлаа чиглүүлж байна. 

<< Манай орны хөдөлмөрчид өө! МАХН-ын XVIII их хурлын түүхэн шийдвэр, Намын Төв Хорооны дарга дараагийн бүгд хурлаас дэвшүүлсэн зорилтыг амжилттай хэрэгжүүлэхийн төлөө бүхий л эрч хүч, эрдэм мэдлэг, бүтээлч хүч чармайлтаа дайчлагтун! >> гэж МАХН-ын Төв Хороо уриалж байна. Зуны дэлгэр цагт мал сүргийг оторлон таргалуулах, сүү, цөцгийн тос бэлтгэх, хадлан тариалангийн бэлтгэлийг эртээс хангах, аж ахуй соёлын бүх салбарт эцсийн өндөр үр дүнд хүрэх эдгээр ажлын явцад тавих нам, улсын хяналт шалгалтыг сайн зохион байгуулж, ажлын бүх салбарт хүмүүсийн сахилга хариуцлагыг өндөржүүлэх нь Намын Төв Хорооны урианы дээрх заалтыг амьдралд хэрэгжүүлэх чухал чиглэл болж байна. 

Монголын ард түмэн үндэсний их баяраа тэмдэглэн өнгөрүүлэхээр өрнүүн бэлтгэж байгаа энэ үед манай өнөөгийн жаргалант амьдралыг цогцлон байгуулахын төлөө тэмцэж, хөдөлмөрлөж явсан ахмад, үеийнхнийхээ алдар гавьяат үйлсийг дурсан санаж байна. Энэ талаар Намын Төв Хорооны урианд << Ардын хувьсгалыг мандуулах, эх орныхоо эрх чөлөө, тусгаар тогтнолыг хамгаалах, шинэ нийгэм байгуулах ариун үйлсэд бүхий л үйл амьдрал, хүч мэдлэгээ зориулсан, нийгмийн хувьсгалт социалист өөрчлөн байгуулалтын төлөө тэмцлийн ахмад зүтгэлтний яруу алдар бадартугай >> гэжээ. 

Хувьсгалын жилүүдэд монгол нутагт гарсан эдийн Засаг, нийгмийн гүн гүнзгий өөрчлөлтийг монгол зөвлөлтийн ард түмний ах дүүгийн ган бат найрамдал, социалист хамтын нөхөрлөлийн бусад оронтой тогтоосон найрамдал, хамтын ажиллагааны үр шим гэж манай орны хөдөлмөрчид зүй ёсоор бахдан баярлаж байдаг юм. Манай аугаа их хувьсгалт ололт болсон монгол, зөвлөлтийн ард түмний мөнхийн найрамдал нь тус орны хөгжил цэцэглэлтийн найдвартай баталгаа мөн. Ард түмнийхээ зүрх сэтгэлийн үгийг илэрхийлэн МАХН-ын Төв Хороо << Манай социалист эх орны эрх чөлөө, тусгаар тогтнол, хөгжил цэцэглэлтийн найдвартай баталгаа болсон монгол, зөвлөлтийн ард түмний ах дүүгийн найрамдал бүх талын нягт хамтын ажиллагаа улам бүр хөгжин бэхэжтүгэй >> гэж ерөөсөн байна. 

Саяхан Москва хотноо болсон ЭЗХТЗ-ийн гишүүн орнуудын дээд хэмжээнд болсон эдийн засгийн зөвлөлгөөн нь ах дүү намууд, ЭЗХТЗ-ийн орнуудын хоорондын харилцааг хөгжүүлэхэд шинэ үе шат боллоо. Эдийн засгийн дээд хэмжээний зөвлөлгөөн социалист орнуудын аж ахуйн хөгжил, хамтын ажиллагааны өнөөгийн үндсэн асуудлуудыг тал бүрээс нь гүнзгий хэлэлцэж, социалист эдийн засгийн интеграцыг урт хугацаагаар хөгжүүлэх үндсэн чиглэлийг тодорхойлов. 

Зөвлөлгөөнд оролцогчид империалист гүрнүүд юуны өмнө АНУ-ын түрэмгий ажил явууллагын улмаас олон улсын байдал эрс хурцадсан нөхцөлд империализмын түрэмгий санаархалд няцаалт өгөх шийдвэр алга байгаагаа илэрхийлээд, энх тайвныг бататгах, олон улсын түгшүүртэй байдлыг намжаахад чиглэсэн зарчимт, тууштай чиг бодлогоо тодорхойлсон байна. 

МАХН-ын Төв Хороо энхийг эрхэмлэгч ард түмнийхээ хүсэл зоригийг илэрхийлэн << Дэлхийн хүн ард аа! Зэвсэглэлээр хөөцөлдөхийг хязгаарлах, дэлхийн цөмийн дайны аюулыг зайлуулах, улс түмний энх тайван, аюулгүй байдлын төлөө эрс шийдвэртэй тэмцэгтүн! >> гэж уриалжээ. 

1984 онд монголын ард түмэн монгол орны капиталист биш хөгжлийн замын чиг шугамыг тодорхойлон заасан МАХН-ын III их хурал хуралдсаны болон ардын эрхт Бүгд Найрамдах Монгол Ард Улсыг тунхагласны 60 жилийн ой, манай эрх чөлөө, тусгаар тогтнолд халдан довтолсон японы милитарист цэргийг зөвлөлт, монголын дайчид Халхын голын районд бут цохисны 45 жилийн ойг ёслон тэмдэглэхээр бэлтгэж байна. Иймээс МАХН-ын Төв Хороо: << МАХН-ын III их хурал хуралдсаны болон БНМАУ-ыг тунхагласны 60 жил, зөвлөлт, монголын цэрэг Халхын голын районд милитарист японы түрэмгийлэгчдийг бут цохисны 45 жилийн яруу алдарт ойнуудыг хөдөлмөрийн шинэ өндөр амжилтаар угтагтун >> гэж нийт ард түмэндээ хандан уриалсан байна. 

