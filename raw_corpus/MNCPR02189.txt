Эр хүний идеал

Хүний ганц хүү байх хэцүү. Хүчтэй амьдрахгүй бол нурна... хэмээн нэгэнтээ түүнд зориулан тэрлэж явлаа. Гэхдээ сэрүүн тунгалаг ахуйд нь.
Сэтгүүлч миний бичсэн олон ярилцлага, нийтлэлүүдийн төлөө чин сэтгэлийн баяр хүргэж, ойр тойрныхон руугаа утас цохин "Үгүй чи уншив уу" гэж ирэн догдолдог байсныг нь мэддэг ч тэр нэгэн удаа яг өөрт нь зориулж бичсэн "Мужик" гэх жижигхэн хөрөгнөөс болж тэгтлээ их баярлана гэж санаагүй. Сэтгүүлч таны бичсэн болгоноос сэтгэл үнэртэж байдгаараа ялгардаг юм шүү дээ гэсэн түүний үг миний амьдралдаа авсан хамгийн гайхалтай дүнгүүдийн нэг байлаа. Тийм ээ, тэр цагаас хойш сэтгэлээ ч, хүнээ ч алдахгүй явахыг хичээж л явна. Хүнээ алдана гэдэг амьдрах утга зорилгоо алдана л гэсэн үг. Лхамсүрэнгийн Энэбиш гэх энэ эрхэм хүн ойр дотно явсан болгоныхоо сэтгэлд хүн чанарын талаар ийм нэгэн зиндааг сийлж орхисон байдаг. Нэг хэсэгтэй юм болгонд хандахдаа түүний захиж хэлж байснаар, сэтгэлд хадаж өгсөн өндөр эрэмбээр хандах гээд, хүн болгоныг түүний дотоод сүр хүч, хүн чанар, хувь хүний зангараг, төрийн хүний тэнгэрлэг шинжтэй жишиж санаагаар унах гээд байдаг тайлбарлахын аргагүй сонин байдалд орчихсон байж билээ. Сайн хүний нөлөө насан туршийнх байдаг гэдэгт одоо би итгэсэн. Лхамсүрэнгийн Энэбишийг мэдэх мэдэхгүй олон хүн дурсахад дотроо жаахан тааламжгүй ханддаг байлаа. Амьд сэрүүнд нь жигтэйхэн гоочилж, ар хударгаар нь хуудуутай зүйлсийг хийж явсан улсууд хүртэл дургүй хүрмээр нялуун нулимс унагаж явахыг үзсээн. Их хүний үхэл нь хүртэл тэгж адгийн амьтдад шийтгэл болон очдогийг харсан. Дурсахын тухайд миний харам бодол харин алдаатай, явцуухан залуу насны л бодол байсан юм билээ. Тэр аль нэгэн нутаг ус, ямар нэгэн нам хүчин өмчлөхийн аргагүй том лидер, ард түмний хайртай хүү, төр нийгмийн нэрт зүтгэлтэн явсныг там тум дутуу гуцуу ухаан суусан миний мэтийн залуус мэдэрч ойлгох болоогүй явжээ. Түүнийг төрийн ямар том зүтгэлтэн байсныг тэртэй тэргүй Монгол мэднэ. Харин хүнийхээ хувьд ямар эгэл, ямар зөөлөн, ямар том хувь хүн байсныг нь би хувьдаа илүү дурсан санагалзах дуртай. Өнөө цагийн Монголын төрд хүнийхээ хувьд жаахан ч гэсэн сэтгэлд торох түшмэдүүд ховор таардаг. Эсвэл угаасаа л цаг үе болгонд тийм нь ховор ч байсан юм уу бүү мэд. Дарга бид хоёрын дунд одоо санахад харамсаад барахгүй олон сонин яриа хөөрөө болж байжээ. Нэгэнтээ би түүнээс ээжийнх нь, бас нагац ахынх нь их өндөр насалсныг дурьдаж ирээд танайхан сайхан насалдаг удамтай юм байна гэж хэлж байж билээ. Дарга маань хариуд нь "Тийм ээ, сайхан насалдаг" гэж сэтгэл хангалуунаар хариулж байсныг бодоод уйлмаар санагддаг. Бас төрснийхөө дараа өвдөөд бараг явчих шахаж ээжийгээ айлгаж байснаа дурсдаг байлаа. Архангайгаас нэг орос эмч ирж амийг нь аварч байсныг дурсахдаа "Ах нь бас ус уух хувьтай нөхөр байгаа биз" гээд инээж байж билээ. Түүнийг төрсөн хавар тэдний голд олон хүүхэд эндэж, манай хүн орос эмч, Ганжуур гавж гэдэг ах лам хоёрынхоо ачаар тэсэж үлдсэнээ тийн дурсаж байсан нь энэ. Хожим нэг муудаад сайд нарын эмнэлэгт очиход нь нэг нэртэй эмч наадах чинь баашилж байгаа юм гээд таардаггүй тариаг нь өндөр доозоор шахаад сүйд хийчих шахсан тухай ч жаахан гомдонгуй дурсдаг байсан. Мэдээж хоёр сайхан хүүгийнхээ ээжийг тэр эмнэлэгт хэвтүүлээд бас л алдчихсанаа харамсан ярина. Яагаад бидний дунд ийм сонин яриа болж байсныг одоо ч би гайхдаг. Ах лам нь амь нь тэмцэж байсан жаахан түүнийг домнож гол усандаа шившин байж "Авах гээд байгаа хүн чинь Энэ биш ээ" гэж хашгирсан юм гэнэ лээ. Тэгээд л тэр Энэбиш гэдэг нэртэй болсон түүхтэй. Сэтгүүлч хүний саваагүй зангаар та анх ямар нэртэй байсан юм гэж их шалгаадаг сан. Шалгаасаар байгаад нэг гаригийн нэр гэж нэлээн дөхүүлээд орхисон юм даг. Энэбиш даргыг зуурдаар насан хутгийг олсны дараа надтай маш олон хүн ирж уулздаг байлаа. Захиа бичнэ. Ганцаарчилж уулзана. Одоо ч үргэлжилсээр. Би ч баримт болгоны хойноос дотроо уйгагүй хөөсөөр л яваа. Яагаад ч тэгж гэнэтхэн алга болмооргүй л хүн байсан гэж итгэдэг. Надтай уулзаж байсан улсуудын дотроос сэрхийтэл ганц үг хэлэх гэж говийн аймгаас ирээд буцсан нэгэн хөгшин мартагддаггүй. Чамд гэж хэлэхэд тэр хүнийг ийм түргэн явчих юм гэж санасангүй. За, хүү минь энэ нэг л сэжигтэй явдал боллоо шүү. Араас нь уйгагүй нэхээрэй. Л.Энэбиш дарга бол халхын маш том малгай явсан юм шүү. Халхын том малгай байхгүй боллоо доо гэж хэлээд хүндээр санаа алдсан тэр өвгөн ахин надтай уулзсангүй. Би ч хайсангүй. Харин Халхын том малгай... гэх тэр үг хааяа хааяа сэрхийтэл орж ирдэг. Би нутгархаг, үндсэрхэг хүн биш л дээ. Гэхдээ л Лхамсүрэнгийн Энэбишийг төв халхын гэгээн тунгалаг, гүдэс хэнэггүй, халуу оргисон хүчирхэг эрчүүдийн идеал гэж итгэдэг. Тийм ээ, монгол эрийн идеал гэж боддог. Л.Энэбиш хүнд юм санан өширхдөг, ямар нэгэн юманд голоо гогодон сувдагладаг, тээр холоос завжин дээрээ сэрүүн инээмсэглэл тодруулан мушийж зогсдог, хүйтэн цэмцгэр маск байгаагүй. Хүрч нэвтрэхэд ойр, лугшсан халуун сэтгэлтэй эр хүн явсан юм. Түүнийг шүдээ зуун хэн нэгэнд хорсож, занаж байхыг ерөөсөө хараагүй. Харин ч ам мурийчихвал хээгүй гүдэсхэн ярилцаад сайхан тэврэлдэж өөрийгөө түргэн цэвэрлэдэг эр хүн байлаа. Энэ талаар би олон жишээ хэлж чадна. Эби ах маань эр хүн ядрахад дургүй хүн байсан. Эр хүн төр ч барина, тугал ч хариулна. Харин тугал хариулж явах үед хүний хорвоо ч цаад наадтайгаа танигддаг юм шүү. Тийм болохоор ах нь эрт урьдын ч бай, хожим сүүлийн үеийн ч бай нөхөрлөж явсан эр хүн уруудаж явахад болж өгвөл шил архи өвөртлөөд уулзаж санаа сэтгэлийн дэм ч гэсэн өгөөд салахыг хичээдэг хэмээн хэлж байсан нь одоо ч шинэхнээрээ дурсагддаг. Түүнийг албан тушаал эрх мэдлийг эр хүнийхээ хувийн бахархлаас дээгүүрт тавьж байхыг би нэгээхэн ч удаа үзээгүй. Ахиад л дурсамж хөвөрнө... Дарга бид хоёр ном хийж байсан болохоор удаан удаан ярьж сууцгаана. Манай дарга жишээ нь айрагны тухай яривал сонсож суугаа хүн хүртэл гүдхийтэл хий залгимаар хорхой хүргэж ярина. Яриа нь яг тэр үеийг нүдэнд харагдуулж, яг л тийм байдаг даа гэж сэтгэл хөдөлмөөр өнгө дүрстэй, тов тод байдаг сан. Арван нэг хоёртой жаахан хүү байхад нь аав нь гэнэт сохорч тэдний гэр бүлд уйтгар гуниг нүүрлэн ирсэн тухай ярьдаг байлаа. Хүү аавыгаа аврах гэж өдөр шөнөгүй бодсоор. Аав гэрээс гарч чадахаа байчихаар хөдөөний айлд хүү л гол хүн болно. ... Нэг өглөө адуундаа явчихаад адуугаа цуглуулж, морио юүлчихээд нэг л их том хүний дүрд хувилж аваад, аавын бэлдэж өгсөн гаансаар тамхи татаад сууж байсан чинь нүдэнд тэр айл харагдаад болдоггүй. Өндөр уулын орой дээрээс харсан чинь тээр доор ганц гэр дөнгөж босоод, галаа түлээд л, салхи ч үгүй, юу ч үгүй. Яндангийнх нь утаа чанх дээшээ олгойдож харагдана. Одоо ч миний нүдэнд тэр зураг харагддаг. ... Аавынхаа нүдийг хараа оруулах арга замыг асуух юм үздэг хардаг гэх лам айлын барааг өглөө эртээр харж суусан тухайгаа ярьж байгаа нь энэ. Гоё дүрслэлүүд байгаа биз. Анир гүм зуны өглөө уулын бэлд том хүн шиг тамхи татан бодолд дарагдаж суугаа жаалхүү. Ширхэг ч үүлгүй цэлмэг тэнгэр өөд яндангийн утаа чанх дээшээ суунаглан буй гайхалтай амар амгалан агшин... аргагүй нүдэнд харагдаж байгаа биз. Тухайн үед лам хар айл жигтэйхэн нууц байдалд оршиж байсан гэдэг. Яваад ортол эмгэн нь цайгаа чанаж байна гэнэ. Хир даг болсон хэнхдэг нь гарсан цамцтай шар нүдтэй өвгөн сууж байж. Өвгөн өндийгөөд галын зах руу нусаа хүр хийтэл нийгээд л манай хүн жаахан эвгүйцэж байсан гэдэг. Эр хүн шиг зориг гарган очсон жаалхүүг нөгөө өвгөн өлөн элгэн дээр ирлээ, бас эцгийнхээ төлөө явааг чинь үнэлж байна хэмээгээд хараад ханашгүй гоё хайрцагтай шоо гаргаж ирэн үзэж өгсөн гэдэг. За хүү минь авдарт чинь нэг эсрэг тэсрэг алаг өнгөтэй хээрээс олсон зүйл байна, тэрнийг гаргаж хая. Бас танайх сантын эхийг ариулах ёстой юм байна. За тэгээд хүү минь пэлдэн гэж нэг чулуу бий. Манай нутагт Цэдэндамбынд л нэг байж мэдэх юм. Тэрийг олж нүдэнд нь хий дээ гэж мөнөөх хүн айлджээ. Жаалхүү гэртээ догдлон ирээд ээждээ учир байдлаа хэлж. Ээж нь ч авдраа уудлан үзтэл мань хүний өөрийнх нь хээрээс олсон бөмбөг байж байх нь тэр. Эсрэг эсрэг алаг эрээн өнгөтэй бөмбөг. Бас хагархай гэж байгаа. Дотор нь даавуу чихээд оёчихсон. Тэрнийгээ бушуухан гаргаад л шидчихсэн гэсэн. Тэгээд ээжтэйгээ сантын эх рүү явж шөнөжин ариулж домносон гэдэг. Ийнхүү нэгэн хэргээ бүтээчихээд мөнөөх пэлдэн чулууны тухай бодолд дарагдан суудаг байж. Хоёр хоног морио шавхраан бэлдэж байгаад нэг өглөө чулуу байгаа гэх айл руу гарч. Морьдоо сэлгэж унасаар яваад очиж. Баахан улс архи уугаад найрлаж байна гэнэ. Хэрэг зоригоо хэлж чадахгүй хоёр ч саам гүүнд гарч. Гэрийн эзэгтэй ажигч нэгэн таарч хүүг илүү гэрт дуудан уулзаад хэрэг зоригийг нь асууж. Миний дүү нэг ажилтай л явнаа даа, ямар хэргээр явна, хэний хүүхэд вэ л гэж. Учрыг сонсоод тэр дороо л хөдөөний айлын аманцар эзэгтэй "хайя Цэдэндамбаа энэ хүү нэг учиртай ирж, гараад ир" гэж нөхрөө дуудаж байсныг дарга хөгжилтэй дурсдаг сан. Пэлдэн гэж хумсны толион чинээ судалтай цагаан чулуу байсан гэдэг. Бүснийх нь үзүүрт зангидаж өгөөд мордуулж байсан айлын хүмүүсийн сэтгэлийн сайхан манай нутгийн нэгэн гол агуулга. Хүү мөнөөх чулууг аавынхаа хоёр нүдний доод зовхин завсар долоо долоо хоногоор ээлжлэн сэлгээд л хийгээд байжээ. Сүүлдээ чулуу тогтож өгөхгүй өнхөрч унаад байдаг болсон төдийгүй удалгүй Лхамсүрэн гуай хараа орсон гэдэг. Дараа нь мөнөөх жаалхүү аав ээж хоёртойгоо тэрэг хөллөн хоёр модон торхтой айраг ачиж, мах шүүс бэлдэн идээ цагаа базаагаад пэлдэн чулууны эзнийд айлчин хийж очжээ. Чулууг нь хүргэж өгч буй нь тэр. (Пэлдэн гэх энэ шидэт чулууг гүрвэлийн гэдэснээс олдог гэсэн. Сонин байгаа биз.) Энэбиш дарга хүнд туслахын төлөө төрсөн юм шиг сонин хүн байлаа. Тэр энэ тухайгаа бусдын өмнөөс хүнээс гуйж явна гэж ичих хэрэггүй. Хүний хэрэг бүтвэл өөрийн хэрэг бүтдэг юм гэж их энгийнээр тайлбарладаг байсан. Энэ чанарыг тэр нутгаасаа, талаасаа, уулнаасаа, өвгөдөөсөө авчээ. Энэбиш дарга маань нягталж анзаарсан хүнд солгойдуу хоолойтой. Гэхдээ дуу хөгжимд дуртай, урлагийнхантай нэлээдгүй ойр нэгэн байлаа. Багын найзуудынх нь нэг Бямбаа ах түүнийг "Манай хүн ч солгой битлз шүү дээ " гэж шоглодог сон. 2001 оны өвөл зуд турхантай хүнд үеэр дарга хөдөө аймгуудаар явах болж, би сурвалжлах ажилд тохоон томилогдлоо. Ардын жүжигчин Б.Зангад гуай, гавьяат Чулуунхүү ах, Төмөр замын дуу бүжгийн чуулгын дуучин Жаргалсайхан гээд урлагийн үйлчилгээ үзүүлэх багийнхан ч дагалдав. Өвөрхангайн нэг суманд л юм даг. Нөгөө Жаргалсайхан гэдэг дуучин залуу Энэбиш даргад зориулж Чулуунхүү ахын зохиосон "Хулжийн гол миний нутаг" гэдэг сайхан дууг анх сумын жавар хургасан хүйтэн клубт халуу оргитол дуулсан юм. Могодын цэнхэр нутагтаа Мэндийн хадагтай очлоо доо Марал бугын дуудлагаа Чагнан сууж уярлаа даа... Хулжийн цэнхэр ижий гол минь хурдалж юундаа урсана вэ хө... Орхон түшээ гүн мөрөндөө, очиж золгохоор яараа юу даа. Баян эрхэтийн бууцандаа Дөрөө мултлан саатлаа даа Багаас дассан түмэнтэйгээ Айраг сөгнөн хуучиллаа даа... гээд л ёстой сэтгэл бөмбөлзтөл дуулсан. Дарга маань догдолж, уярлын нулимс унагаж суусныг ахиж би хэзээ ч хараагүй. Ингээд л дурсаад байвал хичнээн их зүйл хөвөрнө вэ. Тийм ээ, түүнийг дурсах сайхан байлаа. 
2007 он 
Улаанбаатар хот 
Б.Ганчимэг

