Үндсэрхэг үзэлтнүүдийн клубт хэлэх үг

УИХ-ын гишүүн Э.Бат-ҮҮЛ 
"Монголд нацизм мэндлэх гэж үү?" хэмээх миний бичсэн нийтлэлийн талаар санал бодлоо хүмүүс интернэтэд бичжээ. 
Эдгээр бичвэрээс ямар нэгэн санал дүгнэлт хийхэд түвэгтэй л дээ. Учир нь нэг хүн нэрээ солиод, хэлбэрийг нь өөрчлөөд хэдэн ч удаа санал өгч болно, интернэтийн цаана нуугдчихсан учраас хэр хариуцлагатайгаар санаагаа бичиж буйг багцаалах арга байхгүй, бас зарим этгээд, харилцагчид нөлөөлөх зорилгоор бичдэг орон тооны хүн суулгадаг ч гэж цуурах нь бий. Гэхдээ интернэтийн бичигч нэр, хаяг, нүүрээ нуух бололцоотой тул зориг төгөлдөр байж, санаагаа илэн далангүй илэрхийлдэг билээ. Энэ нь тэднийг сонирхол татам шүүмжлэгчид болгодог юм. -Миний нийтлэлийг интернэтээр шүүн хэлэлцэгсдийн олонхи нь таагүй хүлээж авчээ. Тэр олонхи дотроос цөөнгүй хүний уур хилэн сүрхий хүрч. Намайг Хятадын эрлийз, бүр хужаа, новш гэх зэргээр дайраад одоо сонгогдох нь өнгөрлөө л гэнэ, ална л гэнэ. Өнөөдөр манайд хамгийн элбэг "эд" бол уур хилэн, хорон үг тул уурсагчдын хилэн сонин зүйл биш л дээ. Гэхдээ мань уурсагчид миний бичсэнийг нягтлан уншиж тунгаан бодоогүй нь тоогүй. Тэр тусмаа намайг ардын уран зохиолч Сэнгийн Эрдэнийн хүү гэдгийг мэддэггүй, тэгээд Хятадын эрлийз, хужаа гэж байгаа улсыг ном уншдаг гэхэд итгэмгүй. Уг нь угсаа гарвалынхаа тухай аавын маань бичсэн бүхнийг манайхан зөндөө уншсан тул уг сурвалж минь тодорхой, ном уншдаг монголчууд намайг Хятадын эрлийз, хужаа гэхэд ёстой хөх инээд нь хүрэх биз. Манайд хэн нэгнийг муулах болохоороо Хятадын эрлийз гэж шургадаг болсон нь Зөвлөлтийн коммунистууд, Хятадын коммунистуудын хооронд 60-аад оны сүүлээс эхэлсэн "хүйтэн дайн"-аас эхтэй юм. Гучаад оны үед егүүтгэгчид хорлох нэгнээ ардын дайсан гэдэг байсан бол шинэ цагийн атаач атгаг этгээд Хятадын эрлийз гээд л цуурчихдаг нь өнөө хэр үргэлжилсээр байгаа билээ. Ер нь Хятадын эрлийз байсандаа ч яадаг юм бэ? Монгол тоонотдоо унасан юм болохоороо эх орондоо хайртай Хятадын эрлийз л байгаа биз. Ардчилсан, тусгаар тогтносон, бүрэн эрхт Монгол Улсынхаа төлөө тэмцсээр ирсэн Хятадын эрлийз л байгаа биз. Улсаа ядуу буурай байхын гутамшгаас гаргаж хөгжил дэвшилд хүргэхийн төлөө тэмүүлж байгаа Хятадын эрлийз л байгаа биз. Хүнийг үндэс, угсаа, хэл, арьсны өнгө, шашин шүтлэг зэргээр ялгаварлан гадуурхдаггүй, хүнээ хүндлэн дээдэлдэг нийгмийн үнэлэмжийг тогтоохын төлөө ухуулан зүтгэж буй Хятадын эрлийз л байгаа биз. Би ямар ч үндэс угсаатай байлаа Ардчилсан Монгол Улсынхаа иргэн юм шүү "новшнууд минь". Энэ мэтээр интернэтийн цаана суугаа уурсагчдад тэдэнтэй адилхан хариу барьж,загнаж, хэдэрлэмээр санагдсаныг нуух юун. Гэхдээ учир зүйн үүднээс санал солилцохыг хүсч байгаа өөр бусад хүмүүс байсан бөгөөд бичсэн зүйлийг нь уншаад тунгаан бодвол арга байхгүй буурьтай үндэсний үзэлтнүүд буйд тэдэнтэй санал солилцох урам зориг төрсөн авай. Тэгээд, эх газрын Хятадын эрх баригчдын бодлого, тэр улсын хурдацтай хөгжлөөс үүдэлтэйгээр ойрын ирээдүйд Монгол Улсын өмнө тулгарч болох асуудлуудын талаар өөрийн бодролыг тэрлэв. Үүнийгээ бас атгаг санааны хуягаа тайчиж, үнэхээр үндэсний үзэлтэн мөн болохыг хичээх тийм уурсагчдад зориулж байна! Хятадын аюул 2006 оны арванхоёрдугаар сард УИХ-ын гишүүн Батж.Батбаяр гишүүн өөрийн уран зургийн цуглуулгаар Тайбэй хотын нэгэн үзмэрийн танхимд үзэсгэлэн гаргасан юм. Энэ арга хэмжээнд Баабар, УИХ-ын гишүүн Р.Бадамдамдин зэрэг Зүүн хойд Азийн нийгэмлэгийн гишүүн бидний хэсэг нөхөд уригдан оролцсон билээ. Үзэсгэлэнгийн нээлтийн ёслолын ажиллагааны завсарлагаанаар Баабар бид хоёр гадаа тамхилж зогстол нэгэн хятад өвгөн ирээд бидний хаанаас ирснийг асууж мэдмэгцээ "Гадаад Монголыг Орос булаан авч тусгаар улс болгосон. Үүнийг зөвшөөрсөн нь Чан Кай Шийн буруу" гэх зэргээр ёстой донгосов. Настай хүний аашийг хүлцэн тэвчдэг монгол зандаа баригдаад намалдгийг нь нээж зүрхлээгүй юм. Залуу хүн байсан бол үзүүлээд өгөх байсан. Баабар зэвүүрхэн ширэв татаад "Та түүх мэддэггүй юм байна, май үүнийг унш" гээд хятад хэл дээр орчуулагдан хэвлэгдсэн "Монголын түүх" номоо өгч билээ. Бидний Монгол Улсыг гадаад Монгол гэж нэрийдээд өөрийн алдагдсан нутаг хэмээн үздэг тэр өвгөн шиг хятадууд цөөнгүй агаад зүгээр ч суухгүй, энэ санаагаа бололцоотой бүх хэлбэрээр сурталчилж байдаг юм. Тэд Хубилай хааны урвалтын үр дүнд бий болсон Юань гүрний түүхийг сөхөж ирээд л Монгол өөрийнх нь хэсэг болох тухай нотлох гэж оролддог. Хэрэвзээ асуудлыг ийм маягаар ярих гэж байгаа бол өнөөгийн монголчууд бид зөрүүлээд Хятадыг болоод Орос, Иран, Афганистан, Дундад Азийн улсуудыг өөрийн алдагдсан нутаг гэж мэтгэх үндэстэй. Нөгөө талаас Чингэс хааны нэг ач хүүгийн байгуулсан улсаас тасарсан Хятад улс нь Монголыг "алдагдсан нутгаа" гэвэл бусад ач нарынх нь байгуулсан улсаас тасарсан Орос, Казахстан, Иран зэрэг орон мөн ингэж хэлэх эрхтэй биз. Энэ мэтээр ярьж буй зүйл нь утгагүй атал Хятадын үндсэрхэг үзэлтнүүд гүжир үзлээ тараасаар байдаг юм. Ер нь Хятадын үндсэрхэг үзэлтнүүд Манжийн ноёрхлыг түлхэн унагасныхаа дараахнаас "Хятадын онцлогтой империализм" гэж нэрлэж болохуйц содон империалист бодлого явуулсан. Энэ нь юу гэвэл харийн түрэмгийлэгчид гэж дайрч давшлан эзэн гүрнээсээ тусгаар байдлаа олж авмагц эргээд мөнөөх гүрнээ өөрийн салшгүй хэсэг хэмээн ичгүүр сонжуургүй зарладаг явдал юм. Ухаан нь Энэтхэг тусгаар тогтнолоо олж авмагцаа Их Британийг өөрийн хэсэг гэсэн бол юу болох байсан, үүнтэй адил ичгүүргүй мунхаглал буюу. Гээд Хятадын үндсэрхэг үзэлтнүүд ичихгүй өөрийн онцлогтой империалист бодлогоо сурталчилсаар байна. Харин эх газрын Хятадын өнөөгийн эрх баригчид ямар бодолтой улс вэ? Тэдний бодлыг таахад тун түвэгтэй.Төр нь ардчилсан бус, эрх баригч нам нь ч ардчилсан бус. Дотооддоо ба олон улсад явуулах алсын болоод ойрын ирээдүйн бодлогыг Хятадын Коммунист намын улс төрийн товчооны байнгын хорооны есөн Улс төрийн товчооны 24 гишүүний хүрээнд ярьж шийдэх бөгөөд энэ үйл ажиллагаа нь гадаадынханд байтугай ард түмэндээ ч ил тод биш байдаг. Тэгээд тэдний бодлогыг тэд өөрсдөө л сайн мэднэ. Бусад нь таамаг дэвшүүлж, нэгэнт хэрэгжүүлсэн бодлогыг нь нуль ухаан уралдуулан янз бүрийн онол дэвшүүлэн дүгнэж, цэцэрхэж суухаас өөр аргагүй. Нөгөөтэйгүүр Хятадын эрх баригчдын бодлогод алгуур, эсхүл огцом нөлөөлөх бусад хүчин зүйлүүд ч бас бий. Жишээ нь, нэн хурдтай өсөж байгаа эдийн засгийн өсөлтөө хангах эрчим хүчний эх үүсвэрээр дутагдвал ямар ч түрэмгий бодлого явуулж мэднэ. Оросын Алс Дорнод руу тавих гэж буй байгалийн хийн хоолойг Япон мөнгөөр зодож авах гэлээ гээд цөмийн зэвсэг ачсан байлдааны усан онгоцоороо тэр улсын усан хилийг зөрчөөд дараа нь "техникийн алдаа боллоо" хэмээн уучлал гуйж маяглах жишээтэй. Жишээ нь 2004 оны есдүгээр сард лалын хэт даврагчдаас бүрдсэн Суданы Засгийн газар Дарфур муждаа 200 мянга гаруй хүнийг хүйс тэмтэрч дэлхийг шоконд руулсан. Гэтэл Хятадын Засгийн газар мөнөөх террорч засгийг ичих ч үгүй өмөөрдөг байгаа. Учир нь тэдний нефтийн долоон хувийг авдаг гэнэ. Жишээ нь, ойрын жилүүдэд 300 гаруй сая иргэн (Оросын нийт хүн амаас хоёр дахин их хүн шүү! ) нь хот руугаа шилжин суурьших төлөвтэй. Хөдөөнийхнийхөө энэ довтолгооноос үүсэх нийгэм, эдийн засаг, улс төрийн асуудлын дарамтыг шийдэж чадахгүй бол ард түмнийхээ анхаарлыг өөр зүг хандуулахын тулд "алдагдсан нутгаа эргүүлж авна" гэх мэтийн уриа лоозонтой адал балмад үйл ажиллагаа явуулахыг хэн байг гэхэв. Жишээ нь, Хятад хүлэмжийн хийгээ багасахгүй аваас 2050 он гэхэд далайн усны түвшин дээшилснээс 44 хот нь усанд живэх аюул бий гэдэг. Ингэвэл мэдээж эрх баригчид нь нэг их ёсорхож суухгүй биз. Ийнхүү шийдвэр нь нууцлаг байдлаар гардаг, мөн гарч буй шийдвэрт нь нөлөөлөх ээдрээтэй олон хүчин зүйлд яаж ханддаг, бас хандах нь тодорхойгүй зэргээс Хятадын өнөөгийн эрх баригчдын бодлогыг тааварлах аргагүй ээ. Гэхдээ монголчууд бид тааварлах гэж оролдох хэрэгтэй. Учир нь тэд муу бодлого сонгож авбал хамгийн эхний хохирогч нь бид байх болно. Ийм нэг муу бодлогынх нь тухай тогтож өгүүлье. Хятад улсын эрх баригчид дотооддоо авлигатай маш хатуу ширүүн,бүр хэрцгий тэмцэл явуулж байгаа. Ху Жин Таогийн үед энэ тэмцэл улам ширүүссэн. Их хэмжээний авлига авсан нам, захиргааны албан тушаалтныг шууд цаазлах ял оногдуулдаг. Хятадын түүхэнд бий болсон хятад үндэстний династуудын мөхлийн нэг учир шалтгаан нь авлигад идэгдэж нэр хүндээ барсан Төр байсан юм.Түүхийн энэ сургамж коммунистуудын династийг айлгадаг юм. Тэрбээр "Авлигын эсрэг тэмцэхгүй байгаа хүн Хятад орныг нураах болно" гэдэг мэргэн үг гарган, тэмцэл хийж байна. Гэтэл Ху Жинтао тэргүүтэй Хятадын эрх баригчид дотооддоо ийн ширүүн тэмцэл хийх атлаа хилийн чанадад тэр дотроо Монгол Улсад авлигыг илт өөгшүүлж байгаа нь эгдүү хүргэм. Тэд авлига жижигхэн Монгол Улсыг нураана гэдгийг мэдэж байгаа. 
Үргэлжлэл бий. 
