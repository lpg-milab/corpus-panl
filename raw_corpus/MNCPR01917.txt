Төрийн солиорол

Монголын төр солиорчээ. Төрийн минь сүлд өршөө гэж залбирдаг монгол түмэн хэнд хэрхэн итгэж, хэнээр жолоогоо бариулж яваагаа ч мэдэхээ байлаа. М.Энхболдын Засгийн газар хэдийгээр Үндэсний эв нэгдлийн гэсэн сайхан нэрэндээ зохицож ажиллаж үзээгүй ч байгуулагдсанаасаа хойш ганц жилийн дотор ингэтлээ дордох юм гэж арай ч төсөөлөгдөж байсангүй ээ. ЗТАЖ-ын сайдыг огцруулах асуудлыг ИЗН-аас оруулж, УИХ-аар хэлэлцүүлсэн ч хүний олноор хамгаалсаар МАХН-ын удирддаг Засгийн газар бүрэн бүрэлдэхүүнээрээ үлдэж чадсан. Харин дараахан нь өөрсдөө нэг сайдаа хариуцлагагүй, дэггүйгээр нь дуудан бүрэлдэхүүнээсээ сугалан хаясан нь тэнцүүлж байсан хөл доорхи тоосгоо түлхсэн хэрэг болсон юм. Мэдээж, эсрэг талынхаа Засгийн газраас нэг сайдыг нь золигт гаргахад, тэгээд ч тэр нь өөрсдөөс нь урвасан нэгэн байхад АН-ынхан дургүйлхэх юу байхав дээ, товчлуураа дараад л өгсөн хэрэг. Ийм маягаар Эрүүл мэндийн сайдгүй болсон М.Энхболдын Засгийн газрын барцад Л.Гүндалайг зайлуулснаар арилсангүй. Харин ч өөрийнх нь Засгийн газрын гол бодлогыг барьдаг гэх Нийгмийн хамгаалал, хөдөлмөрийн сайд нь Төсвийн мөнгийг зориулалтын бусаар зарцуулж хууль зөрчив. Хууль зөрчсөн гэдгийг ганцхан сөрөг хүчин яриад байгаа бус МАХН-ын гишүүн Ч.Улаан, Т.Ганди нар удирддаг Төсвийн байнгын хороо, Нийгмийн бодлого, боловсрол, соёл, шинжлэх ухааны байнгын хороод хүртэл авч хэлэлцээд Л.Одончимэд сайдыг огцрох нь зүйтэй гэсэн дүгнэлтийг гаргасан билээ. Гэвч эрх барьж байх хугацаандаа Үндсэн хуулинд өөрчлөлт хийж, хязгааргүй эрх мэдэлтэй болсон МАХН-ын УИХ дахь бүлэг үүнээс тэс өөр дүгнэлт гаргасан билээ. Үндсэн хуулийн Цэцийн дээр хөх тэнгэр байдаг гэсэн хэлц, Цэцийн дээр МАХН, МАХН-ын дээр хөх тэнгэр болж өөрчлөгдсөний жишээ тэрхүү дүгнэлтээс нь харагдах биз ээ.
Хэмжээгүй эрх мэдэл МАХН-ыг хэрхэн дотроос нь өтүүлж, дороос нь ялзруулсныг энэ Засгийн газрынх нь солиотой сайд нарын үйлдлээс харж болно. Онц байдлын сайд С.Отгонбаяр, Түлш эрчим хүчний дэд сайд Т.Энхтайван нар биесээ сүрдүүлэн, алж талахаа хүртэл мэдэгдсэн гэж байгаа. Өөрсдөө ч хоёр биеийнхээ сүрдүүлгийг гар утас дээрээ бичин авч, түүнийгээ цагдаагийн байгууллагад өргөдөл гаргахдаа хавсаргасан гэх. Энэ бол шинэ оноос өмнөх явдал. Харин энэ мэдээлэл хэвлэлээр цацагдаж, УИХ-ын өнгөрсөн пүрэв гаригийн чуулган дээр гишүүд даргаасаа энэ талаар тодруулж байсан билээ. С.Отгонбаяр нь ч хэвлэл мэдээллээр байр сууриа илэрхийлж, "Би тойрогтоо их ажилладаг хүн. Бодвол Т.Энхтайван энэ тойрогт нэр дэвших гээд надад дургүйлхсэн юм байлгүй" хэмээсэн. Налайхын залуус тойрог ч булаацалдсан уу, эсвэл тендерт зэрэг өрсөлдөөд маргалдсан ч уу, аль нь ч байг энгийн хүмүүст аймшиг төрүүлсэн явдал болсон. Хөлсний алуурчин захиалсан ч гэх шиг, 1000 ам.доллар өгөөд л хүн тонилгуулдаг юм байна гэхчилэн сэтгэл сэртхийлгэсэн яриа олон түмний дунд тараад байна. Хамгийн инээдтэй нь цагдаад өргөдөл гомдлоо гаргасан өнөөх хоёр "амьтан" чуулган дээр яригдсаны маргааш өдөр хэвлэлийнхнийг дуудуулж эвлэрч байгаагаа зарлав. "Хүмүүсийн хов живэнд автаад эр хүмүүсийн хатуу ширүүн үг чулуудацгаасан тал бий. Нэгтэйгээ ойлголцож чадаагүй нь буруу болжээ" гэлцэн үй зайгүй болсноо гайхаад гарч одоцгоосон. Энэ чинь одоо юу вэ. Гүйцэтгэх засаглалын эрхмүүд маань дунд сургуулийн дэггүй жаал нараас ч дор аяглаж байна. Бараг дэргэд нь хөвгүүд тэдэн шиг хөгөө чирэхгүй, жинхэнэ эрчүүдийн зангараг гаргана даа. Тэдний энэ хуурамч эвлэрэлтийг дарга, сайдууд нь ярилцан байж зохион байгуулсан гэх юм билээ. Үнэндээ ч эрүүгийн хэргийг Их хурлаас эвлэрүүлнэ гэж юу байхав. Сайд, дэд сайд нар ийн жүжиг тавьсны орой нь бас юу болов доо. УИХ дахь Ард түмний нам, Бүгд найрамдах намын дарга нар УИХ-ын чуулганы танхимд барилцаж авсан эмгэнэлт түүхэн жүжиг болсон. Уг нь парламентын гишүүд танхимдаа барьж авалцах, бүр үсдэлцээд зодолдох явдал ардчилсан парламентад байдаг л жишиг юм билээ. Гэхдээ тэд сайн хууль гаргахын төлөө, хүмүүст илүү хүртээмжтэй ажиллахын төлөө маргалддаг. Харин манайх шиг өчүүхэн эрх ашгийн төлөө, дараагийн сонгуульд дэвших тойргийн төлөө, өөрийнх нь булхайг илчлэх вий гэж айсны төлөө барилцаж авдаггүй байх. Хамт айлын хатавчинд толгой хоргодож байсан нэгийгээ хөөгдөөд гарахад нь үүрд тэндээ үлдэх юм шиг загнасан Б.Жаргалсайханд Л.Гүндалай гомдсон тал бий л байх. Гэвч тэр ийм хэлбэрээр илэрхийлсэн нь харамсалтай. Ясан толгойгоор нь дуудаж, Цагаан хэрэм давуулах юм болсон. Эрх мэдлээ хэтрүүлж, япончуудад лиценз өгснийг нь дэлгэлээ гэж уурлан "ясан толгойт" нь бас л "алуулна, талуулна" гэж заналхийлэн утсаар хэн нэгэнтэй ярьсан юм байх. Ямартай ч энэ хоёр хүний нэг нь сар хүрэхгүйн өмнө М.Энхболдын Засгийн газарт сайд байсан, нөгөөх нь одоо ч ашиг сонирхлын зөрчилтэйгөө дуудуулан сайдаар ажиллаж байгаа нэгэн. Энэ Засгийн газрын сайд нарын солиорол ингээд дууссан уу гэвэл үгүй ээ. Харин ч бүр даамжирсаар. УИХ-ын гишүүнийхээ бүрэн эрхийн дагуу сайдыг огцруулах асуудлыг оруулж ирсэн З.Энхболд, А.Мурат нарыг бас л энэ Засгийн газрын сайд элдвээр зүхсэнийг телевизээр харсан хүмүүс цочирдож байна. Хууль зөрчсөн сайдыг огцруулбал шургалж буй кабинет нь унаж, өөрөө сайд сэтрээсээ сална гэж айсан хэрэг үү, хэлж байгаа үгээ ч хянах чадваргүй хийрхэж байна лээ. Төрийн сайд байтугай нэгэн ч тэгж авирлана гэж санаанд багтамгүй. Бүр гараа зангидаж ирээд л "Май" гэж байх юм. Бас хэмжээгүй эрх мэдэлтэй намын энэ сайд эрх мэдлээр тэнцүү бусдынхаа дээлийг нөмөргөх ажээ. Мөн хөдөөнөөс сонгогдсон гэдгээр нь А.Мурат гишүүнийг онцлоод авсан. У.Хүрэлсүхийг Хэнтий аймгийнхан сонгоогүй, МАХН-аас нь томилж УИХ-д суулгасан бололтой. Харин түүний энэ хийрхэл цөөнх болох казах түмэнд сайхан санагдаагүй нь илэрхий, мэдэгдэл гаргаад эхэлчихэж. Толгойгоо боочихоод, Чойбалсангийн намаа хамгаална гэж орилж байсныг нь мэдэх ч, чуулган дээр ингэж авирлана гэж хүмүүс арай санаагүй байх. Бас энэ Засгийн газрын Шадар сайдын хийрхэл ч хэл ам дагуулсаар байна. Сүүлийн үед Ерөнхийлөгчийг дагаж ууланд хүртэл авирч, дагахгүй газаргүй болсон М.Энхсайхан гэв гэнэт л Ерөнхийлөгчийн засаглалыг шүтэгч нэгэн болоод байгааг хүмүүс анзаарч л байгаа. Тэрээр УИХ-ыг тарвал таарна гэснээр УИХ-ын дарга Ц.Нямдоржийн дургүйцлийг хөдөлгөөд авсан билээ. "Надаар хатуу үг битгий хэлүүлээрэй" гэж биеэ барихыг хүссэн ч чадалгүйгээр "Хашаандаа байж чам шиг урвагчаар заалгахгүй" гэж хэлж орхисон. Цадиггүй Засгийн газрын солиорсон сайд нарын хэм хэмжээ хэн хүнгүй тэвчээр барж байна. УИХ, Үндсэн хуулиас ч илүү эрх мэдэлтэй гэж дэвцгээх энэ Засгийн газрын солиорол Монгол Төрийн солиорол болоод байна. Монголд төр нь ингэж солиорч байхад түмэн нь хэрхэн амьдарч байна вэ. Үүнийг өнгөрсөн ням гаригт "25 дугаар суваг" телевизээр гарсан "Танайд хоноё" нэвтрүүлгээс харж болно. Далан давхрын чимээгүй хоттой хашаа залган амьдрах ганц гэрийн охин голдуу хүүхэд, тэднийгээ даган ирсэн хүргэчүүд бас зуухаа дүүртэл нүүрс хийсэн гэртээ бужигналдах арваад тооны багачууд. Энэ бол Монголын түгээмэл нэгэн амьдрал. Ажил хийдэг хүмүүс цөөхөн, арчаа муутайхан айлд аарц уугаад хоносон сэтгүүлч залуу өглөө нь "Гэхдээ би энэ шөнө дөрвөн ээж бүүвэйн дуу аялан хонохыг сонслоо" гэж хэлсэн. Түүний энэ үг бүүдгэр санагдсан тэр айлын тухай гэгээн бодлыг төрүүлсэн. Харин энэ Засгийн газарт гэгээн зүгийн зурвас ч үгүй ажээ. 
Э.Энэрэл

