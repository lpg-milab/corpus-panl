Одон, медалийн бүгд найрамдах улс

Монгол орныг дэлхий мэддэг болжээ. Жирийн орнуудад жилийг өвөл, хавар, зун, намар, хүнийг сайн ба муу хэмээн их энгүүнээр хуваадаг. Гэтэл Монголын цаг уурыг ган, зуд гэхчлэнгээр ер бусаар хэсэглэх ба хүн ардыг "гавьяат", "гавьяат бус" хэмээн хоёр хуваана хэмээн "ядуу зүдүүгийн эрхээр явганаар аялагчийн лавлах бичиг"-т өгүүлжээ. 
Гавьяат нь гавьяагүйгээсээ олон талаар илүү эрх дарх эдэлнэ. Тухайлбал, тэд дараалал харгалзахгүй авлига авах, баригдвал зохих хөнгөлөлт эдлэх эрхтэйгээр хулгай хийх гэхчлэн. Түүгээр ч барахгүй гавьяатай хэсэгт хамрагдах иргэд нь тусгай эмнэлэгт нас барах эрхтэй байдаг тухай уг лавлахт бичжээ. Нарийн ярих юм бол гоо сайхны косметик хагалгаа гээч буянтай юм социализмын хүчээр бий болсон гэдгийг бас манай түүхтэй холбон дурьджээ. Гоо сайхны хагалгаа нь одон медалиас эхтэй гэнэ. Зөвлөлтийн удирдагч Брежневийн шагнуулсан одон нь энгэртээ багтахгүй байсан тул цээжийг өргөсгөх мэс засал хийсэн ба энэ нь анхны косметик апираас байжээ. Монголын тэр үеийн удирдагч Цэдэнбал түүнээс дутахгүй олон одонтой байсан боловч монгол хүний мэргэн ухаанаар бүхнийг шийджээ. Нүдээр үзээгүй гэрчүүдийн яриагаар бол тэрээр илүү гарсан одонгоо дотуур хувцсан дээрээ зүүчихдэг байжээ. Уг толь бичигт манай олон сайхан үзүүлэлтийг тойролгүй дайрч бичсэн байна. Тэнд өгүүлэхдээ, ажил хийж л харагддаггүй болохоос эрчүүд ч хааяа тааралддаг. Мөн өрх тэргүүлсэн эмэгтэйчүүдийг олшруулах замаар хүүхнүүдийн эрх мэдлийг нь өргөжүүлж жендерийн асуудлыг амжилттай шийдэж буй орон хэмээн бас тодруулжээ. Бас Монгол Улсын тэргүүн хатагтайн нөхөр нь ард түмэндээ өдөр шөнөгүй одон, цол, бэлэг тараадаг боловч цол бэлэглэгч эрхтэн нь богинодоод (мутрыг хэлж байна) хаанаа ч хүрэхгүй байгаа тухай өгүүлжээ. Хэвийн хөгжилтэй орнуудад ард түмэн нь цалин орлогоо голж жагсаал цуглаан хийдэг бол энд "өөрийн цээжинд ногдох дотоодын нийт одон медаль"-ийн тоо ба чанарыг чамлан улс төрийн тэмцэл зохиох нь нэг бус гэнэ. Олон улсын шагналд хорхойсогчдын нийгэмлэгээс тус оронд хэрэгжүүлж байгаа "Цээж болгонд одон, бөгс болгонд прзерватив" хөтөлбөрийн явуулын зохицуулагч Анапурна ибн Пандарпунч "монголчуудыг нийтэд нь амьжиргааны баталгаажих доод цол, шагналд хамруулна гэхэд 1000 орчим тэргүүн хатагтайтай болж нөхрүүд нь зэрэг одон гардуулахад 10 орчим жил орох тооцоо" гарсан тухай ярьж байна. Анапурна ибн Пандарпунчийн үгээр бол энэ бүхэнд санаагаар унах хэрэггүй, өөр гарц бас байдаг аж. Тухайлбал, гарал үүсэл нь авах юмгүй атлаа замаа алдсан завхуул бололгүй шударгаар амьдарсан хүмүүст өгдөг "Ардын... ийм тийм юмчин" гэсэн гэрчилгээ байдаг. "Ардын..." гэдэг нь тайж язгуургүй, аристократ гаралгүй, өвөг дээдэс нь хов хоосон байсан, ер нь гурван үеийн намтартаа гялайх юмгүй зайгуул хүнийг заадаг аж. Малаар бол үүлдэр угсаа нь авах танаггүй гэсэн санаа. Чингэсийн алтан ургийнхан, үндэсний сэхээтнүүд, хөрөнгөтнүүдийн удам болоод ирэхээрээ "ард бус" болдог хэмээн МАХН-ын түүхээс иш татан байж тэнд наасан байх юм. Монголын төр засаг тулгар төрийнхөө 800 жилийн дугираг ойгоор ард түмнээ баярлуулах ажлыг хоригдлуудаас эхэлсэн байна. Хоригдлуудыг суллаж баярлуулсан ба дараагаар нь шоронд орох гавьяагүй боловч дажгүй юутай хүмүүсийг сонгон шагнал түгээж эхэлжээ. Ийм ч уламжлалтай аж. Чингэс хаан 1206 онд ширээнд суумагцаа гянданд буй бүх хоригдолд эрх чөлөө олгох зарлиг гаргажээ. Гэтэл тэр үед Монголд гяндан ч, хоригдол ч байсангүй. Ингээд хаан зарлигаа засварлаж "өдгөө Бастил гянднаа хоригдон буй шүүхээр анх удаагаа ял шийтгүүлсэн, насанд хүрээгүй байхдаа хэрэг хийсэн..." гэсэн өгүүлбэрийг нэмжээ. Чингэс хаан хэлсэндээ хүрдэг аавын хүү байсан тул тэр даруйдаа цэргээ цуглуулж, аваад өөрийн зарлигийг хэрэгжүүлэхээр Францыг зорьжээ. Европ руу хийсэн Чингэсийн аян дайн нь шагнал түгээх зорилготой хоригдол чөлөөлөх дайн байсан гэдэг нь эндээс харагдана. Гэвч дэд бүтэц хөгжөөгүйн балгаар мориор Бастил орж амжаагүй ба энэ асуудлаар Ромын папт захидал илгээн Францад бүгд найрамдах засаг тогтохын хэрд тэдгээр хоригдлуудыг суллачих нь зүйтэй юм гэсэн санаагаа бичсэн байжээ. Чухам төр нь хоригдлуудаа илүүтэйгээр хайрлах тэнгэрлэг монгол ёсноос үүдэн засгийн хайр хишигт хүрэх янз бүрийн арга замууд ч гарчээ. Томоохон дугираг ойгоор (олон дугираг тэг орсон) нэгэнт энгүүнээр хөөцөлдөөд одон медаль авч чадахгүйгээ мэдэрсэн зарим иргэд "түүх ой угтан" хэрэг хийж шоронд ордог аж. Ингээд өршөөлийн зарлигт багтан суллагдаж, төрийн хишгийг хүртэн магнай тэнийдэг гэнэм. Чингэс хоригдлуудыг сулласныхаа дараа өөртөө хэрэг болсон хүмүүсийг шагнасан байдлыг ч энд дурьдахгүй өнгөрөхийн аргагүй. Тэднийг ирээдүйд хэрэг хийж эрүү үүсгэгдэж, хоригдол болж байж л хүртэхээр тийм шагнал олгосон байдаг. Чингэс хааны "төдөн удаагийн ялыг хэлцэхгүй болгоно" хэмээх төрийн шагнал бол ирээдүйд гэмт хэрэг хийж байж л сая үр шимийг нь амсана, энгүүн шударгаар явбал хоосон дуусна гэсэн үг билээ. 
Б.Цэнддоо
