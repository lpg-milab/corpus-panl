Ерөнхий сайдын айлчлалаас юу ч хүлээх хэрэггүй

Маргааш Ерөнхий сайд С.Баярын ОХУ-д хийх айлчлал эхэлнэ. Орос гэж агуу том гүрэнтэй нэгэнт мөнхийн хөрш юм хойно Ерөнхий сайд, Ерөнхийлөгч нар шинээр сонгогдмогцоо ээлж дараалан очиж "тоосоо гөвүүлээд" ирдэг нь бараг ёс болж дээ. Уг нь МАХН байгуулагдахаас өмнөх Монголын үе үеийн төрийн сайдууд энэ улсад айлчлахдаа харин ч тэдний тоосыг гөвчихөөд ирдэг байж.
Шуудхан хэлэхэд Орос манайхаас айдаг байлаа. Чингис хаанаас эхлээд Богд гэгээнт хаант улс хүртэл түүхийн нугачаанд оросууд бидний өмнө бөхөлзөж байснаас хаахалзаж байсангүй. Гэвч МАХН байгуулагдсанаар энэ намаас төрийн тэргүүн болсон хэнбугай ч оросуудад дөрлүүлсэн үхэр аятай удирдуулж байлаа. Байлаа ч юу байхав, одоо ч байна. Цаг үеэ дагаад улс төрийн арга барил ч өөрчлөгдлөө. Үлгэрт гардаг нусгай бор хүү танан цагаан гэрт сууж тараг айраг голж шилэх болов. МАХН-ын удирдагчид ардчилсан төртэй Монгол Улсын төрийн толгойд ээлж дараалан гаравч өнөөх л оросуудынхаа гараас мултарч чадсангүй. Гэхдээ сүүлийн үед явган залиар эвтэйхэн сугарч дөнгөөд байна аа, бас. Ерөнхийлөгч Н.Энхбаяр өнгөрсөн жил ОХУ-д удаа дараа дуудуулан байж очихдоо энэ аргыг анх удаа туршиж үзэв. Амжилттай ч болов. Кремльд очингуутаа оросуудыг ам нээж амжаагүй шахам байхад "Алив тэр Асгатыг та нар ав. Одоохон шийдээд өгчих. Уран авах уу. Өг өг. Засгийн газарт би үүрэг өгнө" гэх мэтээр баахан юм амлаж орхино. Оросууд яахав, барьсан хундагатайгаа хөнтөрч зүсэм талх үнэрлэнгээ "Тэгэх л юм байх даа" л гэж бодоод хоцорно. Харин манай хүн давхиж ирмэгцээ иргэний тодотголтой баахан хөдөлгөөнүүдийг турхирч жагсаал цуглаан, мэдэгдэл гаргуулж авчихаад "Хөөе ард түмэн ингэж байхад болохгүй юм байна. Нөхөр М.Энхболд чи яана гэнээ. Энэ нөхрийг огцруул. Тэр гэрээг нь хүчингүй болго" гэчихээд өөрөө араар нь суугаад хоцорч дөнгөсөн удаатай. Өнөөх оросууд нь "М.Энхболд гэдэг Ерөнхий сайд болохгүй байгаа юм байна" гэж бодоод заналхийлэх, захиргаадах хоёрын дундуур түүнийг хоёр ч удаа дууджээ. М.Энхболд Ерөнхий сайд байхдаа арга саам хийсээр хоёр ч удаа хойшлуулаад байтал азаар огцров. Лай ланчиг нь одоо С.Баярт ирэв бололтой. Аль он гарахаас өмнө л түүнийг дуудсан. "Засгийн газраа байгуулчихъя, Монгол Оросын форум хийчихээд очъё" гэсээр багагүй хугацаа хожив. Гэвч яах аргагүй цаг нь боллоо доо. Ерөнхийлөгч Н.Энхбаярын тарьсан лайг хэрхэн үүрч гарах нь одоо түүнээс шалтгаална. Кремлийн босго алхангуутаа л элдэв долоон юм амлахгүй байвал наанадаж өөрийгөө, цаанадаж улсаа хөөдөхгүй байх бололцоотой. Монголчуудын хувьд Ерөнхий сайдын айлчлалаас юу ч хүлээх хэрэггүй. Айлчлалаас хамгийн их горьдож байгаа юм бол шатахууны үнийг барих асуудал. Гэвч чадахгүй. Дэлхийн зах зээл дээр тэртэй тэргүй үнэ нь өсөөд байхад зөвхөн монголчуудад зориулж нефтийнхээ үнийг буулгана гэж үлгэр. Бас ашигт малтмалыг тойрсон элдэв таамаг ч биелэхгүй. Айлчлалынхаа өмнө УИХ-ын ээлжит бус чуулган зарлан байж Тавантолгойг нэг тийш нь болгох гэж хичээсэн хэдий ч бүтээгүй билээ. Тиймээс Ерөнхий сайдын хувьд оросуудтай хэл амаа ололцоход бэрх болсон. Мань хүнийг эргээд Улаанбаатарт ирэхэд бас нэг зүйлийг манайхан хүлээж байгаа. Тэр нь олон жил ужгирсан Улаанбаатар төмөр замын хуучирсан гэрээг шинэчлэн байгуулах. Нэгэнт оросуудад тал олох ашигт малтмалын асуудалдаа дотроо нэгдмэл байр сууринд хүрч чадаагүй, хууль нь батлагдаагүй байхад тэд төмөр замын талаар ярилцахыг ч хүсэхгүй нь мэдээж. Гэхдээ энэ удаа оросууд манай улсын ураныг хэрхэн ашиглах талаар хөндөж мэднэ. Тавантолгойгоос илүү их шуналыг нь хөдөлгөж байгаа зүйл бол яах аргагүй уран. Гэвч Ашигт малтмалын тухай хууль шинэчлэгдэн батлагдаагүй цагт уран байтугай нүүрсээ ч ярьж чадахгүй. Тийм болохоор Ерөнхий сайд ОХУ-аас ганзага хоосон буцаж ирэх нь тодорхой. Харин С.Баярын дөрөөнд нь цацлага болгож дайх хэдэн үг байна. Хэрэв цаадуул чинь "Тавантолгой, Асгатаа өг" энэ тэр гээд шахаад байвал "Би чадахгүй" гээд хэлчих. Тэгээд ч энэ бол таны мэддэг ч юм биш. Бүр болохгүй бол "Лүндээ мэднэ" гэхгүй юу. Эцсийн шийдийг УИХ-аар хэлэлцэж байж шийддэг парламентын засаглалтай орон гэдгээ үзүүлээд өг. За тэгээд дахин захихад "Багахан шиг юм амлаарай, Ерөнхий сайд аа". Урьд нэгэн удаа Ерөнхийлөгч Н.Энхбаярын тарьсан балаг өнөөг хүртэл арилаагүй байгаа гэдгийг санаж яваарай. Сайн яваарай. 
Л.Мөнхбаясгалан
