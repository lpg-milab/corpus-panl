№46 (16949) 
1988 оны хоёрдугаар сарын  23.
ОРОН СУУЦ

МАХН-ын Төв Хорооны IV ( 1987 оны ) бүгд хурлаас хөдөлмөрчид аминдаа орон сууц барих хөдөлгөөнийг өрнүүлэх болон улс, хоршооллын хөрөнгө оруулалтаар юуны урьд сумын төв, бусад суурин газарт ажиллаж амьдардаг төрөл бүрийн мэргэжилтэн, ажилтан, албан хаагчдыг ойрын жилд. тухайлбал 1995 он гэхэд байшин сууцаар үндсэнд нь хангахаар дэвшүүлсэн зорилтыг биелүүлснээр хөдөөгийн хүн амын нийгмийн асуудлыг шийдвэрлэхэд чухал алхам хийх юм. 

Одоо сумдад ажиллаж байгаа төрөл бүрийн мэргэжилтнүүдийн 40 шахам хувь байшин сууцаар хангагдсан бөгөөд VIII таван жилд хөдөөд 12. 7 мянган айлын орон сууц барихаар төлөвлөсний 16 хувийг эхний хоёр жилд барьж ашиглалтад өгсөн юм. Үлдсэн хугацаанд илүү эрчимтэй ажиллаж, түрүүчийнхээс тав дахин олон барилга барих шаардлага ийнхүү гарч байгаа учраас хөдөөгийн барилгын ажилд оролцогч бүх байгууллага урьдаас илүү дайчин шахуу, шуурхай ажиллаж идэвх санаачилга гаргавал хөдөө нутагт тохилог орон сууцны хангамжийг дээшлүүлэхэд ихээхэн нэмэр болно. 

Сүүлийн хоёр жилд Хөвсгөл, Сэлэнгэ аймагт орон сууцны барилга барихад улс, хоршооллын байгууллага, мэргэжилтнүүдийг оролцуулан нөөц бололцоо, орон нутгийн материал ашиглаж 400 шахам айлын сууц барьжээ. Төв аймгийн нэгдэл дундын үйлдвэр ( дарга нь Г. Намжилдорж ) нөөц бололцоо ашиглаж, түр барилгын зардал хэмнэх, орон нутгийн материал үйлдвэрлэх зэргээр өнгөрсөн хоёр жилд байгууллагынхаа хүчээр 20 гаруй айлын орон сууцны барилга, үйлчилгээний төвийн хамт барьж ажилчдын орон сууцны хороолол байгуулжээ. Манай аль ч аймаг, сум, барилгын байгууллагад ингэж ажиллах бололцоотой боловч орон сууцны барилга барих ажлыг эрчимтэй зохион байгуулах санаачилга дутаж таван жилийн эхний хоёр жилд барьж дуусгах төлөвлөгөөтэй зуу гаруй айлын орон сууцны барилгыг ашиглалтад оруулж чадаагүй юм. Өмнөговь, Дундговь, Завхан зэрэг аймагт ийм байдал түгээмэл болж олонхи сум, барилгын байгууллагуудын удирдлага ерөнхий ярьж, тодорхой ажилд орохгүй суусаар цаг алджээ. Хэрэв сум, нэгдэл бүр нөөц бололцоогоо ашиглаж, аж ахуйн аргаар жил тутам дөрвөн айлын сууц бариад байвал улсын хэмжээгээр дунджаар 1200 гаруй орон сууцыг ашиглалтад өгөх юм. Нэг айлын хоёр өрөөтэй сууцны байшин барихад гуч гаруй мянган төгрөгийн хөрөнгө хүрэлцээтэй бөгөөд түүний 40 орчим хувь нь ханын материалын үнэ, тээврийн зардал юм. 

Малчид, мал аж ахуйн болон бусад мэргэжилтнүүдэд зориулсан сууцыг амины болон хувь нийлүүлсэн хөрөнгө, аж ахуйн аргаар барих ажлыг аймаг, сумдын улс, хоршоолол, аж ахуйн байгууллагууд бүх талаар дэмжиж өрнүүлэх хэрэгтэй байна. 

Ажиллах хүч, дутагдалтай гэх юм уу. Говийн нөхцөл хүнд хэцүү гэхчилэнгийн үл ялих шалтаг зааж, үнэн хэрэг дээрээ бэрхшээлээс шантарч, хөөцөлдөлгөөтэй ажлаас түвэгшээж тайлбар тавьсаар байгаад Өмнөговь, Дорноговь, Дундговь, Дорнод зэрэг аймгийн удирдлагууд улсаас үзүүлсэн хөнгөлөлтийг ч хангалттай ашиглахгүй, хуучирсан арга барилаараа бэлэнчлэн дээрээс тусламж дэмжлэг хүлээж, идэвхгүй байдалд автагдаж, хөдөлмөрчдийг хохирооход хүрч байна. 

Тухайн орон нутгийн материал, ажиллах хүчний нөөцийг бүх талаар бүрэн ашиглах, хүмүүсийн амьдрах, хөдөлмөрлөх нөхцөлийг хангаж чадахуйц зураг төслөөр хөдөөгийн орон сууцны барилгыг барихын тулд тэдгээрийн нэг жаягийн зураг төслийг нягт нямбай олон хувилбартай бодож боловсруулах ёстой. Сүүлийн жилүүдэд зарим сумын төвд нэг маягийн зургаар барьсан хоёр айлын сууцны дан байшин архитектур, төлөвлөлтийн хувьд орчин үеийн шаардлага хангахгүй байгааг хөдөлмөрчид зүй ёсоор шүүмжилж байна. Дээрх зургаар сууц олноор барих болсноос сумын төвүүдэд ур хийц муутай, ижил байршил олширч байгааг зураг төсөл зохиогчид, архитекторууд ажилдаа тусгаж бүтээлээ боловсронгуй болгох хэрэгтэй. 

Механикжуулагч, мал аж ахуйн мэргэжилтнүүдийн болон хөдөөгийн хөдөлмөрчдийн амины сууц барихад давын өмнө ханын материалын хангамжийг үйлдвэрийн аргаар шийдвэрлэх шаардлагатайг харгалзан үзэх, ялангуяа хүрмэн чулуу, шаарга, үнсэн хайрга, үрдэс, зоргодос, сүрэл зэрэг хөнгөн дүүргэгч, холбогч, орон нутгийн бусад хямд материал ашиглан ердийн болон эвлүүлэх гулдмай, төрөл бүрийн хавтан үйлдвэрлэж, хөдөө аж ахуйн нэгдэл, хоршоолол, иргэдэд хямд үнээр худалдаалах нь зүйтэй байна. 

Хот хөдөөгийн шинийг санаачлагчдын бүтээсэн механикжсан, хагас автомат ажиллагаатай, янз бүрийн хийцийн гулдмай, хавтан үйлдвэрлэх төхөөрөмжүүдээс шилдэг загваруудыг сонгон авч олноор үйлдвэрлэх, ийм төрлийн ханын материалын үйлдвэрлэлээр дагнасан жижиг үйлдвэр, цех байгуулах, хөдөлмөрийн нөхөрлөл, хоршоололд нийлүүлэх арга хэмжээг хэрэгжүүлэх талаар Улсын барилгын хороо, Шинжлэх ухаан, техник, дээд боловсролын улсын хороо, Монголын шинийг санаачлагчдын нийгэмлэг дорвитой ажил зохиохгүй байна. 

МАХН-ын Төв Хорооны IV бүгд хурлын шийдвэрийг дээрх байгууллагууд, тэрчлэн хөдөө орон нутгийн нам, улсын байгууллагын удирдлагууд сайшаан хүлээн авсан тухай их ярьж байгаагаа ажил үйлсээр нотлох цаг боллоо. Улаанбаатар хотын барилгын техникум, Дархан хотын царууц тоосго, шохойн үйлдвэрийн хамт олон зэрэг олон хот, суурины барилгын байгууллага, хөдөлмөрчид хөдөөд орон сууц барихад бүх талаар туслах санаачилга гаргаж байгааг дэмжвэл зохино. 

Хөдөөд малчид, механикжуулагчид, хөдөө аж ахуйн мэргэжилтнүүдийн орон сууцыг барихдаа улсын хөрөнгө оруулалтын зэрэгцээ аж ахуйн арга, хүмүүсийн хөдөлмөрөө хоршиж ажиллах зэрэг бүхий л хэлбэрийг ашиглах, ингэснээрээ МАХН-ын Төв Хорооны IV бүгд хурал дээр нөхөр Ж. Батмөнхөөс << Мал аж ахуйд ажиллагчдын орон сууцны нөхцөлийг сайжруулах талаар тодорхой арга хэмжээ төлөвлөж хэрэгжүүлэх хэрэгтэй байна. Үүнд малчид, ажилчид, мал аж ахуйн мэргэжилтэн, албан хаагчид ялгаагүй хамрагдана >> гэсэн заалт өгснийг хэрэгжүүлэхэд ажил хэрэгч өөрчлөлт гаргах ёстой. 

