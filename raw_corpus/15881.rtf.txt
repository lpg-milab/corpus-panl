№233 (15881)   
1984 ОНЫ ЕСДҮГЭЭР САРЫН 27.
ХЭВЛЭЛ ЗАХИАЛГА, ТАРААЛТ, АШИГЛАЛТ

Тогтмол хэвлэлийн захиалга нь хөдөлмөрчдийн соёл, боловсролын өсөлтийн түвшинг хэмжих нэг үзүүлэлт юм. Одоо манай оронд дал шахам сонин, сэтгүүл 1, 5 сая хувиар хэвлэгдэж, түүний захиалга жил бүр өсөн нэмэгдсээр байна. Уншигчдын сайн дурын чөлөөт сонголтын зарчим дээр үндэслэсэн хэвлэл захиалга нь манай нам, улс, олон нийт, холбооны байгууллагын анхаарлын төвд байдаг чухал ажил юм. Энэ ажлын зохион байгуулалт сайжирч, одоо манай орны нэг өрх дунджаар жилд дөрөв таван зүйлийн тогтмол хэвлэл захиалах ашиглаж байна. 

Баянхонгор, Өвөрхангай, Төв зэрэг аймаг, Эрдэнэт хотын нам, улс, олон нийтийн байгууллага, нийслэлийн холбооны 27, 28 дугаар салбарынхан хэвлэл захиалгын ажлыг сайн зохион байгуулж байна. Хэвлэл захиалуулах ажлын гол нь уншигчдын бодит хэрэгцээг сайн судалж, түүнийг харгалзах явдал бөгөөд, үүнд сум нэгдэл, сангийн аж ахуй, албан газрын хэвлэлийн төлөөлөгч, холбооны салбар голлох рольтой. Мөн үүнийг уялдуулан зохион байгуулахад нам, олон нийтийн анхан шатны байгууллагын удирдлага чухал үүрэгтэй юм. Гэтэл энэ ажлыг урсгалаар нь тавих, эсвэл захиалагч бүртэй уулзаж сонирхлыг нь харгалзахгүй захиалуулах хандлага зарим газар үзэгддэг. 

1984 оны эхний хагас жилд Дорноговь аймгийн Даланжаргалан сумдын худалдаа бэлтгэлийн анги зэрэг хэдэн газар хэвлэл захиалгаас хоцорч, хамт олон нь унших хэвлэлгүй болсныг төвийн хэвлэлд шүүмжилсэн билээ. Гэтэл үүнд дүгнэлт хийгээгүйгээр барахгүй, сүүлийн хагас жилд зарим байгууллага мөн а хоцорсон байлаа. Энэ бол намын байгууллага хөдөлмөрийн хамт олон бүрийн оюуны хэрэгцээг муу анхаарч байгаагийн баримт юм. 

Хэвлэл захиалгаас дутахгүй ач холбогдолтой томоохон арга хэмжээ бол хэвлэлийг захиалагчдад шуурхай хүргэх явдал мөн. Энэ ажлыг нам, засаг ихээхэн чухалд үзэж, сумдын холбооны салбарыг тусгай автомашинтай, хэвлэл түгээгчийн орон тоотой болгож, долоо хоногт хоёр удаа үйлчлүүлж байгаа билээ. Захиалагчдад хэвлэлийн гардан, түгээж өгөх, хариуцлагатай үүргийг манай хэвлэлийн төлөөлөгчид гүйцэтгэдэг. Иймээс хэвлэлийн төлөөлөгчөөр тэргүүний хүмүүсийг ажиллуулах, тэдэнд байнга анхаарал тавьж байх нь намын байгууллагын чухал үүрэг мөн. 

Дундговь аймгийн Өндөршил, Гурвансайхан зэрэг сумын намын байгууллага малчдад хэвлэл хүргэх ажилд анхаарал тавьж, энэ ажлын явцыг товчоо, бүх гишүүдийн хурлаар хэлэлцэж, тэргүүний хэвлэл түгээгчийг шалгаруулдаг болсон байна. Говь-Алтай, Хэнтий, Архангай, Дорноговь аймгийн намын хороо, холбооны газрууд хэвлэл хүргэлтийг нэлээд анхаардгаас малчид долоо хоног бүр захиалсан хэвлэлээ авч байна. Манай орны газар нутаг өргөн уудам, малчинд бэлчээр ашиглахын үүднээс сийрэг нутагладаг өвөрмөц нөхцөлөөс болоод энэ ажилд зохих бэрхшээл байгаа боловч сум нэгдэл, сангийн аж ахуйн намын байгууллага, захиргааны ажлын арга барил, санаачилгаас үр дүн нь голлон шалтгаалж байна. 

Хэвлэл хүргэгчээр тэргүүний идэвх зүтгэлтэй хүнийг сонгон ажиллуулж, тэдний уналга, тээвэрт анхаарал тавьж, урамшуулж чадсан газарт энэ ажил үр дүнтэй болж байна. Гэтэл үүнийг урсгалд нь орхиж захиалагчаа хохироох явдал байсаар байна. Хэнтий аймгийн Биндэр сумын холбооны шуудангийн машин эвдрээд найман сар болж байхад аймгийн тээврийг удирдах газар, холбооны газар аль аль нь ямар ч арга хэмжээ аваагүй өдий хүргэлээ. Ховд аймгийн Алтай суманд саяхан салгаж үзэхэд, бүтэн сар хэвлэлээ аваагүй малчид байлаа. Хот, суурин газруудад ч хэвлэл зохих эзэндээ хүрэхгүй саарах явдал гарсаар байна. Зөвхөн энэ оны долоо, наймдугаар сард гэхэд нийслэл хотын сонин, сэтгүүлийг олон газарт нэг хоёр өдрөөр хожуу хүргэсэн байв. Энэ мэт дутагдал нь аймгийн тээврийг удирдах газар, холбооны газар, сум нэгдэл, сангийн аж ахуйн ажлын уялдаа өрөөсгөл, хэвлэл хүргэгчийн ажилд тавих нам, улс, олон нийтийн байгууллагын хяналт шалгалт сул байгааг харуулж байна. 

Иймд аймаг, хотын намын хороо, АДХ-ын гүйцэтгэх захиргаа, Ардын хянан шалгах хороо хэвлэл хүргэлтийн ажилд холбогдох байгууллагыг, нэгтгэн удирдах, ажлын явцад тавих хяналт шалгалтыг сайжруулах шаардлагатай байна. Үүнийг Холбооны Яам Иргэний агаарын тээврийг удирдах ерөнхий газар, Тээврийн Яам, Хөдөө аж ахуйн Яам ч нэгэн адил онцгой анхаарч байх ёстой. 

Хэвлэл бол юугаар ч сольшгүй мэдлэгийн эх булаг юм. Иймд түүний ашиглалтыг сайжруулах нь хэвлэлийн үр нөлөөг дээшлүүлэх чухал хэлбэр мөн. Энэ ажлын гол арга нь цаг алдахгүй захиалагчдад хүргэхээс гадна тэдний ажил хөдөлмөр, мэргэжилд туслах, сонирхлыг нь татах нийтлэлийг мэдээлэх, ийм яриа хийх, сонинг салбарт хадаж нийтэд уншуулах, ханын үзэсгэлэн, булан гаргах, зарим сэдвээр уншигчдын бага хурал, маргаан зохиох зэрэг бүтээлч ажил байх ёстой. Энэ ажлыг үр дүнд хүргэхэд нам, залуучууд үйлдвэрчний эвлэл, пионер, эрдэм дэлгэрүүлэх нийгэмлэгийн анхан шатны байгууллага идэвх санаачилга гаргах хэрэгтэй. Эдгээр байгууллагаас санаачилж сонины редакци, номын сантай хамтран, нийтлэлийн баатартай уулзалт зохиох, манай хамт олон хэвлэлийн хуудсанд самбар, цомог гаргах, хэвлэлд бичигдсэн буюу фото зураг нь гарсан тэргүүний хүмүүст талархлын хуудас, сонин, сэтгүүлийн дугаар илгээх, сонирхолтой бичлэгийн хайчилбар, цуглуулга хийж ашиглуулах зэрэг олон хэлбэрийн ажил зохиодог тэргүүний байгууллагын арга барилаас суралцах хэрэгтэй. Хэвлэлийн газрууд ч уншигч, захиалагчдынхаа эрэлт хүсэлтэд шуурхай хандаж, ийм хэлбэрийн ажлыг тогтмол зохиож байвал зохино. 

Хэвлэл захиалга, тараалт, ашиглалт бол манай үзэл суртлын олон талтай ажлын чухал бүрэлдэхүүн хэсэг учраас бүх байгууллагын анхаарлын төвд ямагт байх ёстой. 

