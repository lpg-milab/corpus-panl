Гоёлоо өмссөн хүүхдүүд" арга хэмжээ өргөн хүрээнд болно

Олон улсын хүүхдийн эрхийг хамгаалах өдөр буюу зургадугаар сарын 1-ний баярыг нийслэлийн хүүхдүүд хэрхэн тэмдэглэх тухай Нийслэлийн хүүхэд, залуучуудын газрын дарга С.Алтанцэцэгээс тодрууллаа.
-Өнөө жилийн хүүхдийн баярын ямар онцлогтой болох вэ? -Өнгөрсөн жилийн баяр "Нийслэлийн хүүхдүүд" нэртэйгээр нийслэлийн Засаг даргын ивээл дор явагдсан. Энэ уламжлалаараа өнөө жил Ерөнхий сайдын ивээл дор "Гоёлоо өмссөн хүүхдүүд" нэртэйгээр зохион байгуулагдахаар Нийслэлийн засаг даргын орлогч бөгөөд нийслэлийн хүүхдийн зөвлөлийн тэргүүн Б.Баатарзоригоор ахлуулсан тусгай комисс ажилдаа ороод байна. Тус комисст бүх дүүргийн Засаг даргын дэргэдэх хэрэгжүүлэгч агентлагууд оролцсон нэлээд өргөн хүрээтэй зохион байгуулагдах төлөвлөгөөтэй. -Баярын өдөр зохиогдох ажлын талаар сонирхуулахгүй юу? -Сүхбаатарын талбайд дүүрэг бүр өөр өөрсдийн онцлогийг харуулсан ажил зохион байгуулж оролцоно. Гэхдээ бүгд баярын хөтөлбөртөө Их Монгол улс байгуулагдсаны 800 жилийн ойн онцлогийг тусгасан байхаар ярьцгааж байна. Дүүргүүдэд уламжлалт ёс заншлаа дээдэлсэн, монгол ахуйг тусгасан ажил зохион байгуулахыг санал болгож байгаа. Тухайлбал, цагаан идээ яаж хийдэг, сур хэрхэн элддэг, гэр яаж барьдаг зэрэг танин мэдэхүйн ач холбогдолтой ажил өрнүүлбэл сонирхолтой байх болов уу. Аль болох хэвшмэл зүйлээс татгалзаж хүүхдүүдийн өөрсдийнх нь оролцоог чухалчлах юм. Баярын өдөр мянган хүүхдийн гимнастикийн үзүүлбэр, томчууд болон эцэг эхчүүдийн оролцоотой хөдөлгөөнт дасгалууд болно. Мөн урлагийн нэгдсэн тоглолтоос гадна дүүргүүдээс зохион байгуулах урлагийн тоглолт гээд соёл урлагийн тоглолт нэлээд зохиогдох байх гэж бодож байна. Түүнчлэн төрөл бүрийн сугалаа,.оньсон тоглоом, сэтгэхүй шалгасан тоглоомууд байхаар ярилцаж байна. Мөн хүүхдийн зуслангийн танилцуулга явагдана. -Өнөө жил хүүхдийн парк ажиллахгүй. Тэгэхээр Сүхбаатарын талбай дээр бүх арга хэмжээ төвлөрөх байх. Хүүхдүүд паркаар аялсан шиг зугаацаж чадах болов уу? -Парк хүүхдүүдэд үгүйлэгдэж буй нь мэдээж. Тиймээс бид аль болох өргөн хэмжээний төрөл бүрийн ажлыг зохион байгуулахыг зорьж байна. Талбай дээр болох арга хэмжээнд ирж оролцооч гэсэн урилгыг тоглоомын газруудад явуулсны дагуу "Хөх хулганы орон"-оос оролцох тухайгаа мэдэгдсэн. Мөн сагсан бөмбөгийн холбооноос мини тоглолт зохиохоор ярьсан. Үүнээс гадна хүүхдийн бүтээлийн зах ажиллуулах  бодолтой байна. Ингэснээр хүүхдүүд юу хийж чаддагаа харуулахаас гадна хийсэн зүйлээ худалдах боломж олгоно. Баярт оролцогч хүүхдүүдэд тодорхой хэмжээний бэлэг тараахаар хүртэл төлөвлөсөн. Өнөө жилийн баяраар томчууд хүүхэд гэлтгүй бүгд бие биедээ сайхан үг хэлж сэтгэлийн бэлэг барихыг бид уриалж байгаа. Өнөө жил хүүхдийн парк ажиллахгүйгээс баярын бүх арга хэмжээ төв талбай дээр төвлөрөх нь мэдээж. Тиймээс хүүхдүүдэд үйлчилгээ хүрэхгүй байх вий гэж сэрэмжлэн хүүхдэд ээлтэй байгууллагууд урьдчилж бус зургадугаар сарын 1-ний өдөр нэгэн зэрэг тэмдэглэхийг уриалмаар байна. 
Д.Цолмон
