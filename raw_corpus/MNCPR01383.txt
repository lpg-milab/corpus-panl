Тасарсан сахилыг нөхөж сахина

Рамазан сарын Өлгий Төрөлх нутаг Баян-Өлгий аймгийг зориод ирлээ. Дээрээс нь харвал энд тэндгүй тарааж хаясан дөрвөлжин ёотон адил нүднээ тусах аймгийн төвийн өнгө үзэмж тааруухан байшин барилгууд хэдийнэ зүсээ хувиргаж өргөжжээ.
Монгол Алтайн сүрлэг уулсын голд байгуулагдсан Өлгий хот нийслэлээс 1800 гаруй км алслагдсан ч нийслэлийн хөгжлөөс хол үлдээгүй нь илт. Баригдаад удаагүй нисэх онгоцны шинэхэн буудал үйлчилгээ сайтай гэж жигтэйхэн аж. Хянан шалгах тоног төхөөрөмжүүд нь сайжирсан тул элдэв зөрчил, хэрүүл маргаанаас холуур болж. Нисэх онгоцны буудлаас аймгийн төв хүртэл засмал зам үргэлжлэх нь бас нэгэн дэвшлийн шинжийг илтгэх мэт. Тэнд ажилгүй гэх хүн тун ховор юм байна. Өөрөөр хэлбэл, хоёр гараа халааслаад, зүгээр л хараад сууж байдаг ч юм уу эсвэл завтай хүн бараг үгүй. Өвлийн бэлтгэл ажил, орон байраа дулаалах, хадлан тэжээл, ургац хураалт гээд борви бохисхийх завгүй цагаар очсон юм. Баян-Өлгийд дунд эргэм насны гэрийн эзэгтэй нарын багагүй хувь нь аймгийн төвийн "Тирлик" нэртэй захад ажилтай. Ганзагын наймаатай "нөхөрлөсөн" тэд нэг үе Эрээний чанар муухан бараагаар булагдсан Өлгийн захын имиж, төрхийг хэдийнэ өөрчилжээ. Тэр хэрээр дэлгүүр, хоршооны лангуунд буй бараа бүтээгдэхүүний чанар ч сайжирсан байх юм. Үе үе нэмэгдэх болсон бараа бүтээгдэхүүний үнийн өсөлт ч тэртээх алсад орших өлгийчүүдийг тойрч өнгөрөөгүй гэнэ. Юмны үнэ өсөх хэрээр ээлжлэн нислэг үйлдэх "Аэро Монголиа", "Изнис" зэрэг байгууллагууд ч нисэх онгоцны үнэ тарифыг нэмж Өлгийгөөс Улаанбаатар хүрэхэд нэг талдаа 150-160 мянга болсон нь нутгийн зон олныг бухимдахад хүргэжээ. Энэ бүхэнд санаа тавьж, үүргээ гүйцэтгэх дарга гэх тодотголтой эрх мэдэлтнүүд гэвэл хуруу дарам. Нэгийг халж, нөгөөг арай ашигтай гэмээр албан тушаалд нэр дэвшүүлэн хоёр талцаж хэрүүл зарга хийх нь тэндхийн "ах" намын хийх ажил нь болж хэвшсээр уджээ. Аймгийн Засаг дарга байсан О.Хабсатарыг үүрэгт ажлаас нь халаад хэдэн сарыг үдсэн тэд өнгөрөгч долоо хоногт шинэ даргатай болов. Одоо бол Баян-Өлгий аймгийн Засаг даргаар С.Хавал томилогдон ажиллаж байна. Үүрэгт ажлаа хүлээж аваад удаагүй Засаг дарга өвөлжилтийн бэлтгэл ажил, шинэ ажлын байр нэмэгдүүлэхийг чухалчилжээ. Сонирхуулахад, өдгөө Баян-Өлгийд хөгшин залуугүй мацаг барьж байгаа. Үүрээр, нар мандахын өмнө мөн нар жаргаж одод тэнгэрт түгэх үеэр хооллодог энэ ёсыг тэд Рамазан, халхчуудын хэлж заншсанаар Рамадан сар гэж нэрлэдэг. Нар мандахаас жаргах хүртэлх энэ хугацаанд дусал ус ч балгахгүй байх учиртай. Сар гаруй хугацаанд үргэлжлэх энэхүү үйл нь эрүүл мэндэд тустай гэх хэдий ч коран сударт тусгагдсанаар бол хүн хэт их өлссөнөөр бусдын зовлонг ойлгож, энэрэнгүй сэтгэлтэй болдог. Бусдад хар буруу үйл санадаггүй гэдэг юм. Гэхдээ хүн бүр энэ зан үйлийг дагаж бүтэн өдөржингөө мацаг барьж байна гэвэл хэт дэгсдүүлсэн болох байх. Молла буюу ламын хэлж буйгаар хүнд өвчтэй, хөхүүл хүүхэдтэй эх, аян замд яваа зорчигч Рамадан сард мацаг барихгүй байж болохыг мөн л коран сударт тусгасан байдаг гэнэ. Энэ далимд "би өвчтэй, мацаг барих боломжгүй" гээд шалтаг тоочих хүмүүс өлгийчүүдийн дунд мэр сэр байлгүй яахав. Ингэхдээ Рамадан сард мацаг барих нь мусульманчуудын хувьд хийвэл зохих таван үүргийн нэг боловч хүсээгүй хэн нэгэнд албадан мацаг бариулдаггүй нь бас нэгэн онцлох зүйл юм. Рамадан сарын зан үйлийг мөрдөгсдийн хувьд хөгтэй явдал нэлээдгүй тохиолддог болохыг анзаарсан. Хөрш айлын маань эмээ нэгэн өдөр мацаг барьж буйгаа мартаж гэрт ирсэн зочдын хамт үдийн хоол зооглочихсон гэнэ лээ. Харин тэр өдрийн дараахан нэгэн танил эгч эмээгийн хөөрүүлсэн сүүний тогооны хусмыг идэж орхисон гэдэг. Энэ мэт хөгтэй, санамсаргүй явдлууд тохиолдсон л бол тухайн өдрийг алгасахаас өөр аргагүй. Өөрөөр хэлбэл, Рамадан дуусан ч гэнэдсэн өдрөө нөхөж мацаг барих болно. Мусульманчуудын хувьд баасан гаригийг сайн өдөрт тооцдог. Тиймдээ ч долоо хоног бүрийн энэ өдөр мешит буюу сүмд очин мөргөл үйлдэж бурхан бологсдод зориулж ном хурна. Мөн өдөр хиртэй хувцас угааж бохир ус асгахыг хүртэл цээрлэдэг. Учир нь бурхан бологсод баасан гариг буюу эл өдөр ойр дотны хүмүүсээ харахаар ирдэг тул бохирдсон ус асгаж ойр орчмыг бохирдуулж болохгүй гэж томчууд ярьдаг байсан. Энэ нь казахууд талийгаачдыг хүндэлдэг зан- шилтай нь холбоотой. Өвөг дээдсээс уламжлагдаж ирсэн энэ мэт зан үйл мөрдөгддөг болоод ч тэр баасан гаригт сархад амсдаггүй. Энэ өдөр аймгийн төвийн дэлгүүрүүдэд архи, пиво худалдахгүй байх хориг тогтоожээ. Уг хоригийг мөрддөггүй хүмүүстэй тааралдсан. Тэд- Өлгий нутагт аж төрдөг урианхай, тува, дөрвөд зэрэг ислам шүтлэггүй хүмүүс байх аж. Хэдий энэ бүхэн Монгол Улсын хувьд хараахан бичигдээгүй хууль боловч казахууд мөрдсөн хэвээр аж. Казахуудын нэг хэсэг нь Рамадан сар гээд зугаа цэнгэл, архи дарстай газар хөл тавьдаггүй бол нөгөө нь энэ бүхнийг үл ажрах нь бий юм. Гэхдээ маш цөөхөн. Баабарын "Барууны орноос биш хаяанд буй хасгуудаас суралцъя" хэмээн бичсэн нийтлэлийг тэндхийн амтай болгон дурдана лээ. Үнэндээ Баян-Өлгийн аль ч баар цэнгээний газарт ороод архи ууж, тамхи татдаг охид, бүсгүйчүүдтэй таарсангүй. Мярс мярс инээх тэд ундаа ууж, чихэр, шоколад зэрэгтнийг зооглох аж. Тэнд дуучин С.Жавхлангийн үнэнч фен олон бий. Одоогоос сар гаруйн өмнө гавьяат жүжигчин С.Батсүх, залуу дуучин С.Жавхлангийн хамт Баян-Өлгийд тоглолтоо хийгээд буцжээ. Хоёр өдөр үргэлжилсэн тоглолтын үеэр өлгийчүүд С.Жавхланг тайзнаас буулгалгүй нэг дор 16 удаа дахиулсан гэсэн. Тэр бүү хэл, тоглолтын хугацааг сунгах хүсэлтээ ч тавьсан гэнэ лээ. Залуу дуучны хувьд боломжгүй гэдгээ учирлаж удахгүй Өлгийд дахин ирж ганцаарчилсан тоглолт хийхээ амлаад буцсан сурагтай. Мөн үеэр Өлгий нутгаас нэр дэвшсэн УИХ-ын гишүүн А.Мурат Баян-Өлгийд очиж сонгогчдынхоо аж байдалтай танилцаж багагүй ажил амжуулаад буцсан. Үүний нэг жишээ "Хотгор"-ын нэг тонн нүүрсний үнийг 30 мянга хүртэл бууруулсан явдал юм. Тэрнээс өдгөө Өлгийн захад нэг тонн нүүрсний үнэ 36 мянга хүрдэг байна. Гивлүүртэй ирдэг бэр Баян-Өлгий аймгийн төвд залуу хосуудын гал голомтоо бадраах хуримын ёслол үйлдэх төв хэдэнтээ сүндэрлэжээ. "Думан", "Нурданеска", "Жалын" нэртэй эдгээр төвд хосууд хуримаа нижгэр хийнэ. Казах хурим, найрыг дайллага мэтээр төсөөлөхийн аргагүй. Шинэ цагийн казах хурим онцлог зүйл ихтэй. Тухайлбал, гэр бүл болохоос өмнө сүйт бүсгүй хар хүүгийнхээ гэрт очих бүү хэл, босгыг нь алхахыг цээрлэдэг. Харин хуримын өдөр шинэхэн хүргэн ойр дотны хамаатан ах, бэргэн эгчийнхээ хамт очиж сүйт бүсгүйгээ гэрээс нь авна. Ингэхдээ гар хоосон очихгүй нь мэдээж. Эхнэрээ болгож буй эмэгтэйн аав, ээж, ах, эгч, дүү, бүр төрөл төрөгсдөд бэлэг бэлдэнэ. Дээхнэ үед сүйт бүсгүйн аав, ээжид олон толгой мал өгдөг байсан нь нийгмээ дагаад өөрчлөгдсөн гэх үү дээ. Гэхдээ энэ уламжлал аймгийн төвөөс зайдуу орших хөдөөд одоо ч уламжлагдсан хэвээр. Харин аймгийн төвд аж төрдөг хотожсон өнөөгийн казах айлын хувьд бэлэг бэлдэх явдал харилцан адилгүй. Хүргэн болох залуугийн тал хэр бэлтэй айл болохыг бэр гуйх үеэр гардуулах бэлгээр нь шинжих тул аль болох хичээнэ. Шинэхэн бэр хуримаар гивлүүр зүүнэ. Дашрамд дурдахад, хэн хүссэн нь гивлүүрийг нээж бэрийг харах эрхгүй. Тусгайлан бэлдсэн домборчин бэр болж буй бүсгүйд сургаал хайрлаж ерөөл айлдан тэнд хуран цугларагсдад мэхийн ёслохыг айлдсанаар гивлүүрийг сөхөх учиртай. Энэ мэт уламжлалт зан заншлын дагуу хийгдэх хурим өдөр алгасалгүй болох юм. Хуримын ширээний идээ будааг элбэг, дэлбэг байлгахыг эрхэмлэдэг. Нийслэлд болдог бусад хуримнаас ялгагдах зүйл гэвэл хуримын зочдыг чанасан мах тэргүүтнээр дайлах. Хуримлах хосуудын хуриманд 2-3 сая төгрөг зарцуулагддаг байна. Нөгөөтэйгүүр, хуриманд уригдагсад ч элдвийн бэлэг сэлт гэхгүйгээр бэлэн мөнгийг нь гардуулдаг болсон нь өлгийчүүдийн хувьд тогтсон зан үйл мэт болжээ. Юутай ч намрын налгар өдрүүдийг үдэх энэ цаг мөчид Баян-Өлгийчүүд найр наадам элбэгтэй, наргиж цэнгэн өвлийн бэлтгэлээ ч базааж буй ажээ. 
Чапаевын Анна
