№243(17460)       
1989 оны аравдугаар сарын  11,
ОЮУТНЫ АХУЙ

Оюутны биеэ дааж хичээллэх идэвхтэй аргыг сурталтад бүх хэлбэрээр нэвтрүүлэх хэрэгтэй байна. Үүнд үнэхээр шинэчлэл хийвэл зохино >> гэж монголын багш нарын V их хурал дээр нөхөр Ж. Батмөнх хэлсэн байна. Оюутан, сурагчдын биеэ дааж идэвхтэй хичээллэхэд онцгой анхаарах гол нөхцөл нь тэдний ахуй юм. Оюутан, сурагчдын ахуйг дээшлүүлэхэд бүх нийтийн анхаарал халамж шаардагдаж байна. 

Нийгэм, эдийн засгийг хөгжүүлэх VIII таван жилийн төлөвлөгөөгөөр дээд, тусгай мэргэжлийн дунд сургуулийнханд зориулж 3000 гаруй ортой дотуур байрын барилгыг барьж, дээд сургуулийн хичээлийн байрыг 2400, тусгай мэргэжлийн сургуулийн хичээлийн байрыг 2000 суудлаар нэмж байгаа билээ. Гэвч хичээлийн нэг суудалд 1, 35, номын сангийн нэг суудалд 6, 73 оюутан ногдож, хоёр ээлжээр хичээллэх явдал үргэлжилсээр байна. Тусгай мэргэжлийн дунд сургуулийн хичээлийн байрын нэг суудалд 1, 26, номын сангийн нэг суудалд 14, 3 сурагч ногдож, << 80 шахам хувь нь хоёроос гурван ээлжээр хичээллэж, биеийн тамирын зориулалтын танхимгүй сургууль ч нэлээд байна. 

Манай дээд сургуулийн нэг оюутанд хичээлийн байрын 5, 09, тусгай мэргэжлийн дунд сургуулийн нэг сурагчид 3, 1 ам дөрвөлжин метр талбай ногддог нь ЗХУ болон социалист бусад орныхоос дөрвөөс зургаа дахин бага, тэдний бие дааж суралцах, чөлөөт цагийг зов боловсон өнгөрүүлэх, биеийн тамир, спортоор хичээллэх нөхцөл хязгаарлагдмал юм. Ийм байдлыг өөрчлөх шаардлага зүй ёсоор гарч байна. 

Дээд сургуулийн оюутны 67, 2 хувь, тусгай мэргэжлийн сургуулийн 60-аад хувь нь дотуур байранд суух шаардлагатайг тооцоолбол одоо даруй 9000-аад ортой дотуур байр хэрэгтэй боллоо. Байр хүрэлцээгүйгээс нэг өрөөнд олуулаа орсон нь нэг оюутанд дотуур байрын 3, 3 ам дөрвөлжин метр талбай ногдож эрүүл ахуйн шаардлагыг зөрчиж байна. 

Дээд, тусгай мэргэжлийн дунд сургуулийн оюутны 59, 6 хувь нь эмэгтэйчүүд, тэдгээрийн 26, 7 хувь нь хүүхэдтэй буюу гэр бүлтэй хүмүүс юм. Тэдгээрт зориулсан байргүйгээс нэг гэр бүлийн хоёр оюутан тус тусдаа амьдрах, хүүхдээ өгөх ясли, цэцэрлэггүйгээс урт хугацаагаар чөлөө авах, арга буюу аав ээж дээрээ хүүхдээ орхих зэргээр аргацааж суралцдаг г байна. 

Улаанбаатар хотод оюутны хүүхдийг асрах орой 24 цагийн ажиллагаатай ясли нээсэн боловч мөн л хүрэлцээгүй хэвээр байна. 

Нийслэлийн нэлээд хэдэн дээд, тусгай мэргэжлийн дунд сургуулийн 4000 гаруй оюутан, сурагчдын байр төвлөрсөн << оюутны хотхонд >> гэхэд л тус бүр зуугаадхан суудалтай хоёр гуанз ажиллаж байгаа нь хүч чадлаар ч, хоолны нэр төрөл, амт чанараар ч тэдний эрэлт хэрэгцээг хангаж чадахгүй байна. 

Нийт оюутанд, сурагчдыг нарийн мэргэжлийн эмч нарын урьдчилан сэргийлэх үзлэгт үе үе оруулж, илэрсэн өвчнийг эмчлэх тодорхой ажил хийх талаар ч хангалтгүй байна. Оюутан, сурагчид гол төлөв Улаанбаатарт байнгын оршин суух хаяггүйгээс эмнэлэгт үзүүлэх, эмчлүүлэхдээ ихээхэн чирэгдэлтэй байхад Шинжлэх ухаан, техник, дээд боловсролын улсын хороо, Эрүүлийг хамгаалах Яам зохих арга хэмжээ авахыг чармайсангүй өдий хүрчээ. 

Оюутан, сурагчид үйлдвэрчний эвлэлийн гишүүн, татварыг нь төлдөг мөртлөө өвчлөх, жирэмслэх үедээ нийгмийн даатгалын хөрөнгөөс тэтгэмж авч чадахгүй байна. Судалгаанаас үзэхэд жилд дунджаар 1200 гаруй оюутан хүүхэд гаргадаг боловч, тэд гурван сарын тэтгэлгээр л цалингүй чөлөө авсан нэг жилээ өнгөрөөдөг болжээ. БНМАУ-ын Ардын боловсролын хуульд дээд, тусгай мэргэжлийн дунд сургуульд суралцагчид хууль тогтоомжид заасан журмаар стипекди, тэтгэвэр, тэтгэмж, материалын бусад тусламж авах эрхтэй гэж заасны дагуу ут асуудлыг холбогдох байгууллагууд авч үзэж тодорхой ажил хийвэл зохино. 

Дээд, тусгай мэргэжлийн дунд сургуулийн оюутан, сурагчдын нийтийн байрын тохижилт, соёл, ахуйн нөхцөлийг 1988 - 1990 онд сайжруулах програмыг МҮЭ-ийн Төв Зөвлөл, МХЗЭ-ийн Төв Хороо, Монголын эмэгтэйчүүдийн хороо, Шинжлэх ухаан, техник, дээд боловсролын улсын хороо хамтран баталж гаргаснаас хойш хоёр дахь жил дундаа орж байхад түүний хэрэгжилт гэж биетэй хийсэн ажил алга. 

Дээд, тусгай мэргэжлийн дунд сургуульд суралцагчдын олонхи нь хөдөө орон нутгаас ирж байгаа бөгөөд тэдний амралтаараа гэртээ харих, сургуульдаа буцаж ирэх унааны зардлыг автомашин, хатуу вагоны үнэлгээгээр бодож олгож байгаа журам ч амьдралд нийцэхгүй болжээ. Оюутан, сурагчдын бие бялдрыг хөгжүүлэх, амралт, сувиллын газар байгуулах, хотын дотор нийтийн тээврээр зорчих үнийн хөнгөлөлттэй болгох шаардлагыг олон жилийн турш яриа төдийгөөр өнгөрөөлөө. Оюутны нийгмийн тулгамдсан асуудлыг IX таван жилд улсын, эдийн засаг, нийгмийг хөгжүүлэх үндсэн чиглэлийн төслийг боловсруулж байгаа одоо үед анхааран үзэж тусгах хэрэгтэй байна. 

Оюутан, сурагчдын ахуйн нөхцөлийг сайжруулахад нийгмийн зүгээс анхаарч авах арга хэмжээний сацуу сургуулиудаас өөрсдөөс нь шалтгаалах зүйл олон байгааг тухай бүрт нь шийдвэрлэх ёстой. Хичээлийн болон дотуур байрыг ариг гамтай, соёлч боловсон эдэлж хэрэглэхээс эхлээд амралтаараа болон хичээлийн бус цагаар тэдгээрийг засаж сэлбэх, тохижуулах ажлыг оюутан, сурагчдын өөрсдийн хүчээр зохих үнэ хөлсийг олгох журмаар хийлгэхэд саад бэрхшээл байхгүй, гагцхүү санаачилга дутаж байна. Зохих материалаар нь хангаж нөөц бололцоогоо ашиглан оюутан, сурагчдын хоолны газар барих, туслах аж ахуй хөгжүүлж, сургуулийн хоол, цайны газрыг хүнсний бүтээгдэхүүнээр хангах зэрэгт сургуулиуд өөрөөсөө хамаарах бүхнийг хийх хэрэгтэй юм. 

Оюутан. сурагчдын ахуй сайн байх нь тэдний амжилттай сайн суралцах, ирээдүйн шилдэг боловсон хүчин бэлтгэх гол нөхцөлийн нэг учраас түүнийг тал бүрээр сайжруулахад эцэг ёсны халамж тавьж шинэ сэтгэлгээгээр хандах нь төр, ардын боловсрол, шинжлэх ухаан, техник, дээд боловсролын улсын хороо, МХЗЭ, МҮЭ, бусад олон нийтийн болон төлөвлөгөө төсвийн байгууллагуудын онцгой үүрэг болж байна. 

