Сансрын гурав дахь жуулчин эх дэлхийдээ эргэж ирлээ

Өнгөрсөн мягмар гаригийн өглөө олон улсын сансрын станц дээр ажилласан 11 дэх багийн гишүүд болох сансрын нисэгч Сергей Крикалев, сансар судлаач Жон Филлипс, Америкийн сансрын жуулчин Грегори Олсен нар эх нутагтаа эргэж ирлээ.
Грегори Олсен сансрын гурав дахь жуулчин юм. Тэрээр энэ аяллыг хийхийн тулд 20 сая ам.доллар төлсөн бөгөөд сэтгэл хангалуун байгаагаа онцлон дурджээ. Тэдний сууж явсан сансрын хөлөг Казахстаны Аркалык хотоос 58 км-ийн зайтай газардахад аврагч болон эмнэлгийн ажилтнууд угтан авчээ. Сансрын жуулчин тойрог замд нийт 10 хоносон бөгөөд биеийнх нь байдал сайн байсан гэнэ. Тэрээр эх нутагтаа эргэж ирээд хамгийн түрүүнд лийр идсэнээс гадна аврагчидтай их л тайван ярилцаж байсан гэнэ. Харин түүнтэй хамт ниссэн багийн бусад гишүүдийн биеийн байдал тийм ч сайн байсангүй. Гэхдээ эмч нарын мэдэгдсэнээр сансрын нисэгч С.Крикалевын биеийн байдал хэвийн байгаа гэнэ. Харин сансрын нисгэгч Жон Филлипсийн бие нэлээд хүнд байжээ. Энэ удаагийн нислэгийн онцлог нь байгалийн баялаг, геофизик, анагаах ухаан, биологийн салбарт явуулсан шинжлэх ухааны судалгааны ажил юм байна. 
"Газета" 

