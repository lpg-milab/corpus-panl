Ри багш эх орноо гэсээр нүд аньсан

Сэтгүүлч, орчуулагч Ц.Цэрэн эрдэмтэн зохиолч Бямбын Ринчений уран бүтээлийн өвийг судлах, цуглуулах, сурталчлах талаар олон жил уйгагүй ажиллаж төвийн хэвлэл, радио телевизээр 80 гаруй нийтлэл нэвтрүүлэг явуулжээ.
Мөн их эрдэмтний 100 насны ойд зориулан Буурал өтгөс Ринчен мэхийн ёсолбай хэмээх номоо хэвлүүлсэн байна. Б.Ринчений нэрэмжит шагналт судлаач Ц.Цэрэнтэй ярилцлаа. -Та Ринчен гуайтай хэзээ танилцсан бэ? -Би 1963 онд коммунизмын өлгий оронд сурахаар явсан юм. Ташкентын их сургуульд сурч байхад орос багш нар Африк, Кубын оюутнуудад сүйд болж, бидний хэдэн монгол оюутнуудыг баахан дорд үзэх байдалтайг биеэр мэдрээд Ринчен гуайд нэгэн захиа зориглон бичсэн. 1964 оны эхээр ар өвөргүй машиндсан гурван хуудас захиа авснаар эчнээ танил болсон юм. -Дараа нь олон удаа уулзаж байсан уу? -Шавь Ч.Догсүрэн, Ц.Шагдарсүрэн нар шиг босгыг нь элтэл орж гарч байгаагүй ч үе үе уулзан утсаар ийм тийм үгийн утгыг асууж лавлаж явлаа. Орчуулга оролдож толь бичгээс хараад оноох зүйлгэх үг олдохгүй болохоор Ри багшийн гэр рүү залгаж лавлана. Тэгэхэд өвгөн эрдэмтэн "Толь бичгээс нэг хараадахъя. Библи судрыг хар. Ер нь Европын уран зохиол, урлаг соёл, дуу хөгжмийн сонгодог бүтээлүүд цөм Библийн домогтой холбоотой юм шүү" гэж захидагсан. Хамгийн сүүлд 1976 оны сүүлчээр Төв шуудан дээр таарч, их сургуулийн хажууд байсан гэр хүртэл нь цуг явж нэлээн ярилцсан. Тэгэхэд "Намын амьдрал" сэтгүүл дээр нэрээ нууж бичсэн хүний "Эрдэмтэн хүний өндөр үүрэг" гүтгэлгийн талаар нь асууж байсан. -Ямар учиртай материал юм вэ? -Намын төв хэвлэл дээр Ринчен багшийг гүтгэж бичсэн материал. Энэ талаар Ринчен гуай Цэдэнбал, Брежнев хоёрт бичсэн захидалдаа тодорхой дурссан байдаг. Ер нь Ри багштан монгол үсэг, бичиг, хэл соёл, түүх уламжлалаа гэж улаан голоо тасартал зүтгэж үзэлцэж явсан Цогт хун тайж шиг эх оронч байлаа. Балын амьдрал, үйл ажиллагааг аваад үзэхэд түүний үйлдсэн нүгэл нь байгуулсан гавьяанаасаа илүү гарчихаад байдаг. -Бал дарга Ринчен гуайд их л таагүй ханддаг байсан гэвэл болох уу? -Дургүй биш үзэн яддаг байсан гэвэл болох байх. Ер нь тэр хоёрын харилцааны талаар олон юм ярьж болно. Товчхондоо бол, үзэл бодол нь газар тэнгэр шиг зөрүүтэй хоёр. Сая та бид хоёрын ярьж байсан улигт гүтгэлгийн талаар саяхан нэг шинэ материал олж мэдлээ. Эр оронч буурал өвгөнийг ходоодны хорт хавдар тусчихаад байхад Цэдэнбал тэр гүтгэлгээ "Намын амьдрал" сонинд бичүүлсэн төдийгүй "Новости Монголий" сонинд оросоор давхар нийтлүүлсэн  байгаа юм. -Тэр хоёр юунаас болж зөрчилдөж байсан юм бол. Одоогийн залуу үе энэ бүхнийг мэдэхгүй шүү дээ... -Жишээ нь, Бал дарга монгол бичгээ устгаж хэдэн зуун жил цайрахгүй нүгэл хийсэн. Улс Монголоо аугаа их СССР-ийн бүрэлдэхүүнд нэгтгэх дөхсөн явдлыг хэн ч, хэзээ ч цагаатгаж чадахгүй. Ганц Ри багшийг ч биш олон сайхан сэхээтэн, нам төрийн шударга зүтгэлтнүүдийг хэлмэгдүүлж байсан. Түүнээс гадна олон сайхан ном судар, зохиол бүтээлийг галдан шатаасан. Харин Ринчен гуай үүний эсрэг байсан. Ринчен гуай шоронд байхдаа шатаж байсан олон номноос нэгийг шүүрэн автал шоронгийн хуяг загнажээ. "Бөгсөө арчих цаас болгоё" гэж зөвшөөрүүлээд тэр номоороо франц хэл сурсан гэдэг юм. Түүнийг гутааж гүтгэхийн тулд Улаан-Үд рүү нууц даалгавартай ажилтан явуулж, Буриадын тусгай архиваас Ринченгийн эцэг эх, ах дүүгийн талаар баримт цуглуулсан байна. Ингээд гүтгэлгийн материалаа бичсэн хэрэг. -Энэ хоёр хоёулаа Монголын түүхтэй холбоотой нэртэй хүмүүс. Одоо хоёулаа байхгүй. Амьдралын сүүлчийн өдрүүдийнх нь талаар та номдоо оруулсан уу? -Энэ их сонин асуудал байгаа юм. Бал дарга насаараа эхнэртээ үнэнч явсан. Энэ нь хүний ёс. Буруу юу байхав. Ю.Цэдэнбалын захианд "А.И бол миний бурхан шүтээн, хүчирхэг өмөг түшиг маань. Намайг үхэн үхтэл надад үнэнч байх хүн" гэж 1986 оны есдүгээр сард бичиж байсан бол 1991 оны дөрөвдүгээр сарын 21-ний бямба гаригт Кремлийн эмнэлэгт нас барахынхаа өмнө дэргэд байгаа хүүдээ хандан "Миний энэ насандаа хайрлаж явсан цорын ганц хүн бол чиний эх шүү. Харж хандаж яваарай" гэсэн байдаг. Тэгвэл 1977 оны гуравдугаар сарын 4-нд Ринчен гуай нас барахынхаа өмнө "Монгол бичгээ л сэргээгээд авчих юм бол Монголын соёлын олон салбар бадран мандахад хэрэгтэй юмсан" гэж дорой дуугаар шавь Чой.Лувсанжавтаа захиж байсан гэдэг. Зөвхөн энэ хоёр баримтаас харахад ХХ зууны Монголын энэ их хоёр том хүн эх орон, эх хэл, монгол нутгийнхаа талаар их ондоо бодолтой байсан юм шиг санагддаг. Ри багшийг өөд болоход томхон албан тушаалтан сайд дарга нараас нэг нь ч ирээгүй. "Үнэн" сонинд гашуудлын мэдээ тавихыг хориглосон байсан. Тэр үед өвгөн эрдэмтнийг бараг нууцаар шахуу оршуулж байсныг би оршуулганд нь оролцож байсны хувьд мэдэж байна. 
Д.Ариун
