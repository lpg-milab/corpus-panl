Говийн нуур ширгэж байгааг хараад суух уу, ямар нэг арга сэдэх үү?

... Их талд өлөн тоос босч байна. Гол горхи жирэлзэн урсч, нуур тойром цэлийж байсан говийн зарим нутагт өнөөдөр цөлийн ургамал ургасан хуурай гольдрол, тоос татсан шал тойром бий болж байна.
Эргэн тойрон айл, амьтан ч үгүй, эл хуль. Улаан нуурын эргээр байгаа ганц нэг айл нь тэнгэр бурхнаас хур бороо гуйн залбирч, зэрэглээ татсан хуурай хөндийг гунигтайяа ширтэнэ. Энэ жил нутгийн ард түмэн хэд гурван төгрөг цуглуулж "Хурын шим"-ээр үүл буудуулж туршилт хийлгэсэн боловч улаан шороо боссоноос өөр олигтой үр дүн гараагүй гэнэ. Эрдэмтдийн судалгаагаар дэлхийн уур амьсгал сүүлийн 500 мянган жил байгаагүй хэмжээгээр дулаарч, далайн усны түвшин дээшилж, эх газрын эмзэг, хуурай экосистем эрчимтэй өөрчлөгдөж, хувьсч байна. Төв Азийн өргөн уудам нутаг дээр төрт улс оршин тогтнож эхэлсэн Хүннүгийн үеэс хойш уур амьсгалын дулааралт энэ нутагт хэзээ ч байгаагүй хэмжээнд хэдийнээ хүрч очсон байна гэдгийг Монгол-Америкийн эрдэмтдийн хамтарсан судалгаагаар тогтоожээ. Тухайлбал, сүүлийн бараг 2000 жилийн 10 их дулааралтын найм нь 1950-иад оноос хойшхи хагас зуун жилд тохиосон байна. Өөрөөр хэлбэл, монгол нутаг дээрх байгаль экосистемийн өнөө үеийн өөрчлөлттэй адил төстэй үеийг монголын түүхээс эрээд олохгүй ажээ. Монгол нутаг дээрх одоогийн экосистемийн бүрэлдэхүүн хэсгүүдийн орчин үеийн энэ их өөрчлөлт нь байгалийн түр зуурын үзэгдэл үү? Үүнд хэн хариулах вэ? Энэ байдлыг зүгээр хараад суух уу, ямар нэг арга сэдэх үү? Уур амьсгалын ер бусын энэ өөрчлөлттэй тэмцэхэд уламжлалт бус бидэнд төдийлөн хэвшмэл болоогүй зоригтой "шинэ" шийдэл хэрэгтэй гэдгийг дэлхий даяараа хүлээн зөвшөөрч байна. ХХ зууны сүүлчийн хагасаас эрчимтэй мэдрэгдэх болсон дэлхийн дулааралт XXI зуунд улам хүчтэй болж нэмэгдэнэ гэж дэлхийн эрдэмтдийн хамтын нийгэмлэг үзэж байгаа ажээ. Дэлхийн дулааралтын нөлөөгөөр эх газрын экосистемийн зарим бүрэлдэхүүн хэсэг эргэлт буцалтгүй өөрчлөгдөж, устаж алга болно гэж үзэж байна. Монгол оронд энэ нь ямар байдлаар илэрч байна вэ? Олон зууны турш бүрэлдэж бий болсон "үлдмэл" гэж үзэж болохоор мөнх цас, мөсөн гол, цэвдэгийн ихэнх нь хайлж алга болох, олон гол горхи, булаг шанд, намаг, нуур тойром хатаж ширгэх, алга болох дохио шинж тэмдгээ хэдийнэ өгөөд байна. Монголчууд бид хэзээ болтол ихээхэн ярьсаар, хоорондоо маргалдсаар, шинэ санаа сэдэж, хийж бүтээх эрмэлзэлтэй хэн нэгнийгээ доош нь дарсаар суух вэ? Монгол Алтайн нурууны мөнх цас дороосоо шуугдан, талбай нь багасч, мөсөн гол дээшээ огшин хайлсаар байгаа ажээ. Мөнх цас, мөсөн голдоо тогтмол судалгаа явуулж байгаагүй бид өнөөдөр энэ байдлыг сансрын зургаас харж гайхаж байна. Мөнх цас, мөсөн голын усаар тэжээгддэг Ховд, Буянт зэрэг гол горхины ус, Их нуурын хотгорт орших Хар-Ус, Хар нуур, Дөргөн, Хяргас нуурын усны түвшин хайлж буй цас мөсний уснаас шалтгаалан нэмэгдэж байна. Гэхдээ мөнх цас, мөсөн голын нөөц хэзээ шавхагдаж дуусах вэ? Энэ зууны эцэс гэхэд эндхийн гол мөрөн, нууруудыг ямар хувь заяа хүлээж байна вэ? Бид одоо юу хийх ёстой вэ? Үүнд санаа зовниж байгаа хүн байна уу... Хангайн нурууны өмнөд хэсгээс эх авсан Онги зэрэг зарим голын ус багасч хөрсөнд шургаж байна. Говь нутгийн ард иргэдийн бахархал, хүсэл мөрөөдөл болсон Онгийн голын Улааннуур хаачив, юунаас болов, түүнчлэн Таацын цагаан, Орог нуурын өнөөгийн байдал ямар байна вэ? Уур амьсгалын өөрчлөлтийн хуурайшилтын нөлөөнд тэртэй тэргүй нэрвэгдэж буй эмзэгхэн гол, горхины бэсрэг ай савын татам, ёроолоос шороон ордын алт олборлох нэрээр олон зуун жилийн туршид хэвшиж тогтсон байгалийн голдрилыг  дураараа өөрчлөх, урсгалыг хааж боох, шороогоор булж дарах зэрэг зохисгүй үйлдэл гаргаж буйг таслан зогсоох нь чухал гэдгийг онцлон тэмдэглэх хэрэгтэй. Дэлхийн дулааралттай уялдан Монгол орны хур тунадасны хэмжээ XXI зуунд 15-20 хувь нэмэгдэнэ гэсэн урьдчилсан тооцоо байдаг. Гэвч дулааралтаас шалтгаалах ууршилт нь нэмэгдэх хур тунадасны хэмжээнээс 10 дахин их байна гэсэн тооцоог бас гаргажээ. Иймд монгол газар нутагт хуурайшлын аюул, сөрөг үйл явц нүүрлэж байна гэж үзэх нь бодит байдлаас нэг их хол зөрөхгүй биз ээ. Гэлээ ч хур тунадас бага ч гэсэн нэмэгдэх нь ихээхэн завшаантай хэрэг гэж үзэлтэй. Одоогийн байдлаар Хангай нурууны ар, Хэнтийн нуруунаас эх авсан зарим голын ус алгуур ч гэсэн нэмэгдэх хандлагатай байгаа ажээ. Энэ нь үе үе болдог үерийн устай холбоотой. Үерийн хэд хоногт их ус оволзоод урсаад явчихдаг. Үүнийг өмнө нь бид ашигладаггүй байсан. Одоо ч ашиглахгүй байна. Үерийн их усыг томоохон усан санд хуримтлуулан үерийн дараа буцааж гол руу оруулан урсацын хэвийн горимыг хангах, илүүдэл усыг өмнөд говийн бүс рүү шилжүүлэн урсгаж, тасарч ширгэж буй гол горхи, нуурыг тэтгэх, говь, хээрийн бүсийн малчид, төв суурин газрын хүн ам, үйлдвэр, уурхайн усан хангамжид ашиглах асуудлыг инженерийн нарийн тооцоо, судалгаанд түшиглэн шийдвэрлэх нь өнөөдрийн бодит хэрэгцээ, ирээдүйн захиалга болж байна гэдгийг монголчууд бид нэгдмэл ойлголттойгоор хүлээн зөвшөөрөх цаг болжээ. Уур амьсгалын өөрчлөлтөд урьдаас бэлтгэлтэй, чиглэсэн тодорхой бодлоготой, тэр бодлогоо хэрэгжүүлж буй улс орон илүү хожиж, түүнийг үл ойшоосон, бэлтгэлгүй байсан улс гүрэн илүү хохирол амсана гэдгийг энэ чиглэлийн асуудал эрхэлсэн олон улсын байгууллага анхааруулсан байгаа билээ. Монгол орны хувьд гадаргын урсац нь жилээс жилд алгуур ихсэж буй байгалийн тэжээгдэл, нөхөн сэлбэгдэл нэлээд сайтай Сэлэнгэ мэтийн томоохон гол мөрний нэмэгдэл ус, үерийн усыг хуримтлуулж тусгайлан барьж байгуулсан яндан хоолойгоор дамжуулан өмнөд говийн бүс нутаг руу шилжүүлэн урсгаж Онги гол, Улаан нуурыг сэргээх, хүн амыг цэвэр усаар хангах, түүнчлэн Тавантолгой, Оюутолгой, Цагаан суварга зэрэг ашигт малтмалын томоохон орд газрыг түшиглэн баригдах уулын үйлдвэрүүдийн технологийн усан хангамжийн эх үүсвэрт зориулан ашиглах асуудлыг үндэснийхээ эрх ашгийг дээдлэн, эв санаа нэгтэйгээр шийдвэрлэж, эрвийх дэрвийхээрээ ажиллах нь чухал болж байна. Африкийн цөлийн орнууд Антарктидаас мөс зөөж устай залгаж байхад өөрийн нутаг дэвсгэр дээр байгаа гадагш урсгалтай зарим гол мөрөн, нуурын усныхаа нөөц болон түвшний байгалийн хэвийн горимыг алдагдуулахгүйгээр илүүдэл усыг нь аж амьдрал, хөгжил цэцэглэлдээ ашиглах эрх, тийм боломж бидэнд бий. Гагцхүү үүнд өндөр түвшинд бодож боловсруулсан оновчтой зөв шийдэл бүхий техник-эдийн засгийн үндэслэл, инженерийн тооцоо, хүрэлцэхүйц хэмжээний хөрөнгө мөнгө хэрэгтэй. Бид үүнийг хийх ёстой. Ядуу буурай байдал, хөрөнгө, мөнгөгүйгээсээ болоод байгаль дэлхийн сөрөг өөрчлөлтөд нэрвэгдэж суух ёсгүй. Бидэнд маргалдаж хүлээх цаг байхгүй, бидний бодож, төсөөлж байгаагаас эх дэлхий маань илүү хурдтайгаар өөрчлөгдөж байна. Иймд уламжлалт бус арга зам, зоригтой шийдлийг гаргаж, хөрөнгө санхүүгийн эх үүсвэрийг олж, говь нутгаа усжуулж, цэцэглүүлэн хөгжүүлэх нь бидний өмнө зүй ёсоор тавигдаж буй хойшлуулашгүй амин чухал зорилт болж байна. ШУТИС-ийн экологи-тогтвортой хөгжлийн төвийн гүйцэтгэх захирал, доктор, профессор Р.МИЖИГДОРЖ, ШУТИС-ийн багш доктор, профессор М.АЛЕЙ 
