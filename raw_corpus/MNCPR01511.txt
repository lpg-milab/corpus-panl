Ашгийн илүүг авч үлдэх нь зөв ч...

Нэгэн цагт дэлхийн хүчирхэг гүрэн байсан гэж түүхэнд үлдсэн Монгол Улсыг дэлхийн ихэнх орны иргэд мэддэггүй.
Үүнд нь ч бид дасчээ. Харин сүүлийн үед ашигт малтмалын асар их нөөцтэй Монгол орны тухай дэлхийн улс орнууд сонирхох болоод байна. Энэхүү сонирхлынх нь хэрээр бидэнд шийдэх ёстой, туулах ёстой асуудлууд тулгараад байх юм аа. Яагаад ч юм урьд нь хэнд ч хал балгүй, өгсөн юмыг нь дуугүйхэн авчихаад явж ирсэн биднийг юмтай болох сургаар тэрхүү харилцаа ч өөрчлөгдөж, бас шинэ байдалдаа хэрхэн хандахаа мэдэхгүйгээс олон улсын тавцанд алдаа гаргаж эхлээд байна. АНУ-ын Конгрессын нэр бүхий гишүүд Ерөнхийлөгч Ж.Бушид хандан "Ардчилсан улс гэж дэмжиж ирсэн Монгол Улс сүүлийн үед бидний эрх ашгаас өөр зүгт харж, өөр бодлогоор ажиллах боллоо. Гэтэл бид Монгол Улсыг дэмжиж тэтгэсээр байх гэж үү" гэсэн утга бүхий захидлыг илгээсэн байсан билээ. Харин сүүлд энэ санаагаа илэрхийлж, бас цаашид харилцан ойлголцож ажиллана гэдэгт итгэж буйгаа гашуухан тодотгосон захидлыг манай төрийн тэргүүнүүдэд илгээсэн байх юм. Конгрессын нэр бүхий дөрвөн гишүүний захидалд Ашигт малтмалын тухай хууль болох Зарим бүтээгдэхүүний үнийн өсөлтийн албан татварын тухай хуулиуд нь америк мэргэжилтнүүдийн гаргасан үнэлгээгээр манай эдийн засгийн өсөлт, хөгжлийн ашиг сонирхолд харшилж байгааг онцолсон байна. Мөн Засгийн газар нь гадаадын хөрөнгө оруулагчдын нээсэн ашигт малтмалын орд газруудыг дангаар эзэмших эрх авах зорилгоор Ашигт малтмалын хуульд өөрчлөлт оруулахаар хэлэлцэж байгаа нь гадаадын хөрөнгө оруулалтын ирээдүйг бүрхэг болгож байна хэмээн дурджээ. Америкчууд бидний хэлэлцэж байгаа хуулийн талаар ийм мэдээллийг дурдан байж, анхааруулах, асуухын дундуур захидал илгээжээ. Үнэндээ гадаадын хөрөнгө оруулагчдын тухайд манайхны ойлгомжгүй харилцаа олон улсын тавцанд муугийн жишиг үзүүлэхээр болж байгаа талаар юм мэдэх хүмүүс ярьж хэлэх болсоор удаж байгаа билээ. "Айвенхоу Майнз" гэдэг компани Монголын төрийн хэрхэхийг харж суусаар алдагдал хүлээж, эхний ээлжинд монгол ажилтнуудаа халсан тухай яригдах болсон. Бас асуудлыг яаравчлан шийдэхгүй "өөх ч биш, булчирхай ч биш" байх нь улсад өдөрт нэг сая ам.долларын алдагдал авчирч байгаа талаар ч яригддаг. Мөн Канадын компани хүлээж цөхрөөд гарч явбал бид их хэмжээний мөнгийг төлөх ч хэрэгтэй гэж байгаа. Ямартай ч 68 хувийн татвар нь төрийн компани болох Эрдэнэтээс хэл амгүйхэн хэдэн төгрөг олж байгаа ч бусад алтны компаниудын хувьд урьдын хууль бус байдлыг гааруулж, татварт орох мөнгө ч багассан тухай яригдах болсоор удлаа. Гадаадын хөрөнгө оруулагчдыг гайхшруулж, Монголын гэх омог бардам бас бүдүүлэгдүү авирыг тодотгосон 68 хувийн татвараас гадна орд газрын 51 хувийг төр авах заалт Монголоос хэтэрч дэлхийд хэл ам дагуулахаар болжээ. Бидэнд их хувь нь үлддэгээрээ үлдэх ёстой гэдгээрээ зүтгэвэл тэд ч мөрөө хавчих нь хавчаад л өнгөрөх байх. Гэвч "Бороо гоулд", "Золотой восток" зэрэг компаниудад үйлчилдэггүй хууль бидэнд үйлчлэх нь юу билээ гэсэн хэл ам ар араасаа гарч эхэлнэ. Чухам бид энэ асуудалд яаж хандах ёстой юм бэ. Дандаа юмаа алдаж ирсэн дархлаагаараа асуудалд өөрөөр хандаж, чанга байх гэхээр бидний эрүүл бус үйл ажиллагааг дэлхийгээрээ гайхаж эхлээд байх юм. Шинэ цагийн түнш АНУ бидний ашигт малтмалын тухайд авч буй арга хэмжээнд маань дургүйцэн захидал шидэж байх зуур эртний түнш, бараг ахаа гэж өөриймсдөг оросууд биднийг хударгагүй загнаж байна хэмээгээд хатуурхаж эхэллээ. Уг нь гэнэтийн ашгийн 68 хувийн татвар алтныханд хүрч чадаагүй ч зэснээс бол хангалттай ихийг олж чадсан билээ. Зэсийн үнэ ихсэх тусам 68 хувиар авах татварын хэмжээ өсөөд сангийн мөнгө ч овоо арвижсан. Гэвч нэгэн цагт гэрээ хийж Уулын баяжуулах "Эрдэнэт" үйлдвэрийг хамтран байгуулалцсан орос ах нар маань өөрсдөд нь орох ёстой мөнгийг дундаас нь хуулийн зохицуулалтаар халааслаад байгааг мэдчихжээ. Энэ нь Ерөнхий сайд С.Баярын ОХУ-д хийсэн айлчлалын уур амьсгалаас бүрэн мэдэгдэнэ. Оросын хэвлэлүүдэд "Өөрсдийнхөө төсвийн зардлыг нөхөхийн тулд монголчууд нэмэгдсэн үнэ дээр татвар гаргажээ. Ингэснээрээ тэд хөрөнгө оруулалтын эрх ашгийг хамгаалах хэлэлцээрээ зөрчиж байна. Эцсийн үр дүнд ОХУ орлогоо алдаж, Монголын эдийн засгийн донор болж байна. Энэ нь маш хялбар арифметик юм. 2006 онд Монгол Улс манай хөрөнгө оруулалттай компаниуд олборлодог алт, зэсийн үнийн өсөлтийн 68 хувийн татварыг баталжээ. Төрийн оролцоотой Орос-Монголын хамтарсан "Эрдэнэт" үйлдвэр л гэхэд Оросын хөрөнгийн санг 196 сая ам.доллараар багасган байж шинэ татварын төлбөрт 400 сая.ам.доллар шилжүүлжээ. Гэтэл бусад гадаадын хөрөнгө оруулагчид найдвартай хамгаалалт дор ажиллаж байгаа нь сонирхолтой. Тухайлбал, Монгол-Канадын хамтарсан "Бороо гоулд" компани нь үнийн өсөлтийн 68 хувийн татвараас чөлөөлөгдөөд зогсохгүй Монголын Засгийн газартай тогтвортой байдлын гэрээ байгуулжээ" гэхчилэн бичсэн байх юм. Бас монголчуудыг дарамтлах боломж бий талаар ч зарим хэвлэлээр бичсэн байсан. Үнэндээ ч оросууд биднийг сүүлийн үед хөнгөхөн дарамтлаад эхэллээ. Нэгэнт бидний гуйдаг дэлхийн зах зээлийн үнээс хямд үнээр авах шатахуун, улаан буудай, үр тариа, Улаанбаатар төмөр замын хамтын ажиллагаа гээд дарамтлуулах шалтгууд бидэнд их бий. Тэр ч жишгээрээ хямд үнээр шатахуун өгөх болзлоо 100 шатахуун түгээх станцын эрхээр тулган дарамталж эхэллээ. Тэд биднийг нэгэнт дүү гэж үзэж, толгой илэхээ байжээ. Харин ашиг олж болох бизнесийн түншээ хэмээн хатуурхаж эхлэв. Үнэндээ бид ч бас хөгийн загнаж ирснээ бодолцох л ёстой. Нэг эрх мэдэлтэн нь очоод баахан юм амлаж амлаж ирнэ, бас толгой мэдэн гэрээ хэлцэл хүртэл байгуулчихаад ирнэ. Гэвч удалгүй нөгөөх нь бүтэхээ больсон тухай мэдэгдэнэ. Тэгээд дараагийнх нь очоод баахан зүйл амлана. Мэдээж, ийм харилцаанд хэн дуртай байх вэ. Айлд очихдоо идэж, идчихээд хар халзан хонь аваарай гэж амлачихаад дараа нь огт танихгүй юм шиг загнадаг хүн шиг л бид авирлаад байна. Дэлхийн хөгжил хурдасч, үйлдвэрлэл эрчимжихийн хэрээр металл үнэд орж байгаа. Ашигт малтмал ихтэй гэсэн имиж бүрдүүлж байгаа Монголыг АНУ, Канад, ОХУ-аас гадна Азийн орнууд ч сонирхож эхэллээ. Солонгосын визийг олж авна гэдэг тэнгэрийн умдаг атгахаас хэцүүхэн байсан бол ашигт малтмалынхаа буянаар энэ улс руу визгүй зорчиж ч магадгүй болоод байна. Бас өөрөө хэдэн саяараа өлсгөлөнд нэрвэгдсэн иргэдтэй Энэтхэг орон хүртэл будаа тусламжаар өгөөд эхэллээ. Тэндхийн баячууд мөн л ашигт малтмалын салбарт бидэнтэй хамтран ажиллах сонирхолтой юм билээ. Биднийг сонирхож байгаа түншүүд байна. Бид хөрөнгөлөг нийгмийг хэдийнэ бүтээж чадсан, тэр хэрээрээ хэлсэн ярьсандаа эзэн суудаг, "За гэвэл ёогүй" ажил хэрэгч түншийн зан төлөвт суралцахгүй замын дундаас эргэж буцаад байх юм бол эхнээсээ түншүүдийн гомдолд дарагдаад бас дарамтад нь өртөөд эхлэх вий дээ. 
Ч.БҮЖИН
