№63 (16340)            
1986 оны гуравдугаар сарын 14.
Шинжлэх ухаан, үйлдвэрлэл

Орчин үеийн шинжлэх ухаан техникийн дэвшлийн ололтыг үйлдвэрлэлд цаг алдалгүй нэвтрүүлэн, шинжлэх ухааны потенциалыг нийгэм, эдийн засгийн гол зангилаа асуудал шийдвэрлэх, үйлдвэрлэлийн үр ашгийг дээшлүүлэхэд төвлөрүүлж, ард түмний материаллаг аж байдлыг сайжруулахад чиглүүлэхийг манай нам улс орны нийгэм, эдийн засгийг эрчимтэй хөгжүүлэхэд маш чухал нөлөөтэй хүчин зүйл гэж үзсээр ирсэн бөгөөд энэ нь МАХН-ын Төв Хорооны сүүлчийн бүгд хурлуудын баримт бичгүүдэд тодорхой тусгалаа олсон юм, 

Монгол - зөвлөлтийн эрдэмтэд хамтран манай орны геологийн тогтоц, ургамал, амьтны аймгийн талаар томоохон судалгаа явуулж, хамтын бүтээл туурвисан нь улс орны үйлдвэрлэх хүчийг хөгжүүлэх, хэтийн төлөвийг тодорхойлоход тулгуур болж байгаагийн гадна малын үүлдэр угсааг сайжруулах ажлын шинжлэх ухааны үндэслэл гүнзгийрч, үхэр, хонины ашиг шим сайтай үүлдэр, хөдөө аж ахуйн таримал, хүнсний ногооны шинэ сорт гаргах талаар сүүлийн жилүүдэд зарим ахиц гарлаа. 

1980-аад он бол социалист хамтын нөхөрлөлийн орнууд шинжлэх ухаан техникийн уялдан зохицуулсан бодлого явуулж, түүнийг хэрэгжүүлэх бодит алхам хийснээр эдийн засгийг эрчимжүүлэхэд орчин үеийн шинжлэх ухаан техникийн ололтыг өргөн нэвтрүүлж, социализм байгуулах хурлыг нэмэх эрчимтэй үйл ажиллагаа өрнөсөн он жилүүд юм. Социалист хамтын нөхөрлөлийн орнуудын энэ бодлогын чиг шугам нь ЭЗХТЗ-ийн гишүүн орнуудын шинжлэх ухаан техникийн дэвшлийн 2000 он хүртэлх цогцолбор Программд тусгалаа олсон билээ. 

ЗХУКН-ын XXVII их хурал шинжлэх ухаан техникийн дэвшлийн үндсэн дээр улс ардын аж ахуйг шинэчлэн байгуулах асуудлыг маш тодорхой дэвшүүлэн тавилаа. Шинжлэх ухааныг улс ардын аж ахуйн хэрэгцээ рүү хандуулах, үйлдвэрлэлийг ч шинжлэх ухаан руу эргүүлж, шинжлэх ухаан - техникийн ололтыг дээд зэргээр тусган авдаг болгохыг ЗХУКН-ын XXVII их хурал чухалчлан заалаа. Орчин үеийн нөхцөлд социализм байгуулах практикт ЗХУКН-ын энэхүү бодлого нь түгээмэл ач холбогдолтой юм. БНМАУ-д социализм амжилттай байгуулах зорилтыг << шийдвэрлэх шинжлэх ухаан - техникийн ололтыг нэвтрүүлэх эрдэм шинжилгээний байгууллагын бүтэц, зохион байгуулалтыг боловсронгуй болгох, судалгаа боловсруулалтын ажлын онол, шинжлэх ухааны түвшин, эдийн засгийн үр ашиг, нийгмийн өгөөжийг дээшлүүлэх асуудал бүр ч онцгой чухал юм. 

ЭЗХТЗ-ийн гишүүн орнуудтай нягт хамтран ажиллах, эдийн засгийн интеграцыг бэхжүүлэх үндсэн дээр шинжлэх ухаан техникийн дэвшлийг улс орныхоо хөгжлийн гол зангилаа асуудлын нэг болох социалист аж үйлдвэржүүлэлтийн зорилтыг шийдвэрлэхэд тууштай нэвтрүүлэх шаардлага улам нэмэгдлээ. 

Шинжлэх ухаан өөрөө үйлдвэрлэлээс түрүүлэх хурдацтай хэтжиж байх, шинжлэх ухаан үйлдвэрлэлийн холбоог бэхжүүлэх механизмыг улам боловсронгуй болгох, инженертехникийн ажилтнуудын мэргэжил мэдлэгийг системтэй дээшлүүлэх, эрдэм шинжилгээний байгууллагыг бэхжүүлэх, эрдэмтдийн мэдлэг чадварыг улс ардын аж ахуйн тулгамдсан асуудлыг шийдвэрлэхэд чиглүүлэх талаар орчин үеийн шаардлагаас хоцрох зарим хандлага манайд илэрхий харагдаж байна. Үүнд юуны урьд шинжлэх ухаан - техникийн дэвшлийн төлөвлөлтийн асуудал боловсронгуй биш, жигдэрсэн цогцолбор байдалд шилжээгүй байгаа нь нэг талаас төлөвлөгөө төсвийн төв байгууллагуудын ажлын доголдол, нөгөө талаас Шинжлэх ухаан - техникийн улсын хороо, Шинжлэх ухааны Академи, салбарын хүрээлэн, их, дээд сургуульд суурь судалгаа, түүний үр дүнг үйлдвэрлэлд нэвтрүүлэх, шинжлэх ухаан үйлдвэрлэлийн холбоог бэхжүүлэх ажил хангалтгүйгээс шалтгаалж байна. 

Улс ардын аж ахуйд дэвшилт технологи нэвтрүүлэх, үйлдвэрлэлийн процессыг механикжуулах, шинэ бүтээгдэхүүн үйлдвэрлэх ажлыг үйлдвэрийн, газрын удирдлагууд, зохион бүтээгч, инженер техникийн ажилтнууд ч анхаарал санаачилгынхаа төвд байлгаж, эрдэм шинжилгээний байгууллагад захиалга өгч, хамтын ажиллагаагаа бэхжүүлж байх ёстой. 

Манай шинжлэх ухааны салбар, эрдэм шинжилгээний хүрээлэнгийнхний гүйцэтгэж байгаа судалгаа боловсруулалтын ажлын онол, арга зүйн түвшинг эрс дээшлүүлэх, нийгмийн үйлдвэрлэл, ард түмний оюуны баялгийг арвижуулахад шууд нөлөөлөх гол асуудал, сэдэвт хүчийг нь төвлөрүүлэх, материаллаг нөхцөл бололцоогоор хангахад хөрөнгө туслалцааг өргөтгөх шаардлагатай байна. 

Судалгаа шинжилгээний зориулалттай нарийн багаж төхөөрөмж, химийн урвалж, материалыг захиалах, олж нийлүүлэх асуудлыг төвлөрүүлэн зохион байгуулж, эрдэм шинжилгээний үйлдвэрлэлийг тасралтгүй явуулах талаар эрдэм шинжилгээ, төлөвлөлт, санхүү, материалтехникийн хангамжийн байгууллагуудын хуучирсан арга барилыг өөрчлөх хэрэгтэй байна. Шинжлэх ухааныг улс ардын аж ахуйн хэрэгцээ рүү хандуулах ажлыг шийдэмгий хэрэгжүүлж, үйлдвэрлэлийн хамт олон шинэ, тэргүүний бүхнийг хэрэглэж, сайн чанарын бүтээгдэхүүн үйлдвэрлэх арга замыг сүвэгчлэхэд намын байгууллагын удирдан чиглүүлэх ролийг ч сайжруулах нь чухал юм. 

Эрдэм шинжилгээ, сургалтын байгууллагын холбоог зөвхөн цөөн цагийн хичээл заах төдийгөөр хязгаарлаж байгаа одоогийн практикийг үндсээр нь өөрчлөх, техникийн сэтгэлгээг хөгжүүлж, олон түмний зохион бүтээх авьяасыг нээгдүүлэх, программчлалын анхны мэдэгдэхүүн эзэмшүүлэх, бүх нийтээр техникийн соёлын бичиг үсэгт суралцах ажлыг зохион байгуулахад профессор, багш нар болон их, дээд сургууль, шинжлэх ухааны газрын удирдлага, нам, олон нийтийн байгууллага тууштай анхаарах цаг болжээ. 

Орчин үеийн үйлдвэрлэл нь шинжлэх ухаан техникийн ололтын хүрээнээс хэзээ ч ангид явагдахгүй учраас харилцан амин шүтэлцээтэй энэ хоёр салбарын өгөөжийг бүх талаар нэмэгдүүлж, ойртон нягтрах үйл явцыг нь гүнзгийрүүлэх явдал манай орны эрдэм шинжилгээний байгууллага, их, дээд сургуулиуд, үйлдвэр, аж ахуйн газруудын удирдлага, инженер техникийн ажилтны хойшлуулшгүй гүйцэтгэх үүрэг мөн. 

