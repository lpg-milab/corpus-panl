№145 (16735)       
1987 оны зургадугаар  сарын  18.
730 хоногийн дараа

БНМАУ-ын Хөдөө аж ахуйг хөгжүүлэх. хүн амын хүнсний хангамжийг сайжруулах зорилтот программыг МАХН-ын Төв Хорооны X бүгд хурал ( 1985 оны ) хэлэлцэн баталснаас хойш 730 хоног өнгөрлөө. Эл хугацаанд хөдөө аж ахуйн бүтээгдэхүүний нийт үйлдвэрлэл 1985 оны зэрэгцүүлсэн үнээр 3, 6 хувь, үүний дотор иргэдийн амины, туслах аж ахуйн бүтээгдэхүүний үйлдвэрлэл хорь шахам хувь өслөө. 

Зорилтот Программд тусгагдсан хүнсний гол нэр төрлийн бүтээгдэхүүнээс өнгөрсөн оны байдлаар саахар, чихрийн зүйл, төрөл бүрийн будаа, хүнсний ногооноос бусад төрөл дээр урьд жилүүдээс ахиц олсон төдийгүй, дэвшүүлсэн зорилтоо хангав. Улсын дунджаар нэг хүнд ногдох жилийн хэрэглээ мах, махан бүтээгдэхүүн 88 кг байхаас 89, 2 кг, сүү, сүүн бүтээгдэхүүн 113 кг байхаас 114, 9 болов. Тэрчлэн цөцгийн тос, төмс, жимс, жимсгэнэ, загас, загасан бүтээгдэхүүн, өндөгний нэг хүний дундаж хэрэглээ улсын дунджаар 1985 оны гүйцэтгэлээс өсч, өнгөрсөн жилийн хүрвэл зохих хэмжээг хангав. 

Улиастай, Арвайхээр, Улаангом, Сайншанд хотод тус бүр хоногт зургаан тонн мах, хоёр тонн нарийн боов, мянган литр ундаа, таван тонн сүү, сүүн бүтээгдэхүүн, 1, 5 тонн гоймон үйлдвэрлэх хүч чадалтай хүнсний үйлдвэр, мөн зарим аймгийн төвд мах боловсруулах үйлдвэр ашиглалтад орсны дээр хөдөө нутагт тал бордох талбай, өсвөр сүргийг чиглэлтэй өсгөх, төл бойжуулах бааз, цогцолбор олширч, мал таргалуулах, төвлөрсөн болон орон нутгийн хэрэгцээнд мах, сүү бэлтгэх ажилд гарсан ахиц нь хүнсний хангамжийг сайжруулах, бүтээгдэхүүний нэр төрлийг олшруулахад зохих түлхэц үзүүлэв. Программд зааснаас мах, махан бүтээгдэхүүний нэг хүний жилийн дундаж хэрэглээ Говь-Алтай, Дорноговь, Өмнөговь, Төв, Ховд, Дундговь аймагт, сүү сүүн бүтээгдэхүүнийх Архангай, Өвөрхангай. Баян-Өлгий, Төв, Хөвсгөл аймагт улсын дунджаас болон аймгийн зорилтоосоо давжээ. Гахай, шувуу, туулайн аж ахуйг эрхлэх нь нэмэгдэж, мах. өндөгний үйлдвэрлэл өссөн байна. 

Зорилтот Программыг хэрэгжүүлэх нь хөдөө аж ахуйг хөгжүүлэх, хүн амын хүнсний хангамжийг сайжруулах уялдаа холбоо бүхий асуудлыг шийдвэрлэх нэгдмэл үйл ажиллагаа бөгөөд өнгөрсөн хугацаанд төлөвлөж, зохион байгуулсан, эхэлсэн ажил аймаг, сум, байгууллага бүхэнд бий боловч үр дүн нь харилцан адилгүй, хэрэгцээ шаардлагыг тэр бүр хангаж чадахгүй байна. Малын зүй бус хорогдлын дөч гаруй хувийг эх мал, гуч гаруй хувийг нэг хүртэлх насны мал эзэлж байгаа нь мал сүргийг өсгөх. хүнсний бүтээгдэхүүний үйлдвэрлэлийг нэмэгдүүлэхэд муугаар нөлөөлж байна. 

Нэлээд аймагт улсын төвлөрсөн бэлтгэлд тушаасан малын жин буурсны дээр мал бордох талбайн хүч чадлыг дутуу ашиглаж, ихээхэн нөөц алдсан дутагдлыг яаралтай засахын хамт бордооны мал нийлүүлэх үүргээ жил дараалан тасалж байгаадаа Төв, Сэлэнгэ аймгийн хөдөө аж ахуйн байгууллагууд зарчмын дүгнэлт хийж, улсын эрх ашгийн үүднээс ажлаа сайжруулах шаардлага тулгарч байна. 

Аж ахуйн шинэ салбарууд амжилттай хөгжиж байгаа боловч гахай, шувууны мах, өндөг үйлдвэрлэх төлөвлөгөөг биелүүлэх, үндсэн нэгжээс бойжуулах торой, нэг өндөглөгчөөс авах өндгийг тууштай нэмэгдүүлж чадахгүй, зарим газар зөвхөн үзүүлэх төдий байгаа хэлбэрдэх хандлагыг ч шийдвэртэй өөрчилбөл зохино. 

Мах, сүүний нэг хүний жилийн дундаж хэрэглээ зарим газар тухайлбал, Дундговь, Хэнтий, Дорноговь, Сэлэнгэ аймаг, Дархан хотод улсын дунджид хүрээгүй байгааг тэндхийн удирдах болон дагнан хариуцах байгууллагууд анхааралдаа авч зорилтот Программынхаа тасалдлыг нөхөн хангах хэрэгтэй. Хэнтий аймаг өнгөрсөн жил ингийг огт саагаагүй, хонь, ямаа, гүүний цөөн хувийг сааснаас гадна нэг хонь, ямаанаас дунджаар гурван литр гаруйхан сүү авсан нь даан ч чамлалттай байв. Одоо олон аймаг суманд газар тариалан эрхэлж байгаа боловч үр дүнг үзэж чадахгүй явдал нэлээд байна. Өнгөрсөн онд хүнсний ногооны төлөвлөгөөг 14 аймаг, хот тасалсны дээр төмс, хүнсний ногоог үйлдвэрлэсэн хэмжээгээр хөдөлмөрчдөд нийлүүлж чадахгүй, замд нь үрэгдэл хорогдол их гаргаж байна. 

Өвлийн улиралд сүүний хүрэлцээ хангамжийг нэмэгдүүлэх талаар эрс өөрчлөлт гаргах, төмс, хүнсний ногооны агуулах савны хүрэлцээг нэмэгдүүлэх, ашиглалтыг сайжруулах талаар хөдөө аж ахуй, худалдаа, бэлтгэлийн төв, орон нутгийн байгууллагын хамтын хүч чармайлтыг төвлөрүүлэх нь чухал. 

Тариаланд агротехникийн шаардлагыг чанд мөрдөх, усалгаатай тариаланг өргөжүүлэх, байгууллага, ард иргэдийн төмс, хүнсний ногоо тариалах хөдөлгөөнийг дэмжих, зоорь, хүлэмжийг элбэгшүүлэх ажлыг дэс дараатай хэрэгжүүлэх шаардлагатай байна. Хөдөө аж ахуй, хүнсний зорилтот Программыг аймаг, суманд боловсруулсныг хэрэгжүүлж эхэлснээс хойш ямар өөрчлөлт гарав, үр дүн нь юу болов, одоо юу хийх ёстой вэ гэдгийг хөдөлмөрчдөд ил тод сурталчилж, доголдож байгаа асуудалд хүчээ төвлөрүүлэн, бололцоогоо дайчлах нь нам, улс, олон нийт, хөдөө аж ахуйн байгууллагын гол үүрэг мөн. Баянхонгор, Говь-Алтай, Өвөрхангай, Завхан аймагт өнгөрсөн хугацаанд нэлээд тодорхой асуудал санаачилж зохион байгуулан, дотоод нөөц бололцоог дайчлан ажиллаж байгаа нь тулгамдсан зорилтыг өөрсдийн хүчээр шийдвэрлэх бололцоотойг харуулж байна. Гэтэл Дорноговь, Хэнтий зэрэг аймагт уг ажлыг урсгал байдлаар үр дүн багатай явуулснаас тэнд тухайлсан дорвитой өөрчлөлт гараагүй байгаад аймгийн намын хороо, АДХ-ын гүйцэтгэх захиргаа зарчмын дүгнэлт хийх хэрэгтэй. 

Зорилтот Программаас биелэхгүй үлдэх зүйл нэгээхэн ч байж болохгүй. Хоёр жил гэдэг чамлах хугацаа биш. Энэ хооронд хийж бүтээсэн зүйлээ арвижуулж, гаргасан дутагдалд дүгнэлт хийж, дутуу орхисныгоо гүйцээж, гурав дахь жилд төлөвлөсөн ажлыг бүрэн биелүүлэх нь нам, улс, хөдөө аж ахуйн байгууллага, хөдөө аж ахуй, хүнсний хангамжийн асуудал эрхэлсэн төв, орон нутгийн комиссуудын гол зорилт болж байна. 

