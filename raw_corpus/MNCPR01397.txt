Цэнгэл сайд миний нэрийг мэддэг юм байна

УИХ-ын гишүүн, ЗТАЖЯ-ны сайд Ц.Цэнгэл Булган аймагт ажиллаж байна. Булган аймгийн хэмжээгээр энэ жил 1168 хүүхэд нэгдүгээр ангид элсэн орж байгаа ажээ.
Улс орон даяар хичээлийн шинэ жилийн нээлт болж буй есдүгээр сарын 1-ний өдөр тус аймагт ерөнхий боловсролын дунд сургуулийн босгыг алхан орж буй бүх хүүхдэд сайд цүнхтэй бэлэг, дурсамжийн батламж гардуулсан нь тэдэнд санаанаас гарамгүй сайхан бэлэг болов. Хүүхэд бүр энэ өдөр өөрийнхөө овог нэртэй, угтан буй гэрэлт ирээдүйд нь сэтгэлийн цацал болгон бичсэн халуун дотно үгтэй дурсамжийн батламжаа барин "Аав аа энийг хар даа. Цэнгэл сайд намайг мэддэг юм байна ш дээ" хэмээн баясан гүйлдэж байв. Үнэхээр ч тэдэнд өөрийнх нь овог нэрийг бичиж, урьдаас гоёмсгоор хэвлүүлэн бэлтгэсэн тэрхүү дурсгалын батламж, цүнхтэй бэлэг хоёр шиг гайхалтай бэлэг яаж байхав. Сайд сонин бөгөөд тэр хүүхдүүдийн сэтгэлд үүрд хадгалагдан үлдэх, хэний ч сэтгээгүй сайхан сюрприз бодож олжээ. Хонхон дуу цангинаж, сургуулийн нүргээнт үеүд эхэлж буй тэр өдөр Булган аймгийн төвийн бүх сургуулиудын нээлтэд тэрбээр оролцож хүүхдүүдийн дотор, хонхны дуун дунд есөн сарын 1-нийг өнгөрөөсөн юм. Энэ өдөр түүний бие төлөөлөгчид тус аймгийн бүх сумдад нэгэн зэрэг ийм ажлыг зохион байгуулсан юм. Ингээд П.Е.Щетинкиний нэрэмжит 11 жилийн нэгдүгээр дунд сургуулийн хичээлийн шинэ жилийн нээлтийн үйл ажиллагаанд оролцож байх үеэр нь түүнтэй уулзаж ярилцлаа. -Сайн байна уу, сайд аа. Та үнэхээр сайхан зүйл хийлээ. Их гоё санаа байна? -Өнөөдөр үнэхээр сайхан өдөр болж байна. Хүүхэд ахуй нас дурсагдаж, сэтгэл их хөдөлж байна. Сургуулийн амьдрал руу хөл тавин орж байгаа энэ бяцхан хүүхдүүд бол манай гэрэлт ирээдүй юм. Сайхан ирээдүйг хүсэн хүлээж, түүнийг цогцлоохын төлөө бид зүтгэж байгаа л юм бол хүүхдүүдийн боловсролд чадах чинээгээрээ хөрөнгө оруулалт хиймээр байна. Энэ хичээлийн жилд манай аймгийн ерөнхий боловсролын 25 сургуулийн нэгдүгээр ангид 1168 хүүхэд элсэн орж байгаа юм. Энэ өдөр бол тэдний хувьд хамгийн чухал, сэтгэл зүрхэнд нь насан турш хадгалагдан үлдэх тэмдэглэлт өдөр нь. Бүх хүний хувьд тийм л байдаг шүү дээ. Аав ээжтэйгээ хөтлөлцөөд сургуулийн зүг алхаж явсан тэр өдөр таны сэтгэлд ч байгаа гэдэгт би итгэлтэй байна. Сайхан байна. Бяцхан хүүхдүүдтэй бужигнаж гэгээн энерги авлаа. Монгол Улсын Засгийн газар "Боловсролын хүртээмж, чанар, өрсөлдөх чадварыг дээшлүүлж, түвшинг ахиулах" эрхэм зорилтыг үйл ажиллагааныхаа тэргүүлэх чиглэл болгон ажиллаж байгааг та бүхэн мэдэж байгаа. УИХ-аас боловсролын багц хуулийг баталлаа. Бид сургалтын орчныг бүрдүүлэх мэдээллийн техник тоног төхөөрөмжөөр хангах, гадаад хэлний мэдлэгийг сайжруулахад анхаарах хэрэгтэй байна. Энэ хүрээнд бас компьютерийн кабинет байгуулах, хэлний зохих мэдлэгийг эзэмшүүлэх зорилгоор аймгийнхаа зарим сургуулиуд дээр тодруулбал "Эрдмийн өргөө" цогцолбор сургууль дээр Хайфи гайяс сургалтын англи хэл-компьютерийн ашгийн бус сургалтыг зуны саруудад явууллаа. Зохих үр дүнгээ өгсөн гэдэгт итгэлтэй байна. Мэдээллийн эрин зуунд сурч боловсрох их сайхан хувь тавилан энэ цагийн хүүхдүүдэд оногдож дээ. Үүгээрээ их бахархах ёстой. Улс орны эдийн засгийн боломж сайжрахын хэрээр боловсролд оруулах төсвийн санхүүжилт, хөрөнгө оруулалт нэмэгдсэнээр энэ жилийн боловсролын төсвийг 2000 оныхтой харьцуулахад 2,5 дахин өссөн тооцоо гарч байгаа. Хөрөнгө оруулалт ч мөн өсөж 2007 онд өмнөх зургаан жилд хийгдсэн нийт хөрөнгө оруулалттай дүйцэхүйц хэмжээнд хүрлээ. -Хөрөнгө оруулалт гэснээс Булган аймагт энэ жил бүтээн байгуулалтын ажил их явагдаж байна. Аймгийн төвийн зам хүртэл шинэчлэгджээ? -Тийм ээ. Ард иргэд маань харж мэдэрч байгаа нь сайхан байна. Түрүүн Арабын эдийн засгийн хөгжлийн Кувейтийн сангийн зээлээр хэрэгжиж байгаа "Эрдэнэт-Булган-Уньтын авто замын төсөл"-ийн Эрдэнэт-Булган чиглэлийн замын нээлтийн ажиллагаа болсныг та бүхэн мэдэж байгаа. Энэн шиг сайхан юм хаа байхав дээ. Энэ хоёрын хооронд чинь хоёр гурван цаг тонгочуулж байж л ирж очдог байсан. Одоо хагас цаг хүрэхтэй үгүйтэй давхиад л ирж байна. Өнөөдөр бид Булган хотынхоо төвийн замыг хүлээж авах гэж байна. Энэ замыг хүн болгон л хэлдэг байсан. Одоо толийж байгаа биз дээ. Өнөөдөр есөн сарын нэгэн. Хүүхдүүд сурч боловсрох эрдмийн их замаа эхлүүлж байна. Ийм бэлэгтэй сайхан өдөр булганчууд маань хотынхоо доторх замыг хүлээж авч байгаа нь зүгээр ч нэг тохиол биш байх гэж бодож байна. Булган аймгийн төвийн 4,98 км замыг хатуу хучилттай болгох ажлын ард гарлаа. Энэ их ажлыг Булган аймгийн АЗЗА төрийн өмчит компани, Солонгосын СИ ЖИ СИ компани хамтран гүйцэтгэсэн. Зам гэдэг зүйл өөрөө улс орны хөгжилд мөн хүний амьдралд ч өргөн дэлгэр утгатай зүйл. Олон түмэн маань их л баяртай байх шиг байна. -Баярлалаа. Танд амжилт хүсье? -Танай сонины уншигчдад, хамт олонд чинь бас амжилт хүсье. ... Уг замын нээлтийн ажиллагаанд ЗТАЖЯ-ны сайд Ц.Цэнгэлээс гадна аймгийн орлогч дарга Бадамдорж, АЗЗА компанийн захирал Орхон, Солонгосын туслан гүйцэтгэсэн компанийн төлөөлөгчид зэрэг албаны хүмүүс оролцлоо. ... Ийнхүү сайдын суудлыг салгана авна бололцсон хэл үг улс төрийн хорон дунд хийсч яваа залхмаар төвөгтэй өдрүүдэд Цэнгэл сайд хийдгээ хийгээд, хэлдгээ хэлээд юу ч болоогүй юм шиг явж байна. Зарим нэгэн замын садаанууд түүнийг огт мэддэггүй атлаа мэддэг юм шиг хэвлэлээр гоочлон жиргэж, зохион байгуулалттайгаар ганц нэг телевиз шарласан хуудсаараа балбаж, бараг өөрөө л онгоц жолоодож яваад унагачихсан юм шиг дайрч давшилж байгаа энэ явдал нутгийн олонд лав таалагдахгүй байгаа даг аа. Бүх ухаалагуудын дотроос ардын ухаан арай л дүнтэй нь байдаг монгол амьдралд хэн нь энэ орон хотын бохир улс төрийн дундуур нутаг орон руугаа юухан хээхэн ч болов хандуулчих гээд зүтгэж байгааг, жижиг гэлтгүй юм амандаа зуугаад ирдгийг зон олон элдвийн хөндлөнгийн улсаар хэлүүлэлтгүй мэддэг аж. "Уг нь Цэнгэл сайд хийж байгаагаа бусад шиг телевиз энэ тэрээр сайхан уран уншиж сурмаар байна, дуугүй даруу яваад байхаар буруу бүхэн л манай Цэнгэлийнх болдог болоо юу даа, онгоц унахад одоо манай хүнд ямар гээчийн падлий байнаа нэг сайн ухахгүй л байх чинь" гэж ирэн донжтой үг унагасан нутгийн хөгшний үг нээрээ олныг бодогдуулж байв. Улс төрд хүн нь хэн байх чухал баймаар. Одоо ч хоронд хэр орж байгаагаар нь л хэмжих юм даа гэх цэцэн шүүмжлэл ч хөдөөнийхөн дунд өрнөж байна лээ. Улс төрийг Улаанбаатарт шийдээд байгаа ч улс орныг хэн авч явахыг уг нь улс гүрнээрээ л сонгодог биш үү гэх тэдний маань хоржоонтой егөө ирэх сонгуулийн сэтгэл зүйг ч тодорхойлолцож мэдэх юм. Ийнхүү Булган нутгаар давчхан товчхон зорчоод ирсэн бяцхан сурвалжлагаа өндөрлөе. 
Б.Ганчимэг
