Үндэсний зөвлөлийн дарга юунд яарна вэ?

Олон нийтийн радио, телевиз (ОНРТ)-ийн захирлыг томилсон тогтоол хууль бус хэмээн үзсэн Үндэсний зөвлөл (ҮЗ)-ийн зарим гишүүн шүүхэд хандахаар боллоо. Учир нь ОНРТ-ийн захиралд тодроод байгаа С.Мягмарын үндэсний зөвлөлд ирүүлсэн материал хуулийн дагуу бүрэн бүрдээгүй байсан хэмээн тэд үзжээ.
ОНРТ-ийн тухай хуулийн 31-ийн 3-т Ерөнхий захирлаар дээд боловсролтой, ял шийтгэлгүй, улс төрийн намын гишүүн бус хүнийг сонгоно хэмээн заасан байдаг аж. Үүний дагуу зөвлөлийн гишүүд ОНРТ-ийн захиралд нэр дэвшигчдийн материалтай танилцахад "Аригү" компанийн захирал Л.Ариунбатынх бүрэн, харин ТҮ-9 телевизийн захирал Ц.Энхбат, МҮТ-ийн "Боролдой" студийн захирал С.Мягмарын материалд намын харьялалгүй гэсэн өөрийнх нь мэдүүлэг, ял шийтгэлгүйг нь нотолсон цагдаагийн байгууллагын бичиг дутуу байсан байна. Тиймээс гишүүн Р.Бурмаа хуулиа биелүүлэх шаардлага тавихад гишүүн Н.Золжаргал, Х.Чилаажав нар дэмжиж санал хураалтаа түр хойшлуулах хүсэлтээ зөвлөлийн дарга Н.Содномдоржид тавьжээ. Ж.Занаа гишүүн ч радио, телевизийн хамт олноос гарсан өргөдлийг нягталсны дараа асуудлыг шийдэх нь зүйтэй хэмээн дээрх гурван гишүүнтэй санал нэгдсэн гэнэ. Гэвч ҮЗ-ийн хуралдааны дэгийн дагуу гишүүдээс гарсан хүсэлтийг санал хураалтаар ч шийдэлгүй ОНРТ-ийн захирлыг сонгох нууц санал хураалтыг яаран хүчээр явуулжээ. Ийн өргөн олон үзэгч, сонсогчдын мэдэлд очих радио телевизийн шинэ даргын томилгоог өмнө нь улс төрийн ажил хийж байсан ҮЗ-ийн дарга Н.Содномдорж яаран шийдэхээр улайраад байгаагийн учир шалтгаан юунд байна вэ хэмээн Р.Бурмаа ярьсан. Түүнчлэн "Саналын дүн надад таалагдахгүй болоод шүүхэд хандахаар болсон хэрэг биш. Олонхио хүндэтгэн санал хураалтад оролцох үедээ би дүн гарахаас өмнө хойшлуулах асуудлыг тавилаа шүү гэдгээ тодорхой хэлсэн. Харин дүнг хэлэлцэх явцад, тэгвэл ядаж тогтоолоо ирэх даваа гариг хүртэл хойшлуулж, дээрх дутуу материалаа бүрдүүлж ирэхээр нь гаргая гэсэн хүсэлт тавьсан. Гэвч Н.Содномдорж дарга хүлээж аваагүй. Тиймээс хурлыг орхиж гарсан. Миний хойноос Ж.Занаа, Н.Золжаргал, М.Буянбадрах ч гарч ирсэн. Гэтэл өнөөдөр бүх хэвлэл мэдээллээр ОНРТ-ийн захирлыг томилсон тогтоол гарч, улмаар тогтоолоо С.Мягмарт гардуулсан гэсэн мэдээллийг зарим гишүүдийнхээ оролцоогүйгээр цацаж байгаад их гайхаж байна. Баасан гаригийн орой санал хураасан хуралдааныг орхиж гарсан М.Буянбадрах тооллогын комиссын гишүүдийн нэг байсан. Тогтоол гаргахад тооллогын комиссын дүнг үндэслэх ёстой. Гэтэл М.Буянбадрахын оролцоогүй тооллогын дүн ч гарч. Дутуу материалыг даваа гаригт бүрдүүлж өгөх хүртэл нь түр хойшлуулж, нягталж шалгахад ҮЗ-ийн дарга Н.Содномдорж яагаад дургүй байгаа юм бэ" гэлээ. Тиймээс тэрбээр намын арга барилаараа ажиллаж байгаа Н.Содномдорж олон нийтэд нээлттэй , хараат бус ажиллах ёстой тус зөвлөлийн даргад нийцэхгүй байна хэмээн үзэж буйгаа илэрхийлсэн юм. Түүнээс гадна ОНРТ-ийн удирдлагыг сонгох тогтоолын биелэлтээ хэлэлцэж байна гэдгээ зөвлөлийг даргалагч Р.Бурмаа гишүүнд дуулгахдаа олонхоор шийдсэн асуудлыг та нар яах юм бэ хэмээсэн гэнэ. Гэвч тогтоолыг ҮЗ-ийн гишүүдийн гуравны хоёр нь буюу 10-аас дээш хүний бүрэлдэхүүнтэйгээр батлах ёстой атал есөн гишүүний оролцоотойгоор баталжээ. 
