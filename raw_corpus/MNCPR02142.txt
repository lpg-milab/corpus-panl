Бүхий л амьдралаа зориулсан тэдний бүтээлд ямар ч патент өгдөггүй

Монголд байдаг ховор мэргэжлийн тоонд селекцнер зүй ёсоор орно. Селекцнерийн мэргэжлийн дипломтой хүмүүс байдаг ч бүх амьдралынхаа туршид энэ ажлыг хийсэн хүн хаана ч хуруу дарам цөөн байдаг нь сонин. 
Манайд л гэхэд энэ мэргэжлээр Москвагийн Тимирязевын академийг 1957 оноос хойш 10-аадхан хүн төгссөнөөс өнөөдөр ажлаа хийгээд явж байгаа нь ганц, хоёрхон аж. Түүний нэг нь профессор Н.Алтансүх. Тэрбээр дэлхийд хамгийн нэр хүндтэй Канадын агрономийн нийгэмлэгийн гишүүнээр сонгогдсон Монголын ганц эрдэмтэн бөгөөд ОХУ-ын хөдөө, аж ахуйн академийн гишүүн хүн. Н.Алтансүх профессортой уулзаж мэргэжлийнх нь сонин хачнаас хөөрөлдлөө. Селекцнер хүний үндсэн үүрэг нь шинэ сорт гаргаж авах. Шинээр гаргаж авсан сорт бусдаасаа илүү ашигтай байх ёстой. Ургац ахиу гардаг, ган зудад тэсвэртэй, амт чанартай гээд олон талын давуу үзүүлэлтүүдийг шинэ сортондоо цогцлоохын тулд селекцнер хүн бүхий л амьдралаа зориулдаг. Өөрөөр хэлбэл, ургамлын янз бүрийн шинж чанар удамших зүй тогтлыг мэддэг, түүнийгээ удирдаж суудаг хэрэг. Гэхдээ энэ санаан зоргоор хийчих ажил биш ээ. Хорь, гучин жил үйлээ үзэж, ёстой л шар махтайгаа хатаж байж арай гэж нэг шинэ сорт гаргаж авдаг болохоор хэн хүн барьж аваад хийчихдэггүй. Хорь гучин жилийн хөдөлмөр дэмий өнгөрөх тохиолдол ч бий гэнэ. Эсвэл хөдөлмөрийнхөө үр дүнг амьддаа үзэхгүй байж ч магадгүй. Одоо шинэ сорт гаргаж авах ажил ямар дараалалтай өрнөдгийг товч боловч өгүүлье. Сорт гэдэг маань урд өмнө байгаль дэлхийд огт байгаагүй шинэ зүйл болохоор хэзээ ч давтагдахгүй, хэн ч бий болгож чадахгүй тийм бүтээгдэхүүн цорын ганц ширхгийг бүтээнэ гэсэн үг. Шинэ сортыг хэн ч дуурайж хийж чадахгүйн учир нь жил улирал адилхан давтагддаггүйтэй холбоотой. Та энэ ертөнцөд цор ганц хувь байдагтай л адилхан зүйл юм. Тиймээс шинэ сорт гаргана гэдэг шинэ хүн төрүүлэхтэй төстэй. Орчлонд мэндлэх шинэ үрээ хүн урьдчилаад тооцож мэдэж чаддаггүй бол селекцнер хүн ямар сорт гаргахаа маш сайн мэддэг, эцэг эхийнх нь ямар генийг удамшуулахаа тооцоод тогтсон байдаг. Үүний тулд шинэ "үр"-ийнхээ эцэг, эхийг олно. Үүнийг буудай дээр жишээлж үзье. Мэдээж, сонгосон эх ургамал цавуулаг, ургац сайтай гээд эерэг үзүүлэлт олон ч уургийн хэмжээ хангалтгүй байж гэе. Селекцнер хүний зорилго бол бүх үзүүлэлт нь сайн сорт гаргах ёстой. Тийм болохоор уураг сайтай донор "эцгийн" эрэлд мордох хэрэгтэй боллоо. Олон зуун буудайн дотроос шилж сонгож байж шинэ үрийнхээ эцгийг оллоо. Ингэхдээ эцэг, эх аль алиных нь удам судрыг хэдэн үеэр нь судална. Учир нь дээд үедээ ямар нэг өвчнөөр өвдөж байсан бол дараагийн үедээ тэр нь удамших магадлал өндөр байдаг гэсэн. Ингээд олон олон шалгуур үзүүлэлтийг давж, "эцэг, эх" болохоор шилэгдсэн хоёр буудайг тарих ажил эхэлнэ. Энэ хоёрын дундаас шинэ "үр" мэндлэх ёстой. Ургамлыг эрлийзжүүлнэ гэдэг хэн хүний хийгээд байдаг ажил биш ажээ. Хавар тарьсан буудай зун долдугаар сард буюу ид наадмын үеэр цэцэглэнэ. Энэ үеэр эцэг ургамлын тоосыг эх ургамалд хүртээх ёстой. Ургамалд өөрт нь эр, эм эрхтэн хоёул байдаг. Харин тоос хүртээх үед эх болох ургамлын эр эрхтэнг аваад хаячихдаг аж. Оронд нь эцэг болох ургамлын тоосыг хүртээнэ. Ингэхийн тулд буудай цэцэглэх үеэр үүрийн жингээр босч эцэг буудайн тоосыг зориулалтын соруулаар авч эх ургамалд хийнэ. Буудайн түрүүнд байх жижиг үр болгонд нэг бүрчлэн тоос хүртээх үүрэгтэй. Өглөө нар гарахаас өмнө буюу 04-06 цаг, үдшийн 22-24 цагт энэ ажлыг хийдэг бөгөөд талбайд хэдэн цагаар тонголзоно. Буудайн цэцэглэлт долоохон хоног үргэлжилдэг болохоор яарах хэрэгтэй. Энэ нь яг наадмын үеэр таарна. Амтай болгон морь, бөх ярьж, наадмын талбай хүнээр дүүрч байхад талбайдаа тонголзон тонголзон байх тэр хүн бол өнөөх л селекцнер билээ. Нэг түрүүнд дунджаар 20 үр байдаг. Нийт 300 түрүү тарьсан гэж бодоход зургаан мянган үрэнд тоос хүртээнэ. Үр бүрт гараараа тоос хүртээгээд дараа нь түүнийгээ гадуур нь боож, он сарыг нь нэр устай нь тавина. Ингэж боохгүй бол хажуугийн буудайн тоос салхинд хийсч ирээд орчих магадлалтай. Тэгвэл хэнийх нь мэдэгдэхгүй "үр" гарч хамаг ажил үрээд хаячих гэмтэй. Хамгийн анхны жилийн ажил эцэг, эх хоёрыг эрлийзжүүлснээр дуусна. Дараа жил нь эрлийз үрээ тарина. Шинэхэн эрлийз үр эмзэг болохоор тавин хувь нь ургах магадлалтай. Ургасан хэдийнх нь зарим нь өвчин тусна, зарим нь ганд тэсвэргүйгээ харуулж гундаад унана. Энэ бүгдийг ялгаж хаяна. Олон хүүхэдтэй айлын хүүхдүүд өөр өөр байдаг шиг л янз бүрийн шинж чанартай нь харагддаг байна. Хойтон жил нь шалгарч үлдсэн цөөн үрээ тарина. Энэ үед задрал явагддаг бөгөөд эцэг, эхийнхээ шинж чанарыг тавь тавин хувь дуурайдаг бөгөөд удамшуулах гээд байгаа уургийн агууламж хэвийн байна уу гэдгийг энэ үед нарийн шинжилж тогтоодог гэнэ. Үүний дараа буюу дөрөв дэх жилийн тариалалтаар эрлийзжүүлж авсан шинэхэн үр маань өвөө, эмээгээ дуурайгаад эхэлдэг гэнэ. Шар үрээс хар буудай ургах нь энүүхэнд гэсэн. Учир нь генетикт давамгайлдаг шинж чанар гэж байдаг бөгөөд тэрхүү нууц шинж төрх хэдэн үеийн дараа ч илэрдэг аж. Хоёр цагаан арьстан хүний дундаас хар хүүхэд төрсөн тухай мэдээлэл бий. Энэ нь тухайн хоёр хүний хэн нэгнийх нь дээд үед хар арьстан байсан гэдгийн нотолгоо аж. Дөрөв дэх үеэс эхлэн нарийн сонголт хийх бөгөөд алдаа гаргахгүйн тулд лабораторийн маш нарийн шинжилгээ хийдэг. Сайн сонголт хийх эсэх нь мэргэжлийн хүний ур чадвартай шууд холбоотой гэсэн. Эрлийзийн 5-6 дахь үед л шинэ сорт болох эхлэл тавигдах бөгөөд харьцангуй тогтож өгдөг байна. Өөрөөр хэлбэл, удам судрынхаа ямар нэг нууц шинж чанарыг дуурайгаад байдаггүй гэсэн үг. Үүнээс цааших жилүүдэд мөн л ажиглалт, судалгааны ажлууд хийгдэх бөгөөд 15-20 жилийн дараа л шинэ сорт гарах боломжтой. Ийм чимхлүүр, асар их хөдөлмөр, хүч шаардсан ажлыг хийх дуртай хүн тэр бүр байдаггүй. Учир нь амьдралынх нь утга учир, зорилго болсон ажлынхаа үр дүнг үзлээ гэхэд селекцнер хүнд шинэ гаргаж авсан сортонд нь ямар ч улсад патент өгдөггүй аж. Малын үүлдэр, ургамлын сорт, атомын бөмбөгөнд хаа ч патент өгдөггүй бөгөөд тэдгээрийг хүн төрөлхтний өмч гэж үздэг аж. Тийм болохоор селекцнерүүд мөнгөний төлөө ажилладаггүй, хүн төрөлхтний ирээдүйн төлөө бүхий л амьдралаа золиосолдог хүмүүс юм. Селекцнерийн тухай харамсмаар мэдээлэл ч бий. Тухайлбал, 1950-иад оны үед Оросын нэртэй селекцнер өвөлжих буудайн сорт гаргаж авчээ. Үр ашиг ихтэй тэрхүү сортыг 20-30 сая гад тарьжээ. Гэтэл нэг өдөр бүх тариа зэв өвчнөөр өвдсөн байж. Энэ нь холоос тариа улайран харагддаг, дундуур нь явахаар хувцсанд зэв мэт улаан зүйл наалддаг тийм өвчин аж. Олон жилийн хөдөлмөр нь ийн талаар болсныг харсан эрдэмтний халаглал харууслыг зүрх нь даагаагүй гэдэг. Ийм эрсдэл селекцнер хүмүүст бий. Тэд нэг л сорт гаргаад авчихвал сэтгэл хангалуун байдаг. Хоёр, гурвыг гаргаж авъя ч гэсэн хүний нас хүрэлцэхгүй шүү дээ. Сонирхолтой нэгэн баримт дурдахад, селекцнер ихэнхдээ махруу, дуу муутай, зожиг ч гэж хэлж болохоор хүмүүс байдаг гэнэ. Ийм зан авиртай хүмүүс селекцнер болдог, эсвэл мэргэжил нь тэднийг ийм зантай болгодог ч юм уу, бүү мэд. Ийм мэргэжил сонгосон болохоор Н.Алтансүх профессорын амьдралын нэлээд хэсэг тариан талбайд өнгөрчээ. Олон жилийн уйгагүй хөдөлмөрийнхөө үр дүнд тэрбээр "Дархан-34", "Дархан-74" гэсэн хоёр шинэ сорт гаргаж авсан байна. Энгийн бидний нүдээр харахад сахалтай, сахалгүйгээрээ ялгарах шинэхэн хоёр сортын хамгийн сүүлчийнх нь буюу "Дархан-74" нь шинжлэх ухааны шилдэг бүтээлээр хоёр жилийн өмнө шалгарч байв. Улсын дунджаас нэг дахин илүү ургац өгдөг, ган болон өвчинд тэсвэртэй гээд олон сайн чанартай. Өдгөө түүний хөдөлмөрийн үрээр ургасан сахалтай, сахалгүй хоёр буудай эх орны хөрсөнд соёолж, бидний хүнс тэжээлийн нэгээхэн хэсгийг хангаж байгаа. Ингэлээ гээд түүнд бид нэг ч төгрөг төлдөггүй. Яг үүн шиг селекцнер хүмүүсийн бүтээж бий болгосон шинэ сорт, шинэ бүтээлийн ачаар хүн төрөлхтөн мөр бүтэн, гэдэс цатгалан алхаж яваа юм. 
Д.Оюунтуяа

