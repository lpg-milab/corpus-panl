Х.МАХФУЗ 

АЙЛАГУЛИЙН АРГА 

Ажлаас дөнгөж тараад харьж явсан Арганбек шар тос авч харихаар дэлгүүрт орлоо. Оронгуут худалдагч Айлагүлд 
- Нэг хийл шар тос авъя гэж мөнгөө өгтөл хөмсгөө тас зангидсан худалдагч 
- Тос байхгүй дуусчихсан гэж сочмог хэлээд эргэв. 
Айлагүлийн хамгаалагч шиг дэргэд нь хөдөлгөөнгүй цэх зогсож дадлага хийж байгаа охины нүд нь бүлтэлзэж Айлагүл, Арганбек хоёрыг ээлжлэн харна. Арганбек тэднийхэнтэй айл ажээ. Энэ охин хөршийндөө ганц хийл тос мөнгөөр нь өгч чадаагүйдээ эгдүү хүрэн бухимдаж, торх дүүрэн тос байтал, байгааг үгүй гэсэн Айлагүлийн явдалд уурсан шүд зуув. "Саяхан гурван зуун хийл тос буулАа гэсэн биз дээ. Нүд ирмэх зуур хэрхэн дуусч орхидог байна. Худалдаанд гарсан зүйлийн тэн хагасыг өндөг шиг өр дороо дарж авдаг эд нарт ямар чөтгөр нь шүглэсэн юм бол" гэж дотроо гомдсон Арганбек дэлгүүрийн нөгөө тал руу эргэлээ. 
Дадлагын охин ээждээ гомдсон хүүхэд шиг уруулаа цорвойлгон: 
- Эгч минь тэр хүнд ганц хийл тос өгчихгүй яавдаа гэлээ 
- Тос өгөхөөр тэр чиний юу юм бэ? 
- Манай хөрш 
- Хаана ажилладаг вэ? 
- Барилгын трестэд мужаан 
- Хэн гэдэг юм бэ? 
- Арганбек 
Айлагүл нэгэн зүйлийг гэнэт санасан бололтой алгаараа амаа таглан, нүдээ эргэлдүүлэн хэсэг бодолхийлэн зогслоо. Тэднийх дөрвөн өрөө байшин барьж байгаа юм. Айлагүлийн нөхөр Долбай "Барилгын трестэд Арганбек гэдэг модыг олс шиг зангиддаг уран хүн бий. Бас манай овгийнх. Түүгээр байшингийнхаа хаалга цонхыг нь хийлгэж авахаар боллоо" гэдэг байсан. Айлагүл тэрхүү Арганбек энэ залуу хоёрыг ойлгож тос өгөөгүйдээ амаа барин, аманд орсон юмыг хэлээрээ түлхлээ гэж бодов. Тэгээд дадлагын охин Батимаагаар Арганбекийн дуудуулан 
- Дүү минь хүнийг гомдоож голыг нь харлуулах гэж би боддоггүй хүн. Энэ хүмүүс гэдэг чинь хэцүү. Үгүйг ол гэдэг. Өгөхгүй бол гомддог. Худалдагч хүнд ч хоол хэрэгтэй шүү дээ. Бид өөрсдөө худалдаа хийж байсан атлаа, гар хоосон харьдаг өдөр бишгүй олоон. Энэ өөртөө авсан ганц хийл тос. Чиний сэтгэлийг бодоод өөрийн эрхгүй өгч байна гээд дээлний хормойн чинээ дэрийсэн зузаан бор цаасаар жингийн тавгийг нөмөрсөнөө, дээр нь нэг хэсэг тосыг хаяж, туухай нь тэнцэв үү, үгүй юу шүүрч аван дугтуйлан битүүлж Арганбекийн гарт атгуулж орхив. 
- Эгч минь өөртөө авсан юм бол бүү зовоорой. Бусад дэлгүүрүүдэд байгаа байх гэж Арганбек лангуун дээгүүр өөрлүү нь гулгуулав. 
- Өө, гөөгий дүү минь чиний авсан чинь, миний авснаас юуны ялгаатай. Тэгж болохгүй, муу ах чинь чиний нэрийг амнаасаа бурхны уншлага шиг салганаа гэж байхгүй. Арганбек байхад гэр оронд хэрэгтэй модон эдлэлийг хэнээс ч гуйхгүй гэдэг. Үүнээс хойш, хэрэгтэй зүйлээ захиж дуртай цагтаа авч байгаарай гэж Айлагүл нөгөө тосыг Арганбекийн гарт хүчээр бариулав. 
Зузаан цаасанд ороосон атган чинээ тосыг авч дэлгүүрээс гарсан Арганбек, Айлагүл эхлээд байхгүй гэж эцэст гуйх шахам өгсний учрыг одоо л оллоо. 
Айлагүлийн нөхөр нэлээд томхон байгууллагын дарга. Тэр Арганбекийг ойр төрлийн хүн хэмээн "дүү минь энэ барьж байгаа суут ухаантай юмны хаалга цонхны мод чиний хар толгойд гэдгийг мэдэж аваарай. Ийм үед туслахгүй бол, хэдийд туслах юм бэ?" гэж тоглоом шоглоом болгон хэлдэг байлаа. Арганбек ч "бололгүйдээ" гэж ам өгсөн удаатай. Урьд таньдаггүй болохоор Айлагүл анх анзааралгүй өнгөрчээ. 
"Тэгэхээр нийгмийн хөрөнгийг өөрийн өмч шиг амин хувийн хэрэгт ашиглаж буй нь аргагүй гэмт хэрэг бус уу?" гэж Арганбек бодлоо. Арганбек, Айлагүлийн тос боож өгсөн цаас том тэгээд бас зузаан байгаагийн учрыг ч ойлголоо. Цаас нь эвхэхэд эв хавгүй адууны адсага адил билээ. Наандаад тавин граммын жинтэй. Тэгэхээр зуун хийл тос зарвал таван хийл тосыг хувьдаа завшина. Тэр нь жаран төгрөг болно. Тэгэхээр түнтийтлээ тэр таргалахгүй, хэн таргалах билээ. За бас Айлагүлийн жингийн хоёр тал тэнцэв үү, үгүй юу тавьсан юмаа шүүрэн авдаг өвчин бас бий. Түүнээс хичнээн ашиг ордгийг гагцхүү "эзэн тэнгэр" мэдэхгүй бол хүн хараа цавчих зуур хэрхэн мэдэх билээ. 
Арганбек дэлгүүрээс гарсан тэр мөчид ханхалзсан өргөн цээжтэй, хайнагийнх шиг хамрын нүхтэй, өвдгөө хүртэл унжсан гэдэстэй нэг эр орж ирээд, 
- Айлаш минь арилжаа наймаа өөдрөг болтугай гэсээр инээд алдлаа 
- Ерөөл орштугай Зээ минь. Нөгөө захисан юмаа авахаар ирээ юу? гэж Айлагүл тогтож ядав 
- Хүний доторхийг хэлэлтгүй ойлгодог эгч минь, чам шиг буянтай хүн, хүний хорвоод өөр байдаг болов уу гэж бүдүүн гэдэстэй булиа эр маг маг инээлээ. Айлагүл: 
- Зээ минь хичнээн хийл хэрэгтэй юм бэ? гэж жингийн тавганд шар тос тавьж эхлэв. 
Тэр, энэ удаа зузаан бор цааснаасаа дэвссэнгүй. Нөгөө эр: 
- За, тавыг гэлээ 
- Хайртай зээ минь, үмхийрч байгаа тос энд алга. Ийм байгаа дээр нь арвихан  шиг авч авдрандаа цоожлохгүй юу гэж Айлагүл ихэд дотносон хэллээ. 
- Ай сайхан ааштай, саруул ухаантай эгч минь түүнийг би мэдэлгүй яахав, нөгөө тоолдог юм нь дутаад байна шүү дээ гэж халаасаа гөвж үзүүлэв. 
Айлагүл арван хийл тосыг боож эвтэйхэн гарт нь бариулаад: 
- Өчүүхэн юманд өөдсөн чинээ болж зовох гэж. Таван хийл тос зээл өгч чадахгүй бол зээ гэж чамайг дуудах хэрэг юун. Тийм төрөл төрөгсөд гэж байдаггүй юм гэлээ. Тэгээд бас, 
Нагац ах чинь аж ахуйн юманд арга дүйгүйг мэднэ шүү дээ. Зээ минь. Байшин барина, байшин барина гэдэг. Түүнд юу хэрэгтэй огт мэдэхгүй. Будаг шунх, хадаас, энээ тэрээ юмнаас өөр сурах байхгүй. Бурхан минь энэ бүгд чиний гарт байгаа нь бидний заяа л гэсэн үг. Нагац ах чинь чамд л итгэдэг юм шүү дээ гэж хэлье гэсэн үгнийхээ зах зухаас нь хэлж амжив. 
Эгч минь тэр талаар битгий зов. Хэрэгтэй цагт нь ирж аваарай. Миний ухаан ходоодондоо байдгийг та мэднэ шүү дээ. Амттай хоол, өөхтэй мах байвал боллоо гэж бүдүүн гэдэст бас л тоглосон болж өөрийнхөө бодлогыг хэлж орхилоо. 
Дадлагын охин Айлагүлийн дэргэд байсан хоёр гурван сарын дотор ийм юмыг өчнөөн төчнөөн удаа үзэж сонсжээ. 
Тэр анхандаа Айлагүлийн нууж худалддагийг мэдэлгүй, нууж тавьсан юмыг нь худалдан авагчдад "байна" гэж хэлж орхиод Айлагүлээс олон удаа сануулга авч, заавар зөвлөлгөөнийг сонссон удаатай. Тэгэхэд Айлагүлийн ярьдаг юм нь гэвэл: 
- Худалдагч хүн овсгоогүй явбал үхсэнээс ялгаагүй. Манай казахт "Тогоо цутгадаг хүн чихийг нь хаанаас нь гаргана гэвэл өөрийн дур" гэж үг байдаг. Түүний нэгэн адил гартаа орж ирсэн эд барааг яаж худалдсан ч худалдагчийн өөрийн эрх.. худалдаа гэдэг маань шавхагдашгүй газрын баялаг адил, саагаад байвал, ивлээд байдаг юм. Эвийг нь олж, атга чимх гэхгүй аргалж өөрийнхөө олз омгийг ч бодох хэрэгтэй. Зөвхөн аргыг нь олж чаддаг байх нь чухал. Хүрч ирсэн хүмүүсийн төрх байдал хэн болохын, юу хийдгийг таван хуруу шигээ мэдэж бай. Юмны илүү дутууг мэддэггүй үлбэгэр ноомой амьтан орж ирэхэд авна гэсэн юмны нь тэн хагасыг хийгээд өгсөн ч мэддэггүй. Тийм үед барьж ирсэн сав хүүдийтэй нь хийлэлчих. Жингийн хоёр таван тэнцэхийг хүлээж зогссоны хэрэггүй. Нэг тал нь хөдлөв үү, гүй юу шүүрч аваад савруу нь хөмөрчихвөл боллоо гэсэн үг. Хүмүүсийн ихэнх нь тав арван мөнгийг тооцоолоод байдаггүй юм. Өөрөө гуйхгүй юм бол "үүнийгээ ав" гэж бүү шарвалз. Шинээр ирсэн барааг хамаагүй дуустал нь бүү худалдаж бай. Хагасыг нь авч үлд. Түүнийг өөрт чинь тус хүргэдэг хүмүүстэй улам найрсан, ойр дотно байхад ашиглаж сур дүү минь. Гарт нь эд хөрөнгө, ховор нандин зүйл байдаг нярав, машин унадаг жолооч, тушаал цолтой дарга даамалтай холбоотой байна. Тэднээс байдаг л юм бол бүү харамла. "Өгвөл авдаг" гэдэг шүү дээ. нярав байвал гуйсныг чинь өгнө. Жолооч байвал түлээ түлш, элдэв зүйлийг чинь ойртуулж өгнө. Дарга даамал бол гэм бурууг чинь дарж өчүүхэн алдрыг чинь тэнгэрт тултал өсгөнө. Нөгөө нэг шүлс нь гоожин, хөл нь гуйвж, нүд нь гөлийж толгойгоо ганзгалж явдаг архичингуудыг мэднэ шүү дээ. Тэд тийм үедээ ганц шил архины төлөө өмсөж яваа хувцас, зүүж яваа цагаа тайлж өгөхөөс буцахгүй. Шил архи аваад өгвөл халаасандаа хичнээн юм байна, бүгдийг нь өгөөд уухай тас алга болно. 
Зарим нь зээл өгөөч гэж үхэн хатан гуйдаг. Тийм үед баахан цааргалж байгаад ганцханыг өгөөд хоёрыг бичих. Бас сурвалжлагч мурвалжлагч гэж зүрхэнд хүрмээр гашуун нясуун үгтэй айхтар хүмүүс байдаг. Тэднээс хамгийн их болгоомжил. Товчин чинээ юмыг тэмээн чинээ болгож бичдэг улс шүү. Өдөр бүр олсон тав арван мөнгөө сайтар тооцож халаасандаа хийгээд бай. Тооллого болохын өмнө хэн ирэх нь вэ? гэдгийг урьдчилан мэдээд гэртээ урь. Хоолойд нь тултал хоол, ухаан алдтал нь архи өг. 
Ийм үгэнд нь залхаж гүйцсэн Батиймаа нэг өдөр: 
- Эгч минь, би таниас ард түмэнд хэрхэн хөнгөн шуурхай үйлчлэхийн арга ухаан, бүртгэл тооцоог хэрхэн эмх цэгцтэй хөтөлдөг, эд барааг яаж хамгаалдаг арга ухаан сурахаар ирсэн юм. Элдэв булай муухай аргаар хэрхэн ашиг хонжоо олохыг сурах гэж ирээгүй. Би эвлэлийн гишүүн хүн. Тийм замаар орж чадахгүй. Энэ мөчөөс эхлээд таны дэргэдээс явлаа хэмээн бусгах мэт гарч одлоо. 
Чив чимээгүй, хий гэснийг нь хийгээд явдал ноомой охины энэ явдал Айлагүлийг ихэд тэвдүүллээ. Түүний нүдний өмнө хийсэн юм нь нэг нэггүй дэс дараалан харагдаж эхлэв. 
 


 
  
 
