№99 (16689)       
1987 оны дөрөвдүгээр сарын 25.
Шим мандал

Хүн төрөлхтний болон манай гариг дэлхий дээр оршин амьдардаг ямарваа амьтан, ургамлын амьдарч, үржин төлжихөд шаардагдах хүнс, тэжээлийн бүхий л эх үүсвэр нь шим мандлаас гаралтай учраас газар тариалан, мал аж ахуйг амжилттай эрхлэн хөгжүүлэх үйл явц түүнтэй нягт холбоотой юм. 

Дэлхийн эргэлт, замнал, соронзон орон, нарны идэвхжил, тэнгэрийн эрхсийн хөдөлгөөн зэрэг гадаад хүчин зүйлсийн эрхээр шим мандлын төлөв байдал хэлбэлзэх, эргэлтгүй хувирч, шинэ төлөвт шилжих үзэгдэл тасралтгүй үргэлжилдэг бөгөөд хүн ам ихээхэн олширч, аж ахуйн үйл ажиллагааны цар хүрээ асар их тэлж, байгалийн хүчин зүйлтэй эн зэрэгцэх хэмжээгээр байгаль орчинд нөлөөлөх болсноос шим мандлын сая сая жилийн турш бүрэлдэн тогтворжсон зүй тогтолд сэв орж, зарим бүс нутагт байгаль, цаг уурын нөхцөл өөрчлөгдөн, ургамал, нөмрөг, амьтны аймагт харшлах буюу хөнөөл учруулахад ч хүрдэг байна. 

Дэлхий нийтийг хамарсан ийм уйл явцын хүрээнд манай орон ч хамрагдаж байгаа бөгөөд намын XIX их хурал << Сүүлийн жилүүдэд манай газар тариалангийн үйлдвэрлэлд нэвтэрч, үр дүнгээ өгч байгаа агротехникийн дэвшилт ажиллагааг өргөтгөн, хөрсний эвдрэлтэй тэмцэхийг >> заасан билээ. Манай улсын нутаг дэвсгэрийн 78 хувь нь малын бэлчээрт ашиглагдаж байгааг экологийн талаас нь авч үзвэл үүний дөнгөж 1, 3 хувиас хадлан авч, малын тэжээл бэлтгэх бололцоотой юм. Нийт бэлчээрийн жар гаруй хувь нь хуурай хээр, цөл хээр, цөлийн бүсэд хамрагдаж, дөнгөж 34 хувийг ил устай газар эзэлдэг. Хөрсний нь үржил шимийг тордохгүйгээр бэлчээрийг жил дараалан сэлгээгүй ашигласнаас тэжээллэг сайтай нарийн өвс ургамал яваандаа бүдүүн, модлог ишт ургамалд түрэгдэх шинж тэмдэг газар сайгүй үзэгдэх боллоо. Газар тариаланд хамрагддаг нийт талбайн 84 хувь нь ургац тогтворгүй, 13 хувь нь ургац алдамтгай бүсэд тооцогддогийн дээр атар газрын бараг ер гаруй хувь хөрсний эвдрэлд нэрвэгдэх шинжтэй байгаа тул юуны өмнө хөрсний эвдрэлтэй тэмцэж, тордон сайжруулах, бэлчээр усжуулах, усалгаатай газар тариалангийн тухайд шинжлэх ухааны үндэслэлтэй хандах шаардлага нэмэгдэж байна. 

Хот суурин газруудад үйлдвэр, ахуйн хэрэгцээнд ашиглах усны хэмжээ эрс ихсэхийн хамт ашиглалтын соёл дутсанаас ус элдэв хэлбэрээр үрэгдэх, бохирдох, нөөц нь хомсдоход хүрэхийн зэрэгцээ усны нөөцийг тэтгэх, жигд хуримтлах, ууршилтаас хамгаалах нөхцөл бүрдүүлдэг ой модыг хямгагүй ашигласнаас сүүлийн жилүүдэд ойн эзлэх талбай сая шахам гагаар багасч, гурван сая гаруй га талбайн ой түймэрт шатаж, хортон шавьжид идэгдэн, өвчинд нэрвэгдэж ихээхэн шингэрчээ. Түүнчлэн уулнаас огтолсон модны дөнгөж 16 30 хувь нь эрсийн бүтээгдэхүүн болж, бусад нь огт ашиггүй үрэгдэн хог хаягдлын хэлбэрээр газар, ус бохирдуулж байгаа нь нутгийнхаа дөнгөж арван хувьд ойтой манай орны нөхцөлд тун ч түгшүүртэй явдал мөн. 

Ой мод, ургамал, нөмрөгөөр ядуу, газар нь өндөр, хур чийг багатай учир манай агаар өөрөө цэвэрших чадавхаар дорой, амархан бохирдоод, удаан сэргэдэг онцлогтой зэргийг харгалзан эх орны шим мандлыг онцгой хамгаалалтад авах ёстой. Агаар, ус бохирдож, бэлчээр нутаг хомсдон, ой мод шингэрээд ирэхээр ан амьтны нөөц аяндаа багасаж, зохисгүй өөрчлөлтөд нэрвэгдэхэд хүрч байна. Байгаль орчны аливаа ачааллыг хүлцэх чадвар, экологийн тэнцвэр алдагдсанаас болж, сүүлийн жилүүдэд цагаан зээр, аргаль, янгир нэлээд хорогдож, үнэг, хярс эрс цөөрч байхад харин үлийн цагаан оготно, царцаа, эрвээхэй бусад хортон шавьж олширч, тариа ногоо, хадлан бэлчээр, ой мод сүйтгэх нь нэмэгдэн, үүнтэй хийх тэмцэлд жил бүр олон сая төгрөгийн хөрөнгө зарцуулж, гарзан дээр гарз нэмэгдсээр байна. 

Аж ахуйн болон байгаль орчныг хамгаалах асуудлыг хооронд нь нягт уялдуулж, шим мандлын оршин тогтнож, хөгжин өөрчлөгдөх зүй тогтлыг танин мэдэх үндсэн арга болох экологийн судалгааг өргөжүүлэх замаар тус орны эдийн засаг, нийгмийг хөгжүүлэх ойрын болон хэтийн зорилтыг ул үндэстэй төлөвлөх хэрэгтэй байна. 

Шил мандлыг бүрдүүлдэг биогеоценоз нь бодис, энергийн солилцооны хэлхээ бүхий тодорхой төрөл, дүрсийн амьтан, ургамал, бичил организмын аймгийг багтаасан бие даасан систем учраас хөдөө аж ахуй, ялангуяа газар тариалан эрхлэх, үйлдвэрлэл явуулахдаа үүнийг эрхбиш харгалзан үзэж, зарим тохиолдолд түүний зүй тогтлыг нарийн баримтлах, харилцан нөхөх чанарыг нь ашиглан, байгаль, цаг уурын ямар ч нөхцөлд нэмүү хүч хөрөнгө зарахгүйгээр хүнс тэжээлийн үйлдвэрлэлийн хэмжээг тогтвортой байлгахад ч ашиглах бүрэн үндэстэй юм. 

Тодорхой биогеоценозийн бүрдлийг шинэ элементээр баяжуулан, найдвартай ажиллах, нэмүү бүтээгдэхүүн өгөх, орчны бохирдлын улмаас зайлшгүй гарч болох хор уршгийн нөлөөг сааруулан, тэнцвэрээ хамгаалах зэрэг үнэт чанар, потенциалыг нь дээшлүүлэхийн тулд шим мандлын хэмжээний үзэгдэл процессын мөн чанар, харилцан шүтэлцэх зүй тогтлыг бүрэн гүйцэд танин мэдэх шаардлагатай байна. 

Улс ардын аж ахуйн зонхилох салбарын үйлдвэрлэл, байгаль, цаг уурын нөхцөлөөс шууд хамаардаг төдийгүй, байгаль орчинд ихээхэн нөлөөлдөг манай орны хувьд орчин үеийн экологийн шинжлэх ухааны арга зүйг эзэмшиж, практик ажилдаа бүтээлчээр хэрэглэх явдал эрдэм шинжилгээ, аж ахуйн нийт байгууллагын гол зорилтын нэг мөн тул байгалийн нөхцөл байдлыг ажиглан мэдээлдэг одоогийн системийг түшиглэн, экологийн мониторинг буюу хяналт удирдлагын системийг бий болгох асуудлыг давын өмнө шийдвэрлэх хэрэгтэй юм. 

Хөрс эвдрэх, ой мод хомсдох, ус бохирдох нь шим мандлыг гэмтээж, улмаар ан амьтан, мал сүрэг өсч үржих, тариа, ногоо ургаж төлжихөд муу нөлөө үзүүлж, гэнэт нэгэн өдөр нөхөшгүй хохирол учруулах хүртэл нь хямралд оруулахгүйн тулд нам, улс, олон нийт, хууль хяналтын байгууллагууд газар эдэлбэр, ой хамгаалах, ан агнуур, усны зэрэг манай улсын гол гол хуулиудын заалтыг ширхэгчлэн биелүүлэхэд бүх нийтийг татан оролцуулах өргөн хүрээтэй ажил зохиох хэрэгтэй байна. 

