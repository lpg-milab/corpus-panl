Харийнханд хамаг бүхнээ алдаад хоосон хоцрох гэж үү

"Говь"-ийг япончууд авлаа. Олон улсын нээлттэй тендерт Японы "Тошисоокен инвестбанк", "Эйч Эс Секюритис" компаниудын хамтарсан консерциум ялж манай урдаа барьдаг ганц үйлдвэрийг 13 сая 850 мянган төгрөгөөр худалдаж авсан нь тэр.
Тэд барьж өгсөн юм болохоор авсан юм байж. Тус үйлдвэрийг анх дайны төлбөр болгон бариулж байхдаа эцэст нь буцааж өгнө гэдгээ монголчууд мэдээгүй. Ноолуурын үйлдвэрийг ямаанд нь ойрхон барьчихаад эцэст нь эргүүлээд авчихаж байгаа "наран" ухаан гайхалтай. Тэд авсан, бид өгсөн. Тийм болохоор одоо араас нь харамсах хэрэггүй гэдгийг ойлгож байна. Гэхдээ судсаар минь омголон монгол цус гүйж булгилах тул Монголын гэх хаягтай юм бүхнийг харийнхнаас харамлах сэтгэл үүнийг бичүүлэв. Болгоотугай. Төрийн мэдлийн томоохон объектуудыг хувьчилж эхэлснээс хойш бид хамаг байдгаа харийнханд шавхаж өгсөөр өнөөдрийг хүрлээ. Хэдийгээр нээлттэй тендер гээч юмаар тэд авдаг ч бид өгсөөр бүр дасчихсан байна. Хэрвээ хэн нэгэн монгол хүн авах гэвэл хардаж сэрдэж, элдвээр зүхэж хараасаар бүр сурчихаж. Сая "Говь"-ийн хувьчлал явагдахын өмнөхөн ерөнхий захирал Ц.Сэдванчигийг нь бүх телевиз, сониноор луйварчин, дээрэмчнээр цоллон дальдчуулсаар япончуудад өгч "сэтгэл амрав" бололтой. Биднийг ингэж бие биесээ хэмлэж байх зуур аль л өнгөтэй өөдтэй гэсэн бүхнийг маань харийнхан аваад дуусчээ. Хар л даа. Уг нь монголчуудын мэдэлд "Худалдаа хөгжлийн банк", "Хөдөө аж ахуйн банк", "Хадгаламжийн банк" "АПУ", "Говь", "Монгол даатгал" зэрэг томоохон аж ахуйн нэгжүүд байлаа. "АПУ", "Монгол даатгал", "Хадгаламжийн банк"-ийг Сергей Горомов гэгч авлаа. 57 тэрбум төгрөгийн активтай банкийг маань тэр этгээд 12,5 тэрбум төгрөгөөр авчихаж байна. Мөн 93 тэрбумын активтай Хөдөө аж ахуйн банкийг Савада сан зургаахан тэрбум төгрөгөөр өөрийн болгож байсан бол сая "Говь"-ийг маань 13 сая ам.доллараар шударч орхилоо. Хэдэн жилийн өмнө бас 403 тэрбум төгрөгийн активтай байсан "Худалдаа хөгжлийн банк"-ийг овшуур банк хэмээгддэг "Банк коммерсиале Лугано Жеральд металлз" авч хэл ам хэрүүл шуугиан дэгдээж байсан. Энэ мэтчилэн үндэсний томоохон аж ахуйн нэгжүүдээ харийн цагаачдад үнэ хямдруулж хошуу дэвсэн өгчихдөг муу зуршилтай болжээ. Өмч хувьчлал эхэлснээс хойш хоёрхон том үйлдвэр монгол хүний гарт очсон. Тэр бол "Алтантариа", "Мах импекс". Азаар тэр үед П.Цэнгүүн, Х.Баттулга нар яаж хэдэн төгрөгтэй байсан юм бэ хэмээн өнөөдөр бурханд талархмаар санагдана. Манай улс бас байгалийн баялаг арвинтай байлаа. Эрдэнэт, Заамарын алтны уурхай, "Оюутолгой", Асгатын мөнгөний орд, "Тавантолгой", "Цагаан суварга" зэрэг орд газрууд олон байжээ. Байжээ гэхээс өөр одоо яах билээ. "Эрдэнэт", Асгатын мөнгөний орд газруудын тэн хагасыг оросууд мэдэж байна. Тэд одоо бүр давраад хувиа ахиулна хэмээх болов. Заамарын алтны уурхайг орон нутаг, цэрэг цагдаа юутай хээтэй нь Оросын "Алтан дорнод Монгол" эзэмшиж байна. "Цагаан суварга"-ыг хятадууд мэддэг болов. "Оюутолгой" болон Бороогийн алтыг канадууд эзэмшлээ. Мөдхөн "Тавантолгой" япончуудын мэдэлд очих нь. Бусад 100 гаруй орд газруудыг "Адамс майнинг" компанийн захирал З.Номундарийн япон нөхөр авчихаж. "Улаанбаатар Төмөр зам"-ын 50 хувь оросынх. "Монголын цахилгаан холбоо" компанийн хувь бас солонгосчуудын мэдэлд байгаа. Монголчуудын харилцаа холбоог залгуулж буй "Мобиком" Японых бол "Скайтел"-ийн тэн хагас нь бас солонгос эзэнтэй. Мөдхөн МИАТ-ийг хувьчилна. Бас л гадныхан авах байлгүй. Ингэхэд бидэнд юу үлдэв ээ. Нэг л өдөр тэд өөрсдийн мэдлийн үйлдвэр уурхайгаа юу ч үгүй тоночихоод нутаг руугаа арилаад өгвөл яах болж байна аа. Уг нь Монгол Улсын эзэн нь та бид биш билүү. Өрөм сүүгээ бусдад хамж өгчихөөд өөрсдөө хусам долоох хувьтай байсан юм гэж үү. Итгэж чадахгүй нь. Монголд үндэсний тэрбумтан алга уу. Үгүй ээ, байгаа. Харин тэд маань төсвийн мөнгө, гадны зээл тусламж, төсөл зэргээс л тэрбум тэрбумаар нь тоншино уу гэхээс эх орондоо үлдэцтэй, гарт баригдах зүйлд хүрч үл чадна. Учир нь хийсэн хэрэг нь хэзээ нэгэн цагт илэрч магадгүй тул бачимдсан үед байгаа хэдээ шуудайлж аваад дүрвэхэд бэлэн болоод тэр. XXI зууны монголчуудад хамаг байдгаа харийнханд хамж өгөөд өөрсдөө модоо тулж үлдэх тавилан ногдсон гэж үү. Үгүй л баймаар даа. Итгэж үл чадна. 
Л.Мөнхбаясгалан

