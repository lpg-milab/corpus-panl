Дагнасан эмнэлгийг хувьчлах уу?

Нийгмийн салбарын хувьчлалын хүрээнд Засгийн газрын зохих шийдвэрийн дагуу П.Н.Шастины нэрэмжит клиникийн төв эмнэлгийг хувьчлах ажил эхэлж байгаа аж. Хувьчлалын талаар манайхан тодорхой ойлголттой болсон хэдий ч улсын эмнэлэг хувьд гаргаж байсан туршлага үгүй юм. Тэгээд ч эмнэлэг гэдэг бизнесийн байгууллагаас огт өөр учраас эрүүл мэндийн салбарын хувьчлалд хариуцлагатай хандах нь зүйн хэрэг билээ. 
Аливаа зүйл хувьд очвол улам сайн хөгждөг гэдэг утгаараа эмнэлгийн хувьчлалыг дэмждэг олон хүн бий. Тэгвэл Дэлхийн эрүүл мэндийн байгууллага, Дэлхийн банк энэ хувьчлалын эсрэг байр суурьтай байгаагаа илэрхийлжээ. Тэгээд Шинэ Зеланд, Австралид манай гуравдугаар эмнэлэг шиг хэмжээний улсын том эмнэлгээ хувьчилснаас эрүүл мэндийн салбарт ноцтой доголдол гарсан талаар баримт өгүүлсэн байна. Дээрх орнууд эмнэлгээ хувьчилсны дараа маш хэцүү нөхцөлд улсдаа эргүүлэн худалдаж авсан туршлага байх юм. Ийм нөхцөлд бид бусад орнуудын эмнэлгийн хувьчлалын туршлагатай танилцах зайлшгүй шаардлагатай. Бас юуны учир олон улсын нэр нөлөө бүхий томоохон байгууллагууд энэ хувьчлалыг эсрэг байгааг ч анхаарах хэрэгтэй юм. Гуравдугаар эмнэлэг бол манай том эмнэлгийн нэг нь. Улсын хэмжээнд зүрх судасны болон тархи нуруу нугасны мэс заслын тусламж үйлчилгээг дангаараа 100 хувь үзүүлдэг гэсэн тодорхойлолт л үг эмнэлгийн үйлчилгээний цар хүрээг харуулаад өгнө. Мөн нийслэлийн хүн амд үзүүлж байгаа эмнэлгийн үйлчилгээний 40, хөдөө орон нутгаас ирж байгаа өвчтөнүүдийн 30 гаруй хувийг хүлээж авдаг. Ийм эмнэлгийг хувьчиллаа гэхэд хүн амын маань хэдэн хувь нь үйлчлүүлэх вэ гэдэг тодорхойгүй. Эмнэлэгт төлбөр төлж үйлчлүүлэх байтугай хоногийн хоолоо арай ядан залгуулж байгаа ядруухан ард түмэн тийшээ цувахгүй. Энэ утгаараа нэгдсэн том эмнэлгийг хувьчлах хэрэг байна уу, үгүй юу гэсэн асуудал ч гарч ирж болно. Хэрэв хувьчлал боллоо гэхэд зайлшгүй анхаарч үзэх хэд хэдэн онцлог байгаа талаар гуравдугаар эмнэлгийн хамт олон тодорхой үндэслэл гаргасан байна. Манайх өмнө нь малаа, орон сууцаа, үйлдвэр, худалдааны газраа хувьчилсан түүх бий. Ингэхдээ малыг малчдад, орон сууцыг оршин суугчдад, үйлдвэрийг ажилчдад нь давуу эрхээр өгсөн шүү дээ. Гэтэл эмнэлгийг хувьчиллаа гэхэд эмч нарт юу ч оногдохгүй болж байгаа талаар тэд гомдоллож байна. Тиймээс нийгмийн шударга байдал тогтоож, хувьчлалд эмч нарт давуу эрх олгох арга замыг судалж үзэхийг хүсчээ. Эмнэлгийн хувьчлалын асуудалд хамт олны эрх ашиг, нийгмийн баталгааг тооцож үзэх нь зайлшгүй зүйл. Эмч нарын цалин хангамж, харьцангуй бага байдаг талаар байнга л яригддаг. Өвчин, үхлийн дунд ард олныхоо төлөө зүтгэж яваа эмч нарын зүтгэл хөдөлмөрийг төр засаг тооцож үзэх цаг болсон гэж тэд үзэж байна. Энд тэмдэглэхэд, эмч нарын 80 гаруй хувь нь хоёроос дээш суурь өвчтэй, дундаж наслалт ерөнхий дундаж наслалтаас 5.2 жилээр бага байгаа хачирхалтай судалгаа гарчээ. Хачирхалтай гэсний учир, хүний төлөө зүтгэж яваа тэдний эрүүл мэндийг төр зөнд нь хаясан гэлтэй. Өөр нэг зүйл бол нийгмийн салбарын хувьчлалын цорын ганц ялгаа болох оюуны өмчийн үнэлгээ хийлгэх талаар гуравдугаар эмнэлгийн хамт олон ярьж байна. Эмнэлгийн хувьчлалыг үйлдвэр, аж ахуйн нэгжийг хувьчилсан аргаар хийж байгаа нь тэнд ажиллагсдын эрх ашгийг ноцтой зөрчин, амьдралын баталгаагүй болгоход хүргэх талтай гэнэ. Өөрөөр хэлбэл, эмч нар хувьчлалаар оюуны өмчийн үнэлгээ хийхийг зориуд анхааруулж байгаа аж. Нийгмийн салбар, тэр дундаа эмнэлгүүдийн хувьчлалд энэ мэт анхаарч үзэх асуудал зөндөө их аж. Хувьчлах цаг нь болсон уу, үгүй юу, ер нь хувьчилбал ямар өөрчлөлт гарах, орлого багатай ядуу иргэд үйлчлүүлж чадах эсэх, эмч нарын нийгмийн хангамж, оюуны үнэлгээг яаж хийх гээд олон асуудлыг нарийн цэгцтэй судалж үзэх нь олон хүний амь амьдралтай холбоотой амин чухал зүйл билээ. 
Д.Ариун
