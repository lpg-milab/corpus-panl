№197(17100)   
1983 оны наймдугаар  сарын 17.
ЭКСПОРТЫН НӨӨЦ

Манай улсын экспортын бүтцэд аж үйлдвэрийн бэлэн, хагас боловсруулсан, бүтээгдэхүүний хувийн жин улам бүр өсч байгаа өнөө үед гадаад зах зээл, хэрэглэгчдийн эрэлт, таашаалд нийцсэн хийц загвар, үзэмжтэй бараа, материалын нэр төрлийг олшруулж, чанарыг хэлбэрэлтгүй дээшлүүлэхэд аж ахуйн механизмын шинэчлэлийг чиглүүлэх нь тулгамдсан асуудлын нэг мөн. 

Сүүлийн хоёр жилд гадаадын худалдан авагч байгууллагуудаас манай экспортын барааны талаар 535 удаа гомдол ирүүлсний 5, 3 хувь нь барааны тоо, ширхэг, жин хэмжээ дутсанаас, 94, 7 хувь нь барааны чанар, үзэмж шаардлага хангаагүйгээс болжээ. 1988 оны эхний хагас жилд экспортын барааны 393 мянган шилжих рублийн гомдол гарсны 50 гаруй хувь нь барааны чанар доройгоос шалтгаалжээ. 

Ялангуяа угаасан ноосны тослог, чийглэг зохих хэмжээнээс ихэдсэн, бутархай, даахь ноосны хольц хэтэрсэн, нэхий, савхин эдлэлийн оёдол муруй нэг эдлэхүүнд орсон арьсны зузаан харилцан адилгүй. халцархайтай, цавууны толбо болгосон хэн бүхний нүдэнд ил харагдах гэмтэл согог гологдлын ихэнх хувийг эзэлж байна. Тээвэрлэх явцад бараа гэмтэх, үрэгдэх, бороо цасанд ноорч муудах байдал ч цөөнгүй гарчээ. 

Мэргэжлийн ур чадвар, технологийн сахилга сул, үнэхээр сайн чанартай, сайхан бүтээгдэхүүн Хийх гэсэн зүтгэл чармайлт дутагдаж байгаагийн гэрт баримт болсон экспортын бүтээгдэхүүний гологдлууд нь манай эдийн засагт үлэмж хохирол учруулахын хамт гадаадын хэрэглэгчдийн дунд эх орны нэр төрийг гутаахад ч хүргэж болзошгүй олон давхар үр ашигтайг анхаарахгүй байж болохгүй. Экспортын бүтээгдэхүүний чанарын доголдлын нэг гол шалтгаан нь уг ажлыг гардан гүйцэтгэгч хүмүүсийн сонирхлыг эдийн засгийн аргаар онцгойлон урамшуулах хөшүүрэг, овсгоо самбаа дутагдаж байгаагаас холбоотой байна. 

Чанар сайтай арьс шир, ноос, ноолуур бэлтгэдэг сум, нэгдэл, хөдөө аж ахуйн байгууллагуудыг үнийн механизмаар дамжуулж тусгайлан урамшуулах, экспортын бүтээгдэхүүн нийлүүлдэг үйлдвэрүүдийг шууд эдийн засгийн фондтой болгох ажилчдын цалин урамшууллыг шинэчлэх талаар багагүй ярьж байгаа боловч тэдгээр нь боловсруулах шатнаас хүрээгүй, жинхэнэ ажил хэрэгт гарсан өөрчлөлт шинэчлэл ховор хомс байна. Тийм учраас МАХН-ын Төв Хороонд болсон нам, аж ахуйн идэвхтннй зөвлөлгөөн экспортын эх үүсвэрийг нэмэгдүүлэх, импортыг оновчтой болгож хэмнэх замаар гадаад худалдааны балансжилтыг хангахад онцгой анхаарч экспортод бараа нийлүүлдэг үйлдвэр, аж ахуйн газруудад улсын даалгавраас давуулсан бүтээгдэхүүнээ өөрсдөө борлуулах, валютын сан байгуулах эрх олгох, энэ чиглэлээр санхүү, зээл, аж ахуйн механизмыг боловсронгуй болгохоор заасныг хугацаа алдахгүй хэрэгжүүлэх ёстой. 

Экспортын нөөцийг хомстгож байгаа нэг томоохон саад бэрхшээл нь гадаадад гаргадаг бүтээгдэхүүний боловсруулалтын түвшин хоцрогдсонтой холбоотой юм. Ийм учраас махыг шулах, төрөл ангиар нь ялгах, хагас, бэлэн бүтээгдэхүүний хэлбэрт оруулах, өлөн гэдэс, дотор эрхтний ангилалтыг сайжруулах, гуалинг зүсмэл болгох, ноос, ноолуур, арьс ширийг гүн боловсруулж гаргахыг түргэвчлэх цаг болжээ. Адууны дэл, сүүлийг угааж багцлаад экспортод гаргавал үнэ нь бараг гурав дахин нэмэгдэх, савхин эдлэлийг хараас оор өнгөөр будвал үнэ нь арваас доошгүй хувь нэмэгдэх жишээтэй байгаа нь олон жилийн хэвшмэл байдалдаа эрс шүүмжлэлтэй хандаж өөрчлөлт шинэчлэлийн овсгоо самбаа гарган дотоод бололцоогоо дайчилбал нээж ашиглаж болох экспортын нөөц шавхагдашгүй ихийг харуулж байна. Экспортын нөөц нэмэгдүүлэх асуудлыг импортыг багасгах, тэдгээрийг арвич хямгач зарцуулахтай шууд уялдаатай үзэж улсын төлбөрийн чадавхийг сайжруулахад хөдөлмөрийн хамт олон бүр үр нөлөөтэй санаачилга гаргах ёстой. 

Дотооддоо үйлдвэрлэж нийтэд худалдаалах бараа таваарт гадаадад гаргахынхтай адил тийм өндөр шаардлага тавих албагүй мэт буруу ойлголт газар авч үйлдвэрүүдийг экспортын чиглэлийн ба дотоодын хэрэгцээт барааны хэмээн ялгаварлан үздэг болсон нь экспортын нөөцийг хомстгон явцууруулахад нөлөөлж байна. Түүнчлэн чанар, хийц үзэмжээр дэлхийн дээгүүр түвшинд хурэхүйц бүтээгдэхүүнийг дотооддоо хуваарилж худалдахгүй шахам байгаагаас хөдөлмөрчид, ялангуяа залуучуудын дунд эх орны үйлдвэрийн бүтээгдэхүүнийг үл ойшоох хандлага бий болж тэр уур амьсгал нь зах зээлийн эрэлт нийлүүлэлтэд нөлөөлөн гадаад худалдааны балансыг хангахад дам дамын бэрхшээл учруулж байна. Тал талын иймэрхүү өрөөсгөл хандлагыг өөрчлөхийн тулд үйлдвэр бүхэн орчин үеийн өндөр соёлтой дотоод, гадаадын нийт хэрэглэгчийн таашаалд нийцсэн бүтээгдэхүүн үйлдвэрлэдэг, тийнхүү хуваарилдаг, худалдаалдаг байх бодит хэрэгцээнд захирагдаж сурах нь чухал байна. 

Хилийн худалдаа, шууд харилцааг хөгжүүлэх, олон улсын дагналт, хоршилтод оролцох, хамтын үйлдвэрүүд байгуулах нь экспортын нөөцийг нэмэгдүүлэхэд ихээхэн ач холбогдолтой. Мөн гуравдагч орнуудтай хамтарсан үйлдвэр, фирм байгуулах, жижиг орд газрыг түрээсээр олгож ашиглуулах зэрэг шинэ хэлбэрийг харилцан ашигтай байх үндсэн дээр хөгжүүлэх бололцоог судалж, хэрэгжүүлэх талаар эдийн засгийн гадаад харилцааны байгууллага зоригтой санаачилга гаргууштай байна. 

Үйлдвэр, гадаад худалдааны байгууллагын уялдаа холбоог сайжруулан тэдний хамтын. сонирхлыг өрнүүлэхэд нийлүүлж экспортын төлөвлөлт, удирдлага, аж ахуйн механизмыг төгөлдөржүүлэх чиглэлээр шинээр сэтгэн хийж хэрэгжүүлэх ажил асар их бий. Манай экспортын олонхи нэрийн барааны гадаад худалдааны үнэ дэлхийн зах зээлийн дунджаас дээгүүр боловч тэдгээр нь дотоодын бөөний үнээ бүрэн нөхөж чадахгүй, зөрүүг улсын төсвөөс санхүүжүүлдгийг онцгой анхаарч төлбөр тооцооны системийг боловсронгуй болгох, бүтээгдэхүүний өөрийн өртгийг хямдруулахад эдийн засгийн шинэчлэгдсээр дамжуулж. хамт олны хүч чармайлтыг төвлөрүүлэн үзэгдэхүйц үр ашигтай ажиллах нь экспортын нөөцийг арвижуулах үндсэн сурвалж мөн. 

