№71(16974)         
1988 оны гуравдугаар сарын 23.
ЧАНАР ШАЛГАГЧ

Бүтээгдэхүүн, ажил, үйлчилгээний чанараар сайжруулах асуудлыг тэмцлийн гол фронт, нийтлэг зорилт гэж МАХН-ын XIX их хурал заасныг хэрэгжүүлэхийн тулд чанарын удирдлага, үйлдвэрлэлийн техник, технологи, шинжлэх ухааны иж бүрэн арга хэмжээ авч системтэй хяналт шалгалтын нарийн хэвшил журам тогтоох шаардлагатай юм. Хамт олныхоо ажлын чанарыг улс, нийгмийн эрх ашгийн өмнөөс шалгах үүргээ үнэнчээр биелүүлж, улсын стандарт, техникийн нөхцөл хангах хариуцлагатай албанд чанар шалгагчид нэн их үүрэгтэй. Чанар шалгагчийн зарчимч өндөр шаардлага сайжирсны үрээр сүүлийн жилүүдэд үйлдвэр, аж ахуй, хамт олон, хүмүүс, бүтээгдэхүүний гологдлыг багасгаж, чанарын гуравдугаар ангийн бүтээгдэхүүний үйлдвэр 230 гаруй боллоо. 

Түүхий эд, материал, бэлэн бүтээгдэхүүний чанар, найрлага, бүтцийн өөрчлөлт, технологийн зөрчлийг бүрэн арилгах тэмцлийг газар сайгүй хүчтэй өрнүүлэх шаардлага жигд биелэхгүй байгаагаас зөвхөн өнгөрсөн онд норматив техникийн баримт бичгийн заалтын зөрчил 63 үйлдвэрт гарч согогтой бүтээгдэхүүн олныг үйлдвэрлэснээс болж төлөвлөгөөний гүйцэтгэлээс нь 5997, 7 мянган төгрөг хасагдаж, түүнд ногдох 383 мянган төгрөгийн ашгийг алджээ. Улаанбаатар хотын авто засварын завод автомашины их засварын технологийг зөрчиж чанарын шаардлага хангахгүйд хүрч, заводын ашгаас 153, 7 мянган төгрөгийн хохирол хүлээжээ. Хром, нефтийн үйлдвэр тусгай зориулалтын ажлын хувцас, тэлээ, бүсний стандарт зөрчиж үргүй зардал ихээхэн гаргасан байна. Үйлдвэр, хамт олон, цаашлаад улс нийгэмд хохиролтой ийм дутагдал нь шууд гардан гүйцэтгэгч ажилчин, тэрчлэн дамжлага хоорондын чанар шалгагчийн хариуцлагагүйгээс голчлон шалтгаалжээ. 

Ажлын байрыг нь технологийн карт, жиших загвар, хэмжих хэрэгслээр хангасаар байхад нүдэн баримжаагаар ажиллах, технологийн үйлдлийг гүйцэтгэх хугацааг дутаах, сунжруулах, алгасах, хялбарчлах зэрэг үйлдвэрлэлийн зөрчил удаа дараа гарч байгаа нь үйлдвэрүүдийн чанарын албадын хариуцлагагүй ажиллагаатай шууд холбоотой юм. 

Чанар шалгагч зарим хүн өөрийн ажил үүргийг зөвхөн бэлэн бүтээгдэхүүнийг шалгах төдийгөөр явцууруулж ойлгодгоос анхдагч түүхий эд, материал, хагас боловсруулсан зүйл харааны гадна үлдээд гэмтэл согог нь эцсийн шатанд илэрч нэгэнт хөдөлмөр, хөрөнгө, материал ихээхэн зарцуулсан хойно гологдол болж үргүй зардал, хохиролд хүргэдэг байна. Чанарын хяналтыг зөвхөн тухайн үйлдвэрийн дамжлагад төдийгүй үйлдвэрлэл, технологийн уялдаа холбоотой газруудаас нийлүүлж байгаа үйлдвэрлэл техникийн зориулалттай бараа материалд ч нэг адил тавьж байх шаардлагатай юм. Тухайн үйлдвэр, байгууллага улсын стандарт, технологийн заавар зөрчсөн загвар, эталоноос гажсан, чанар муутай бүтээгдэхүүн үйлдвэрлэж, бэлтгэн нийлүүлснээс гарсан хохирлыг чанар шалгагчдын ажилтай шууд холбон авч үзэж, зохих хууль тогтоомжийн дагуу тухай бүр нь хариуцлага хүлээлгэж байх ёстой. 

Ер нь аливаа торгууль, төлбөрийг албан байгууллага, хамт олон голчлон хүлээж байгаа одоогийн зуршлыг өөрчилж, гэм буруутай тодорхой хүмүүст хариуцлага хүлээлгэх механизм хэрэглэвэл зохино. 

Нэлээд үйлдвэрийн чанар шалгагч, лаборантууд улсын нэрийн өмнөөс экспортын бүтээгдэхүүнд шалгалт хийж, их итгэл найдвар, хариуцлага хүлээсэн мөртлөө харамсалтай нь тэрхүү өндөр шаардлагын хэмжээнд ажилладаггүйгээс сүүлийн үед хэрэглэгчдээс нэг бус удаа гомдол гарч байна. Тухайлбал, Дарханы нэхий. нэхий эдлэлийн үйлдвэрт батлагдсан загвар зөрчдөг, түүхий эдийн гэмтэл согогийг арилгадаггүйгээс урьд урьдынхаас илүү олон гомдол гадаадын хэрэглэгчдээс ирэх болсон байна. 

Экспортын бүтээгдэхүүн үйлдвэрлэдэг газрын чанарын алба, лаборант, шалгагчид хайхрамжгүй, хариуцлагагүй ажиллагаагаараа эх орны нэрд харш дутагдал гаргаж байгаагаа ухамсарлаж, чанарын хяналтыг зохион бэлэн бүтээгдэхүүн дээр биш түүхий эдээс эхлээд технологийн бүх дамжлага, үйлдэл бүр дээр иж бүрээр нарийвчлал хийж хэвшвэл зохино. Гологдол, гомдлыг нуун дарагдуулахыг эрмэлзэх, түүнчлэн хэрэглэгч, хүлээн авагчид өө сэв хэтэрхий эрснээс болсон мэтээр тайлбарлах биш харин чухам ямар дамжлага, хэсэг дээр, хэний буруугаар дутагдал гарсныг тогтоож, шалтгааныг олж арилгах арга хэмжээ авах нь манай хойшлуулшгүй зорилт мөн. 

Бүтээгдэхүүн, ажил, үйлчилгээний чанар дээшлүүлэх ажлыг хүчтэй болгох талаар МАХН-ын Төв Хороо, БНМАУ-ын Сайд нарын Зөвлөлийн 1987 оны тогтоолд заасан механизмын үйлчлэлийг амьдрал, үйлдвэрлэлд тууштай нэвтрүүлэхгүйгээр чанарын бодлого хэрэгжихгүй гэдгийг хатуу санавал зохино. 

Чанар шалгагч, лаборант нарын хөдөлмөрийг нормчилж, тэдгээрийн орон тоог, оновчтой тогтоох, ажлын байршил, үүрэг хуваарийг нарийсгаж тодорхой дамжлага, бүтээгдэхүүнийг аль болохоор тогтмол хариуцуулж тусгайлан мэргэшүүлэх, ажлын байр, нөхцөлийг нь сайжруулах, стандарт, техникийн баримт бичиг, арга зүйн материал, хяналтын багаж хэрэгслээр бүрэн хангах зэрэг зохион байгуулалтын арга хэмжээг нэн даруй авах хэрэгтэй байна. 

Улс орон, үйлдвэр, хамт олны эрх ашгийг бүхнээс эрхэмлэн үздэг, улмаар бүтээгдэхүүний дутагдал доголдол гарахаас урьдчилан сэргийлэх чадвартай, өндөр нэр хүндтэй, хариуцлагатай чанар шалгагчдаар чанарын албаныхны эгнээг бэхжүүлж, тэдний ажлыг орчин үеийн шаардлагын түвшинд хүргэж сайжруулах нь бүтээгдэхүүний чанар, үр ашгийн төлөө тэмцлийн нэг гол үзүүлэлт мөн. 

