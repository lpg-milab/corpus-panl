Хар алтны эрээн бараан

Тэнгэрлэг заяатай гэж цээжээ дэлдэх дуртай бидэнд Бурхнаас хүртээсэн асар их баялаг бий. Алтныхаа нөөцөөр Монгол улс дэлхийд эхний хорьд багтдаг. Ямар алт? Хар, шар хоёулангаар нь гэвэл та үнэмших үү? 
Байгаль цаг уурынхаа хувьд нэг их топод тооцогддоггүй ч байгаагаараа бас бахархмаар юм бидэнд бий. Хахир хүйтэн ч гэсэн хоёрхон сая гарантай хүмүүний үр сад нь хэдэн мянган жил хэрэглэсэн ч дундархааргүй их нүүрстэй орон бол дэлхийд ганцхан Монгол маань юм шүү. Ер нь нүүрсгүйгээр та өнөөдрийн Улаанбаатар болоод улс орны амьдралыг төсөөлөөд үз дээ. Цахилгаан станцгүй, гэрэлгүй, дулаангүй байна гээд бод доо. Гадаад орнуудад газрын тосыг хар алттай зүйрлэдэг хэдий ч нефтьгүй маний хувьд нүүрснээс илүү үнэтэй алт гэж байх уу? Шуналын дэв дагуулдаг шар алтыг хүмүүс хар мөртэй гэлцэнэ. Харин гэрэл дулаан хайрладаг хар алтны үнэлэмж бол шал ондоо. Өвлийн сар эхлүүт л нүүрсний гашуун утаа хамар нүд хорсгож, хахаж цацах нь холгүй болдог ч ачит энэ л утаат нүүрснийхээ ачаар бид гэрэлтэй, дулаахан өрөө тасалгаанд -40 градусын хүйтэнд ч торохгүй аж төрцгөөж байгаа билээ. Өнөөдөр тонн нүүрс хотын захууд дээр дөч, Ховдод тавин мянган төгрөгийн үнэ хүрч байгаа ч, хэрвээ энэ шатдаг хар чулуу байгаагүйсэн бол өдийд хангай дэлхийн мод бутнаас маань ёлтойх мөчир үлдэх байсан болов уу гээд бодохоор аймаар? Монголд маань том жижиг олон нүүрсний уурхай бараг аймаг бүрт бий. Анх Налайхын уурхай өргөн хэмжээгээр тавиад онд ашиглалтанд орж, нүүрс хэмээх энэ хар чулууг монголчууд бид түлж мэдэх болсноос хойш багагүй хугацаа өнгөрчээ. Дал наяад оноос Шарын гол, Багануур хэмээх тэр үедээ аймшгийн том уурхайг ах нарынхаа тусламжтайгаар барьж байгуулан, одоо Шивээ-Овоо, Таван толгой, Гашуун сухайт гээд мангас шиг том уурхайнууд хойно хойноосоо сүндэрлэн босож дэлхий ээж дээжээ бидэнд барьж эхлээд байна. "Таван толгойн" нүүрсний орд гэхэд л даян дэлхийн хүмүүний нэг жилийн хэрэглээг дангаараа даачих хэмжээний буюу манай гаригийн иргэн бүрт нижгээд тонноор нь хуваагаад өгөхөд цаана нь бас юм үлдэх хэмжээний нөөцтэй агуу орд. Өөрөөр хэлбэл, тэнд зургаан тэрбум гаран тонн дээд зэргийн чанартай нүүрс хадгалагдаж байна гэсэн үг. Хүнсний торны хэмжээний ууттай нь мянгаар, ийм жижиглэнгийн үнээр тооцоход тонн нь 100 мянгаар гэр хорооллын ядууст олддог нүүрсийг хужаа нартай үгэссэн Өмнөговийн гэгдэх мафийн сүлжээнийхэн арав хүрэхгүй доллараар үнэлэн хил давуулдаг гэж дуулдах юм. Монголын ард түмний өмчийг үү, арай үгүй байлгүй дээ гэж шогширмоор. Балар эртний түүх сөхье. Нүүрс нь сөнөж мөхсөн ургамлын үлдэгдэл гэх бөгөөд одоогоос 300 сая гаруй тэртээд үүссэн гэж геологичид баталдаг. Ийм их хэмжээний ургамал тэр үед өвч дэлхийг бүрхэж, дараа нь бүгдээрээ зэрэг шахуу сөнөн газрын гүнд тэрбум тэрбум тонноороо дарагдаж, тэр нь хэдэн зуун сая жилийн дараа бид хэдийгээ хөхөө өвлийн хүйтэн, хөр цасны хатууд дулаацуулж байгаа гээд бодохоор сэтгэлд нэг л буухгүй. Нүүрсийг хүн төрөлхтөн нилээд хожуу нээн илрүүлэн, Х зууны үеэс манай өмнөд хөрш хятадууд арай овсгойтоогоороо анх газрын гүнээс малтан гаргаж түлшиндээ хэрэглэж эхэлсэн юм билээ. Европынхон энэ талаар бүр сүүлд олж мэдсэн тухай түүхийн зарим сурвалжуудад тухайлбал XIII зуунд гарсан "Орчлонгийн элдэв сонин" номондоо Марко Поло: "Катай муж даяар нэгэн хар өнгийн сонин чулуу буй. Түүнийг хүдэр олборлох мэт уулнаас малтан гаргаж авах ба тэр чулуу мод түлээ шиг сайхан шатдаг. Илч, дөл, гал, гэрэл нь модноос нэн үлэмж, шөнөжин ноцож үүр цайтал илчтэй хэвээр байдаг. Энэ чулуу нь үнэ хямд төсөр бөгөөд модонд ариг гамтай учраас түүнийг эндхийнхэн их хэрэглэдэг" бичиж байжээ. Дэлхийд өнөөгийн байдлаар жилд зургаан тонн шахам нүүрс хэрэглэдэг ба үүний ихэнхийг нь буюу дөрөвний гурвыг дулааны цахилгаан станцууд шатааж байна. Манай урьд хөрш нүүрсний хэрэглээгээрээ дэлхийд тэргүүлдэг бөгөөд 2025 онд Хятад улс жилд дангаараа гурван тэрбум нүүрс хэрэглэх тооцоо бий. Гагцхүү тэндхийн уурхайнуудын технологи хоцрогдсоноос жил өнжихгүй дэлбэрч нуран хүмүүс хэдэн мянгаараа амь насаа алддаг билээ. Нефтийн үнэ тэнгэрт хадан Ойрх Дорнодын хэдэн цооногуудын крант хаагдах дөхөж буй өнөө үед нүүрс л биднийгээ дараагийн хэдэн жил "тэжээх" бололтой. Хүн төрөлхтөн хэрэглэж байгаа бүх цахилгааныхаа 40 хувийг энэ хар чулууны ачаар гаргаж авдаг, нүүрсний хэрэглээ жилд арван хувиар өсөж байгаа ч гэлээ бидэнд дахиад 300 орчим жил ашиглах энергийн эх үүсвэр газар доор байсаар байгаа гэсэн. Дайн эхлүүлснийхээ уршгаар гадаад ертөнцөөс нефть авах ямар ч боломжгүй болсон нацист германууд эх орны дайны үед шингэн түлшнийхээ хэрэгцээг дан ганц нүүрснээс л гаргаж авч залгуулдаг байжээ. Хожим нь өмнөд Африкийн апартеид дэглэмийнхэн ч бас улс төрийн хувьд тусгаарлагдан өөр гарцгүй учир нүүрсийг нэрэн шингэн түлш гаргаж авч эхэлснээс хойш одоо энэ технологиороо тэндхийн "Sasol" компани дэлхийд тэргүүлж байна. Хэрэв бид энэ технологийг ашиглан Монголоор нэг байгаа нүүрсээ бензин болгож эхэлбэл гаднаас шингэн шатахуун худалдаж авснаас даруй хоёр дахин хямд тусах аж. Учир нь дэлхийн зах зээл дээр нэг баррель нефтийн үнэ энэ жил тэнгэрт хадан бараг далан доллар хүрсэн бол Хятадад нүүрсийг нэрж гаргаж авч байгаа хар тосны үнэ 25-35 долларын хооронд хэлбэлзэж байна. Ашигтай байгаа биз дээ. Хар алтны эрээн бараан гэж өгүүллээ гарчигласны учир нь нүүрсний дутуу шаталтаас үүссэн СО, NO2 болоод SO2, мөн хийтэй хамт ялгарах мөнгөн ус, цацрагт идэвхт бусад хорт бодисуудаар өдөржин шөнөжин амьсгалах бид эрүүл явах ямар ч үндэсгүйг тайлбарлах гэснийх. Нэг куб метр нүүрсийг шатаахад үүнээс гурав дахин их хэмжээний ийм хорт утаа ялгардаг гээд бодохоор сая шахам тонн нүүрс шатаадаг хотын гэрийн хорооллынхны утаанд хүн бүү хэл чөтгөр ч тогтохын арга алга. Мөн сая шахам хүн амтай энэ хотод өвлийн улирлын турш хүүхэд хөгшидгүй толгойтой болгон нь амьсгалын замын өвчинд нэрвүүлж, уушгины хавдраар өвчлөгсдийн тоо ялангуяа хүүхэд залуучуудын дунд геометрийн прогрессоор өсөж байгаагийн гол нууц нь агаар дахь хүхэр, азот, нүүрсхүчлийн дутуу ислийн хор уршиг. Өнөөдөр агаарын бохирдлоос үүдэлтэй өвчнөөр манай гариг дээр жилд таван сая шахам хүн нүд аньж байна. Юун доох моох, бэлгэвч гондом. Бид ч яах вэ үеэ өнгөрөөсөн улс. Шинэ зууны бяцхан иргэд маань хотын хүүхэд болж төрснийхөө төлөө муужгай шиг хэржигнэсэн цээжтэй, аахилж уухилсан амьтад болно гэхээс бодохоос нуруу руу тань хүйт даахгүй байна гэж үү. Нүүрсний утааг шөнөдөө хотын хонхорт хэсэг тогтож байгаад нар Богд уулын орой дээр гарахаар аажмаар дээшээ замхран арилдаг гэж ихэнх нь эндүүрдэг байх. Үгүй ээ. Энэ хар утаанд агуулагдах хүнцэл, хар тугалга, мөнгөн ус, селени бүр цацраг идэвхт уран гээд хүний эрүүл мэндэд асар хор нөлөө бүхий хүнд хорт металлууд доошоо нягтран сууж хөрсөнд тундасжин үлдэнэ. Жилийн ихэнх улиралд хуримтлагдсан энэ ялтсан хор нь цас борооны усаар угаагдан гол мөрний цаашлаад гүний усыг ч бохирдуулах хэмжээнд аль хэдий нь хүрээд байгаа. Ийм маягаар нийслэл хотын хөрсний бохирдол мөн л гамшгийн хэмжээнд аль хэдий нь хүрсэн гэдгийг судлаачид нэгэнт нотлоод байгаа. Харин ч үүнээс үүдээд удахгүй Улаанбаатар хот орчимд бэлчиж буй малын мах сүү, тарьсан ногоог идэж болох уу үгүй юу гэдгийг нарийвчлан тогтоох эрүүл мэндийн байцаагч нарын орон тоо нэмэгдэх нь тодорхой. Баянхошуунд амьдардаг охин дүүгийн маань саяхан төрсөн хүүхдийнх нь биеэр улаан юм туураад болдоггүй. Учрыг нь нягтлан тодруулбал нярай үрээ гадаа хатаадаг, нүүрсний утаа тортог шингэсэн даавуунд байнга өлгийдсөнийх болж таарав. Хотын даргын хүрээнээс хальж гамшгийн сайдын багцад шилжихээр болоод байгаа эдгээр асуудал ганцхан өнөөдөр гэнэт шовсхийн гарч ирээгүйг Улаанбаатарчууд бид бүгдээрээ мэднээ. Хотын иргэд бид хэд чинь утаандаа угаартаж, хогондоо хүзүүгээрээ татуултал дарагдсан ч дуугардаггүй ноомой хүлцэнгүй улс шүү дээ. Аргаа барсандаа арваад жилийн өмнө үзэг нэгт нөхөд маань хотын мэрийн зантгар толгойнд хорт утааны баг хүртэл углаж байсан уу? Углаж л байсан. Тухайн үедээ тэрээр манийгаа марзганаж байна гэж бодсон уу яасан огт авч хэлцээгүй ээ. Харин ч дүлий дүмбэ оргичихоод мээр маань манийгаа хорт утаанаас салгахад хуруугаа ч хөдөлгөөгүй мөртлөө, газрын мафийг гайгүй сайн цэцэглүүлснийхээ төлөө ч юм уу бүү мэд Улаанбаатар хотын хүндэт иргэн хэмээх түүхэндээ гуравхан хүн авсан ховорхон өргөмжлөлийг хүртэж дэвшээд одоо төрийн албаны топ сунгаанд дээрээсээ гуравт зайдан морьтой цогьж явна. Нүүрсээр шахмал түлш хийж шаталтыг нь сайжруулах арга хайсан нь анхнаасаа л бас БОЯ-ныхныг хулхидсан болж таарлаа. Гэхдээ энэ нь манайхны заримын хошгоруулаад байгаа шиг айхтар шинэ технологи ерөөсөө биш бөгөөд "сайжруулсан зам" гэдэг шиг л амиа аргацаасан арга. Гаднын төслөөр санхүүжсэн нөгөө шинэ зууны зуухнууд маань ч гэсэн бас л олигтой гарц болж чадахгүй нь ойлгомжтой боллоо. Байгаль хэмээх бурханы ивээлээр хангалттай бэлдээд өгчихсөн үнэт бэлгийг зөв ашиглаж чадахгүй ингэж утаанд нь хахаж цацан мэнгэртэй хөгшин хуц шиг болж байгаа бол ёстой бидний хохь, тийм үү. Нүүрсийг дахин нэрж боловсруулан хүнд металл хорт бодисуудаас нь салгаж цэвэршүүлэн хэрэглэнэ гэвэл харин огт өөр хэрэг. Үнэхээр ийм ачтай технологийг нэвтрүүлж чадвал зардлаа бараг ганц хоёрхон жилд нөхчих учир заавал төр засаг гэхгүйгээр захын бизнесменүүд санаачлаад хийчих л ажил. Үүнд чинь нүүрснийхээ нөөцөөр дэлхийдээ тэргүүлдэг АНУ-ын ерөнхийлөгч Бушийн дэвшүүлсэн "цэвэр нүүрс" хөтөлбөрт ойрын жилүүдэд эх орондоо зарцуулахаар төлөвлөөд байгаа 400 тэрбум доллар ч бидэнд ахадна. Харин саяын төрийн түшээдийн маань хувааж хүртэх гээд арцалдан тэмцэлдээд байгаа хориод тэрбум төгрөг Улаанбаатарчууд биднийг утаанаас салгахад хангалттай мөнгө гэдгийг эрдэмтэн судлаачид баталж байна. Их хурлын эрхэм гишүүдээ! Нүүрсийг бохироор нь шууд шатааж утаанд нь угаартаж муужирдаг арга ажиллагаа нь дэлхийн ихэнх хотуудад хуулиар хориотой болсоор хагас зуун жил өнгөрчихлөө. Жирийн иргэд бидэнд тэгж ярих юм бол та нарын залрах гээд байгаа арван тэрбумын парламентын ордон одоохондоо хэрэггүй, амьд явах эрүүл орчин л чухал байна. Араб азаргануудаа дагаж орж ирсэн бэлгийн орд харшаа хаана босгох билээ гэж толгойгоо гашилгаж суухын оронд та бүхэн минь хөл дороо хөглөрөх хар алтаа яаж зөв ашиглаж, сонгогдсон түмнийхээ төлөө биш юмаа гэхэд ядаж өөрсдийнхөө үрсийг яаж эрүүл орчинд эрхлүүлэх вэ гэдэг дээр мохой ухаанаа уралдуулал даа. Эцэст нь хэлэхэд ерөнхий сайд минь ээ! Таны бярдаж байж суудалдаа тавьсан галын байцаагч тань өнгөрсөн хоёр жил утаа тортог багасгах нь бүү хэл энэ хотод хэдэн айл гэр хороололд амьдарч байна гэсэн энгийн асуултанд арван мянгаар хэлбэлзсэн тоо хэлж олны онигоо болж, зуу хорин мянган айлын утааг бүү хэл захиргааныхаа байшинтай залгаа шахуу САПУ худалдааны төвийн шатсан буурийг утаа үнснээс нь одоо хүртэл салгаж дийлэхгүй будилж явна. Оросуудын хэлдгээр "он палец не дрогнул, и глаза не моргнул". Тэгж ярих юм бол өнөөдөр малчид маань боловсролоор маруухан ч гэлээ хотон дахь малаа улсын хэмжээнд мянганы нарийвчлалтайгаар тоолчихтойгоо болсон байгаа. Үнэхээр энэ хотын хүндэт иргэн мөн гэдгээ харуулах алтан боломж танд өнөөдрийг хүртэл нээлттэй байна. Арван жилийн өмнө боловсруулчихсан байх ёстой агаарын бохирдлыг арилгах тухай барборассын төлөвлөгөөг одоо хийж байна гээд суугаад байгаа энэ товаришаа хүчиндэж байгаад ч болов хөдөлгөж, өөрийн төрөлх хотоо энэ их хорт утаанаас салгаад өгөөч. Үүний чинь төлөө Бурхан багш ч таныхаа ачийг мартахгүй нь лавтай. 
Ш.Пүрэвсүрэн 

