Махыг явуулын худалдаагаар борлуулж эхлэв

Өнгөрсөн жилийн гашуун туршлагыг давтахгүйн тулд холбогдох байгууллагууд энэ жил тал талаасаа л элбэж, хамжаад 3000 тн мах бэлтгэж, нөөцлөөд авсан. Тэр бүү хэл, махыг бэлтгэхэд гэрээнийхээ дагуу хамгийн сайн оролцсон байгууллагыг шагнасан. 
Бас зохион байгуулагч дээд байгууллагаас буюу Хүнс, хөдөө аж ахуйн сайд Д.Тэрбишдагва болон Сангийн сайд асан Н.Алтанхуяг нар өөрийнхөө, дүүгийнхээ мах бэлтгэгч үйлдвэрийг олон сая төгрөгөөр шагналаа гэсэн шуугиан ч тархаад амжсан. Нөгөөтэйгүүр, тэд өөрсдөдөө мөнгө "хуваарилаад" авах сонирхлынхоо хажуугаар нийслэлчүүдийг махны үнийн хөөрөгдөлд хөөгөөд оруулчихгүй байх сэтгэл гаргасан байхыг үгүйсгэх аргагүй. Гэтэл их хэмжээний мах бэлтгэчихээд түүнийгээ борлуулах менежмент хийлгүй одоо зооринд муудлаа, бараг дараа жилийн мах бэлтгэл эхлэх гээд байхад одоо байгаа нөөц борлуулалтад орж амжихгүй нь гэхчилэн Монголын махны холбооныхон шүүмжлэлтэй хандаж байгаа. Нийт 3000 тн мах бэлтгэсэн ч бусад жижиг хэмжээний компаниудын их, багаар бэлтгэсэн нөөцтэй нийлээд энэ жил улсын хэмжээнд бараг 5000 тн орчим махны нөөц байгаа гэсэн мэдээллийг ч өгч байсан. Тэгэхээр нөөцийн мах үнэд орох ямар ч үндэсгүй болж байгаа. Харин хаврын шинэ мах үнэтэй байхаас аргагүй. Энэ үнэтэй хольж, хутгаж ойлгоод мах үнэтэй байна гэж иргэд төөрөлдөөд байгаа талаар ХХААЯ-ныхан ярьж байв. Гол нь шинэ махны үнийг өсгөхгүй хязгаарлаж байх учиртай нөөцийн махыг нийслэлд сүлжээ дэлгүүрүүдийн нийт 150 орчим салбараар борлуулж байгаа аж. Гэтэл захын хорооллуудын сүлжээний дэлгүүрт борлуулж байгаа махыг 2000 төгрөгөөс илүү үнээр зарлаа гэсэн мэдээлэл холбогдох байгууллагад иржээ. Үүнтэй холбогдуулж, ер нь махны үнэ ямар байгаатай өчигдөр ХХАА-н сайд Д.Тэрбишдагва, хотын мэр Ц.Батбаяр нар газар дээр нь очиж танилцсан. Өчигдрийн байдлаар хүнсний захууд тухайлбал, "Хүчит шонхор"-т махны үнэ 1800-2400 төгрөгийн хооронд хэлбэлзэж байгаа бол сүлжээ дэлгүүрүүдэд 2000-3100 төгрөгийн хооронд байлаа. Хаврын нядалгаанд зориулж тэжээсэн мах нийлүүлэгчдийн шинэ мах худалдаанд нийлүүлэгдэж байгаа ч үнэ нь боломжийн хямдхан байгаа талаар худалдагч нар хотын даргад танилцуулж байсан. "Долоон буудал"-д байрлалтай "Сити шоп"-т нөөцийн буюу кг нь 2000 төгрөгийн махнаас өдөртөө хоёр хонины мах зарагдчихдаг гэсэн тайлбарыг худалдагч өгсөн. Ер нь сүлжээ дэлгүүрүүдийн мах хүлээн авах хүчин чадалд нь тааруулж улсын нөөцөөс хүргүүлж байгааг Нийслэлийн нийтлэг үйлчилгээний албаны дарга хэлж байналээ. Тэрчлэн хүмүүст хүргэх зорилгоор нөөцийн махны явуулын худалдааг энэ жилээс эхлэн явуулж байгаа аж. Аль болох захын хорооллуудад хүргэж үйлчлэх зорилготой явуулын худалдааны нийт 16 цэг түрүү долоо хоногоос ажиллаж эхэлжээ. Тухайлбал, нэг өдрийн яг хэдэн цагт хаана явуулын махны худалдаа очихыг мэдээллийн хэрэгслээр цацаж, иргэдэд хүргэж эхлэхээр болжээ. Явуулын худалдаагаар өдөрт нэг тн мах борлогдож байгаа аж. Нөөцийн махыг худалдаанд гаргаж эхлэх үед "Миний дэлгүүр" гэхэд л өдөрт 1,6 тн мах борлуулж, тэр хэрээр гүйлгээ нь эрс өсч байгаа гэнэ. Дашрамд хэлэхэд, нөөцийн махны 500 тн нь үхрийнх бусад нь хонины мах. Гэхдээ одоогоор үхрийн мах худалдаанд гараагүй байгаа гэсэн. 
Б.ЦЭНГЭЛ 
