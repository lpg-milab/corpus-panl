Говь-Алтайн МАХН-ын хорооны дарга "Нутгийнхныхаа амыг барьж чадсангүй"...

МАХН-ын жигүүрийн үзэл санааг дэмжигчид, мөн тэдний идэвхгүйжсэн үйл ажиллагааг шинэчлэх шаардлагатай талаар санаа бодлоо илэрхийлж, ил гарч эхэлсэн хүмүүсийн ярилцлага манай сонины хуудсаар нийтлэгдсэн.
Үүгээрээ болж буй үйл явдалтай уялдуулж эрүүлээр сэтгэж, үзэл бодлоо илэрхийлж байгаа хүмүүсийн үгийг олон нийтэд хүргэсэн билээ. Монгол Улсын Ерөнхийлөгч Н.Энхбаярыг МАХН-ын дарга байх үед зөвлөхөөр нь ажилласан Т.Гантулга, мөн намын дотор жигүүр санаачлагчдын нэг УИХ-ын гишүүн, Сангийн сайд асан А.Базархүү, намын гишүүн В.Алзахгүй нарын ярилцлага саявтархан нийтлэгдсэн. Мөн үеэр "Үнэн" сонинд эрдэмтэн зохиолч Л.Түдэв, МАХН-ын Улс төрийн товчооны гишүүн, Улаанбаатар хотын даргаар олон жил ажилласан Л.Лантуу, "Өнөөдөр" сонины эрхлэгч Ц.Балдорж нар мөн дараалан ярилцлага өгчээ. Тэд бүгд Говь-Алтай аймгийн хүмүүс аж. Энэ хоёр сонинд зэрэг шахам гарсан хүмүүсийн ярилцлагатай холбогдуулж Говь-Алтай аймгийн Иргэдийн хурлын төлөөлөгчдийн тэргүүлэгчдийн (ИТХТ) дарга, МАХН-ын хорооны дарга Б.Дорждагва аймгийнхаа намын хорооны тэргүүлэгчид, албан газрын дарга, удирдлагуудад хэтэрхий хувийн, болхи үзэл бодлоор дүгнэсэн ташаа мэдээлэл өгчээ. Түүнийхээр бол дээрх хоёр сонинд нэр дурдсан хүмүүс үзэл бодлоо илэрхийлэх хэмжээний асуудал өнөөдөр улс орны хэмжээнд дэгдээгүй аж. Ахмадын, оюутны, "Эрс шинэчлэл", "Эрүүл нийгэм-Иргэний хөдөлгөөн"-үүдийн жагсаал цуглаан ч огт болоогүй байдлаар цэцэрлэгийн хүүхдүүдэд ном айлдсан мэт "лекц" уншжээ. Чухам л Говь-Алтайн дээрх зургаан хүн нийгэмд шум бий болгоод байгаа гэжээ. Тэрчлэн өдөр тутмын хоёр хэвлэлээр Говь-Алтайчууд цувж ярилцлага өгсөнтэй холбогдуулж өнөөх Б.Дорждагвыг "Нутгийнхныхаа амыг барьж чадсангүй..." гэж МАХН-ын дарга зэмлэсэн маягаар тайлбарласныг эх сурвалж хэллээ. Өнөөдөр бүх мэдээллийн хэрэгслийн бэлтгэж улс орны хэмжээнд цацаж байгаа мэдээллийн хүрээнд намын шинэчлэл, нийгмийн нөхцөл байдлын талаар зөвхөн дээрх зургаан хүн тайлбар, дүгнэлт хэлж, санаачлага гаргаагүй. Өнгөрсөн хугацаанд дээрх сэдвээр өдөр тутмын хэвлэл төдийгүй бүх мэдээллийн хэрэгслээр байр сууриа илэрхийлсэн хүний тоо олон болжээ. Олон нийтэд бараг жилийн өмнөөс дэлгэгдсэн жигүүр санаачлагчдын талаар тасралтгүй мэдээлэгдсээр байна. Тэрхүү жигүүр санаачлагч 14 хүний дотор ганц А.Базархүү Говь-Алтай аймгийнх гэсэн. МАХН-ын төв хэвлэл "Үнэн" сонин редакцийнхаа байр суурийг илэрхийлэх хүрээнд хүмүүсийн ярилцлагыг нийтэлсэн нь Говь-Алтайнхан болж таарчээ. Өөрөөр хэлбэл, өнөөдөр дэлгэгдсэн нам шинэчлэх, нийгмийг шинэчлэх, болж байгаа нөхцөл байдал, элдэв хөдөлгөөнийг Говь-Алтай аймгийн МАХН-ын хорооны дарга Б.Дорждагва "Нүдэн балай, Чихэн дүлий" байдлаар тайлбарлаж суугаа нь ичгэвтэр. Б.Дорждагва сумын заан цолтой, малчин байхдаа Ховдын багшийн дээд сургуульд элсэж ёстой л ахмад настайн зангаргаар төгссөн нэгэн гэнэ. Тус аймагт МАХН тасралтгүй ялалт байгуулсан жилүүдэд аймгийн намын хорооны даргын албыг хашсан байна. Говь-Алтайнхан аймгийнхаа захиргаа, удирдлагыг "Халиун аймгийнхан" гэж нэрлэдэг болсон гэнэ. Учир нь Б.Дорждагва Халиун сумын хүн. Тэрээр аймгийн албан газруудын дарга, намын тэргүүлэгчдэд өөрийнхөө танил тал, сумынхаа хүмүүсийг томилоод цэгцэлчихсэн юм байх. Өөрөөр хэлбэл, түүний аймгийн удирдлагад бий болсон нутгархаг жалгархаг байдал нь бяцхан дарангуйлалдаа сохорч улс орны хэмжээнд болж байгаа үйл явдлыг муйхарлан гүтгэж, мэдээллийн хэрэгслийн үйл ажиллагаа, нийтлэлийн бодлогыг шороотой хутгажээ. Б.Дорждагва намынхаа машиныг өөрийн төрсөн дүүгийн хүүхдэд зарах зэрэг алба амины ажлыг хутгадаг олон баримтыг эх сурвалж мэдээлсэн. Тэр өнөөгийн албан тушаалаа улируулан хашихдаа дорвитой ажиллаагүйг нь илтгэх олон мөр үлджээ. Саяхан төсөв батлагдахад улсаас хамгийн их татаас авах шаардлагатай аймаг нь эднийх болсныг мэдээллийн хэрэгслүүд дамжуулсан. Улсын төсөвт хөрөнгө төвлөрүүлэхэд хувь нэмрээ оруулж чадахгүй гэхэд өөрөө өөрийгөө санхүүжүүлэхэд санаачлагагүй, урагшгүй байсаар нийгэм, дэд бүтцийн асуудлаа шийдсэн эсэх асуудлаар болон ерөнхий үйл ажиллагааныхаа хүрээнд өнөөдөр аймгуудаас сүүлийн байранд жагсчээ. Өнөөдрийг хүртэл тус аймаг байнгын гэрэл цахилгаантай болж чадаагүй. Одоо дизель станцтай цорын ганц аймаг болж үлджээ. Гэрэл цахилгаангүй зутарч, мэдээллээс хоцорсон иргэддээ бяцхан хаанчлалынхаа хүрээнд сурснаараа харанхуй тайлбар хийж, нутгаасаа төрсөн шилдэг сэхээтнүүдийг нулимах нь тэндээ л биз. Харин манай сонин болон өдөр тутмын хэвлэлийн нийтлэлийн бодлого, үйл ажиллагааг мушгин тайлбарлах эрх түүнд байхгүй. Үндэсний, өдөр тутмын сонин өөрийн агуулгынхаа хэмжээний асуудлыг нийтлэлдээ тусгахаас биш аль нэг аймаг, нутаг довны хүмүүсийн үзэл бодлыг хөөргөж дөвийлгөдөггүй. Учир нь энэ талбараар аль нэг аймаг, жалга довны биш нийт нийгмийн, улс орны хэмжээний асуудлыг дэлгэж, гаргадгийг уншигчид мэднэ. 
Б.ХАЖИДМАА
