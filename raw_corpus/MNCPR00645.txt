50 шүргэсэн эр 5-хан настай хүүг дайрчихаад хэргийн газраас дур мэдэн авч явсан байжээ

Залуу бүсгүйн нулимс байн байн бөмбөрнө. Тавхан настай хүү нь машинд дайруулан гэмтсэнээс бүтэн жил хөлөө хадуулан хэвтэрт шаналж, үеийнхээ хүүхдүүдтэй тоглож наадуулах эрхээ зүй бусаар хасуулан эмнэлгийн адрыг нулимс хурсан бяцхан нүдээрээ өрөвдөлтэй ширтэн хэвтэж байгаа нь түүнийг ийн хямруулжээ.Арга буюу шударга ёсны төлөө Эрдэнэтээс "Өдрийн сонин"-г зорин галт тэргээр ирсэн нь энэ аж. Бяцхан биеэ жийп машинд дайруулан гэмтэж, бүтэн жил хадаастай хөлтэй эмнэлгийн өрөөгөөр гэр хийж яваад одоо хохирогч биш хэрэгтэн шиг яллуулж хэвтэж байгаа тэр жаалхүү тавхан настай. Түүнийг Эрдэнэбатын Төрболд гэдэг. 2005 оны наймдугаар сарын 8-ны өдөр ОРА 60-73 дугаартай опел маркийн жийп машинд дайруулж зүүн хөлөө дунд чөмгөөр нь хугалуулан эмнэлэгт хүргэгдсэнээс хойш өнөөдрийг хүртэл өвчтэй шаналж байгаа аж. Энэ хэрэг Эрдэнэт хотод болсон ч хүүд яаралтай мэс засал хийлгэх шаардлагатай болсон тул Улаанбаатар хотын Гэмтлийн эмнэлэгт ирж хагалгаанд оржээ. Одоо ирэх наймдугаар сард хүү дахин хагалгаанд орох болсон ч хүүг гэмтээсэн Д.Намжил цагдаагийн хэрэг бүртгэгчийн тогтоосон анхны дүгнэлтийг танил талаараа хөөцөлдүүлэн хэрэгсэхгүй болгуулчихаад хээв нэг унаа тэргээ унан, ажил төрлөө хийн ханхалзаж яваа нь энэ залуухан ээжийг өөдсөн чинээ хүүгийнхээ эрхийг хамгаалах тэмцэлд өөрийн эрхгүй дууджээ. Тавхан настай хүүг дайрч эрэмдэг болгочихоод "жаалхүү бид хоёр хоёулаа буруутай учир би та нарын хохирлыг барагдуулахгүй ээ" гээд ичих нүүрээ умартан гүрийж байгаа энэ эрийг Орхон аймгийн хяналтын прокурор Н.Мөнхнаран илтэд хаацайлж байгаа нь анхаарал татав. Одоо та бүхэнд хүүгийн ээж Д.Урантуяатай хийсэн ярилцлагыг сонирхуулъя. -Хүүгийн тань биеийн байдал одоо ямар байна вэ? -Удахгүй ахиад хагалгаанд орно. Энэ үеэр хадаасыг нь авах байх гэж найдаж байна. Гэвч цаашдаа миний хүү урьдын адил эрүүл саруул хүн болох эсэхэд маш их эргэлзэж байна. Тэр чинь хүүхэд шүү дээ. Дөнгөж тавхан настай хүүхэд. (уйлав) Одоо шээс нь сул л асгарч байдаг болчихоод байна. -Осол болох үед хүү тань асран хамгаалах хүнгүй явж байсан юм уу? -Тавдугаар ангийн хүүхэдтэй явж байсан. -Прокурор Н.Мөнхнаран яг ямар үндэслэлээр хэргийг хэрэгсэхгүй болгосон юм бэ? -Таван настай Э.Төрболд замын хөдөлгөөний дүрэм зөрчин явган зорчигчийн тэмдэг, тэмдэглэгээгүй газраар гарсан. Ирж яваа тээврийн хэрэгслийг өнгөрүүлээгүй гэх үндэслэлээр Д.Намжилд холбогдох хэргийг гэмт хэргийн бүрэлдэхүүнгүй гэж үзээд хэрэгсэхгүй болгосон. Бид хяналтын прокурор Н.Мөнхнаранд маш их гомдолтой байна. Хэргийг шалгасан цагдаагийн ахмад Батзориг эрүүгийн хэрэг үүсгээд танилцуулах номер авах гэхэд өгөхгүй гэж маш их цаг хугацаа алдаж, биднийг хэтэрхий басамжилж доромжилсон. Дараа нь тэгж тэгж номероо өгөөд хэрэг Орхон аймгийн прокурорт шилжихэд хяналтын прокурор Н.Мөнхнаран зориуд тосч аваад хэрэгсэхгүй болгосон. Энэ хүн хуулийн дагуу хүлээсэн үүргээ дэндүү умартаж мөнгөтэй хүнд хууль үйлчилдэг, энгийн ард иргэдэд үйлчилдэггүй гэсэн ардын дунд явдаг дүгнэлтийг бататгах мэт аашилж, орон нутаг дахь хууль хяналтын байгууллагын нэр хүндийг унагаж байна. -Хүүг тань анх эмнэлэгт нууцаар хүргэсэн гэдэг үнэн үү? -Үнэн. Үүнийг бид маш их гайхдаг. Д.Намжил хүүхэд дайрах үедээ машинаа зогсоох арга хэмжээ аваагүй. Тэр бүү хэл тухайн үед хэргийн газраас бидэнд болон цагдаагийн байгууллагад мэдэгдэх боломжтой байсан ч энэ арга хэмжээг зориуд аваагүй. Хүүг маань бидэнд ч мэдэгдэлгүй аваад явчихсан байсан. Ийнхүү Орхон аймагт таван настай хүүг дайрч гэмтээчихээд хэргийн газраас дур мэдэн авч явсан, эцэс сүүлд нь хүндээр бэртэж хохирсон, учир мэдэхгүй жаалхүүг хууль хяналтынхантай хуйвалдан эрх мэдэл, эд мөнгөний илүүгээр аархан дарамталж байгаа гутамшигтай хэрэг гарчээ. Сүүлийн үед прокурорын байгууллага тойрсон энэ мэт будилаан олон гарах болсон. Тэд хэргийг хянах нэрээр цагдаагийн байгууллагын шалгаж тогтоосон хэргүүдийг "арчиж, ул мөрийг нь бүрхэгдүүлэн баллах" ажиллагааг төрийн нэрийг барин дур мэдэн гүйцэтгэх болсон хэмээн иргэд бухимдаж байна. Хүүг гарцгүй газраар явсан хэмээн хээв нэг гөрдөж суугаа Д.Намжил гэгч хүний мөсгүй эр өөдсөн чинээ хүүг дайрч хүнд гэмтэл учруулчихаад, хууль хяналтынхантай нийлэн сүр хүчийг үзүүлж яваадаа шударга хуулийн өмнө тайлбар хийх цаг иржээ. 
Б.Ганчимэг
