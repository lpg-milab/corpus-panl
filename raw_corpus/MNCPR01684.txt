Хордлого тайлах сүү ба ирээдүйтэй хөрөнгө оруулалт

Орчны бохирдлоос үүдсэн хүний биед муугаар нөлөөлөх хордлого, ажилгүйдэл, ядуурал гээд нийслэлд олон асуудал байна. Шийдэж чадахгүй, магадгүй шийдвэрлэх ёстой хүмүүс нь сэтгэл зүтгэлгүй. Хаврын хаварт л төвийн хэвлэлээр хотын даргыг элдвээр гоочилно.
Их хотын их асуудлууд ийм л байдалтай олон хаврыг угтаж байна. Ийн бодож суутал хотын асуудлуудын тодорхой хэсгийг уялдаатай шийдэж болох талаар НИТХ-ын төлөөлөгч Д.Нямхүү саявтархан ярьсан нь санагдана. Түүний гаргалгаагаар өнөөдөр нийслэлд хамгийн их тулгамдаж байгаа асуудал бол орчны бохирдол. Нэн ялангуяа өвлийн гурван сард агаарын бохирдол хэмжээнээс хэтэрч, нийслэлчүүд уурхайн ажилчнаас дутахгүйгээр хордож байгааг олон судалгаа баталсаар байгаа. Нийслэлийн утааны хордлого одоо хүүхэд нялхас, өвгөд хөгшдөд эмгэг өвчин болоод эхэлсэн. Гэтэл уурхайнхны ажлын хүнд нөхцөлөөс үүдсэн хордлогыг тайлах гэж сүү өгдөг. Тэгвэл Улаанбаатарчууд уурхайнхнаас дутуугүй хордчихоод, хөдөө аж ахуйн орон гэгддэг эх орондоо хордлогоо ядаж сүүгээр яагаад тайлж болохгүй гэж. Манай улс зах зээлд шилжихээс өмнө 19 мянган үнээ, 46 эрчимжсэн фермертэй байж. Энэ хүчин чадлаар жилдээ 30-32 сая литр сүү үйлдвэрлэнэ. Харин өнөөдрийн байдлаар таван томоохон үйлдвэр өдөрт 75 тонн орчим сүү боловсруулж байна. Ингээд нэг хүнд оногдох сүүн бүтээгдэхүүний хэрэглээгээрээ дэлхийд дээгүүр л ордог. Харин хотын иргэнд оногддог хэмжээгээрээ тийм ч хангалттай үзүүлэлтгүйг судалгаа харуулдаг. Бодит байдал ийм байгаа цагт Д.Нямхүү төлөөлөгчийн ярьсан гол санаа нь Улаанбаатарчууд уурхайн нөхцөлд нийтээрээ нэрвэгддэг цагаар тэдэнд сүү өгөх явдал байлаа. Түүнийгээ бодьтой болгохоор төсөл боловсруулжээ. Тэнд дурдагдсанаар ид утааны цагаар нийслэлийн хүн бүрт өдөрт 100 грамм сүү үнэгүй олговол зохистой гэж үзэж байгаа юм билээ. Хотыг нэг л өдөр утаагүй болгочих боломжгүй. Харин тэр утаа униар бүрэн алга болох хүртэл нийслэлчүүд амьд, цоо эрүүл биш гэхэд архаг хуучгүй байх ёстой. Төслийн хүрээнд нийслэлийн иргэн бүрт өгөх сүүний хангамжийн шаардлагаар хотын ойр тойронд эрчимжсэн фермер бий болгоно. Сүүгээ боловсруулах жижиг дунд үйлдвэр, шимт тэжээлийн үйлдвэр болон түүнийг агуулах байгууламж, эрүүл мэндийн хяналтын газрууд бий болгоход мэдээж хөрөнгө оруулалт хэрэгтэй. Нарийн тооцоолж үзвэл Улаанбаатарчуудын хордлогыг сүүгээр тайлах төсөл хэрэгжсэнээр 30 үнээтэй 300 орчим фермер бий болох боломжтой гэсэн. 15 мянган га газарт тэжээлийн ургамал тариалж, түүнийг ашиглан шимт тэжээл үйлдвэрлэх аж ахуйнууд үүсэх байдлаар сүлжээ бий болно. Энэ бүхэн эцэстээ Улаанбаатар хотын удирдлагуудын утаатай тэмцэнэ гэсэн нэрийдлээр жил бүр төсөвлөж, үр дүнгүй үрэн таран хийдэг есөн тэрбум төгрөгөөр босоод л ирэх ажил. Нийслэлчүүдийн бас нэг толгойны өвчин болсон баталгаат хүнс хомсдсон өнөө цагт адаглаад экологийн эрүүл сүү хэрэглэх боломж гарч ирж байгаад баярлахгүй байхын аргагүй. Мэдээж, сүүг манайхан дотооддоо үйлдвэрлээд, элбэг хүнсний бүтээгдэхүүн болчихвол гадаадаас импортлох шаардлага юун. Цаашлаад монголчууд өөрсдөө нэмүү өртөг үйлдвэрлэгчид болно гэсэн үг. Хамгийн гол нь ийм бүтээн байгуулалт, үйлдвэржилтийн хэрээр ажлын байр нэмэгдэнэ. Нийслэлийнхээ иргэдийн эрүүл мэндийг хамгаалах зорилготой хөрөнгө оруулалт иргэдийг нь ажлын байраар хангах үр дүн дагуулна гэдэг нь нэг сумаар хоёр туулай буудахын дайтай ашигтай. Энэ мэт уялдаатай бодлого олноор хэрэгжвэл их хотын олон бэрхшээл барагдаж л таарна. 
Б.Хэрлэн
