Ч.Улаан: Албан тушаалыг байхад нь харамсахгүйгээр ажилла. Ээлж халаа нь болоод авах гэвэл хоргодохгүйгээр өг

-Спикерийн асуудал ид шуугиан тарьж байна. Нам дээрээ зарчмаа тохирч орж ирсэн ч нууц санал хураалтад зарим гишүүд даргынхаа эсрэг санал өгчихлөө. Энэ бол танай нам дотор болж буй бодит хямрал. Лидерүүдийн далд зөрчил чинээндээ тулж ирсний илрэл. Энэ талаар мэдээж танд өөрийн байр суурь байгаа байх? -Ер нь бол саналыг манай гишүүд ардчиллын үнэт зарчмын дагуу л өглөө гэж би хувьдаа бодож байгаа. Миний хувьд бол ардчиллыг юу гэж ойлгодог вэ гэхээр хариуцлага сахилга, зохион байгуулалт, хамгийн гол нь хууль дээдлэх зарчим л гэж ойлгодог. Энэ зарчмын дагуу л манай гишүүд саналаа өгсөн. Ер нь хүчээр хүмүүсийн саналыг нэгтгэж, бүх юманд хүчээр дагуулж болдоггүй юм байна гэдэгт л хариу өгөх шиг боллоо л доо.
-Уг нь бол нам дээрээ зарчмаа тохирч орж ирсэн гэдэг нь үнэн биз дээ? -Үнэн. Зарчмаа тохироод, бүлэг дээрээ санал хураагаад ингээд тогтчихсон шүү дээ. Гэхдээ олон гишүүн тэр гаргах гэж байсан шийдвэртэй санал нэгдээгүй юм байна. Гарах гэж байгаа шийдвэр нь зөв зүйтэй гэдэг дээрээ гишүүдийнхээ итгэл үнэмшлийг олж чадаагүй юм байна. Цаана нь намын эрх ашиг, нэр хүндэд энэ нь ашигтай биш гэж үзсэн учраас хамгийн сүүлийн хариуцлагатай үед өөрсдийнхөө итгэл үнэмшлээр саналаа өгчээ гэж бодож байна. -Нам дээр хэн хэн ингэж эсрэг санал өгөв гэсэн урвагчдыг тодруулах ажиллагаа явагдаж, гишүүдийг дарамталж эхэлсэн гэх мэдээлэл байна. Энэ үнэн үү? -Би тийм юм мэдээгүй байна. Мэдрээгүй байна. Тийм ил тод явагдаж байгаа юм байхгүй. Ер нь бол хэсэг буруутныг хайх нь гол асуудал биш шүү дээ. Ийм байдалд хүрэхэд юу нөлөөлөв гэдгийг л судалж, задлан шинжилгээ хийх хэрэгтэй гэж бодох юм. Хаана хаанаа, аль аль талдаа дүгнэлт хийх ёстой байх аа. -Уг нь бол УИХ-ын гишүүний бүрэн эрхийн асуудал биз дээ, яаж санал өгөх нь? -Урвагч энэ тэр гэж нэр хоч өгч, нэг нэгийгээ хий хардан сонин хэвлэлээр бичүүлж, хүмүүсийг хооронд нь хагаралдуулах тийм хоцрогдсон арга барилаар ажиллах гэж байхаар ултай суурьтай дүгнэлт хийж, дотроо нухацтай сайн ярих цаг нь болчихоод байх шиг л бодогдох юм. УИХ-ын гишүүд бол тэгж хэн нэгний захиалгаар хөнгөдөж гүйгээд, элдэв болчимгүй алхам хийгээд байх хэмжээний улс биш шүү дээ. -Спикерийг огцруулах асуудлыг хэлэлцэхдээ илээр санал өгсөн 18-ын саналыг хасч байж шийдвэрлэлээ. Одоо тэгээд тэр 18 гишүүнийг санал өгөөгүй хурал хаясан гэж ойлгох уу, өгсөн хүчинтэй саналыг нь МАХН луйвардчихлаа гэж ойлгох уу? -Тийм ээ, энэ одоо бас л их эргэлзээтэй асуудал болчихлоо л доо. Энэ талаар хууль зүйн мэргэжлийн улсууд шинжлэх ухаан талаас нь сайтар нягталж шинжлээд эцсийн дүгнэлтийг хэлэх байхаа гэж би найдаж байна. Яг ний нуугүй ярих юм бол дэгийн тодорхой заалтуудын хооронд ойлгомжгүй байдлууд үүссэн. Тийм учраас ийм хоёрдмол тодорхойгүй тайлбарууд гараад байна гэж би хувьдаа үзэж байна. Ер нь бол санал хураалтын өмнө, дараа нь хүмүүсийн ярьж байгаа зүйлүүд хоорондоо зөрүүтэй байгаа нь үнэн. -Идэвхтэн дарга нууц санал хураалтад оролцоогүй 18 гишүүнийг эсрэг санал өгснөөр тооцъё гээд хэлчихсэн байдаг. Энийг бас юу гэж ойлгох вэ? -Мэдэхгүй. Хүн хүн өөрсдийнхөө ойлгосон хэмжээнд л байр сууриа илэрхийлсэн болов уу гэж бодож байна. Нэгэнт амнаас уначихсан үгийг буцааж залгих боломж бас юу билээ. Ер нь энэ асуудал дээр анхнаасаа их тодорхой байр суурийг олж байж, мэргэжлийн хүмүүс сайтар ажиллаж байж, тамгын газар нягт нямбай бэлтгэж байж санал хураалт явуулах ёстой байж гэж би хувьдаа бодож сууна. Зүгээр л нэг яаран дааран, хүн хүн дор бүрнээ олон талтай юм ярьж байгаад санал хураачихсан нь эцэстээ ингээд үр дүнг нь тайлбарлаж чадахгүй байдалд хүргэчихлээ. -УИХ ерөөсөө даргыгаа огцруулах энэ асуудлаар санал хураалт явуулах ёсгүй байсан юм гэж зарим гишүүд үзэж байгаа юм билээ? -Мэргэжлийн хуульчид санал бодлоо илэрхийлнэ биз дээ. Ер нь бол хууль аваад үзэхээр яах аргагүй санал хураалтыг нууцаар явуулна гэсэн заалт байдаг юм л даа. -Та бол МАХН-ын тэргүүлэх эгнээнд олон жил оройлж явсан лидерүүдийн нэг. Энэ төр улсад олон жил хариуцлагатай алба хашсан, нэртэй улс төрч. Хувь заяа Ц.Нямдоржийн өнөөдрийнх шиг нөхцөл байдалтай хэрэв таныг учруулсан бол яаж шийдэх байсан бэ? -Наад асуултад чинь хариулбал, болоод өнгөрчихсөн процессын араас янз бүрийн тайлбар шидэж төнхөж байна гэж улсууд буруу ойлгох вий гэж би болгоомжилж байна. -Гэхдээ улс төрийн ээдрээтэй үед хэрэв би байсан бол гэж хэн ч бодож үзнэ шүү дээ? -Миний гаргах шийдвэр угаасаа тодорхой. Би урьд нь ажлын, намын эрх ашгийг бодоод албан тушаалаа сайн дураараа өгч байсан хүн шүү дээ. Ямар нэгэн хууль зөрчжээ, тэр тусмаа Үндсэн хууль зөрчсөн байнаа гээд дүгнэлт гараад ирчихсэн тохиолдолд би огт эргэлзээгүйгээр албан тушаалаа өгөх байсан. Тэгээд ч УИХ-ын гишүүн болоод өргөдөг тангараг маань байнга санагдаж явдаг юм л даа. Бид чинь хуулийг дээдлэн хэрэгжүүлэх ийм л үндсэн үүргийг хүлээдэг улс. Тийм учраас хуулийн өмнөөс янз бүрийн тайлбар өгөөд сууж байж хэрхэвч болохгүй л гэсэн зарчмын ойлголт надад байдаг. -Ойлгож байна. Энэ тухай хөндөх олон жил улс төрийн тогоонд мөр зэрэгцээд явчихсан та нарын хувьд эмзэг байгаа байх? -Мэдээж шүү дээ. Маш эмзэг асуудал. Нөгөө талаараа улс төрийн асар том эр зоригийн тухай ойлголт л айхтар бодогдож байна л даа. Надтай хамт ажиллаж байсан 10 сайд саналаараа огцорч байсан. Би Шадар сайдын хувьд энэ 10 хүнийг ахалж ажиллаж байсан. Тэд бол аль ч Засгийн газарт ороод ажилчих чадвартай хүмүүс. Тэр улсууд аргагүй улс төрийн эр зориг гаргажээ гэж одоо би тэр нөхдөөрөө улам бүр бахархаж байна. Монголын төр ийм шударга, ийм сэтгэлийн тэнхээтэй, алсын ухаантай улс төрчдийнхөө хүчийг ашиглаж байгаасай гэдэг үүднээс би бас хааяа шүүмжлэл хэлчихдэг л дээ. Энийг маань бас буруугаар мушгиж тайлбарлах явдал байдаг. Өнөөдөр тэр хүмүүсийн доторх үнэт чанар, улс төрд хариуцлага тээх чадвар улам л тодрон харагдаж байна гэж би бодож сууна даа. -Огцорсон арвын тухай үнэхээр янз бүрийн үнэлэлт дүгнэлт явдаг. Нэгэн дээвэр дор зүтгэж яваад танхимын тэргүүнийхээ ар нуруу руу хутга зоогсод гэх мэтээр. Өөр мэхэнд хууртагдаад өрөвдмөөр эрсэдсэн ч гэдэг? -Огцорсон сайдуудыг янз бүрээр л мушгиж гутаах гэдэг л дээ. -Удирдах зөвлөл дээрээ их л хорсолтой үздэг гэх юм билээ. Та нар биднээр ийм шийдвэр гаргуулчихаад гээд л бөөн ял зэм болдог гэж үнэн үү? -Албан тушаалаа өөрсдийнхөө саналаар, итгэл үнэмшлээрээ өгсөн улсууд эргээд хариуцаж байсан салбарынх нь ажил амьдрал, энэ улс орны өмнө тулгарч буй асуудлууд илүү сайжраасай гэсэн үүднээс улс төрийн шийдвэр гаргасан гэдэгт би огтхон ч эргэлздэггүй. Тэр хүссэн хэмжээнд ажил хэрэг явж өгөхгүй бол шүүмжлэхгүй яах юм. Шахаж шаардахгүй яах юм бэ. Тэр тусмаа УИХ-ын гишүүд Засгийн газрын ажилд хяналт тавих, шахаж ажиллуулах үүрэгтэй шүү дээ. Тийм учраас ийм ажил хэрэгч шүүмжлэлийг ингэж мушгиж гуйвуулж тайлбарлах нь учир дутагдалтай гэж би хэлмээр байна. Тэр 10 сайд улс төрд бас шалгарсан томоохон улстөрчид байсан юм шүү. Та маргахгүй байх. Жишээ нь, УИХ-ын гишүүн Ц.Шаравдорж байна. Т.Очирхүү, Т.Ганди гээд аль ч салбарыг аваад явчих хэмжээний лидерүүд. Тийм улсууд шударга шүүмжлэл хэлж болохгүй гэж үү. Түүнээс биш ямар нэгэн хувийн гомдол хорсол би л хувьдаа тэдний амнаас олж сонсоогүй. Сонин хэвлэлд өгсөн ярилцлага энэ тэрээс нь би хувьдаа тийм баримт олж уншаагүй. Тэдгээр улстөрчид бол том эрх ашгаа харж, жижиг эрх мэдлээс татгалзан улс төрийн өндөр ёс суртахуун, том соёл үзүүлсэн улстөрчид гэж би бодож явдаг юм. -Одоогийн Ерөнхий сайдын улс төрчийн зангараг, цар хүрээнд таныг жаахан дундуурхан үнэлгээтэй явдаг гэх юм. Тамгын газар олигтой толгойлж үзээгүй хүн яаж улс орныг авч явах юм гэсэн нэг үг таны амнаас унасан байдаг. Танд намынхаа даргатай үл ойлголцдог явдал байна аа даа? -Ямар нэгэн далд зөрчил бидний хооронд байхгүй. Үүн дээр бол би хатуу хэлнэ. Сонинд өгсөн ярилцлагадаа миний хэлсэн үгэн дээр зарим улсууд бас эмзэглэж хүлээж авсан тал байдаг юм билээ. Ер нь Засгийн газар тэргүүлнэ, улс орныг авч явна гэдэг асар том хариуцлага л даа. Тэр хүн маш том зохион байгуулагч байж, бүх механизмыг зэрэг сайн ажиллуулж байж л үр дүнд хүрнэ л дээ. Өөрөө ганцаараа зүтгээд бусад нь ажиллахгүй бол үр дүнд хүрэхгүй шүү дээ. Би хувь хүний асуудал гэхээсээ илүү Засгийн газрын үйл ажиллагааг бүхэлд нь харж шүүмжилж байсан. Надад бол ярих хэлэх, шүүмжлэх юм бишгүйдээ байдаг. Алхам тутамд тийм асуудлууд таарч байгаа нь үнэн. Ажлынх нь эрч хүч бидний бодож байсан хэмжээнд хүрэхгүй байнаа. Өнөөдөр бий болчихоод байгаа энэ таатай нөхцөл байдалтай харьцуулаад үзэх юм бол илүү ихийг хийчих боломж байна. Байгаа боломж болгоныг ашиглаж бас чадахгүй байгаа учраас би шүүмжилдэг. Гэтэл зарим улсуудад шүүмжлэлийг хүлээж авч чаддаггүй тал байдаг юм байна. Зарим улсууд ч дундаас нь мушгин гуйвуулж, оноо хонжоо хайж, том асуудал болгож гүйдэг л бололтой юм. Ер нь бол яам тамгын газар ажиллаж үзээгүй хүнд энэ ажлыг аваад явчих амаргүй гэж, бүтнээр нь улс орны асуудлыг зангидан явахын бэрхийг сануулж, ажил хэргийн эрх ашгийн үүднээс хэлснийг маань хувь хүмүүсийн хоорондын асуудал болгож мушгисан тал бий. Харамсалтай байна. Бидний үед бол шүүмжлэлд дотно л хандаж байхыг сургадаг байж дээ. Ил болохоор инээд алдаж дохилзож гүйчихээд ар хударгаар алж явдаг зан чанар биднийх биш юм даа. Харамсалтай нь ийм байдал өнөөдөр нэлээн газар аваад байх шиг байна. Нэг мэргэн хүн хэлсэн байдаг юм билээ. Ил байж байгаа хүмүүсийн учрыг бол би өөрөө олчихноо, найз ч байсан дайсан ч байсан. Харин ойрхон байж байгаа далд найз нарын минь учрыг нэг олж өгөөрэй багш минь гэж. -Та түрүүн бидний үе гэж хэллээ. Үнэхээр та нарын гэх үе байгаа. Гэхдээ одоо парламентад хадаастай энэ нэг хэдэн хуучин кадруудыг зайлуулъя, намын толгойноос холдуулъя, эднийг хэн дархалчихсан юм гэх хандлага нам дотор тань явах болоо юу даа? -Тийм хандлага яригддаг л болсон. Бидэнд ч мэдрэгдэж байгаа. Би ч энэ сэдвээр байр сууриа илэрхийлж байсан. Мэдээж дараа дараагийн үе өсч өндийж, сурч боловсорч, ачаа даах эрийн цээнд хүрч, үе шилжиж явдаг процесс улс төрд бий. Бид ч энэ жамыг дагаж, замыг дамжиж л байсан. Бид чинь одоо өмнөх цагийн төгсгөлд, энэ цагийн эхэнд шат дамжлага болгоноор нь дамжиж боловсорч явж ирсэн л улс шүү дээ. Төрд 30-аад жил зүтгэлээ. Тийм болохоор энэ бүх явагдаж байгаа процессыг харж мэдэрч байгаа. Гэхдээ та хэд одоо болоо ш дээ, зайгаа тавибал таарна ш дээ гэх маягаар хандаж байгаад нь бол жаахан харамсдаг юм. Энэ бол зүгээр нэг өдөр гэнэт гараад ирсэн юм биш шүү дээ. Олон жилийн явцад, амьдрал тэмцлийн дунд хатаагдаж, бэлтгэгдэж, туулж байж бий болсон асар том капитал шүү дээ. Т.Ганди, Ц.Шаравдорж, Ц.Нямдорж, Ж.Бямбадорж, Ө.Энхтүвшин, Д.Лүндээжанцан, С.Дэмбрэл гээд энэ улсад парламентат төр анхнаас нь бий болохоос авахуулаад чөмгөө дундартал зүтгэж ирсэн улсууд шүү дээ. Сайн муу олон ч юм үзлээ. Амаргүй хүнд нөхцөл байдлуудтай бишгүй л нүүр тулж явлаа. Энэ хүмүүс ачаа үүрээд явах ид үедээ ажиллаж амьдарч яваа болохоос юм юмны өмнө сөхрөөд уначих хэмжээнд тулаад ирчихээгүй байна л даа. Тийм учраас энэ том капиталд хамаа намаагүй хандаж болохгүй гэдэг үүднээс би энэ нөхдөдөө хүндэтгэлтэй ханддаг юм. Ер нь бол хэн ч байсан хойч үеэ сайн бэлдэх ёстой. Би санхүү эдийн засгийн салбарт 30-аад жил ажиллахдаа хойч үеэ хангалттай бэлдсэн гэж бодож байгаа. Залуу хүмүүст итгэл өгч, шат дараалуулан ажиллуулж, бэлтгэж, хат суулгаж байх ёстой. Тэр залуус маань сайн яваа. Тодорхой нэр хэлсэн ч болно. Дэд сайд Чинзориг, Монголбанкны захирал Батсүх гээд олон залуус байна. Тэднээрээ би бахархдаг. Үеийг ухамсартайгаар удаан хугацааны турш бэлдэж төлөвшүүлж явдаг юм аа. Тэрнээс биш гэнэт санал хурааж байгаа юм шиг одоо эд боллоо, бид ирнэ гэдэггүй юм. Ийм байдлаар үе солигддоггүй юм. -Үе гэснээс танай намын ахмадууд намдаа их гомдолтой явах юм аа. Захиа бариад л сонин руу уйлаад ороод ирэх юм. Танай дунд үеийг ч багагүй хэл үг ороодог. Нэлэнхүйдээ идсэн уусан, эд энэ байшингаасаа гараад тэр уулын аманд байгаа өөр байшинд очих ёстой улс гээд л. Залуу үе нь гэтэл мөн л хулгайч нар болохоо харуулж эхэлсэн. Залгаж ургах биш мөчир тасраад явчихаж байгаа юм биш үү? -Үүнийг би бүхэл бүтэн үеийн асуудал гэж хүлээж авахгүй. Зарим нэг төлөөлөл болсон хүмүүсийн үйл ажиллагаатай холбоотой янз бүрийн асуудал гарч ирж байна л даа. Манай дээд ахмад үе бол биднийг маш хатуу гараар хүмүүжүүлсэн. Ажлаар ачаалж, хариуцлагаар төлөвшүүлсэн л дээ. Тэр хэмжээгээрээ өнөөдөр бүх зүйлд ахмадууд маань ханддаг байх. Тэр хүсэн хүлээж байсанд нь бас хүрэхгүй тал бидэнд байдаг байх. Амьдрал ахуй нь хүнд байгаа байх. Тэгээд иш чааваас ийм ч болчих гэж тэд маань харамсдаг тал бий байх. Амьдрал чинь их өргөн далай шүү дээ. Би бол энэ асуудалд аль болох ойлгож, ойртож хандахыг хичээдэг. Аль болох итгэлийг нь даахсан л гэж зүтгэж явна. Бидний үеийнхэн ингэж л ачаа үүрч, шилжилтийн саарал үеийг туулах гэж зүтгэж ирсэн. Ямар нэгэн байдлаар сэтгэл хоёрдож илүү дутуу ашиг завшаан хайж яваагүй ээ. Дараагийн үе маань улс орныг ирмүүн, цоглог, хүчтэй авч явах үе болон бэлтгэгдэж байгаа гэдэгт би эргэлздэггүй. Мэдээж олон хүн сайнтай муутай, ой мод урттай богинотой. Алдаж эндсэн явдлууд гарч байгаа. Гэхдээ бүхлээр нь тийм муухайгаар авч үзэж болохгүй гэж би хэлмээр байна. -УИХ тарах ёстой гэсэн байр суурин дээр нэгдэж байгаа цөөн гишүүд байгаа. Танай намаас ч нэг гишүүн нэгдлээ. Та ямар байр суурьтай байна? -УИХ тарах ёстой гэдгийг бид хэлдэг үг биш байх аа гэж би бодож байна. УИХ-ыг ард түмэн сонгож байгуулсан. Хэрвээ ард түмэн тар аа гэвэл хоргодох хэрэггүй ээ. Надад баримталдаг нэг зарчим бий. Албан тушаалыг өөрт олгогдсон тэр үед нь бол ажлыг сайн хий. Дараа нь харамсахгүйгээр хий. Тэр үед би тийм ч юм хийж бүтээчих боломжийг алдсан шүү гэж харамсахгүйгээр. Албан тушаалаа өгөх үе тулгараад ирвэл битгий хоргод оо. Зайгаа тавьж өгч бай. Хоргодох юмгүй өг гэж. Хувь хүний амьдралдаа баримталдаг олон зарчим бий. Тэрний маань нэг энэ. Жишээлбэл, би өөрөөсөө урваж болохгүй гэж хатуу боддог. Албан тушаалыг байхад нь харамсахгүйгээр ажилла. Ээлж халаа нь болоод авах гэвэл хоргодохгүйгээр өг гэж л би өөртөө хэлж явдаг. Би бас сайдын ажлыг гурван удаа авч, гурван удаа өгч явсан хүн шүү. Ажлаа өгсөн авсан улсаа ухаж төнхөж, урваж шарваж яваагүй. Цагаан сайдад ажлаа өгч л байлаа. Улаан Цагаан хоёр гээд онигоо ч гарч л байсан. Энхсайхан сайдад мөн адил. Гэх мэт албан тушаалыг өгч авч явсаан. Ер нь хааны алба халаатай, эзний алба ээлжтэй шүү дээ. Хэн ч төрийн албанд дархлагдаагүй. -ХЗХ-дын хохирогчид танай намын байранд ороод хэвтчихсэн. Хадгаламжийн банкны үүцийг нэг нөхөр ухаад явчихсан. Эдгээр хэрэг явдлууд намын тань рейтингэд хасах оноо авчирч байгааг зөвшөөрөх үү? -Мэдээж, яаж ч бодсон намын нэр хүнд, үйл ажиллагаанд яавч сайн нөлөө үзүүлэх үйл явдал биш. -Ер нь МАХН-ын төв байранд ард иргэд суулт хийж байсан тохиолдол өмнө нь гарч байсан уу? -Би санахгүй байна. Би сүүлийн гучаад жил намын гишүүн байлаа, түүний арав гаруй жил нь намын аппаратад их ойр ажиллаж байна л даа. Ийм тохиолдол гарч байсныг үзээгүй. Мэдээж энэ үйл явдалд их ухаалаг хандах ёстой. Асуудал байна. Тодорхой хэмжээний иргэд маань хохирчихсон байна. Амьдрал ахуй нь хэцүүдчихлээ. Бухимдалтай байна.Үүнийг төр засаг бас харахгүй яваад байж болохгүй. -Харна гээд татвар төлөгчдийн мөнгөөр барагдуулах ёстой гэж үү? -Та нар сайн дураараа мөнгөө өгч алдчихаад юу яриад байгаа юм гэж хэлэх эрх төрд байхгүй л дээ. Яг үнэндээ төр тэнд аваачиж мөнгөө өг гэж албадаагүй юм ш дээ бас. Олон хүн бас ингэж ханддаг. Тэгэхээр зүгээр ингээд орхиж болохгүй л дээ. -Төр хувь хүний хөрөнгийг манах үүрэгтэй юу? -Тийм үүрэг бол байхгүй шүү дээ. Иргэдийн нөгөө хэсэг эд нар чинь сайн дураараа өөрсдөө саналаараа аваачаад мөнгөө өгөөд алдчихсан шүү дээ. Гэтэл та нар яагаад бидний төрдөө өгсөн татварын мөнгөөр тэдний хохирлыг барагдуулах гээд байгаа юм бэ гэж хэлдэг. -Төрийн зарим хариуцлагатай эрхмүүд төр хохирлыг барагдуулах ёстой гээд хэлчихсэн удаа бий. Оноо авах гээд. Гэтэл энэ бол гадныхнаас дутуу эрх эдлэн байж бизнесээ ядан явуулж, тэрнээсээ төрдөө төлсөн хэдэн муусайн бизнесменүүдийн маань хөлс шингэсэн мөнгө. Бас эгэл жирийн бидний татварт өгсөн мөнгө. Яагаад нэг нам нүүрэндээ цацуулсан шавраа угаахын тулд тарааж цацах гээд байгаа юм бэ? -Тийм ээ. Асуудлын нэг талд яг таны хэлж байгаа бухимдал босч ирж байгаа. -Өөр нэг хар байна. Хохирогчдын ард танай намын кадрууд байгаа юм биш үү. М.Энхболдын Засгийн газрын нуруун дээр дааж давахад бэрх энэ ачааг шидэж өгөн араас нь сэрээ хатгаж байгаа явдал гэж тайлбарлах шинжээчид байдаг? -Би татвар төлөгчдийн эрхийг хамгаалж байгаа төрийн бус байгууллагын нөхдүүдтэй уулзсан. Олон татвар төлөгчидтэй уулзаж байгаа. Тэд үнэхээр хэлж байгаа. Бид хувь хүмүүсийн өр барагдуулах гэж татвар төлөөгүй шүү. Бид улс орныхоо хөгжлийг түргэтгэх гэж л татвар төлж байгаа. Тийм учраас төлсөн татвар, үүнийг зарцуулсан тайлан баланс хоёр ил байх ёстой шүү гэсэн байр суурь илэрхийлж байгаа. Энэ зөв. Тэгэхээр энэ асуудлыг би хувьдаа тэгж улс төржүүлж авч үзмээргүй байгаа. Хэн нэгэн турхирч байна гэх мэтээр. Ингэж битгий хандаач. Тийм асуудал байхгүй байх. Энэ асуудлаас яаж гарах вэ гэдэг дээр зөв л ухаан заръя л даа. Ард түмнийх нь нэг хэсэг ингээд хохирчихоод явж байхад төр дүлий дүмбэ оргиод сууж байж болохгүй. Есөн мянга орчим иргэн маань 70 тэрбум төгрөгөөр хохирчихоод байна шүү дээ. Яаж энэ байдлаас гарах юм гэдгээ асар зөв тооцох хэрэгтэй. Зүгээр л татвар төлөгчдийн мөнгийг энэ улсуудад шилжүүлээд өгчихөж болохгүй. Төрд хэрэглэдэг олон арга байна. Эдийн засгийн ч олон арга байна. Зөв аргыг олох хэрэгтэй. Хохирогчдын мөнгө нэг хэсэг нь үл хөдлөх хөрөнгө болчихсон байгаа. Нэг хэсэг нь зээл болчихсон явж байгаа. Зээлийг нь төлүүлэх хэрэгтэй. Тэр үл хөдлөх хөрөнгөнүүдийг борлуулах хэрэгтэй. Ингээд тэр хохирогчдод мөнгийг нь өгөх хэрэгтэй. Хувь хүмүүс өөрсдөө гүйгээд хүний хөрөнгийг булааж аваад өрөө барагдуулах боломж байхгүй шүү дээ. Тийм учраас энэ дээр төр дэмжлэг үзүүлэх хэрэгтэй. Дээр нь санхүүгийн олон арга байна. Яаж энд бүгдийг тоочих вэ дээ. -Энэ бүхэн дээр улстөрчдийн нэг нэгийгээ "алах" гэсэн тоглолт яваад байна гэдэгтэй бол та санал нийлэхгүй байна уу? -Албан ёсоор ямар нэгэн байр суурь илэрхийлчихээр баримт надад алга байна. Гэхдээ бидэнд янз бүрийн л юм дуулдах юм. -Сая бензиний үнэ нэмэгдчихлээ. Махны үнэ нэмэгдчихлээ. Амьдрал хүндэрч байна. Харин үнийн ард танайхнаас ОХУ-ын талтай ярьж тохироод М.Энхболдоо зовоох гэж сэдсэн хор яваа гэж нэг мэдээлэл чих дэлсэх юм? -За арай ч дээ. Ёстой арай ч дээ. Нэг нэгнээ ална ална гэхэд иймдээ арай тулаагүй байх аа. Эх орон, ард түмнээ зовлонд унагаж дайтах дээрээ тулаагүй биз ээ. Надад арай ч дээ гэхээс өөр хариулт алга. Хэрэв тийм бузар юм явж байгаа бол үнэхээр харамсаж байна. Албан тушаалын төлөө тэмцэлдэж байгаа хүмүүсийн золиос нь ард түмэн байж таарна гэж үү. -Улс төрд нэг салан дээр сууж явсан хэсэг хүмүүс бий. Н.Энхбаярын гэх тэр бүлэг одоо задарсан гэж үнэн үү. Үнэхээр ч тэгж харагдахаар үйл явдлууд болж байх шиг. Цэц дээр спикерийн асуудлыг хэлэлцэж шийдсэн асуудал гэх мэт. Нөхөрлөл салах үзэгдэл явагдаж байна гэж хэлж болох уу. Замын уртад нэг нэгээр гээгдсээр улс төр дэх нөхөрлөл ч сарнидаг хэрэг үү? -Их сонин асуулт байна. Үнэхээр нэг хэсэг бид жижигхээн салан дээр бүгд хамт явж байлаа. Энэ үнээн. 25-уулаа нэг жижигхэн салан дээр. Хэн нэг нь л эвгүй хөдөлбөл сал далбиганаад л бүгдээрээ эрсдэх магадлалтай. Тийм болохоор бид маш нягт байлаа шүү дээ. Одоо бол сал маань томорчээ. Том хөлөг онгоц болчихож. Титаник шиг. Тэгээд тэр том онгоцны газар газар нөгөө 25 маань тархжээ. Үүнээс болоод хоорондоо холдоцгоосон юм шиг харагдаж байж магадгүй ээ гэж би зүгээр төсөөлж байна. Нөгөө талаар үерхэл нөхөрлөл сална гэж байдаг юм болов уу гэж би бодож байна. Үгүй л болов уу. Ажил төрлийн нягт харилцаа холбоо бол холдож ойртож болноо. Хувь хүмүүсийн нөхөрлөл бол холдож саарах ёсгүй. Албан тушаалын байдал өөрчлөгдөж болох ч хүн хүндээ хандах хандлага өөрчлөгдөж болохгүй ш дээ. Тэгэхээр хүний сайхан нөхөрлөл цаг зуурын албан тушаалын салхинд унтарна гэхээр надад буудаггүй л дээ. -Хувь заяаны эрх бас салгадаг биз дээ? -Хувь заяаны эрх бас салганаа. -Саяхан нэг судлаач бичсэн байсан. Н.Энхбаяртай хамт явсан анхны хэдэн нөхөд бүгд гээгдэн хоцорчээ гэж. Ц.Нямдорж, Ч.Улаан, О.Чулуунбат гээд л. О.Чулуунбат цээжиндээ ялихгүй зангираатай гараад алхсан бол, Ц.Нямдорж бахардан шүд зууж байх шиг. Харин та хачин ганцаараа харагдаж байна. Бас Ж.Бямбадорж хүнийхээ хувьд маш эвгүй байдалд үзэгдэнэ. Энэ гэхдээ асуулт шүү? -Би тэгж харагдаж байж магадгүй ээ. Бүр ойрхон нөхөд ч шүүмжилдэг юм. Та одоо байнгын нэг сангийн сайдын имижтэй гэж. Сангийн сайд бол бүх л талаасаа юманд шахуулж байдаг тийм л албан тушаал ш дээ. Баахан шахаа шаардлага дунд ажилладаг. Гэтэл хөрөнгө мөнгө хэмжээтэй. Тийм болохоор бас их олон хүнтэй нөхөрлөөд байж болдоггүй. Энэ нэг имиж байгаад байх шиг байгаа юм аа. Би гаднаасаа зожиг, хүнтэй нийлдэггүй, ганцаардмал харагддаг байж магадгүй. Гэхдээ надад тийм байх хүсэл байдаггүй. Тийм ч биш. Хүн бол нэг л өнгөөрөө байх ёстой юм уу даа гэж би боддог. Өнгөн дээрээ худлаа саймшраад л, найз нөхөр болоод л, мөрөө алгадалцаад л, цаанаа очихоор шивэр авир болоод л, болох болохгүй яриа тараагаад л явдаг ийм нөхдүүдийг таалдаггүй. -Нэг талаас улс төрд манлайлагч болж, оргилын зүг алхаж яваа лидерт бүгдийг чирч явах боломж байдаггүй ч юм шиг. Аргагүйн эрхэнд хаяж, мартаж, зольж, толгой дээр нь гишгэлж яван тэр оройд хүрэх шаардлага гардаг байж мэдэх. Гэтэл нөгөөдүүл нь гомдож хоцорсон байдаг. Ийм зүйл танд бодогддог уу? -Улстөрчдийн нөхөрлөл гэж тусдаа ойлголт байдаг гэж би хэлж чадахгүй. Улстөрчийн цаана хүн л байдаг болохоор хүний л ёсны асуудлыг холбоно. Гэхдээ бидэнд салж сарнисан юм байхгүй ээ. Тархан суусан, ажил амьдралын эрхэнд л салгуу харагдаж байгаа байлгүй. Бүгд л уулзаж учирдаг хэвээрээ, санал бодлоо солилцож, ярьж хөөрдөг янзаараа л байгаа. Баг задарсан гэж би хэлэхгүй. Тархсан гэж хэлнэ. -Ер нь бол олуулаа хэлхэлдэж явж оргилд очиж суудаггүй байх тийм үү? -Гэхдээ ганцаараа хүрдэггүй. Баг цагийн механизм шиг ажиллавал сая тэр том эрх ашиг, тэр том зорилгод хүрч чадна. -Одоо шоронд хоригдож байгаа ГЕГ-ын дарга асан Х.Баатарыг тантай багагүй холбодог. Түүнийг хотод эмнэлэгт хэвтэж байгаа гэх юм үнэн үү. Та Баатар гуайг ер нь эргэж очсон уу? -Би сониноос л хотод эмнэлэгт хэвтэж байгаа гэж уншсан. Тийм ээ, намайг багагүй холбодог. Бид олон жил ажил хэргийн харилцаатай явж ирсэн. Хувь заяаны эрхээр би дандаа л дарга нь явж, тэр хүн удирдлагад маань ажиллаж ирсэн байх юм. Ийм л хоёр. Ний нуугүй хэлэхэд бид гэр бүлээрээ нийлээд нэг удаа хамт хоол идэж үзээгүй улс байдаг юм. Гэхдээ ажил хэргийн орчинд хамтдаа л явсан. Сайн эдийн засагч гэдгийг нь би мэднэ. Үнэхээр харамсалтай явдал. Өөр би юу хэлэх билээ. Нэг удаа би Өвөрхангайд томилолтоор ажиллаад буцах замдаа холбогдох газраас нь зөвшөөрөл юмыг нь аваад эргэж очсоон. Уулзсан. -Бие нь тааруу байгаа гэх юм? -Тэгж уулзахад сайнгүй л харагдаж байна лээ. Яаж тийм газар аятай байхав дээ. Ийм асуудалд холбогдоход нь анхнаасаа би итгэж ядаж байсан. Одоо ч миний тэр итгэл алдраагүй. -Ахиад нэг сэдвээр ярихгүй байж болохгүй нь. Улаан сайд маань сэтгүүлчид бидэнтэй жаахан асуудал үүсгээд авсаан. Нэг залуу сэтгүүлчийг маань та цагдаад өгчихлөө. Бид ч дуугүй байсангүй. Янз бүрийг үгсийг шидэлцлээ. Шүүхэд биш цагдаад өгсөнд бид их эгдүүцсэн? -Сүүлийн үед сонин хэвлэлээр яриа хөөрөө гарсаан. "Зууны мэдээ" сонины тэр сэтгүүлч хэд хэдэн удаа миний эсрэг нийтлэл бичиж цацсан юм аа. Хэрвээ ёс суртахууны хувьд намайг шүүмжилсэн бол би тэрэнд нэг их эмзэглээд байхгүй бололцоо бас бий л дээ. Хамгийн гол нь эдийн засгийн ноцтой гэмт хэрэгт холбоотой мэтээр гүтгэж бичсэн л дээ. Маргаж байгаа хоёр хүн бол үнэнийг олоход хэцүү байдаг. Харин хөндлөнгийн гуравдагч этгээд хагалж шийдэх бололцоотой байдаг. Тийм учраас би мэргэжлийн байгууллагад хандаж үнэн мөнийг олъё гэж шийдээд эдийн засгийн цагдаад шалгуулахаар өгсөн. Гэхдээ бүр эрүү үүсгэн шалгаж өгөөч ээ гэж хүссэн. -Харин энэ чинь л их зэвүүн сэдэл санагдаад байгаа юм. Цагдаагаар ингэж залхаалгах арга улс төрд хаанаас ороод ирэв ээ. Хэний аваад ирсэн үзэгдэл вэ. Шүүх л асуудлыг шийднэ биз дээ? -Асуудалд хүн бүхэн өөрийнхөөрөө л хандана. Эдийн засгийн цагдаа гэдэг бол эдийн засгийн гэмт хэргийг л хамгийн мэргэжлийн түвшинд мөрдөж шалгаж тогтоодог газар ш дээ. Би хэн нэгнийг яллах, шийтгэх зорилго анхнаасаа агуулаагүй. Улаан ийм хэрэг үйлдсэн юм уу, үгүй юм уу. Тэр нь л тогтоогдог. Ингээд шалгууллаа. Үүнийг сэтгүүлчид та нар маань бас их эмзэг хүлээж авсан юм шиг байна лээ. Магадгүй далайх нь сүржин харагдсан байж магадгүй. Гэхдээ хүчтэй буулгана гэж би бодоогүй. Би тийм ч хүн биш. Шалгалтын явцад Улаан тэр бичигдээд байгаа явдалд холбоогүй гэдэг нь тогтоогдсон. Миний зорилго нэг талаас ингээд биелсэн. Нөгөө талаас тэрийг бичсэн сэтгүүлч өөрийн санаа бодлоор бичээгүй нь тогтоогдсон. Сонины нийтлэлийн бодлого, удирдлагаас өгөгдсөн үүрэг даалгаврын дагуу бичсэн гэдэг нь тогтоогдсон. Жирийн сэтгүүлчтэй зууралдаад ял зэм яриад байх хүсэл сонирхол надад алга. Тийм учраас би сэтгүүлч Б.Цогнэмэхийг энэ асуудлаас чөлөөлж өгөөчээ гээд цагдаад хандаж өгсөн өргөдлөө татаж авсан байгаа. Харин энэ шалгалтын явцад хэвлэлийн нийтлэлийн бодлогыг тодорхойлдог, удирддаг тэр улсууд нь гэм буруутай болох нь тогтоогдлоо доо. Сонины удирдлагууд нь надаас уучлал гуйх юм бол би бас хүлээж авнаа. -Тэгэхээр сэтгүүлч энэ асуудлаас чөлөөлөгдөж, ерөнхий эрхлэгч Б.Ганболд яллагдагчаар татагдсан гэсэн үг үү? -Шалгалтын явцад Б.Ганболд яллагдагчаар тогтоогдсон л юм билээ. -Б.Ганболд эрхлэгч дангаараа ийм бодлого явуулсан гэж үзэж байна уу? -Захиалагч байгаа байх аа. Өөрт нь тийм янз бүрийн эрх ашиг байгаагүй байх. Ямар нэгэн хөндлөнгийн эрх ашиг харин байгаа байх. -Таныг бас эрүүгийн нөхдүүдийг хөлсөлж иргэний хөдөлгөөнийхнийг дарамтлуулах гэсэн гэх юм? -Бас нэг тийм юм намайг хөдөө ажлаар явж байхад гарсан байсан. Иргэний хөдөлгөөнийхөн хэвлэлийн хурал хийлгэсэн юм билээ. Тэрийг тараад явж байхад нь л хэн нэгэн этгээдүүд машин тэргэндээ оруулж янз бүрийн үг хэлсэн гэсэн. Тэгээд тэр асуудалд намайг ямар ч хамаагүй болохыг тогтоосон гэж иргэний хөдөлгөөнийхөн нь өөрсдөө эргэж сонинд тайлбар өгсөн байна лээ. Иш үндэсгүй ийм ярианууд их явах болж дээ. -Улс төрийнхнийг дагаж давхидаг янз бүрийн этгээдүүд байдаг ш дээ. Атаманууд ч бий. Таныг дэмждэг тийм нөхдийн нэг л иргэний хөдөлгөөнийхнийг жаахан айлгах гэсэн юм биш үү? -Тийм юм байхгүй. Хэзээ ч би тийм улсуудтай зоогийн газар хоол унд идээд явж үзээгүй. Таних ч үгүй. Тэр улс нь ч ярилцлага өгсөн байна лээ. Улааныг нэг их аймаар амьтан болгох гэж янз бүрийн л юм явах юм. Гэхдээ цаг хугацаа,хүн ёсны шалгуураар эцсийн хариу гардаг л даа. 
Б.Ганчимэг
