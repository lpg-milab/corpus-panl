Монголын урлагийн нэгэн үеийнхэн

Монголын урлаг, тэр дундаа тайз, киноны нэгэн үеийн жүжигчдийг "Нэг ангийнхан" буландаа урилаа. Мэдээж, тэд нэг ангийнхан, Багшийн дээд сургуулийн Кино, драмын ангийн хоёр дахь төгсөлтийнхөн билээ.
Анхны төгсөгчид болох ардын жүжигчин Д.Мэндбаяр, гавьяат С.Сэлэнгэ агсан, Ж.Лхамхүү гээд алдар цуутай ангийнхан өмнө нь манай сонины хойморьт уригдаж байсан юм. Дараагийн төгсөлтийнхөн ч Монголын тайз дэлгэцийн урлагийг нэгэн үе тодорхойлсон алдартнууд болсон байна. Эхлэл Тухайн үед Кино, драмын анги анхны элсэгчдээ шалгаруулан авч, дөрвөн жил болгон төгсгөөд дараагийн хүүхдүүдээ элсүүлж авдаг байжээ. Хоёр дахь элсэлт 1963 онд болж анх 28 хүүхэдтэй нэг ангийнхан бүрджээ. Үүнээс хасагдаж танагдсаар 23 хүүхэд сургуулиа дүүргэсэн байна. Ангийнхны ярьснаар тэднийг хоёр хэсэгт хувааж болох юм. Учир нь дөнгөж арван жилийн сургуулиа төгсч ирсэн хүүхдүүдээс гадна өмнө нь жүжигчнээр ажиллаж байгаад оюутны ширээнд шилжсэн хууччуул ч нэг ангийнхны бүрэлдэхүүнд багтсан байв. Тэрхүү ажиллаж байгаад ирсэн хууччуул нь З.Жарантав, З.Шагдаржав, Боря, С.Мандах, А.Янжмаа, Авирмэд нарын хэд. Нөгөөдүүл нь Т.Латиф, С.Дамдин, Д.Цэрэндарьзав, Р.Уртнасан нарын сурагчийн ширээнээсээ ирсэн хүүхдүүд. Хотынх ч бий, хөдөөнийх ч бий. Ийм л ангийнхан дөрвөн жил намрын намарт тариа хурааж, хавар коммунист субботникт дайчлагдан, хичээлдээ шамдсаар дөрвөн жилийг үджээ. Тэд урлагтаа ҮнэнЧ Яваа Өдгөө ангийнхан гурван гавьяаттай болоод байгаагийн хамгийн анхных нь Ч.Сүхээ. Сургуулиа төгсөөд л Дундговийн театрт ажилласан тэр эрхэм өдгөө нартаас үүрд буцсан байна. Дараа нь З.Жарантав, Д.Цэрэндарьзав нар Монгол Улсын гавьяат жүжигчин гэдэг цолын эзэн болсон түүхтэй. Ер нь тэдний ангийнхан сургуулиа төгсөөд бүгд л мэргэжлээрээ хот, хөдөөгүй ажиллаж эхэлж. Зургаан хүүхэд Драмын театрт хуваарилагдаж байсны нэг нь болох С.Дамдин жүжигчин одоо ч тэр голомтдоо ажилласаар буй. "Эх замын эхэнд" киноны Хөх чонын дүрээр нь олон түмэн түүнийг андахгүй. Өөрөө ч Хөх чоно шигээ эрдүү зантай энэ хүн Булган аймгийнх. Сургуульд нэлээд хожуу 10 настайдаа орсон тэрбээр 20-той оюутан болохоор ирж байв. "Манай Дамдин хар савхин малгайтай, монгол дээл жирэмсэн хүн шиг бүсэлж, том том алхсан хүү ирж билээ" хэмээн ангийнхан дурссан. Харин өөрөө болохоор "Хотын хүүхдүүд их ганган байж билээ. Хөдөөний бид яахав, юу тааралдсанаа өмсөнө. Манай Жарантав хэзээний их ганган, цэвэрч. Моод болж байгаа хувцас л өмсөнө. Рэндоо генералын охин Уртнасан гээд ганган охид олон. Манай Уртнасан СУИС-д олон жил багшиллаа. Одоо тайлан тоглолтоо хийх гэж байгаа. Манай ангийнхан тэнд л нэг уулзана даа" гэж байна. Урилга заллага нь ч хэдийнэ ирсэн харагдлаа. Ангийн онц сурлагатны нэг Р.Уртнасан хэзээний хэл ам хурц охин байж. Сургууль төгсөхөд Соёлын яаманд соёл, урлаг хариуцсан залуухан мэргэжилтнээр томилогдож байв. Олон жил СУИС-ийн тайзны ярианы багшаар ажиллаж байгаа нэр хүндтэй хүн. Тэр сургуулийг жүжигчний мэргэжлээр төгссөн хүн бүр Уртнасан багшийг хүндлэн хайрладаг юм билээ. "Энэ хүүхнүүд үү" киноны Дуламсүрэнгийн дүрд тун ч чадмаг хувилсан жүжигчин С.Мандах мөн л энэ ангийнх. "Ардын элч" кинон дээр хонины бэлчээр дээр унтаж байгаад Ариунаад зодуулдаг охин бол С.Мандахын бүтээсэн жижиг дүрүүдийн нэг юм. Анги хоёр Янжмаатай. Овгийн эхний үсэг болох А, Ч-гээр ялгана. Тэднийг төгсөхөд Монгол телевиз үүд хаалгаа нээж байсан үе. Тэд хоёулаа телевизэд очсон, одоо ч тэндээ ажилласаар байгаа гэсэн. Оюутнуудад лекц уншдаг оюунтан Ангийн толгой сайтай хүүхдийн нэг нь яах аргагүй Кант хочтой Ё.Балдан. Философийн мэдлэгээрээ эрдэмтэн профессоруудтай маргалдан, давж гардаг толгойтой нэгэн болохоор Кант нэр авсан хэрэг. Философи чигийн хичээл дээр лекц бичиж гар нь цуцахаараа ангийнхан "Балдаан" гээд л сэм дохидог байж. Тэгэнгүүт Балдан босч багштайгаа маргаан өрнүүлнэ. Эцэст нь давж л гарна. Сүүлдээ багш нар нь түүнийг хүлээн зөвшөөрч, Намын дээд болон Багшийн дээдийн түүхийн ангид лекц уншуулдаг байсан гэж байгаа. Ийм л тасархай мэдлэгтэй оюутан явж. Балдан гуай төгсөөд л Сэлэнгэдээ очсон. Насаараа Сэлэнгийн театрт зүтгэсэн хүн. Уншигчид санаж байгаа бол манай сонинд хэдэн жилийн өмнө сэтгүүлч Ш.Цэрэнпил "Хөөдөг хүн" нэртэй нийтлэл бичиж байсан. Энэ нь өнөө Сэлэнгийн Ё.Балдан гуайн тухай л даа. Төвөөс ирсэн уран бүтээлчдийг аймгийнхаа театрт тоглуулалгүй хөөдөг гэсэн хэл ам гарсны дараа нийтлэгдсэн материал. Их л сайн хөрөг нийтлэл байсан санагдаж байна. Балдан гуайн нэг хөгтэй түүх байна. Тэрээр оюутан байхдаа хувцсаа угаадаггүй байж. Нийтийн халуун усанд орохдоо дотуур хувцас, цамц энэ тэрээ бөөрөнхийлөөд юман доогуур шургуулаад хаячихна. Тэгээд л шинийг гаргаад өмсчихнө. Баян ч гэмээр, залхуу ч гэмээр. З.Жарантав гуайн хувьд ганган шаавай оюутан явж. Тухайн үед залуус шовгор ултай гутал, шилбээ барьсан нарийнхан өмд өмсч "амины цагаан" нэртэй цагаан кебка малгайгаар гангардаг байжээ. "Амины цагаан" гэдэг нь тийм малгайг толгой дээрээс хулигаанууд шүүрдэг байснаас үүдэлтэй гэнэ. Энэ бүхнийг З.Жарантав гуай өмссөн л явна. Хичээлийн завсар зайгаараа театрт жүжиг энэ тэрд тоглодог байсан болоод ч тэрхүү баян оюутан явж. Оюутны намрын ажилд биш, театрынхантай бригадаар яваад өгнө. Тухайн үед оюутнуудад 200 төгрөгийн стипенд өгдөг байж. "Би 10 жил дундаас дээш дүн авч үзээгүй, дундаас доош дүн авч үзээгүй явлаа. Оюутан болоод ирсэн чинь онц сурвал стипенд нэмэгддэг гэнэ. Мөнгөнд нь шунасан юм уу, бүү мэд, онц сайн сурч цалингаа нэмүүлж байлаа шүү дээ" гэж С.Дамдин гуай инээд хүргэж сууна. НӨхдийг минь дурсаарай "Д.Цэрэндарьзав гэж Хөвсгөлөөс ирсэн даруухан бор охин их сайхан дуулна. Түмэндэмбэрэл маягийн хоолойгоор уяртал дуулна. Шүлэг найраг ч оролдоно. Драмын театрт очоод "Эхийн тал" жүжгийн Алимаагийн дүрийг галзуу сайн хийж, цоорч гарсан юм шүү дээ" гэж ангийнхан магтлаа. Ангийнхаа Ч.Намсрайжавтай гэрлэж, айл гэрийн голомт асаасан хосууд болжээ. Харамсалтай нь, ангийн анд, гэрийн эзэн Ч.Намсрайжав бас л нөгөө ертөнц рүү буцжээ. Ангийнхан залуу халуун насны дурсамжаа ханзалж суухдаа тэр минь ингэдэг байсан, энэ маань ингэдэг байсан гээд бурхны орон руу одсон нөхдийнхөө араас харамсаж байв. Бараг талаас илүү хувь нь өнгөрсөн цаг дээр дурсагдаж байлаа. Тэдний маань нэрийг заавал оруулаарай гэж захих. Жүжигчин Т.Латиф агсан Баян-Өлгийгөөс анчных шиг буулгадаг том малгай, хөвөнтэй өмд, хүрэмтэй манаргаж иржээ. Анхандаа монгол хэлэнд муу байсан гэнэ. Харин анги дааж авсан Ц.Раднаа багш нь "Би Казахын театрт жүжигчин бэлдээгүй Монголын театрт жүжигчин бэлдэж байгаа. Гуравдугаар курсийн шалгалт дээр чамайг казах аялгатай яривал шууд хөөнө шүү" гэж загнажээ. Латиф гуай ч хичээсэн юм байх. Шалгалт авахад хачин цэвэрхэн ярьж сурсан байсан гэсэн шүү. Оюутан байхдаа Жарантав, Латиф хоёр партнёр байж. Д.Нацагдоржийн "Миний нутаг" шүлгийг монгол казах хоёр хэлээр уншина. Хожмоо сургуулиа төгссөн хойноо ч олон удаа тэр шүлгээ хамтран уншиж явжээ. "Би чамд хайртай" киноны Үрлээгийн ээжийн дүрд тоглодог жүжигчин Долгор, телевизийн найруулагч Дагвадорж, Завханы театрын найруулагч Дорждэрэм, Дорнодын театрын дарга Юра, Ду.Тогтох, Шагдаржав гээд олон сайхан андаа ангийнхан дурсаж байна лээ. Заавал бараашиг ууна. Хөдөөнөөс ирсэн оюутнуудын ихэнх нь айлын хашаанд гэр барьж тухалжээ. Ангийнхан хуваарь гарган ээлжээр нэгнийдээ очиж модыг нь хөрөөдөж өгнө. Хариуд нь модоо хөрөөдүүлсэн айл сайхан хоол хийж өгөх ёстой. Мөн 10-20 литр бараашиг исгэж хүлээдэг гэж байгаа. Модоо хөрөөдсөн залуус хоол идэн, бараашиг ууж халаад гэр гэрийн зүг сэтгэл хангалуун алхдаг байжээ. Тэд намрын ажилд явна. Хавар мод суулгана. Газар шорооны ажил хийнэ. Нэг хавар V сургуулийн орчим шуудуу ухаж байгаад мөс гэмээр том хөлдүү зүйл олжээ. Хэрэгт дуртай нэг нь барьж үзэж бүр нарийвчлан шинжиж долоосон юм байх. Гэтэл өнөөх нь айлын жорлонгийн хөлдүүс байсан гэнэ. Сайн багшийн буянаар сайн Явна "Сүхбаатар" киноны Янжмаагийн дүрд тоглосон гавьяат жүжигчин Рэнцэнноров, Ц.Радаа багш нарын удирдлага дор явжээ, энэ ангийнхан. Ямар их соёл, ямар их ухаан байгаа вэ гэж тэд одоо ч багш нараа гайхаж сууна. Ц.Раднаа багш их хатуу. Ямартаа л дөрвөн жил инээхийг нь хараагүй гэж байхав. Гэхдээ хүүхдүүдэд юм сургахын төлөө төрсөн хүн явжээ. Этюд муу хийвэл шийтгэж ангид нь хонуулна. Хийж байна уу, унтаж байнаа гэж шөнө ирж шалгадаг байсан гэсэн. "Сайн багшаар ном заалгаж, тэднээсээ их юм сурсан. Үүнийхээ хүчинд манайхан өдий зэрэгтэй явна даа" гэж бахархах ангийнхан нөгөөдөр болох Р.Уртнасангийнхаа тайлан тоглолт дээр уулзаж шавайгаа ханатал хууч хөөрөх биз. Амьдралын урт замд тохиох жаргал зовлонгийн алинд нь ч тэд нэгийгээ мартаагүй билээ. 
Д.Оюунтуяа
