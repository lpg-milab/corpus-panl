Эхийгээ сонсдоггүй Ерөнхийлөгч, Ерөнхий сайдаар яах билээ?

Монголын ахмадын чөлөөт холбооны тэргүүн Г.Баасантай манай сурвалжлагч уулзжээ. -"Алдарт эх"-ийн нэг, хоёрдугаар одонтой эхчүүдэд сая хүртэл төгрөг жилд нэг удаа олгоно гэсэн танай холбооны мэдэгдлийг хүмүүс янз бүрээр хүлээн авч байгаа бололтой?
-1992 оноос Монгол Улсын төр, засаг эхчүүдээ мартсан гэхэд болно. Дөрвөөс дээш хүүхэдтэй, 32-оос дээш настай эхчүүдийг нөхөн олговрын хууль гэгчээр "гудамжинд" гаргасан юм. Эмэгтэйчүүд олон хүүхэд төрүүлбэл хохирох юм байна гэсэн ойлголт төрүүлсэн. Иймээс бид эхчүүдийнхээ эрх ашгийг хамгаалахаар шийдсэн. Тэгээд өнгөрсөн оны хавраас сонирхоод байгаа асуудлыг чинь сөхөж тавьсан. Гэтэл манай Засгийн газар 55-аас дээш настай эхчүүдэд ирэх долдугаар сарын нэгнээс 25 мянган төгрөгийн тэтгэмж олгох шийдвэр шаргалаа. Энэ нь эх, үрсийг ялгаварлан гадуурхсан шийдвэр болсон. 14 жил мартчихаад жилд 25 мянгахан төгрөгөөр хуурна гэвэл санасны гарз. 54 настай эмэгтэй эх биш, түүнээс төрсөн үр хүүхэд биш юм уу. Энэ хорвоогийн хэн бүхэн ээжээс төрөөгүй болж байна уу? Бид Хөдөлмөр, нийгэм хамгааллын сайд Л.Одончимэдтэй уулзахад, дээрх эхчүүдэд 600 сая төгрөг зарцуулахаар боллоо гэсэн. Манай холбоо төдийгүй олон эхчүүд эсэргүүцэж байгаа. Тиймээс ирэх хаврын чуулган эхлэхээр асуудлыг дахин сөхөж тавина. Тэгэхдээ наймаас дээш хүүхэдтэй эхчүүдэд нэг сая, дөрвөөс дээш хүүхэдтэйд нь 500 мянган төгрөг ирэх зургаадугаар сарын нэгэнд болох Эх, үрсийн баяраар олгох, цаашид дээрх эхчүүдэд жилд нэг удаа 600 мянган төгрөгийн тусламж үзүүлэхийг шаардана. -Та нарт ямар нэг судалгаа бий биз. Тэтгэлэг авах эх өнөөдөр хэд байдаг бол? -Одонтой эх 35 мянга, нөхөн олговрын тэтгэлэгтэй нь нэмэгдэхээр 80-аад мянга хүрнэ гэсэн тооцоо байгаа. -Тэгвэл та нарын хүсэлтийг биелүүлэхэд улсаас хэдэн төгрөг гаргах шаардлагатай вэ? -Бид өнгөрсөн оны гуравдугаар сарын нэгнээс бүртгэж эхэлсэн. Өнөөдрийн байдлаар 5000 орчим эх бүртгүүллээ. Бүртгэж дуусаад тооцоо хийхээр нэг цэгцтэй тоо гарах нь ойлгомжтой. Тэр хэмжээний мөнгө улсад байгаа шүү дээ. Эрхэм гишүүд өөрсдөддөө бүр 10 сая бүр давраад 100 сая төгрөг гаргачихдаг атлаа олон хүүхэд төрүүлсэн ээжүүдэд яагаад өгч болдоггүй хэрэг вэ? -Яг юуг үндэслэн бүртгэж байна? -Одонгийн дугаар, үнэмлэхийн номер, олон хүүхэдтэй эхийн дэвтрийг үндэслэдэг. -Үүнийгээ үрэгдүүлсэн бол яах вэ? -Архивын лавлагаа гаргуулж байгаа. Энд нэг бэрхшээл гарах боллоо. Архивынхан нэг одон шүүлгэхэд 1100 төгрөг авч буй нь ёс бус үзэгдэл юм. Тэд энэ ажлыг хийхийн тулд улсаас цалин авч байгаа биш үү? -Танайхныг ч бүртгэлийн мөнгө авдаг гэх юм билээ? -Зөвхөн одонтой эхчүүд ч биш, ахмад дайчид, хүндэт доноруудыг давхар бүртгэсний төлбөр 200 төгрөг авдаг. -Тийм байж. Та нарын шаардлагыг төр, засаг хүлээж авахгүй бол яах вэ? -Шуудхан хэлэхэд эрчимтэй тэмцэл шат дараалан хийх болно. Эхийгээ сонсдоггүй Ерөнхийлөгч, Ерөнхий сайд, сайд нараар яах билээ. 
Г.МӨНХНАСАН 


