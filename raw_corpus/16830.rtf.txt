№ 240(16830)       
1987 оны аравдугаар сарын 7.  
Мал бүрийн өгөөж

Хүн амыг хүнсээр, хөнгөн аж үйлдвэрийг түүхий Эдээр хангах гол эх сурвалж болсон мал аж ахуйн бүтээгдэхүүнийг нэмэгдүүлж, хөдөлмөрчдийн болов үйлдвэрлэлийн хэрэгцээг нийт сүргийн тооны өсөлтөөр тэрчлэн нэгжээс авах ашиг шимийн дээшлэлтээр хангах нь энэ салбарт баримтлах өнөөгийн гол зарчим мөн. Харьцангуй бага зардлаар зуун хээлтэгч Тутмаас хамгийн олон төл бойжуулах, мал нэг бүрээс аль болох их бүтээгдэхүүн авахад хөдөө аж ахуйн байгууллага, хөдөлмөрийн хамт олон, хүн бүрийн хүч чармайлтыг хэд дахин нэмэгдүүлэх шаардлага зүй ёсоор тавигдаж байна. Нэгжээс авах ашиг шимийг дээшлүүлэхийн тул ноос, мах, сүү, тос үйлдвэрлэлийг эрчимжүүлэх арга замыг сүвэгчилж шинжлэх ухааны ололт, тэргүүн туршлага, дэвшилт технологи нэвтрүүлэх, хүн бүрийн хөдөлмөрийн эрчим, бүтээл. хариуцлага, санаачилгыг үргэлж дээшлүүлэх шаардлагатай юм. 

Мал сүргийг тооны хувьд өсгөхийн зэрэгцээ чанарыг нь голлон анхаарах, юуны өмнө үржил - селекцийн ажлыг чанаржуулах, шинжлэх ухааны шинэ нээлт, ололтоор баяжуулах нь чухал байна. Мал аж ахуйн үйлдвэрлэл эрхлэх шинжлэх ухаан, эдийн засгийн арга барил дутаж, тоо, төлөвлөгөөний ерөнхий үзүүлэлтийг голлон чанарыг төдийлөн анхаардаггүйгээс энэ салбарт нэгжийн ашиг шим, үр өгөөж хангалтгүй байна. Энэ бол өөрсдийн арчаагүйгээс малынхаа буяныг талаар гээж байгаа хэрэг. 

Малыг төлөөр өсгөхөөс гадна жингээр өсгөх ихээхэн нөөц алдагдаж, улсын хэмжээнд оны эхний мал нэг бүрээс дунджаар дөнгөж 21, 7 кг мах үйлдвэрлэсэн нь тэргүүний аймаг, сум, аж ахуйн дундаж үзүүлэлтээс үзтэл бага юм. 

Мал аж ахуйд нэгжээс авах ашиг шим тогтвортой дээшлэхгүй байгаагийн өөр нэг шалтгаан нь малын ашиг шимийг авах арга технологид дэвшил нэвтрүүлэхгүй, хуучирсан, нэгэн хэвийн байдлаас гарч чадахгүй байна. Мал сүргийн үүлдэр угсаа, таваарлаг Чанарыг дээшлүүлэх ажлыг аймаг, сум болгонд үзүүлбэр төдий зохион байгуулж нүд хуурч ирснээс биш, улсын эдийн засагт томоохон хувь нэмэр болохоор зоригтой эргэлт хийж зохион байгуулах биетэй нийтийн арга хэмжээ авах нь дутмаг байгаа учраас тодорхой зорилго, хэтийн чиглэлгүй, ер нь аж ахуйн удирдах нөхдийн сонирхлоор орон даяар тархсан ашиг шим ихтэй зарим үүлдрийн мал үндсэн чанараа алдан саармагжихад хүрч, өндөр ашиг шимт үүлдрийн малыг нутгийн малтай айлд үзэж хатуу гараар малладаг хоцрогдол газар авчээ. Мөн нутгийн шилмэл малыг анхаарах, өсгөн үржүүлэх, ашиг шимийг нь улам арвижуулах талаар ч урагшгүй ажиллаж байна. Нэгжийн өгөөжийг тууштай нэмэгдүүлэх зорилтод харшилдаг бас нэг шалтгаан энэ мөн. 

Зарим аймаг, суманд нийгмийн 100 хээлтэгчээс бойжуулж, байгаа төл, нэг малаас авч байгаа ашиг шим нь амины туслах аж ахуйнхаас бага байна. Нийгмийн сүргийн шилэлт сонголт, арчилгаа маллагаа, удам угсаа, гарвал чанарын асуудлыг амины аж ахуйнхаа тухайд тавьдгаас дутмаг анхаарч байгаагаас нийт ялгаа гардаг нь үнэн чанартаа хувийн өмчийн үзэл санаа давамгайлснаас ялгаагүй юм. Нэг хотонд байгаа сүргийг алаг үзэхгүй цөмийг эх орны баялаг гэж эрхэмлэдэг нийтэч үзэл санаа төлөвшүүлэх хөшүүрэг, механизмыг олж ашиглах хэрэгтэй. 

МАХН-ын XIX их хурлаас << . . . нийгмийн малыг өсгөн үржүүлэх, сүргийн бүтцийг сайжруулах, ашиг шимийг нэмэгдүүлэхэд орон нутгийн нам, улс, аж ахуйн байгууллагуудын хариуцлагыг ихээхэн өндөржүүлэх шаардлагатай. . >> гэж заасан ёсоор тодорхой ажил зохиож Намын Төв Хорооны III ( 1987 оны ) бүгд хурлын дайчин шийдвэрийн үзэл санааг хэрэгжүүлэх, үүний тулд ажилдаа шинэ сэтгэлгээгээр, өндөр хариуцлагатай хандах хэрэгтэй байна. Манай малчдын дунд зуу давсан хувиар төл бойжуулж, ашиг шим авах, бүтээгдэхүүн үйлдвэрлэх даалгаврыг жил дараалан давуулж байдаг тэргүүний хүмүүс олон бий. Тийм хүмүүсийн арга туршлагыг нийтэд дэлгэрүүлэхийн оронд тэднийг үзүүлбэр болгон аймаг, сумынхаа нэр төр хөөцөлдөх өнгөц зүйлд ашиглаад өнгөрдөг байна. 

Мал аж ахуйн тэргүүлэх ашиг шим нь төл байдгийг мэдсээр байж олон аймаг, суманд мал нийлүүлгийн ажлыг төл бойжуулах үеийнх шиг дорвитой анхаарахгүй урсгалаар нь шахам орхиж байна. Үүний уршгаар хээл аваагүй сувайрсан мал, хэнз давжаа төл олширч, зуун эх тутмаас бойжуулах төл төдий л нэмэгдэхгүй байна. Мал үржүүлгийн ажлын данс бүртгэл, мэдээ судалгаа үндэслэл муутай байна. Тухайлбал оны эцсийн мэдээгээр 90 - 100 хувь шахам хээлтэй гэж байснаа төллөх үед олон хувиар буурдаг нь худал мэдээний хуудуу юм. Малчны буюу мал аж ахуйн мэргэжилтний буруугаас хээл хаясан малыг сувайрсны бүртгэлд оруулдаг дутагдал ч үргэлжилж байна. 

Хуучин арга барилыг өөрчлөх, дэвшилттэй зүйл нэвтрүүлэхэд зохих хэмжээний шахалт шаардлага нарийн тайлан тооцоо, гүйцэтгэлийн шалгалт хэрэгтэй. Үүнийг орхигдуулж байгаагаас хангайн өндөр уулын бүсийн зарим сум, зүүн чиглэлийн олон аймагт гүүний сүүг ашигладаггүйгээ чадахгүй, заншаагүй, сураагүй гэдэг хоосон үгээр халхавч хийдэг, эсвэл говь, тал хээрийн зарим сум говийн нөхцөл ийм тийм гээд тугалтай үнээгээ ч саалинд бүрэн хамруулахгүй бас машин техникт найдаад эр сувай малаа уналга эдэлгээнд оруулахгүй эмнэгшүүлж байгаа нь ихээхэн нөөц алдаж байгаа хэрэг. 

Малчид, төлчид, саальчид, мэргэжилтний дунд хөдөлмөр зохион байгуулалт, урамшууллын болон аж ахуйн тооцоотой нэгдсэн бригад байгуулах, тодорхой ажлыг хамт олон, өрхөөрөө гэрээлж гүйцэтгэх хөдөлгөөн өрнүүлбэл нэгжийн өгөөжийг нэмэгдүүлэхэд ач тусаа өгөх учраас энэ тухай ярианаас ажилд шилжих ёстой. Түүхий эдийг нь хэрэглэдэг Хөнгөн, хүнсний үйлдвэрийн Яам, бүтээгдэхүүнээ тушаадаг Хөдөө аж ахуйн Яам, бусад холбогдох яам, газар, шинжлэх ухааны байгууллага баялгийнхаа эх ундарга болсон мал аж ахуйг эрчимжүүлэх талаар эргэлт гаргах тийм хүч, нөлөө бүхий зохион байгуулалт, хөдөлмөр, эдийн засгийн механизмыг боловсруулан нэвтрүүлэх шаардлагагүй байна. 

