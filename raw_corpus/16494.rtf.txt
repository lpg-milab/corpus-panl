№217 (15494)    
1986 оны есдүгээр сарын 10.
Эрх зүйн хүмүүжил

Зохион байгуулалт, дэг журам, сахилга, хууль ёсыг сахиж хэрэгжүүлэх нь иргэдийн эрх зүйн ухамсартай шууд холбоотой учраас манай нам хөдөлдмөрчдийг эрх, үүргийнхээ нэгдлийг ухамсарлан хангадаг, хууль ёс, сахилга, хамтын аж байдлын социалист хэв журмыг гүнээ хүндэтгэн сахидаг үзэл санаагаар хүмүүжүүлэх явдлыг үзэл суртал улс төр, хүмүүжлийн ажлын салшгүй хэсэг гэж үздэг. МАХН-ын XIX их хурал << . . . иргэний эрх ба үүргийн салшгүй нэгдлийг гүнзгий ухамсарлуулах үндсэн дээр хөдөлмөрчдийн эрх зүйн хүмүүжлийг дээшлүүлэх явдал өнөөгийн хойшлуулшгүй чухал зорилт болж байна гэж заав. 

Намын эдийн засаг, нийгэм, улс төрийн бодлого хүний идэвхтэй үйл ажиллагаагаар хэрэгжих бөгөөд энэхүү идэвхтэй үйл ажиллагааны үндсэн хэсэг нь иргэний үүрэгт тусгалаа олсон байдаг билээ. Иргэд эрх, үүргээ сайн ухамсарлаж, иргэний үүргээ жигд биелүүлж байх нь манай улсын эдийн засаг, нийгмийн хөгжлийг түргэтгэх, төлөвлөгөөт зорилтыг биелүүлэх нэг чухал үндэс мөн. Иргэдийн эрх, үүргийн нэгдэл гэдэг нь хөдөлмөрчин хүн өөрөө засгийн эрх барьдаг социалист нийгмийн мөн чанараас урган үүссэн бүх нийтэд холбогдох бодит шаардлага мөн. Үүргээ үнэнч шударга нийлүүлэх нь иргэн хүн эрхээ бүрэн дүүрэн эдлэхийн материалын үндэс, эрх зүй, ёс суртахууны баталгаатай холбоотой. Иргэн бүр хууль зүйн зайлшгүй шаардлагатай мэдээллийг эзэмшиж, тодорхой нөхцөл байдалт иргэнийхээ үүргийг биелүүлж, эрхээ хамгаалахад идэвхтэй хэрэглэх чадвартай байхад эрх зүйн хүмүүжлийн ажил чиглэж байх ёстой. 

Хөдөлмөрчдийн эрх зүйн хүмүүжлийг өндөржүүлэх, ажлын хэлбэр, агуулга улам сайжирч, хамрах хүрээ нь өргөжин зохион байгуулалтын үндэс бүрэлдэн бий болж, сургалтын тодорхой систем тогтов. Мөн эрх зүйн хүмүүжлийн ажлын зохицуулалт, арга зүйн удирдлагын асуудлыг шийдвэрлэхэд хуулийн байгууллагууд холбогдох яам, улсын хороо, олон нийтийн төв байгууллагуудтай хамтран ажилладаг боллоо. 

Боловсролын системийн болон хөдөлмөрчдийн бүх шатны сургуульд үзэх эрх зүйн хичээлийн программд, БНМАУ-ын төр, эрхийн хичээлийн унших бичиг зэрэг хэд хэдэн сурах бичиг, гарын авлага мөн их, дээд сургуулийн оюутнуудад зориулсан арваад сурах бичиг хэвлэгдэн гарсан буюу эх нь бэлтгэгдэж байна. Сүүлийн жилүүдэд эрх зүйн суртал нэвтрүүлгийн тэргүүний идэвхтний туршлага солилцох зөвлөлгөөнийг жил бүр бүсчлэн хийж тэдгээрийн туршлагыг Дэлгэрүүлэх ажил зохиож байна. 

Гэхдээ энэ ажилд ноцтой дутагдал оршиж байгаад дүгнэлт хийх хэрэгтэй. Эрх зүйн суртал нэвтрүүлгийн арга барилд кампаничлах, хэлбэрдэх, тоогоор хөөцөлдөх явдал их байна. Удирдах боловсон хүчний эрх зүйн мэдлэгийг сайжруулах, залуучуудын эрх зүйн сургалтын нэгдсэн систем бий болгох, ерөнхий боловсролын болоод техник мэргэжлийн сургууль, техникумийн эрх зүйн хичээлийн багш нарыг бэлтгэх, олон нийтэд шинэ гарсан хууль тогтоомжийг шуурхай мэдээлэх арга хэлбэр шийдэгдэж чадаагүй байна. Эрх зүйн хүмүүжлийн ажлын чанар, үр нөлөөг тодорхой шалгуураар үнэлж дүгнэхгүй, тоо, нэр голлон хөөцөлдөх дутагдал амь бөхтэй оршиж байна. Хуулийн байгууллагууд нягт хамтран авцалдаж, уялдуулж, зохицуулсан далайцтай, идэвхтэй арга хэмжээ авахгүй мөр мөрөө хөөдөг хуучирсан арга хэлбэрээс салаагүй байна. 

Эдгээр дутагдалд дүгнэлт хийж ажлын хоцрогдсон арга барилыг шийдвэртэй өөрчлөх эрх зүйн хүмүүжлийн ажлын эрч далайцыг эрс нэмэгдүүлж, чанар, үр нөлөөг нь дээшлүүлэх явдал нам, улс, олон нийт, хууль хамгаалах байгууллагуудын нэн чухал сорилт мөн. Эрх зүйн сурталчилгааг үйлдвэр, албан газар, байгууллагын нийгмийн хөгжлийн төлөвлөгөөнд тусгаж улс төр, хөдөлмөр, ёс суртахууны хүмүүжлийн ажилтай уялдаа холбоотой зохиож байх ёстой. Тэгэхдээ өнөө үед уг ажлын хурц үзүүр нь хүнд суртал гаргах, улсыг хуурч мэхлэх, хуурамч мэдээ тайлан гаргах, социалист өмч хөрөнгө идэж шамшигдуулах, үрэн таран хийх, хөдөлмөрийн сахилга зөрчих, ууж согтуурах, танхайрах явдлын эсрэг бүрэн чиглэвэл зохино. 

Улс, олон нийтийн байгууллагаас хүн амын дунд хийх эрх зүйн сурталчилгаа, хууль таниулах ажлын хэтийн болон жилийн төлөвлөгөө зохиож байгаа практикийг оновчтой болгох, зохицуулалт, арга зүйн удирдлагын нөлөөг эрс дээшлүүлэхэд Шүүх Яам, аймаг, хотын АДХ-ын гүйцэтгэх захиргаад онцгой анхаарал тавьж ажиллах шаардлагатай байна. Хүн амын давхарга бүрт зориулан явуулах эрх зүйн хүмүүжлийн ажлын шинжлэх ухааны үндэслэлтэй аргачлал боловсруулах, улс олон нийтийн байгууллага болон улс ардын аж ахуйн тодорхой салбарт хандаж тэнд зохиох хууль. зүйн сурталчилгаа, ухуулгын арга хэлбэрийг тодорхойлсон зөвлөмж бэлтгэж өгөх, хуулийн сурталчилгааны үр дүнг судалсны үндсэн дээр нийтлэг гарын авлага боловсруулан гаргах, сайн арга туршлагуудыг баяжуулан дэлгэрүүлэх, хүн амын хууль зүйн соёлыг дээшлүүлэх шинэ хэлбэр, арга хэрэглүүр эрж хайх явдал арга зүйн удирдлагын гол зүйл байх ёстой. 

Залуучуудын эвлэлийн улс төрийн сургалтын шугамаар эрх зүйн үндэс судлуулах, залуу хуульчид, хуулийн сургуулиудын ахлах ангийн оюутан нарыг ректорын группэд оруулах, хот суурин газарт эрх зүй судлагчдын клуб байгуулах зэргээр хууль эрХийН хүмүүжлийн ажлыг залуучуудын дунд бүхий л идэвхтэй хэлбэрээр зохиох нь МХЗЭ-ийн байгууллагуудын шууд үүрэг мөн. 

Одоо практикт нэвтэрч байгаа ардын их сургууль, эрх зүйн мэдлэгийн сургууль байгуулж хичээллүүлэх, олон нийтийн идэвхтнүүдэд курс, семинараар эрх зүйн мэдлэг эзэмшүүлэх, удирдах хариуцлагатан, инженертехникийн ажилтан нарыг аттестатчилахад энэ сэдвээр шалгалт авах, олон нийтийн хууль зүйн зөвлөлгөө өгөх газар байгуулж хууль тогтоомж сурталчлах, хуулийн сэдвээр долоо, арав хоног, нээлттэй захидлын өдөрлөг, асуулт хариултын үдэшлэг, тэмцээн зохиох, шинэ хууль тогтоомжийн тухай шуурхай мэдээлэх ажлыг газар сайгүй, чанартай зохион байгуулах хэрэгтэй байна. 

