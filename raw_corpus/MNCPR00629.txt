"Монголын нэг өдөр" хотхонд зочилж, соёлоороо бахархаарай

Монголын урлагийн зөвлөл, Соёл урлагийн их сургууль, БНСУ-ын Соёлын стратегийн зөвлөх компани хамтран "Сэрсэн тал" нэртэй соёлын наадмыг зохион байгуулах гэж байна. Энэ талаар Соёл, урлагийн их сургуулийн ректор, доктор, профессор Д.Цэдэвтэй ярилцлаа. 
-Наадам хэдийд, хаана болох вэ? 
-БСШУЯ, Нийслэлийн Засаг даргын хэрэгжүүлэгч агентлаг Соёл, урлагийн газар, Дуурь, бүжгийн эрдмийн театрын дэмжлэгтэйгээр зохион байгуулж буй "Сэрсэн тал" соёлын наадам маань үндэсний их баяр наадмын өдрүүдэд морин уралдаан болох Хүй долоон худагт болно. 
-Яагаад ийм соёлын наадмыг зохион байгуулах болов? 
-Бидний монголчууд үндэсний их баяр наадмын үеэрээ бөх барилдах, нум сумын харваа, морин уралдаан үзээд л өнгөрүүлдэг. Хурдан морины уралдаан болох үед нэг насны морь дахиад ирэх хугацаанд үзэж харах зүйлгүй хоосон орон зай гараад байдаг. Тиймээс энэ хугацаанд наадамчин олон, гадаадын жуулчдын чөлөөт цагийг монгол үндэсний соёлын өв, соёлоо сурталчлах зорилгоор манай сургууль, Монголын урлагийн зөвлөл, Солонгосын соёлын байгууллага хамтран "Соёолон харъя, соёлоороо бахархъя" уриатай соёлын наадмыг зохион байгуулъя гэж ярилцсан юм. 
-Соёлын наадам цаашид жил бүр болох уу? 
-Цаашид жил бүр уг наадам явагдана. Дээрх гурван байгууллага хамтран нэг биш нэлээд хэдэн жилд үргэлжлэх, үйл ажиллагаа нь нарийн боловсронгуй наадмыг зохион байгуулахаар төсөл хэрэгжүүлж байна. Энэхүү төслөө хэрэгжүүлэхээр Солонгосын талаас энэ удаа 70 гаруй хүн ирсэн. Зөвхөн Солонгос улсаас гадна Буриад, Дорнод Сибирийн төлөөлөгчид наадамд оролцох юм. Тиймээс цаашид зөвхөн Монголын соёлын өв, уламжлалыг харуулсан наадам гэхээсээ илүүтэйгээр монгол туургатны наадам болгох талаар ажиллаж байна. 
Үүнээс гадна дараа, дараагийн наадмаа зөвхөн Хүй долоон худагт бус говьд Хонгорын элсний ойролцоо зохион байгуулахаар судалж байгаа. 
-Яагаад чухам Солонгос улсын соёлын байгууллагатай хамтрах болсон юм бэ? 
-Солонгосын соёлын стратегийн зөвлөх компани нь Соёл, урлагийн их сургуультай нэлээд хэдэн жил хамтран ажиллаж байгаа юм. Баяр наадмын үеэр соёл, урлагийн ямар арга хэмжээг зохион байгуулах нь зүйтэй вэ гэдэг асуудалд хоёр тал анхаарлаа хандуулж, Урлагийн зөвлөлтэй ярилцсанаар энэхүү өв, уламжлалын наадмыг явуулахаар болсон.    
Энэ удаагийн "Соёлын наадам"-ыг зохион байгуулахаар "Discover Mongolia", "Аялал жуулчлалын мэдээллийн төв" зэрэг олон байгууллага хамтран ажиллахын зэрэгцээ "Сонжин гранд" зочид буудал, "STX CITINET", "Сон Юн" соёл урлагийн сан, "Vedang" групп  зэрэг байгууллагууд санхүүжүүлж байгаа юм. 
-Наадмын бүхий л үйл ажиллагаа "Монголын нэг өдөр" хотхонд болох тухай сонслоо? 
-Нэрт зураач марзан Шарав гуайн "Монголын нэг өдөр" хэмээх алдарт зураг байдаг даа. Соёлын наадам болох талбай яг тэр зураг шиг зохион байгуулалттай хийгдэж байгаа. Наадмын бүх арга хэмжээ энэ хотхонд байрлах хэсэг хэсэг хотхнуудад болно. Нэг үгээр хэлбэл энэ хотхон маань соёл урлаг, гар урлалын нэгдсэн цогцолбор байх юм. Хүрэлцэн ирсэн хэн бүхэнд нээлттэй гар урлал, уран бичлэг, ардын дуу хөгжим, үндэсний хувцас, уламжлалт тоглоом наадгайн өртөө, үзвэр үйлчилгээ, соёл урлагийн арга хэмжээ байх юм. 
-Соёлын наадмыг хөтөлбөрөөс товчхон танилцуулахгүй юу? 
-"Монголын нэг өдөр" хотхон маань дотроо майхан болон гэр гэсэн хоёр хотхонтой. Майхан хотхонд орсон хүн шагайн харваа, хасаагаар буудах зэрэг монгол тоглоом, нум сумын үйлдвэрлэл, харваа, буриад урлагийн тоглолт, морин хуурын үйлдвэрлэл, үндэсний хөгжмийн тоглолт зэргийг үзэх бололцоотой болох юм. Ер нь нэг төрлийн майханд орсноор тухайн зүйлийн үйлдвэрлэл болон хүсвэл өөрөө хийх боломжийг олгох юм. Тухайлбал, эсгий хотхонд ороход зочин өөрөө хүсвэл эсгий хийж ч болно. Монгол гэр хотхонд ороод гэр барьж үзэж ч болох юм. 
Гэр хотхонд орсноор уран бичлэгийн арга технологитой танилцахын зэрэгцээ, казах зэрэг үндэстний соёл, зан заншилтай танилцана. Мөн бөөгийн урцанд зургаа авахуулах ч боломжтой. Зохион байгуулагчдын зүгээс монгол зан заншил, өв соёлыг сурталчлах бүхий л арга хэмжээг явуулахыг зорьсон. 
-"Сэрсэн тал" урлагийн тоглолтын талаар? 
-"Сэрсэн тал" урлагийн тоглолтыг 11, 12-ны өдрийн үдэш зохион байгуулахаар төлөвлөсөн. 11-ний орой уламжлалт болон орчин үеийн сонгодог хөгжмийн тоглолттой. Уг тоглолтод Монгол, Солонгосын уран бүтээлчид оролцож морин хуур, уртын дуу, саксфон, солонгос ардын хэгүм хөгжмийн тоглолт болно. Харин 12-ны орой "Эгшиг хэмнэл" нэртэй монголын орчин үеийн уран бүтээлчдийн тоглолт болох юм. Уг тоглолтод "Алтайн оргил", "Black and white" хатлаг, гавьяат жүжигчин Ж.Нэргүй, соёлын тэргүүний ажилтан Т.Баясгалан, дуучин С.Наран нарын уран бүтээлчид оролцож ая дуугаа өргөнө.  
-Дээр арга хэмжээнүүдэд оролцоход тасалбар нь ямар үнэтэй байх вэ? 
-Бид багц, ердийн гэсэн хоёр тасалбар гаргаад байна. Багц тасалбар гэдэг нь 50 мянган төгрөгийн үнэтэй. Үүнд, Хүй долоон худаг руу очих, ирэх тасалбар, зоос, бэлэг дурсгалын зүйл худалдан авах бүх үнэ нь орж байгаа юм. Ердийн тасалбар нь 10 мянган төгрөг бөгөөд зоос, бэлэг дурсгалын зүйл худалдан авах өртөг орж байгаа. 
-Зоос гэж юу гэсэн үг вэ? 
-Зоос гэдэг нь тухайн хотхонд ороод хийж үзэхийг хүссэн зүйлээ хийх мөнгөн төлбөр гэсэн үг юм. Зоосыг "Монголын нэг өдөр" хотхоны  тусгай цэгүүдээс худалдан авах боломжтой. Гэхдээ зөвхөн зочин өөрийн хүссэн зүйлээ биеэр хийж үзэхийг хүссэн тохиолдолд л нэг ширхэг нь мянган төгрөгийн үнэтэй зоос худалдан авах хэрэгтэй болно гэсэн үг. Түүнээс биш хотхонд зочилж, үзвэрүүдийг сонирхсон тохиолдолд ямар нэгэн төлбөр байхгүй. Зочин нэг зоос худалдан аваад нум сум харвалаа гэхэд таван удаа харвах эрхтэй болно. Тиймээс нэг зоосоор нэлээд хэдэн удаа тухайн зүйлээ хийх боломжтой. 

