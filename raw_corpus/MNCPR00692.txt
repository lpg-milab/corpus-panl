Бэрийнхээ хамт хүүгээ халамжилна даа

Олон улсын эмэгтэйчүүдийн өдрийг угтан "Орчлонгийн сайхан ээж" булангийн энэ удаагийн зочноор 2005 оны дэлхийн аварга шалгаруулах тэмцээний хүрэл медальт, чөлөөт бөхийн үндэсний шигшээ багийн тамирчин, Монгол Улсын шинэхэн гавьяат Б.Наранбаатарын ээж Ц.Алтансувд уригдсан билээ. Түүнтэй уулзаж ярилцаа.
-Юуны өмнө өөрийгөө манай уншигчдад танилцуулахгүй юу. Танай гэр бүлээс шинэхэн гавьяат төрлөө. Сэтгэгдэл ямар байна вэ? -Миний бие Дорнод аймагт төрж өссөн. 1972 онд аймгийн төв дэх Анагаах ухааны коллежийг эх баригчийн мэргэжлээр дүүргэсэн юм. Тэр цагаас хойш цэргийн армид он удаан жил ажиллаад сая өндөр насны тэтгэвэрт гарсан. Өнгөрсөн хугацаанд цэрэг эрсийг эмчилж, тэдний эрүүл мэндийн төлөө ажиллалаа. Манайх дөрвөн хүүхэдтэй айл. Наранбаатар хамгийн бага нь. Хоёр эгч, нэг ахтай. Хүү маань улс орныхоо нэрийг дэлхийд мандуулж, тив дэлхийн тэмцээнд амжилт гаргаж энэ эрхэм цолын эзэн болсонд маш их баяртай байна. -Хүүгийнхээ гавьяатаар шагнуулахыг сонсоод яасан бэ? -Гавьяатаар шагнуулах болсон тухай Чөлөөт бөхийн холбооноос утасдаж хэлсэн. Баярласандаа сэтгэл догдлоод, шөнөжингөө унтаж чадаагүй. Бас уйлаад л байсан. Хүү маань тэр үед орост тэмцээнд явчихсан байсан юм. Арван хоёр жил чөлөөт бөхөөр хичээллэнэ гэдэг хэцүү юм билээ. Өөрөө үргэлж хажууд нь байгаа болохоор сайн мэддэг болсон. Долоон кг жин хасаад ороод ирэхэд нь хоёр хацар нь шуугдаад, нүд нь цаашаа орчихно. Эмнэлгийн талаар яривал хордолт авсан шингэн алдсан хүн тиймэрхүү байдаг шүү дээ. Уйгагүй хөдөлмөрлөснийхөө ачаар нэр хүнд бүхий шагнал гардсанд баярлаж байна. -Өдгөө танай хүүхдүүд хаана юу хийдэг вэ? Том охин хувиараа бизнес эрхэлдэг. Харин бага нь 119 дүгээр ангид цэргийн мэргэжлээр, ах нь Солонгост ажиллаж байгаа. -Наранбаатар багадаа ямар хүүхэд байв? -Багын дуулгавартай хүүхэд байсан. Аав ээжийнхээ үгнээс гардаггүй, аливаа юмыг зөвлөнө. Аливаа юманд хүлээцтэй ханддаг. Хүмүүжлийн хувьд өв тэгш болохоор энэ бүхэн нь амжилт гаргахад нь нөлөөлсөн болов уу. Ээжтэйгээ дотно бас илэн далангүй байдаг. Өөртөө тохиолдсон бүх зүйлийг ярина. Айлын отгон хүүхэд болохоор багад нь эрхлүүлсэн. Гэхдээ тийм ч их эрхлүүлж өсгөөгүй л дээ. Аав нь бас цэргийн газарт ажилладаг болохоор бид гэрээсээ өглөө эрт гараад оройтож ирнэ. Яг л цэргийн дүрмээр ажилладаг байсан тул нэг их зав гардаггүй байсан. Харин тэр хооронд эмээ нь хоол ундыг нь хийж өгч хардаг байлаа. Зан араншингийн хувьд их нийтэч, тусч. Бас зочломтгой. Тийм болохоор хүний найз ядарсан цагт тусалдаг, жаргалтай үед хамтдаа хуваалцдаг байх ёстой. Ер нь хүнд үнэн сэтгэлээсээ тусалдаг хүн сайн явдаг хэмээн сургадаг. Оролцсон тэмцээн уралдаан бүрт байр эзэлнэ гэж байхгүй шүү дээ. Тиймээс өмнөх гаргасан алдаагаа дүгнэж, дараагийн удаад давтахгүй байхын тулд анхаарч барилдах хэрэгтэй гэдгийг хувийн зүгээс үргэлж захидаг. Хүү маань гавьяат цол авсны дараа, хэдхэн хоногийн өмнө хуримлаж, би бэртэй боллоо. Тив дэлхийн тэмцээнд явахад нь амжилт гаргахад анхаарч, ямар хоол идмээр байгааг нь асууж, дуртайг нь хийж өгдөг. Бэлтгэлийн өмд цамцыг нь угааж индүүдэхээс өгсүүлээд, их хөдөлмөрлөж байгаа болохоор ар гэртээ санаа зовохгүй байлгахын тулд их чармайдаг. Одоо бэртэй болсон болохоор миний халамж, анхаарлыг тэр маань гүйцэтгэх байх. Гэхдээ 2008 онд болох олимпод амжилттай оролцоход нь тус дэм болж шинэхэн бэрийнхээ хамт хүүгээ халамжилна даа. Ард түмнийхээ итгэлийг хүлээж, нэр хүндтэй шагнал хүртэж байгаа тул Наранбаатар олимпод л амжилттай оролцох ёстой гэж бодож байгаа. -Хүүгийнхээ тухай сонирхолтой дурсамжаас хуваалцахгүй юу. Танд өгсөн хамгийн үнэтэй бэлэг нь юу байв? -Чихэр өгөхгүй л бол цэцэрлэгтээ явдаггүй хүүхэд байсан. Өглөө орноос нь босгож, цэцэрлэгт хүргэж өгөх болгонд чихрээр аргаддаг байлаа. (инээв) Мөн ээжийнхээ өвөрт л унтана. Уралдаан тэмцээнд амжилттай оролцоод ирвэл тэр нь л хамгийн үнэтэй бэлэг нь байдаг. Бусад баяр ёслолоор бэлэг авч байлаа. Гурван жилийн өмнө Турк улсаас ирэхдээ алтан бөгж авчирч өгсөн нь надад таалагдсан. Аав нь залуудаа хөнгөн атлетикаар хичээллэдэг байсан юм. Спортод дуртай. Тухайн үед уралдаан тэмцээнд оролцож явсан. Харин бөхийн спортоор хичээллэсэн, олны танил болсон хүн гэвэл манай удамд бараг байхгүй. Удамдаа анхны гавьяат төрсөнд ихэд бэлгэшээж байна. Наранбаатар багын эмч болох хүсэлтэй байсан ч хожим чөлөөт бөхийг сонирхдог болсон. Өөрөө дуртай байсан болохоор бид дургүйцээгүй. -Бэр тань удахгүй нярайлах гэж байгаа гэл үү? -Бэртэйгээ ойр дотно байдаг. Бэрээ дүгнэх нь миний хувьд хараахан эрт байгаа. Ямар хүн болохоо бэр маань яваандаа харуулах байх. МУИС-ийн дөрөвдүгээр курсын оюутан. Удахгүй маамуутай болох гэж байгаа. Тийм болохоор хүүтэйгээ адилхан хайрлаад халамжлаад л байж байна даа. 
Ч.Анна 
