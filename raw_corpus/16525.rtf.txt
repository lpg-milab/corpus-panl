№248(16525)      
1986 оны аравдугаар сарын 16.
Батлан  даагч

Би МАХН-аар хүмүүжсэн 27 жилд гуч гаруй хүнийг намд элсэхэд нь батлан даалаа. Батлан даасан хүмүүс маань цөм нэр төртэй ажилчин, инженертехникийн ажилтан, тууштай коммунистууд болцгоолоо. Аль нэг хүнийг намд элсүүлж болно гэж намдаа батлан тангараглана гэдэг үнэхээр хариуцлагатай, бас бахархалтай ажил юм. Иймээс батлан даах хүнээ үүх түүхээс нь эхлээд улс төр, ёс суртахууны нь байдлыг хүртэл нягт нарийн судалдаг. Уг хүний чанарыг үнэн мөнөөр нь тодорхойлж дутагдал доголдол байвал ний нуугүй хэлж өгдөг юм гэж арьс ширний үйлдвэрийн нэгдлийн шевроны үйлдвэрийн ажилчин, намын ахмад гишүүн Г. Гомбо ярьж байна. 

Батлан даагчийнхаа хариуцлагыг гүнзгий ухамсарлан, намд элсэх гэж байгаа хүнд намч, зарчимч, тодорхойлолт, үнэлэлт, дүгнэлт өгдөг, намынхаа эгнээг шилдэг тэргүүний залуучуудаар бэхжүүлэхэд зохих хувь нэмрээ оруулж явдаг коммунистууд олон мянга бий. 

Энэ хүн жинхэнэ коммунист болж чадна гэдгийг гишүүнээрээ нотлуулж байгаа нь намаас гишүүндээ хүлээлгэж байгаа дээд зэргийн итгэл, гишүүн хүн намынхаа өмнө хүлээж байгаа тэргүүн зэргийн үүрэг, онцгой хариуцлага юм. 

Үнэн хэрэгтээ бүх юм батлан даагчийн хариуцлага, намч хүмүүжил, улс төрийн хатуужлаас шалтгаална. 

МАХН-ын XIX их хурал намд элсээд гурваас доошгүй жил болсон хүн батлан даалт гаргаж байхаар намын дүрэмд өөрчлөлт оруулсан нь элсэгчдэд болон батлан даагчдад тавих шаардлагыг улам өндөржүүлж байгаагийн нэг илрэл юм. 

Намын анхан шатны байгууллагын үйл ажиллагааг идэвхжүүлж, дайчин чадварыг дээшлүүлэхээр намын XIX их хурлын дэвшүүлсэн зорилтыг амжилттай хэрэгжүүлэх нэг үндэс нь элсэгчдэд тавих шаардлагыг өндөржүүлж, намын эгнээний бүрэлдэхүүний чанарыг сайжруулах явдал мөн. 

Намын бүрэлдэхүүний чанарыг сайжруулахад батлан даагчид шийдвэрлэх үүрэгтэй. Батлан даалт гаргахад хайнга хандах явдал байж огтхон ч таарахгүй. 

МАХН-ын дүрэм ёсоор сүүлийн үед нэг жилээс доошгүй хугацаанд хамт ажиллаж өөрийнх нь байдлыг сайн мэддэг гишүүн батлан даалт гаргах ёстой. Гэхдээ коммунистууд намд элсэх гэж байгаа хүний улс төр, ёс суртахууны шинж чанар, хувийн нь ухамсар хүмүүжлийг ул суурьтай судлах нь зүйтэйг олон баримт харуулж байна. Нэг хоёр жилийн ажлын үзүүлэлт, аймаг, сумын аварга болсон зэрэг нааштай үзүүлэлтийн баримтад хэт хөтлөгдөн тэр хүнийхээ чухамхүү мөн чанарыг дутуу судалж. өрөөсгөл дүгнэлт хийж болохгүй. 

Намд үнэхээр шилдэг, тэргүүний хүн хэрэгтэй. 

Увс, Хөвсгөл аймаг, Дархан, Эрдэнэт хотын намын байгууллага батлан даагчдын зөвлөлгөөн хийж, батлан даалтыг үнэн зөв гаргах, хүнээ нягт нарийн судлах, шинээр элсэгчдийг улс төр, ёс суртахууны талаар төлөвшүүлэх зэрэг асуудлыг харилцан ярилцаж, санал бодлоо нэгтгэдэг туршлагыг дэлгэрүүлэх нь зүйтэй. 

ЗХУКН-ын байгууллагын намын байгууллага, батлан даагч, намд орлогч гишүүдээр элсэгч гурав хамтран тусгай төлөвлөгөөтэй ажилладаг арга манай намын нэлээд байгууллагын практикт нэвтэрч байна. Энэ нь ялангуяа малчин, ажилчин, залуучуудын улс төрийн боловсрол, мэдлэг, хүмүүжлийг дээшлүүлэх, намд элсэх бэлтгэлийг хангах үр нөлөөтэй арга юм. Батлан даагчийн бас нэг үүрэг бол тодорхойлолт гаргаад орхих биш, уг хүнийг улс төр, үзэл суртлын талаар төлөвшүүлэх явдал мөн. 

Батлан даалтад намд элсэхийг хүсэгчийн түүх намтар, ажлын сайн талыг дахин давтан бичих буюу << олон түмэнд нэр хүндтэй, ажилдаа идэвх зүтгэлтэй, намд элсэхэд харшлах шалтгаангүй >> гэж жижүүрийн хэдэн үгээр магтдаг хэвшил хэлбэрийг арилгаж байна. 

Ёс болсон, хэлбэрдсэн, эсхүл нэг нь нөгөөгөө хуулсан, ерөнхий үгээр магтсан, дутагдал доголдлыг бүрхэгдүүлсэн, уг хүний чанар чансаа бодитой харагдахгүй, үнэн сэтгэлээсээ хийгээгүй үнэлэлт дүгнэлт намд хэрэггүй. 

МАХН-ын XIX их хурал << коммунистуудын манлайлах ролийг хангахын үүднээс намд элсэгчдэд батлан даалт гаргах, орлогч гишүүн байх хариуцлагыг дээшлүүлэх шаардлага улам өсөж байна >> гэж онцлон заасан. 

Аймаг, хот, районы намын хороо, намын гишүүдийн батлан даалтын чанар, намын анхан шатны байгууллагаас батлан даагчидтай ажиллаж буй байдлыг байнга шалган тусалж байх хэрэгтэй. Хэрэв батлан даалт гаргахад хайнга хандсан гишүүн байвал тэдэнтэй намын дүрмийн заалтын дагуу хариуцлага тооцох ёстой. 

МХЗЭ-ийн байгууллагад намаас хүлээлгэсэн нэг том итгэл найдвар бол МАХН-ын гишүүнд элсэх хүнд батлан даалт гаргах эрх юм. ХЗЭ-ийн зарим байгууллага энэ хариуцлагатай ажилд ёс төдий хандаж бүрэлдэхүүнгүй хурал хийх, ор нэр төдий хэлэлцэх, заримдаа хурал хийгээгүй байж хуурамч тодорхойлолт өгөх зэрэг дутагдал гарч байсныг таслан зогсоовол зохино. ХЗЭ-ийн үүрүүд намд элсэх гэж байгаа гишүүнээ бүх гишүүдийн хурлаар тодорхой шүүн хэлэлцэж, ололт, дутагдлыг үнэн зөв дүгнэн, зарчимч хатуу шаардлага тавьж батлан даалт гаргаж байхыг намын эрх ашиг шаардаж байна. Намын анхан шатны байгууллага ч гэсэн ХЗЭ-ийн байгууллагын батлан даалт гаргаж буй байдалд тодорхой хяналт тавьж, батлан даалтыг чанартай хийх арга зүйг эвлэлийн ажилтнуудад эзэмшүүлэх нь зүйтэй юм. МХЗЭ-ийн байгууллагын батлан даалт бол МАХН-ын залгамж үеийг бэлтгэх өндөр үүргээ аль зэрэг хэрэгжүүлэн биелүүлж байгааг намдаа илтгэсэн маш хариуцлагатай баримт бичиг мөн. 

Намын байгууллага, коммунист бүр батлан даалт гаргах хариуцлага намын хөгжлийн шаардлагаар улам өндөржиж байгааг ухамсарлан урьд урьдаас илүү. хариуцлага, санаачилгатай хандах нь намын бүрэлдэхүүний чанарыг сайжруулах, намын эгнээг цэвэр ариун байлгахад шийдвэрлэх ач холбогдолтой. 

