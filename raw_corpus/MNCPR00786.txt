Энэ жил ХАРЫН ЗУД НҮҮРЛЭХ ҮҮ?

Өдийд хэдийнэ хүйтний амьсгал орсон байдаг ч нийслэлд дулаан байна. Зарим аймагт хүйтэрч цас унахгүй, урсгал ус нь хөлдөөд малд хүнд байгаа гэнэ. Энэ талаар Хүнс, хөдөө аж ахуйн яамны Мал, аж ахуйн хэлтсийн дарга П.Ганхуягаас тодрууллаа.
-Зарим аймагт харын зуд болоод байгаа гэнэ. Энэ талаар танайх ямар мэдээлэлтэй байна вэ? -Зүүн болон төвийн бүсийн аймгуудын удирдлагуудтай холбогдож, ярилцаж байгаа. Одоо Хэнтий, Сүхбаатар, Говьсүмбэр, Дорноговь, Дундговь, Төв аймгийн 306,2 толгой малыг Хэнтийн Хэрлэнбаян-Улаан, Баянхутаг, Галшар, Дархан суманд отроор өвөлжүүлэхээр болсон. Цаг агаарын хувьд хүнд байгаа нутгуудаас зайлуулж, оторлуулахаар заасан нутагт ч бас цас ороогүй болохоор мал сүрэг усаар гачигдах бэрхшээл байгаа. Дундговь, Дорноговь, Төв аймгаас отроор өвөлжүүлэхээр тохирсон малын ная гаруй хувь нь отрын нутгийн хил залгаа сумдын нутагт одоогоор өвөлжиж байна. Ер нь цас унахгүй байгаа нутгуудаас Говь-Алтай аймгийн Эдрэнгийн нуруу, Баянхонгор аймгийн Сэгсцагаан Богд зэрэг тусгай хамгаалалттай бүс нутагт хорин мянга гаруй толгой мал өвөлжүүлэхээр Байгаль орчны яамны холбогдох албаныхантай ярилцаж шийдвэрлэсэн. -Баруун аймгуудад цаг их хүнд байгаа болохоор ан, амьтан хүртэл төвийн аймгууд руугаа дүрвэж ирээд байгаа гэсэн. Энэ үнэн үү? -Энэ сард Ховд аймгийн Цэцэг, Чандмань суманд Говь-Алтай аймгийн Тонхил, Хөхморьт сумын дөч гаруй мянган толгой малыг, Баян-Өлгий аймгийн Булган сумын гуч гаруй мянган толгой малыг Ховд аймгийн Мөнххайрхан суманд тус тус отроор өвөлжүүлэхээр тохирсон байгаа. Дээрх оторт хоёр аймгийн 70 орчим өрх хамрагдаж, нүүдэллэнэ. Харин Завхан аймгаас өөр аймагт отор хийх, тодорхой тооны өрх, мал байхгүй гэсэн дүнд үндэслэж тэднийх дотооддоо отор нүүдлээ зохион байгуулахаар болсон. Иймэрхүү байдлаар асуудлыг шийдвэрлээд байгаа. Ан, амьтан нь харын зудад хөөгдөж, төвийн бүс рүүгээ суурьшиж байгаа гэсэн мэдээлэл одоохондоо манайд албан ёсоор ирээгүй. -Ер нь аль аймагт цас унасан байгаа вэ? -Увс, Завхан, Хөвсгөл аймгийн хойд талын сумдаар 6-12 см, Ховд, Говь-Алтай, Булган, Сэлэнгэ, Төв, Өвөрхангай, Сүхбаатар аймгийн зарим сумын нутагт 1-5 цасан бүрхүүлтэй. Бусад аймагт цасгүй байгааг Ус цаг уурын орчны шинжилгээний газраас мэдээлсэн байгаа. Уг нь ойрын үед ихэнх нутгаар цас орж, зөөлөн цасан шуурга шуурна гэсэн мэдээлэл ч байна 
Б.Хаш
