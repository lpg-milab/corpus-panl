Улаанбаатар дахь газрын тэмцэл хэзээ үр дүнд хүрэх вэ?

Хүүхдийн тоглоомын талбай, хотын ногоон парк, эмнэлэг сургуулийн хашаа гээд нийтийн эзэмшлийн газруудад нийслэлийн Засаг даргын Тамгын газар хайр найргүй газар олгосоор олон жил өнгөрлөө. 
Энд тэнд нэг байрныхан, нэг хоршооныхон, нэг эмнэлгийнхэн тэмцээд төдийлөн амжилт олж чадахгүй байна. Бизнесийнхэн яаж ийгээд зөвшөөрөл аваад, яаж ийгээд барилга бариад бүр сүүлдээ шүүхээр "үнэн зөв"-өө тогтоолгоод газар авч чаддаг болоодохжээ. Бөөн бөөнөөр хороогдсоор байгаа хотын ногоон бүс, нийтийн эзэмшлийн газрын төлөө төрөөс хэн дуугарах ёстой юм бэ? Хариу уул нь тодорхой л доо. Нийслэлийн иргэдийн төлөөлөгчдийн хуралд биднийг төлөөлж суугаа тэр төлөөлөгчид л дуугарах ёстой юм. Яг өнөөдөр сонгууль зарлаад нийтийн эзэмшлийн газрыг бизнесийнхэнд алдсан, оршин суугчдаа төлөөлж газрын төлөө тэмцэж чадаагүй Иргэдийн хурлын төлөөлөгчдийг зайлуулъя гэж зарлах юм бол суудал дээрээ үлдэх хүн Улаанбаатарт гарахгүй л болов уу. Харин хэн гээч төлөөлөгчийн тойрогт хэдий хэмжээний газар алдагдсаныг жагсаавал үр дүн нь арай ялгаатай гарч магадгүй юм. Ардчилал нэгэнт ялсан, бэхжсэн, улс орон нь өндөр хөгжилд хүрсэн газруудад сонгуулиас өөр улс төрийн маргаан гээд байх зүйл үлдэхгүй байх мэтээр хэдхэн жилийн өмнө төсөөлдөг байлаа. Гэтэл харин ч хөгжих тусмаа улс төрийн маргаан нарийсч, орон нутаг руу ордог юм байна. Өндөр хөгжилтэй орнуудын хамгийн хурц улс төр нь нийтийн эзэмшлийн газрын болон сургууль эмнэлгийн гээд голдуу орон нутгийн хэмжээний асуудал байх. Асуудал орон нутагт ингэж ойртож нарийсах тусам орон нутгийн иргэдийн хяналт маш хүчтэй болох шаардлагатай болдог нь ажиглагдаж байна. Глобальчлал улс орон болгоныг алагчлалгүй нэг зүйлийг ихээр нэмэгдүүлж байна. Энэ нь мөнгө. Хөрөнгө оруулагч нар хаа сайгүй хөрөнгөө оруулах эрх мэдэлтэй, бололцоотой болсноор энд тэндгүй амьдрах орчин нөхцөл өөрчлөгдөх процесс явагдаж байна. Ядуу орнуудад хөрөнгө оруулах мөнгө нэмэгдэж байгаа бол баян орнуудад уг хөрөнгө оруулалтаас гарах ашгийн хэмжээ нэмэгдэж очиж байна. Эцсийн дүнгээрээ ямар ч атугай улс орон болгон илүү их мөнгөтэй болсоор байна. Хүний чанар мөнгөн дээр танигддаг болохоор үзсэн харсан мөнгөө юунд зарцуулж, юуг тэр мөнгөөрөө устгаж байгаа нь газар газар их өөр. Манай Улаанбаатар хотын удирдлагууд Шангри Ла шиг зочид буудлын хөрөнгө оруулалтад мансуурсандаа тэдэнд хотын төвийнхөө ганц өнгөлөг цэцэрлэгийн газрыг найр тавин өгч байхад Америкийн хотуудад хотын төвдөө бизнесийн нэг ч том цогцолбор бариулахгүй гэж бөөн тэмцэл болж байна. Хотын төвийн ногоон бүс, түүхийн дурсгалт газрууд, хөшөө баримал болгоны төлөө ширүүн улс төр өрнөдөг бөгөөд чухам энэ л тухайн хотын иргэдийн хуралд сонгогдсон улстөрчдийн өөрийгөө таниулж гарч ирэх гол тавцан болдог аж. Хотын төвд бизнесийн зориулалттай барилга барьж байгаа бол үл хөдлөх хөрөнгийн татвар нь дийлдэшгүй болж ирнэ, тэрнийгээ дагаад тухайн байрны түрээсийн үнэ дийлдэхгүй. Иймээс ихэнх дэлгүүр хоршоо, үйлчилгээний том сүлжээнүүд хотын гадна байрлах нь түгээмэл үзэгдэл болжээ. Дэлхийн хөгжилтэй орнууд ямар ч хамаагүй хөгжил дэвшил гэхээсээ илүү хариуцлагатай хөрөнгө оруулалтыг аль эртнээс үнэлдэг болчихсон байхад манай Улаанбаатар хот энд тэндгүй ярайх кранаараа өөрсдийгөө хөгжиж байна гэж дүгнэсээр. Чухам хөгжил дэвшил Монголд бусад бүх л нээлттэй оронд ирж байгаатай адил ирж байгаа, үүнээс зайлах аргагүй нь үнэн юм. Харин барилгын кранууд маань яг хаана хаана байрлаж байна вэ? Кранууд нийтийн эзэмшлийн газарт ярайж байна уу, зүлэг ногоон бүсэд байна уу, дархан цаазтай ууланд байна уу гэдэг нь гол асуудал юм. Крануудын байрлалаар улс төрөө ч хэмжиж болно, авлигаа ч хэмжиж болно. Чухамдаа кранууд манай хотын улс төрийн нүүр царайны үнэхээр ил тодхон хэмжүүр юм. Барилгын кран таны хүсэн хүлээсэн газар байвал таныг төлөөлсөн улстөрчид ажлаа хийж байна, харин таны хүсээгүй газруудад гараад ирвэл улстөрчид ажлаа хийхгүй байна гэсэн үг. Нийслэлийн иргэдийн төлөөлөгчдийн хурлаар олон сонгууль дараалан МАХН-ынхан сонгогдсон. Ингэхдээ бүр үнэмлэхүй олонхи болдог нь уламжлал болчихоод байгаа. Үнэмлэхүй олонхиороо нэг дор цугларахаараа аль нэг намын үйлдэл ямар ч хяналтгүй, хариуцлагагүй болдог. Үүний дүр зураг нь өнөөдрийн Улаанбаатарын газрын байдлаар илэрч байна. Нэгэнт хяналтгүй иргэдийн төлөөлөгчдийн хуралд иргэдээ төлөөлж дуугарах ямар ч хөшүүрэг байх билээ, энд тэнд хаа нэг газар булаалцаж байгаа мэдээг нийслэл, дүүргийн иргэдийн хурлын төлөөлөгчид тоомжиргүй үзээд л өнгөрнө. Тэдний ярьдаг хэдхэн хязгаарлагдмал асуудал нь төсөв мөнгө энэ тэр, одоохондоо. Харин хотын гол асуудал болох бүсчлэлийн төлөвлөлт, түүний ил тод байдал болон мөрдөлт, бүсчлэлийг мөрдүүлэхийн тулд хийдэг газрын төлөөх албан ёсны төрийн арга хэмжээний тухай яригдахгүй цаг алдсаар байна. Иргэдийн хөдөлгөөн, төрийн бус байгууллагуудын яриад байгаа газрын олон хуримтлагдсан асуудлыг Улаанбаатар хотын иргэдийн төлөөлөгчийн хурал дээр хэлэлцэхгүйгээр, тэнд улс төрийн халуун сэдэв болгохгүйгээр ямар нэг ажил хэрэгч үр дүнд хүрэхэд үнэхээр хэцүү юм. Харамсалтай нь тэнд 99 хувиар ноёлж байгаа МАХН-ынхан бүрэн эрхийнхээ хугацаанд энэ асуудлыг авч хэлэлцэхгүй биз. Улаанбаатар хотын нийтийн эзэмшлийн газрын төлөөх тэмцэл иргэдийнх нь хуралд олон намын төлөөлөл хүчтэй орж ирэхээс нааш шийдэгдэхэд хэцүү болжээ. 
Ц.Оюунгэрэл 


