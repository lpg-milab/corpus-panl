Хотын төсвийг идэх мангасууд

Нийслэлийн иргэдийн төлөөлөгчдийн хурал (НИТХ) хуралдаж энэ оны төсвийг батална. Хотын төсөв урьд жилийнхээс хоёр дахин нэмэгджээ. Төсөв гэдэг иргэдийн халааснаас хуулиар халхавч хийн түшмэлүүдийн авдаг мөнгө. Тэд төсвийн мөнгөөр иргэдэд төрийн үйлчилгээ үзүүлэх ёстой.
Гэвч төрийн үйлчилгээ хэзээ ч хүнд суртлаас давж иргэдэд ирдэггүй. Энэ жил Улаанбаатарыг утаанаас салгах 30 тэрбум төгрөг, зам засварт 31 тэрбум гээд цааш нь хуваарилжээ. Түүнийг эдүгээ нийслэлийн бүтээн байгуулалт гэж хөөрхөн нэр өгөөд дөвийлгөж байна. Бүтээн байгуулалт гэдэг нь онгорхой цоорхой замыг нөхөж цойлдохыг хэлж байгаа юм. Улаанбаатарыг утаагүй болгоно гэдэг нь нийслэлийн 135 мянган өрхийг нүүрс, машины хаягдал дугуй, шатдаг бүхнийг шатааж яндангаараа утаа гаргахгүй болгохыг хэлж байгаа хэрэг байх. Нэг үгээр хэлбэл, яндантай бүхний яндангаар утаа гаргахгүй. Гэхдээ хүн гэртээ хөлдөж үхэхгүй дулаан байх ёстой. Утаа гаргадаггүй түлшээр гэр хорооллыг хангахын тулд энэ 30 тэрбум төгрөгийг зарцуулах учиртай. Гэвч уураар халдаг байшинд суудаг дарга цагаан захтнууд утаа устгахад зориулагдсан мөнгийг зарцуулахын төлөө мангас мэт дайрч байна. Харин гэрт амьдардаг утаа гаргадаг иргэд нь энэ үйл явдалд оролцохгүй тойргийн гадна хараад зогсож байна гэж хэлж болно. "Ухна ишигний зовлон мэдэхгүй" гэгчээр утаа гаргадаггүй түлш байтугай хамгийн их хар утаа гаргадаг хуучирсан резинэн дугуйны хойноос хөөцөлдөж үзээгүй ямбатнууд Улаанбаатарын утааг арилгах мөнгөний төлөө үгүй мөн хоорондоо их үзэж байна. Одоогийн байдлаар нийслэлийн Засаг дарга бөгөөд Улаанбаатар хотын захирагчаар Ц.Батбаяр ажилладаг. Түүнээс хотын хоёр дахин нэмэгдсэн төсвийг булаан авахын төлөө С.Баяраар хүч нэмэгдүүлсэн МАХН-ын удирдах зөвлөлийн ажлын албаны дарга Л.Амарсанаа зүтгэлээ. Тус намын ёс зүйн хороо хуучнаар тус намын хянан шалгах хороо шиг намын үгэнд ороогүй хэнийг ч цөлдөг аргаар Ц.Батбаярыг татаж унагах тамын ажлыг даргынхаа даалгавраар гардан зохион байгуулж байгаа билээ. Энэ суудлын төлөө МАХН-ынхан нийслэлийн төсвийг ч батлах завгүй хэдэн өдөр тэрсэлдэв. "Хоёр чавганц уралдахад нэг нь түрүүлнэ" гэдэг. Гэхдээ нийслэлийн Засаг даргад нэлээн томоохон татаасаар мөлхөж байгаа Л.Амарсанаа гэгч нь Дархан-Уул аймгийн Иргэдийн төлөөлөгчдийн хурлын дарга зэрэг албан ажил хийж байхдаа тэнд орхиод гарсан оросуудын барилга объектоор гараа угаасан гэдэг. Хэт их хөрөнгөөр гараа угаасан тул арван таван амтай Амарсанаа "мангас" гэж нэрлэж байсан гэж зарим нэг хүн хэлээд инээх юм билээ. БНХАУ-д Элчин сайдаар ажиллахдаа бүрэн эрхийнхээ хугацаанд ЭСЯ-ны барилгыг жил бүр засварлаж шинэ дээд амжилт тогтоосон гэдэг. Харин одоо Улаанбаатарын утааг нь бус утааны мөнгийг ховх сорж шинэ дээд амжилт тогтоох бололтой. Түүний мэдэлд энэ мөнгөнөөс гадна зам гүүр барилгын ажлын хэдэн арван тэрбум төгрөг орно. "Чонын амнаас гараад барын аманд оров" гэдэг шиг нийслэлийн төсөв Ц. Батбаяр гэдэг хулганын амнаас гараад аван таван амтай Амарсанаа "мангас"-ын аманд орох шинжтэй. Нэгэн үе Н.Энхбаяр санасан бүхнээ хийж сарвайсан болгоноо авч байсан. Эдүгээ ийм эрх мэдэл С.Баярт шилжив. Тэрбээр Ц.Батбаяраас хотын даргыг намын шугамаар өгөхгүй бол төрийн нүүрээр Ерөнхий сайдын эрх мэдлийг хэрэглэж авна гэж Монголын үндэсний олон нийтийн телевизээр хэлсэн үгэндээ хүрнэ биз ээ. Одоо МАХН-ын удирдах зөвлөлийнхөн ээлжээр очиж, С.Баярын гэрийн ажлыг хийх үлдлээ. Тэрбээр ОХУ-д Элчин сайд байхдаа яамныхныгаа төдийгүй хамтран амьдрагчаа хүртэл жагсааж байсан гэдэг. МАХН хоёр дугаар ээлжнийхнийгээ хоолноос нь салгаж гуравдугаар ээлжнийхнийг оруулж байна. Тэд цадаж ханахаа мэддэггүй мангас гэгч болжээ. Хамгийн харамсалтай нь нийслэлийнхэн цадахаа мэддэггүй Л.Амарсанаа гэгч бас нэгэн мангастай болох магадлал байгааг эх сурвалж үгүйсгэсэнгүй. 
Г.Эрдэнэбат