Ээжтэйгээ яримаар...

Санаандгүй байхад сайхан мэдээ сонсох аятай сан. Ижий минь сум орж ирээд хаа нэг утсаар ярих нь гойдтой. 014422... Гар утсан дээр сумын холбооны дугаар гарахад "Хэн бол" гэж хариу хүлээн догдлох, ярих эв дүйгээ ч сайн мэдэхгүй тэвдэх хөдөөх ээжийн минь дуу харилцуурын цаанаас сонсдох хотын хүн, холд нутагтай хүү нь надад жаргалын дээд билээ л.
Ээжтэйгээ ярьсан тэр өдөр сэтгэл цэлмээд, хэдэн сарын зовниц, албан ажлын дарамт, алжаал ядрал орхигдчих мэт болдог. Баяр баярын олонд бялуурч туйлдсан хотынхны дунд амьдралын эрхээр яваа уугуул хөдөөний гаралтай надад энэ л юутай ч зүйрлэшгүй баясалт өдөр болдгийм. Утсан харилцаа улс орныг хэрсэн, хотын бидэнд тэр нь бараг уйд болсон эл үед уул нь дээрх явдал гайхалтай сонин үзэгдэл бус байж, тийм мэдрэмж төрүүлэхээргүй сэн. Өнөөдөр ижий минь монголын олонх жирийн ээжийн адил унаган хөдөөдөө сууж, буянт малаа шүтэж өсгөж, байгаль дэлхийгээ харж сэтгэлээ уужилж, уул усаа тахиж шүтэж явдаг. Миний ээж хэзээ ч хотод сууна гэж ярьдаггүй, цаашдаа ч ярихааргүй хүн. Хотод ирээд долоо ч хоноогүй шахам л бор гэрээ, аагтай цай, нөгөө хэдэн малаа гээд буцахын түүс болчих. Бидний жаргал гэж андуурдаг зочлол хүндлэл ижийд маань бараг тээр дараа болдог мэт гэвэл дэгс болохгүй шинжийн. Гэхдээ хөдөөний малчин хүний хөдөлмөр хүнд, өвлийн хүйтэн, зуны халууныг буй биеэрээ туулдаг болохоор насжиж яваа ээжид минь хотод ирээд хэд хонох бага ч гэсэн яс амрах таатай цаг билээ. Хүн ээжийгээ баярлуулж явах нь сайхан. Эх хүн төрүүлж өсгөсөн үрсдээ ачлал элбэрлээ эн тэгш хувааж, ойр яваагийнх нь онгорхой цоорхойг цойлдож, холд бүхийнх нь төлөө шөнийн бүрийд ч нойроо хугаслан сэрвэлздэг. Ижий нар үрсээсээ овойж товойсон хайр энэрэл хүлээдэггүй, хэн нэгнээс нь захиа хүрээд очих, утсаар ярих мэт санаандгүй багахан зүйлээс ч зүйргүй баярын дээдийг олж, хүүхдүүд нь мэнд сайн яваа сураг чимээ л гэхэд тэдэнд хэдэн өдөр сарын эрчим эгээрэл болдог шиг байгаа юм. ... Ижий минь мөд ойрдоо ярьсангүй. Зүгээр л байгаа даа. Нөгөө муу сумын холбоо нь ажиллаж л баймаар сан. Шуурга болж, шон нь газардаа юм уу. Тэр холбоог буруутгахаасаа өмнө малчин хүнд ойр ойрхон сумын төв рүү хүрч, утсаар залгаад байх завдал ямархан билээ дээ гэдгийг сэтгэсү. Ээж минь мэнд сайн сууж л байвал утсаар ярихгүй сар болсон ч би тоохгүй ээ. Гэхдээ ойрдоо нэгэн зүйлд сүрхий бухимдаад байх болов. Миний халаасанд, намайг хаа явавч, өдөр шөнийн эргэлтэд салахгүй "дагах" гар утас гэдэг нэг ид шидтэн бий. Заримдаа хүсээгүй үед хүнд бариад хүртэл өгчихдөг бас "тааруухан" эд. Над шиг олон мянган хүнд ч тэр юм байдаг. Хотын би түүгээр монголынхоо бүх аймаг, бас зарим сум руу, тэр ч байтугай дэлхий өнцөг булан руу саадгүй ярьж, хүссэндээ хүрнэ. Суурин байршилтай бидний зураг авах, яримааргүй бол захиа бичих, дуу хөгжим сонсох, тоглоом наадгай тоглох, тун болохгүй бол дохих энэ тэр гээд ёстой л энэ гар утас гээч нь есөн хүслийг минь гүйцээж өгдгийг хүн бүр мэдэх хойно доо. Дээр нь гар утас гэдэг энэ шидийн зүйлээр үйлчилдэг компаниуд байсхийгээд л баярын бэлэг сэлт бэлтгэн /монголд, Улаанбаатар хотод баяр ч олон тохиодгийг хэлэх үү/ улам янз бүрийн, сонин содон, санаандгүй урамшил барьдгийг хэлэх үү. Би гэдэг хүн ёстой л гартаа "Ертөнцийг атгачихаад" сууж байх болов оо. Гар утсаар бие биеэ то- дорхойлж, гангарч баярхдаг нь ч байх л биз. Бас ганц нэгжээр дутаж сандрах, дохих, зээлэх ч үе жирийн хэрэглэгч биднээ тохиолддогийг нуух юм биш. "Ертөнцийг атгаж" болоод буй гар утсаараа би хөдөө төрсөн, хөдөө талтай монгол хүний хувьд нэг л хүслээ гүйцэлдүүлж чадахгүй буйд заримдаа тийн бухимддаг болоод байгаа юм. Бараг гар утастай хүн байгаагийн учир утга ч тэр гэж болох. Энэ нь түрүүхэн дээр хэлсэн ээжтэйгээ ярих, түүнийгээ баярлуулж, өөрөө бас баярлах хэрэгцээ маань юм. Ээж минь над руу хааяа ярих сайхан гэж би хэлсэн билээ. Ховор юм үзэгдэл, цөөн тоотой бүхэн үнэ цэнийн үлэмж агуулгатай байдаг буй. Тийм зүйлийн нэг ээжийн минь яриа мөн. Гэхдээ би өвөлжөөндөө буй, настай ээжийгээ хөхөө өвлийн хүйтэн, хөр цасны хайрууд байн байн сумын төв рүү очуулж, ижий маань өртөө холын зайдуугаас над руу л ярьж байх "ажилтай" хүн гэж хэлэх гэсэнгүй. Би өөрөө л ижий рүүгээ, хөдөө рүүгээ, өвөлжөө рүүгээ ний нуугүй хэлэхэд гар утсаараа л залгаад ярьчихаж баймаар байгаа юм! Автобусанд явахад, гудамжаар алхахад хүмүүсийн утас дуугарч, "Өө, ээж үү, та хаанаас ярьж байгаа юм, за би тан руу залгая, та зүгээр дохичихгүй яав даа" гэх мэтийн харилцаан ярилцаан болохыг хөндлөнгөөс санамсаргүй сонсох бүрийд надад бяцхан "атаархал"-ын дөл дотроос цоролзоод болдоггүй юм аа. Юу гэвэл, миний муу хөдөөх ээж гар утасны сүлжээ барьдаггүй буйд газар, "хоцрогдон" сууж байгаа нь ээж бидний муугийнх, буруугийнх бололтой. Тиймгүй сэн бол "Ертөнцийг миний гарт аль эрт атгуулчихаад" буй нөгөө ноён "Мобикомтон" эх орныхоо эгэл жирийн нэг иргэний ийм хэрэгцээг зөнд нь орхиод тив, ертөнц рүү алгассан гэдэгт хэн итгэх вэ дээ. Ээж маань уг нь байгалийн сайханд, хэдэн малаа маллан, хотын гэр хорооллын утаа униар, газар талбайн шахцалдаан чихцэлдээнийг нэмж нэрмэхгүй, төр улсаас ч их юм шаардахгүй л сууж байгаа. Миний ээж хааяа "Монголын цахилгаан холбоо" хэмээх сум суманд ганцхан л байдаг монополь компанид тэтгэврийн хэдээсээ илүүчлэн зохих орлого мөнгийг нь тушаан байж хүүхдүүд рүүгээ ярьдгийг эс тооцвол өөр хэн нэхэнд хал балгүй суугаа. Харин би одоо хүртэл ээж рүүгээ ярьж болдоггүй, гараасаа. Тэгсэн атлаа монголоо байтугай ертөнцийг миний атганд оруулчихсан гэж өөрийгөө сурталчилдаг Мобикомын үнэнч хэрэглэгч, орлого оруулагч нь байгаад байдаг ямархан гаж тогтолцоотой нийгэм бэ. Эгэл жирийн ээж хүү бид хоёрт илүү олон зүйл хэрэггүй ээ. Гагцхүү гар утсаараа ээж рүүгээ ярьчих сүлжээ өгөөч л гэж хүсч, шаардаж, бухимдаж байна. 21-р зуун гараад даруй долоон жил өнгөрчихөөд байхад манай төр биднийг, хэдэн малчнаа ийм л байдалтай "хөгжүүлж" байна. Тэдэнд одоо цэнхэр дэлгэц, цахилгаан гэрэл, олон суваг цөм байна. Харин гар утсаар ярих эрх нь "цоожтой". Төр нь төв рүү чиглэсэн их нүүдлийг сааруулах бодлогоо энэ мэт эгэл багахан мэт атлаа амьдралд ойрхон амин чухал зүйлээс эхлэх нь цаг үедээ түлхүү зохирох буй заа. Ирэх жилийн сонгуульд ядахдаа гар утсаараа, эндээсээ, хот руу хүүтэйгээ шууд ярилцах боломж олгоно гэж амлах төрийн түшээгийн горилогчийг дэмжин сонгоорой гэж ээждээ би одооноос захидал бичээд байгаа юм. Тэд амалсан л бол биелүүлж таарна. Учир нь энэ жилийн 250 сая, ирэх жилээс хувааж авна гэж буй 500 сая төгрөгнөөс авахуулаад тэдэнд мөнгө их буй. Биелүүлэхгүй бол "хөөгөөд" явуулчих. Эзэн Чингис хаан маань их гүрнийхээ зүрх болсон эл монголынхоо хүн зонд элчилгүй уудам газар нутгийг өвлүүлэн үлдээсэн нь яавч буруу бус, бүр буян заяа байлтай. Би л лав хувьдаа малчин хүн хөдөөнөөсөө, гэрээсээ хот руу ярьдаг сүлжээ нэвтрүүлсэн компани гарвал үнэнч хэрэглэгч нь болоход бэлнээс бэлэн байна. Тэр нь монополь байсан ч хамаагүй. Баяндаа бус билээ. Говийн малчин хүн өнөөдөр утсаар ярихын төлөө сумынхаа төв рүү хэдэн өртөө давхиж, унаа малаа улдааж, шатахуун тосоо барж байхад зардал чирэгдэл хэмнэсэн, үнэнхүү сэтгэл ханамж гээчийг хайрласан ийм үйлчилгээнд малчид ч, орон хотод суугаа оюутан үр хүүхдүүд нь ч мөнгөө харамлах зүйл бус гэдэгт эргэлзэх юм алга. Малчдаа орон хоттой нь, цаашлаад ертөнцтэй холбочихож чадсан ийм компанийн захирал хүн маадгар сууж, тийм бодлого хэрэгжүүлж дөнгөсөн төрийн түшээ нүүр бардам алхаж болно шүү дээ. Монгол малаар баян орон билээ. Сая сая малыг нь миний ижийн мэт олон мянган жирийн хүмүүс адгуулан өсгөж, хотын соёл гээчид нь хоргодохгүй алсыг харж, уужуу сэтгэж, холыг ухаарч явдааг. Их зохиолчийн хэлснээр нэг ёсны "зэрлэг нь цэнгэл болсон" улс тэд л байна. Эх орныхоо хөгжил мандалд хувь хандив болж эд хөдөөдөө ээнэгшин ассан байдаг. Буян амлаж, бурхны нэр баривч сум суурин бараадаж, дан биеийн амрыг харахгүй, дээдэс өвгийнхөө галыг унтраахгүй, эдүгээ цагт сэтгэлийн хатаар нь хэмжих юм бол ховордож яваа, ховор хүмүүс тэд юм. Гар утсаар ярих эрхийг нь тэдэндээ өгчихье. Малчид гэхээр л лаан гэрэлтэй, даалимбан дээлтэй, хоцорч холцруутсан хүмүүсийг төсөөлдөг сэтгэхүй хударга болжээ. Мартын найман боллоо. Мал төллөх гурван сарын шинэд билээ л. Малчин ээжид минь юуны мартын баяртай мантай. Хүн бүлийн цөөтэйд төл бойжуулна гэдэг тэвдээх ажил. Хаврын эхэн сардаа багтаж ижий тандаа золгох сон. Хацраа үнэрлүүлж хүрэхгүй, хаа холоос хадаг барих боломжгүй ч утсаар золгочихмоор байна. Ээжтэйгээ би "гараараа" л яримаар, болдоггүй юм бол дэвсчихмээр. 
Б.ЭЛБЭГЗАЯА 

