Д.НАМДАГ

ЦАГ ТӨРИЙН ҮЙМЭЭН

НЭГДҮГЭЭР БҮЛЭГ

АМЬДРАЛЫН ЗАМД АНХНЫ ӨДӨР

Огторгуйн гүн дэх од мичид зүүнээсээ өнгө бууран шингэрч эхлэв. Энэ бол удахгүй үүр цайхын тэмдэг билээ. Түүний доорх бүдэг бадгийн дунд халхын гурван жинжин "Зүүнхараа" хэмээх хөдөө нутгийн нэгэн баян пүүсийн зузаан шавар ханатай байшингаас том том баглаануудыг өнхрүүлэн гаргаж атар тарган тэмээнүүдэд хүч дайчлан тэгнэнэ.
Өвлийн эхэн сарын үүр шөнө, жавар яггүй жиндүү байвч төрөлхийн чийрэг болоод даарах, халууцах хоёрыг даан их юманд боддоггүй тэр жингийн хүмүүс дан цамцаар буюу бошинз төдийхнийг өмссөн ажээ. Тэдний нэг нь бүр нүцгэн цээжээ гялалзуулах атал нөгөө хоёроосоо илүүтэй халууцах учир хөлөрсөн биенээс нь уур савсах бөгөөд хүн хүнээс гажууд юм шиг үзэгдэнэ. Энэ эр бол нөгөө хоёр эрийн дундын зарц, хөтөл Данзан гэгч байлаа.
Атар тарган тэмээнүүд анир чимээгүйн дунд хамар шуухитнуулан хааяа нэг нь татлага чангалахад ярдаглан "гав гув" дуугаран, амнаасаа хивдэс гарган хаяна. Бүх тэмээ тавь гаруй боловч гурван жинчийн ажил агшин зуурын дотор дуусаж түрүүчийн тэмээ яг үүрийн шар гэгээг угтан гарав.
Ахмад хүн Хүрэл гэгч өндөр туранхай биетэй, ширүүн хууз сахалтай, дэрвэгэр ногоон нүдтэй, дөчин тав зургаа орчим насны эр жингийн түрүүг барин явав. Түүний дараа Дорж, царайны нь өнгө хүрэн бор, шанааны яс өргөн, нүд томтой, шүд нь адууных шиг тэлгэр бөгөөд бие тагдгар ийм эр жингийн цувааны дундыг барин хөдөлжээ. Хамгийн эцэст өнөөх хэн бүхний илүүтэй халууцах хөтөч явна. Ажил хэргээ тэд цэгцэлж аваад алсын замд гарч байгаа тул аль болохоор шулуун шуурхай явахыг хүсэх билээ. Аян жин олонтаа яван, түүндээ ижил дасал болсон тэмээнүүд нь санаа сэтгэл шуударсан мэт хүнд ачаагаа дэнхэлзүүлэн алхалж, өвсөн толгойг бүрхсэн цагаан хярууг унагаж өргөн шаргал замыг хойноо хаян жирийлгэнэ. Хөтөч Данзан, ачаагаа ачиж дууссаны дараа бие жихүүрхэж даарах маягтай болсон учир цагаан нэхий үзүүрсэг дээл өмсжээ. Энэ дээл бол жирийн нэг дээл биш нэхийг өөрийн гараар ёстой нохой дааж урамгүй болтол элдсэнийг хэлэх үү, оёдлы нь бас орчин тойрондоо үртсэнд сүрхий гэгдсэн эх нь үхрийн нарийн шөрмөсөөр давхар хүвэрдэн оёжээ. Энэ дээлийг Данзан гэрээс анх гарахдаа өмссөн бөгөөд эдүгээ халуун нь тал талаас төөнөн, зөөлөн элдүүр нь нойтон юм уу намалзаад, хүн төрөлхтний алтан хэлхээ болсон хүүхэд гэгч л ёстой эхийнхээ ариун хэвлийд л ийм байдаг болов уу гэмээр бодогдоно. Толгой дээр тавьсан улаан үнэгэн лоовууз бас шинэ учир хүрсэн газар бүхнээ хөлөргөх тул ягаан торгон бүчний нь үзүүр гогцооруулан зангидаад, уг лоовуузыг ар шил рүү хаялаа. Гэтэл бас баруун ташаанд нь цалин цагаан мөнгөн тоногтой үйсэн бариулт хутга, хар сайран бүрээст хуйдаа дүрээстэй, доош унжганан явааг яана. Тээглүүр нь долоон цэнгийн юань ши хай толгойтой янчаан, уг хутгыг эцэг нь Данзанг дөнгөж мэдээ орж байхад хаа нэгтээгээс орос сэлмийн хугархай олж хараад алх дөш хоёроо олон хоногийн турш хангинуулан байж үйлдсэн байв. "Үгүй ер төмөр нь бас гайхал яа! Ёстой гүйцэд хатаагдсан нь байна шүү" гэж эд яс чанарыг мэддэг бүхэн шагшин  хэлэлцдэг байв. Эцгийн нас барсны дараа Данзангийн эх энэ хутгыг далдын далд хийн хадгалаад дөнгөж өчигдөр орой гаргаж хүүдээ зүүлгэсэн юмсанжээ. Энэчлэн хөлд өмссөн оймс, гутал, гарт барьсан ташуур цөм шинэ, бэх бат, өөрөөр хэлэхэд эдүгээ Данзан ёстой сайн эрийн хэрэглэдэг бүхнийг хэрэглэсэн бөгөөд үүнээ санахад өөрт нь нэг их өндөр юман дээр гарсан юм шиг санагдана. Зорьсон газрын зүгээс алтан шаргал нар мэлтэлзэн гарч хол ойрхын бараа тодроход Данзангийн санаа сэтгэл өөрчлөгдөнө.
"Тэртээ тэр тэнгэрийн хаяа, нарны наахантай болов уу, Жанчхүү хот бий.  Тэр хот надад олзны ихийг олгон жавхлант аялгуугаар сонсдох Данзан хэмээх нэрнээ оршил болон хадагдсан зарц гэдэг гутамшигт үгийг хална даа" гэж бодохоос сэтгэл хөөрөн яарсан бөгөөд унаа тэмээ тайлгаа "чөх" гэж давирсан ажээ. Дуулгаварт тэр тайлагинь урагш гүйн жингийн дундтай яваа Доржийн дэргэд ирэхэд Данзан бурантгийг хойш татан зогсоож зохих байрандаа оров. Нэг мэдэхэд Богдын хүрээ ордог өргөн их замд орсон байлаа. Жилийн жилд алс холын аянд яв явсаар барагтай болхи эрээс илүү аяншиж дассан тэмээ урам зориг орох мэт тавхайгаа гялалзуулан алхална. Санамсаргүй эргэн харахад саяхан орхисон хятад пүүсний орон байшин хэд хэдэн уулын цаадтай хоцорсон байв. Урд зүгийг онилон ажихад алсын уулс цэнхэр униарт нөмрөгдөн сүүмэлзэж, ойр орчмын тал хөндийнүүд цагаан шаргал өнгөөр жирвэгнэнэ.
Нэг мэдэхэд бөөн сүүлт улаан халтар нохой хөлийн ул дороос гэнэт гарч ирэн хүзүүн дэх олон том гуулин хонхуудаа хангиунуулан, ухаан жолоогүй боргоов. Мань жинчид ийнхүү дөрвөн гэр нэг хот айлын гадуур гарч яваа ажээ. Тэр айлын хонь нь хотондоо, үхэр нь зэлэн дээрээ, тооно бүрээс уур утаа савсана. Үүнийг хойноо орхин өнгөрөөхөд тэртээ нэгэн гүвээгээр хэсэг адуу хуйлран гарч ирлээ. Хөөж яваа эзэн нь бараагүй боловч "хаая хүүе" хашгирах дуу нь эргэн тойрны хөндийг туулан алсын уулсын оройг хүрээд эргэн цууриатна. 
Эл бүх байдал Данзангийн сэтгэлийг улмаар тэнийлгэн баясгана. "Эр хүний жаргал эзгүй хээр гэдэг юутай үнэн бэ?" гэж бодож явснаа олох олз омгийнхоо тухайд шилжин оров. Энэ бол үнэндээ ч Данзанд ийнхүү зуун уул, мянган замыг алслан зорьж яваа хэргийнх нь хамгийн чухал нь биш ээ. Ганцхүү харамсалтай нь хэчнээн дахин бодовч орлого зарлагын тооцоо элдэв янзаар будлихаас биш үнэн зөвөөр гарч байсан удаагүй бөгөөд энэ нь тэр бүрийг бүртгэн тэмдэглэх ном эрдэмгүйгээс гадна сампин гэгчийг цохих байтугай гартаа ч барьж үзээгүйтэй холбоотой байлаа. Тэгээд одоо Данзан энэ уудам тэнэгэр нам гүмийн дотор бодвоос лав учир олдоно гэж бодохоос гадна түүнээ бодохгүй явж чадахгүй байв. Ингээд юм бүхнээ хуруу даран бодоход чухам юу нь мартагдан ямар юмаа хэлэн давхар нэмсэнийг хэн мэдлээ. Олз олох байтгуай өр ширэнд унах маш муухай тооцоо гарсанд гол нь харлан царай нь шарангуйлав. Дэмий гайхахдаа Данзан өөр нэгэн арга гарган дахин бодов. Энэ нь юуны урьд бусдаас гурван сайхан ат хөлсөлснийхөө хөлсийг өгч чадах эсэхээ бодсон хэрэг бөгөөд ингэхэд уг хөлсийг өгч чадахаар үл барам тэмээ бүрээс гурав гурван янжаан олохыг жингийн даамал Хүрэл батлан хэлсэн байв. 
Хоёрт нь өөрийн бие Хүрэл, Дорж хоёрын дунд арван таван янчааны хөлс хэлэлцэн зүтгэж яваа билээ. Гуравт нь амин хувийн таван нэхий, нэг шуудай мөөг, долоон хурганы арьс, бас бус аар саар зүйлс бий. Жанчхүү оруулан зарахад багагүй үнэ хүрэх ёстой байлаа. Иймд Данзан нүд сэргэн баярлаж чухам юу юу авахаа бодов. Тэгэхэд, юуны урьд ах, эгч хоёртоо нэг нэг гутал, дээлийн өнгө, өөртөө гэвэл мөн л гутал яагаад заавал гутал хэрэгтэй вэ гэвэл, эр хүн гутал муутай явах шиг адаг юм юу байх билээ гэж бодогдохын зэрэгцээгээр хэрэв олон угалзтай бол хэврэг байдаг гэж хүн амьтны хэлдэг санаанд орно. Үүнээс цааш нэг гайгүй сайн морьтой болохыг бодно. Саалийн хоёр үнээ ч хэрэгтэй болов. Бас одоо байгаа тавиад хонин дээрээ нэмүүштэй болно. Гэтэл ямаа хэдийгээр муу нэртэй хажуу хавирганы айлуудын гэр бараа өөд авирах, хонь дагуулан гүйх, энэ тэрээр үнэ хүндгүй амьтан боловч үржих нь хурдан, сааль сүү ихтэй мөн сайхан мал шүү дээ гэж бодогдоно. 
Урьд өмнө Данзан ийм сайн юмыг ер бодож байсангүй. Зөвхөн одоо л аян замд гарсан  хойноо л бодоод ирэхэд үнэхээр сэтгэл хөдлөн ташаа тулж, хэзээ ямагт гиншин явдаг "Алиахан саарал" гэдэг уртын дуугаа өөрийн эрхгүй аялан эхлэв. Хүний хүүгийн бодол хувь хувьдаа, хөрөнгө чинээнийхээ хэр хэмжээ өсөн бойжсон нь ямар болохынхоо хэрээр тэс ондоо ч байж болох хэрэг. Энэ ёсоор өгүүлэхэд жингийн дундтай яваа Доржид Данзангийн санаж бодож яваатай төсөөтэй юм огт үгүй. Уг нь энэ эр Жанчхүү хотыг үзэх сонирхол багагүй байгаа боловч одоо унаа тэмээн дээр бие тасралтгүй зайлагдан яваадаа тэсгэлгүй уйтгарлана. "Хүрэх газар хол, аягүй бол гурван сарын аян шүү дээ" гэж бодохоос дотор агзайн хөлс чийхрах шиг болно. Сэтгэлд тааламжтай байгаа нь хоёр жилийн өмнө эцгийн сүй бэлэг болон авч өгсөн эхнэрээс нүд далд орох холдож байгаа явдал байлаа. Үүний нөгөө талаар мөн эцгийн "насны чинь залуу, биеийн чинь чийрэг дээр би чамайг хал үзүүлэн, хашир таниулна" гэж энэ хорвоод эцэг шиг гайтай амьтангүй шиг санагдана. Тэгээд энэ эцгийг чухам хэрхэн хохироох билээ дээ гэхээс энэ гарсан жингээрээ хэдэн тэмээг хаа нэгтэй хаяанд ор сураггүй алга болууштай бодогдох ажээ. Хамгийн тэргүүнд яваа Хүрэлийн бодол гэвэл, нөгөө хоёроосоо шал өөр, ардаа орхисон нялх нойтон хүүхэдтэй эхнэр, аян замын хол ойр, олз омог олох цөмийг мартаад оронд нь аян жинд арав шахам явснаа, алтан шаргал замын удаа дараалан өлзий болсныг түүнийхээ дээр анх мордсон өдрийн тэнгэрийн сайхан байгааг бодон сэтгэл амар явна.

БОГДЫН ХҮРЭЭ

Аян жингийн явдлыг амар хөнгөнд битгий бод. Үүрээс өмнө ачаалан үдийн хэрд буун, тэмээгээ идүүлэх боловч нар хэлбийхийн хэрд дахин ачаалж шөнө дундыг өнгөрөөн тэнгэрийн зүүн хаяанаас гарах мичид марлыг баруунаа тонгойлгон бууна. Энэ зуураа эрүүл агаарт бүх бие зүлгэгдэн, идэж уухад шунаг сувдаг болсон байдаг бөгөөд энгийн цагт хэрхэвч баршгүй ихийг идэх билээ. Тэгээд унтах нойрондоо жолоогүй дарагдах боловч түлсэн галын цог унтарч гүйцээгүй байхад босон ачаалахыг яана.
Дээрх журмаар хоёр хоног явсны өглөө их ой модтой даваагаар даван, дундуураа түргэн урсгалт нарийн голтой урт хоолой урууджээ. Зүүн, баруун талаар модтой уулс үргэлжилнэ. Түүнийг даган явсаар  Богдын хүрээний чиг хойноос орж ирэх ажээ. Данзан сэтгэл ихэд хөдлөн жингийнхээ сүүлээс хөлийн дөрөөг борви тэнийлгэн босон харахад алтан дээвэрт дугануудын орой нүд гялбам гялалзаж, бүрээ бишгүүрийн дуу хүнгэнэн, хангинан сонсогдоно. Тэндээс жаахан урагш явсаар агаарын байдал өтгөрөн өөрчлөгдөж түлэгдмэл боов, чихрийн үнэр шиг юм ханхална. Үнэндээ тэр юун боов чихрийн үнэр байх билээ. Элдэв бусын бузар буртагтай холилдсон гудамжны нунтаг шороо нь газрын холоос тийнхүү үнэртдэг байлаа. Хашааны булан тохойгоор яваа хүмүүсийн хувцасны өнгө ялгаран лам хар нь танигдахуйц тэмээг хэвтүүлэв. Энэ бол энд буудаллахын шинж тэмдэг болох тул хоёр нөхөр нь яаран буун харайж тэмээ бүрийг хэвтүүлэн татлага тайлж, шорыг нь мултлан хаяна. Данзан сүүлчийн тэмээнд зүүлттэй явдаг гуулин ташмагийг аван усанд явахад Дорж зэл татан тэмээнүүдээ уяж байв. Энэ зуур Хүрэл майхнаа аль хэдийн босгон, бяцхан тулганд гал асаан дээр нь төмөр тогоо тавих гэж ус ирэхийг хүлээнэ. Данзан орж ирэнгүүтээ авчирсан усаа тогоо руу хийхэд халуун тогоо нь чис, няс дуугаран уур манан дээш хаяад нам гүм боллоо. Дорж гаднах ажлаа дуусаж, богцтой юм санжгануулан орж ирэв. 
-Хүрэл гуай минь, юу болоод ийм эрт үдэлнэ билээ? гэхэд Хүрэл,
-Дүү нар минь харахгүй байна уу даа, Богдын хүрээ, ачит ламынхаа хүрээний хажууд үдлэх байтугай хонохгүй өнгөрч болдогсон уу даа!
-Яагаад тэр билээ? 
-Яая гэхэв, орчлонгийн хамаг сайн сайхан энд байдаг юм хойно доо.     Хүний сэтгэл өөрийн эрхгүй татагдана. 
-Та харин ингэж байгаад бүр явахаа больчих юм биш байгаа даа гэж Доржийн хошигнон хэлэхэд  Хүрэл санаа алдан,
-Ай даа ард минь ажил төрөл, эхнэр хүүхэд гэж байдаггүйсэн бол ч хөөрхий ёстой тэгэх сэн гэж хууз сахлаа маажлан байснаа нүд анин наминчлав.
-Бидэнд энд хоргодохын хэрэг даан ч алга, зүгээр халуун хараа ууж яваад ачаалахаа бодъё гэж цаашлуулахад Хүрэл цочин, 
-Үгүй ээ, хүүхдүүд минь, өнөө маргаашдаа өнжье, бурхан сахиусанд мөргөж, багш нарт даатгах ажил бий гээд ганстай тамхиа тулганы галаас асаан хэд дахин сорж ногоон нүдээ сонихноор цавчлан бодсоноо, 
-Та хоёр ч гэсэн зам мөрөө даатгууштай гэлээ. Энэ үг Данзанд тун аятайхан сонсогдох боловч энд мөргөх багш байтугай таних хүнгүйгээ санан гутрав. Хүрэл халуун цай руу давс самарч, 
-Дэчингалаб, өндөр Жанрайсэг хоёрт мөргөөд босгоны нь шорооноос аваад явбал сайн шүү, ядаж хамрын шуухинаа хүрэхгүй гээч. Тэгээд бүр Богд ламд  мөргөөд явсан байвал ч хөөрхий алзахгүй дээ гэж чухам хэнд хэлж байгаа нь үл мэдэгдэм ганцаараа ярилаа. Эл үг нь төрөлхийн сүсэг бишрэл муутай Доржийн сэтгэлд үл наалдах тул, 
-За та минь тэр эргэл мөргөл ч яамай, зүгээр унаа хөсгөө л дэмий уяж эцээхгүйг бодсон нь дээр бий гэхэд, хариуд нь Хүрэл,
-Зүгээр! Аяны тэмээг гарсан доор нь хоёр хоног амраан уяхад бие нь шавхран сайн байдаг гэв. Дорж аян жингийн дадлагагүй хүн болох тул юу ч хэлж чадсангүй билээ.
Хүрэлийн эргэл мөргөлийн ажил өнөө маргаашдаа багтамгүй байвч нөхдийнхөө яарч байгааг санан түргэлэхийг шийдвэрлэв. Оргилон буцалж байгаа цайнаас утган авч том хар аягандаа хийж яаран уугаад, 
-Хүүхдүүд минь Хүрээ орцгооё! гээд бослоо. Данзан түүний эргэл мөргөлийн явдлыг аль түрүүнээс аван зөвшөөрч байсан бөгөөд гагцхүү бурханд өргөх хадаггүйдээ боогдож байжээ. Хүрэлээс хоёр хадаг зээлдэн авч хамт гарав. Дорж нь энэ завшаанд сүүлийн хэдэн хоног дутуу авсан нойроо гүйцээх гэсэн мэт бүсээ тайлан хажуулдан унав. Хүрэл майхнаасаа гаран Хүрээний зүг алхах тутмаа залбирах нь олширч, 
-Ёстой бурхны орон маань энэ шүү дээ гээд Данзанд залбирахыг шаардана. Данзан хоёр гараа хавсарган наминчлах гэтэл, хажуухантай нь арван хунз цай ачсан даачаа тэрэг шаварт зоогдсон үзэгдлээ. Морь нь бүх чадлаараа урагш тэмүүлэн зүтгэж байхад хөтлөн  яваа оготорхон нэхий бошинзтой, том үнэгэн малгайтай хүн, толгой руу нь хайр найргүй цохиж байгаад дотор нь аягүй болж залбирахаа мартав. Гэтэл Хүрэл хажуунаас татан, 
-За хүүхээ хоёулаа эндээсээ салъя гээд гараа баруун тийш сунган, 
-Чи тэр өндөр хогийн хойгуур орон, цаад доор нь байгаа хэдэн цагаан суварганы тэндээс урагшаа эргэнэ шүү дээ. Тэгэхэд чинь нэг өргөн гудамж тосон авна бий. Түүнийг уруудан явахаар Дэчингалабын дуган, бий энд байна гээд дайралдана гэж мэд!
-Нөгөө Жанрайсэг гэдэг нь хаана билээ? гэхэд 
-Аа тийм, за тэр дээ, тэр бүгдийн дээгүүр ганцаараа сүндэрлэж байгааг хар гээд, гараа дээш болгон дахин зааж, тэнд чи намайг хүлээнэ шүү дээ. За ийм байна гээд цааш нь олон таван үг хэлэлгүй урагш эргэн салан явлаа.
Данзан, өндөр Жанрайсэгийн дуганыг ширтэн явахдаа дотор нь наян тохой өндөр, ёстой орчлон хорвоод хосгүй сайхан алтан Жанрайсэг бурхан байдаг гэж сонссоноо санан түүнд одоо мөргөх гэж яваадаа баярлана. Хогийн хойгуур гараарай гэсэн Хүрэлийн үгийг санан, тэр хогийг харахад маш том, бяцхан толгой шиг өндөр байх тул Данзангийн бодол өөрчлөгдөв. "Энэ бас том оо, ийм том хог ч харин энэ ертөнцөд үгүй бий" гэж гайхна. Нүд салгалгүй ширтэн дэргэд нь очтол хажуугаас нь хар гичий гэнэт хар яр хуцан дайрав. Гайтай хогийн томыг гайхан яваад олон гөлөгтэй гичийн үүрэн дээр орчихсон ажээ. Гичийг хэд дахин өшиглөөд оносонгүй. Сандрахад бас зүг бүрээс хэдэн арван нохой шуугиан тавин хар хурдаар айсуй явна. Гичийн омог улмаар догширсон бөгөөд Данзанд түүнийг хориглох юм юу ч алга. өөр нохдыг агшин зуурын дотор хүрэлцэн ирж галзуу мэт дайрч эхлэхийн зэрэгцээгээр бас өдий төдий ноход нэмэн айсуй үзэгдэнэ. Данзан хашгирлаа, шороо цацлаа, ханцуйгаараа савлаа, өшиглөлөө, энэ бүхэн ямар ч тус болсонгүй газар дэлхий дүүрэн нохой, дээш харавч нохой, нохой, нохой... 
Жанчхүү хот, өндөр Жанрайсэг, Дэчингалаб хийгээд олз омог олон, ах эгч нартайгаа эргэж уулзах бүгд мартагдав. Эцэст нь өөрийн бие чухам хаана, юун дээр байгаагаа ч мэдэхээ болив. Мэдэхээс зөвхөн амь биеэ хамгаалах байвч, чухам хэрхэн юугаар гэдэг нь алга. Сүүлдээ бүр юу болж байгаагаа ч мэдэхээ болив. Нэг мэдэхэд нуур өөд том хар юм үсрэн ирлээ. Шүүрэн авч газар бяц буулган шидэв. Тэр нь нохой байлаа. Нохойн гаслах сонсдов. Бас баруун ташаанд нь нэг нохой асан зүүгдэв. Тэр нь хамгийн түрүүн дайрсан аюулт хар гичий байжээ. Торго болтол нь элдсэн нэхийд хурц соёо нь тээгэлдэн угзарч байсан нохойг Данзан овоодон авч хэд дахин газар саван хаяв. Хар гичий нуруугаар газар унаж дөрвөн мөчөө сарвалзуулан арайхийн босоод ухаан жолоогүй зугтав. Ингэснээр бусад нь сүүл хавчин тал тал тийшээ зугтжээ. Данзан одоо өөрийн ухаантай боллоо. Биеэ ажихад зүрх цээжиндээ багтаж ядан цохилно. Бөгсөн бие шархиран хөндүүрлэх мэт "Энэ ч лав сэг болсон бий" гэж бодон  шалган үзэхэд ар хормой нэгэн хэсэг урагдан унжиж, баруун ташаанд хоёр бяцхан нүх гарснаас өөр биед хүрсэн юм алга. Иймд сэтгэл нь бүрэн тайвширсан бөгөөд хар гичийг газар гуядсанаа санахад мөн ч өшөөгөө авсан шиг бодогдон инээд хүрнэ. Бусад нохдын зугтсаныг хүчит сахиуст Дэчингалаб, Өндөр Жанрайсэгийн аврал гэж үзэв. Тэндээс гурван суваргыг чиглэн явлаа. Хажуугаас бас нохой дайрах чимээ гарсанд давхийн цочин харахад нохой биш, ид насны хоёр лам элгээ хөштөл инээн сууна. Тэд өөрий нь шоолох ажээ. Данзан үг дуугуй тойрон гарахыг бодов. Гэвч тэр хоёрын орхимжоо бүслэн урдаа зангидсан, түнтгэр толгойтой хүрэн хар нүүртэй нь, 
-Хархүү чи харин нэг үзээгүй юмаа үзэн, үхэр цамаа харайх шив дээ гээд хээ хаа инээлээ. Данзангийн зэвүү хүрэв.
-Та нар чинь намайг нохойд бариулчих гэж байхад, энд байсан улс уу?
-Тийм ээ, чи ч дунд нь сарлагийн бух аятай мөн сайхан үзэлцлээ шүү дээ гэж цэвэрхэн цагаан царайтай нь хэлэв.
Хариуд нь Данзан
-Үхсэн хойноо лам нар бол доо гэлээ. Үүнээс өөр муу үг ч тэрхэн үед эс олдов.
-Үхсэн хойноо лам нар бол гэнээ хө гэснээ тэр хоёр хоёулаа босоод ирэв. 
-Тийм ээ. Хүнийг аврах сэтгэлгүй болохоор чинь үхсэн хойноо лам нар бол доо гэсэн юм гээд Данзан ташаа тулан тэднийг хүлээв. Сэтгэлд нь тэдэнтэй үзэлцэхэд саяын олон нохойтой үзэлцэхээс аюултай биш бодогдов. Түнтгэр толгойт лам Данзангийн урд эгцлэн ирээд хамраа сартайлган ханцуй шамлав.
-Чи ер нь яах санаатай байна вэ? гэхэд,
-Яахыгаа би одоохон үзүүлнэ дээ гэж нүүрэнд тулан ирэв. Хоёр дахь лам бас мөрөн дэх ягаан дурдан орхимжоо буулган бүслээд,
    -Тэнэг минь! Сонс! Хэрэв бид чиний наад өмхий хүүрийг тэр олон нохдоос салгах гэж оролдвоос өлсгөлөн амьтдын хоолыг булаасан нүгэлд унах биш үү. Иймд чи бидэнд гомдох хэрэггүй. Мэдэв үү. За яв цаашаан, тэргүй бол үүний амтыг үзнэ гэж мэд гэж гараа зангидан үзүүлэв. Данзан тэдэнд бууж өгсөн байдал үзүүлэхгүйг хичээлээ.
-Битгий сагсуур! Би та хоёроос байтугай зуун хар зуудаг халтараас ч айхгүй хүн гээд замаа хөөтөл ард нь
-Нармийлгая.
-Тэгье. Намалдгий нь цааш нь оруулаад явуулчихъя гэж хэлэлцэх сонсогджээ. Эргэн харахад өнөө лам нар толгой дээрээ духдуулан тавьсан бяцхан шовгоруудаа өвөртөө хийж айсуй ажээ. Хүрээ банди нар зодоонд хэцүү, хөдөөний хүнийг юу ч үгүй болгодог гэж олны хэлэлцэхийг Данзан санан халшрав. Гэвч бүсэндээ хутгатай яваагаа санан зориг оров.
-Аминдаа хайргүй бол ирцгээ! гэж хашгиран хутгаа сугалахад, лам нарын омог дарагдав.
-За яршиг хөдөөгийн муу хөдсөн  дээлийн голоор юу хийнэ.
-Тийм дээ нэрийн хор гарын гарз гэж бие биеэ хориглон ятгав. Данзай ч түрүүн, анх ганц гичий дайрсан нь дорхноо үй түмэн нохой болон барьж идэх шахсаныг санан түүн шиг нэг мэдэхэд өдий төдий лам гарч ирэхийг хэн байг гэх вэ гэж санаад хутгаа буцаан хуйд нь хийн яаран холдохын мөрөөдөс болов. Суваргуудад ойртон очиход ёроолд нь бас л олон том нохой цагариглан хэвтэнэ. Дайрахаас нь болгоомжлон хэдэн чулуу авч сэм сэм алхлав. Ноход ер нь хөдлөх шинжгүй шиг. Тэгэхээр сэтгэл тайтгарав. Гэтэл суваргын ёроол дахь хоёр хамуутай нохойн дунд тамтаг болсон нэхий дээл, шар эсгий хөглөрөн хэвтсэний дотроос хүний өрөөсөн хөл цухуйж харагдав. Данзан түүнийг харангуутаа айж цочих зэрэгцэн өөрийн эрхгүй зог тусан ширтэв. Үхсэн хүн юм болов уу? Хөдөө хээр биш, Хүрээ, зүгээр ч үгүй их Хүрээ учир хаанаас энд үхсэн хүн хэвтээ аж дээ гэж бодов. Тэгснээ бас амьд хүн болов уу? Хаанаас, энэ бол жаргалын орон шүү дээ гэж бодов. Дэмий гайхахдаа ямар нэг юмыг ташааран харж байна гэж бодон ойртосхийн очив. Тэгээд лавлан харав. Яасан ч хүн байх ёсгүй гэж бодон хэчнээн дахин лавлан харах тусам үнэхээр хүн хэвтэж байгаагаар барахгүй ай хөөрхий ядрахын туйлд орсон хүн арай ядан янцаглаж аман дотроо ном уншиж бий сонсогдов. Одоо хэдийгээр урин дулаан байгаа боловч өвлийн эхэн, зул сар, цас мөс царцмагласан жихүүн дундуур тэр хүний жийн гаргасан хөлийн туранхай нь жигтэйхэн бөгөөд үений нь яс болгон товойж мах байдаг газар болгоноороо цаашаа хонхойж өнгө нь гэвэл эгээ л турж үхсэн тэмээний шир шиг ажээ. Тэр хүн дэргэдээ хүн ирэхийг мэдэн уншлагаа тасалж, 
-Түмээн! Юм хайрла! гэж үхэнхий дуугаар арайхийж амьсгаадан өгүүлээд толгой цухуйлгана. Тав болон ширэлдсэн гэзэг, ухархайдаа шигдэн ширгэсэн хохимой нүд, хохинга цайвар царай, энэ бүхний нь харахад ёстой зүүдэнд ором аймшигтайг яана. Нарийвчлан ажихад шанааны нь яс ёрдойн, хацар нь хавчийж, хөлстэй нь зууралдан хатсан өлөн шороо нүүрий нь зураас болгоныг зурмал юм шиг тодотгох ажээ.
-Та яасан хүн бэ? гэхэд,
-Аа, би гэдэг, өвчин зовлонд дарагдсан хүн. Юм хайрла! гэж хатсан шаврын өнгөт нимгэн уруул өмөлзүүлэн хэлээд хохимой нүдээрээ тэнгэр ширтэн гөлөрнө. 
-Та яагаад ийм болчихоо вэ хөөрхий минь гээд Данзанг санаа алдахад,
-Аа би уг нь Засагт хааны аймгийн хүн. Цэрэгт мордсон, ёох! Олон аавын хөвгүүдтэй дайн тулааныг үзсэн минь олон... гэснээ нэг хэсэг амьсгал хураан таг чиг болов. Тэгснээ,
-Тээр хойно чи мэдэх үү? Хужирбулангийн цэрэг гэж байсныг гамин ирээд биднийг тараасан, нутаг буцах гэтэл унаа хаана байх билээ. Олохын төлөө зүтгэлээ. Хог арилгасан, түлээ хөрөөдсөн, мах үүрэв, ёох! Хүрээ гэдэг хүний гар дахийг салгахаас биш хүний гар дээр юм гялайлгадаг газар биш юм. За тэр ч яах вэ өнгөрсөн цагт би энэ биеэ үхэлгүй мөнхийг санан элдэв амьтныг алан хядаж явсаны нүгэл биз дээ. Гэдэсний өвчин хүрэв. Нэг айлд толгой хоргодож байсан юмсан, эм тангийн явдалд гарын бэл тасрахтай зэрэг энд тавилаа. Одоо, одоо, ёох! гэснээ бүрмөсөн дуу тасарч нүд анив. Гэвч үхээгүй байлаа. Дахин нүд нээн хоёр долоо хоног гэж дөнгөж дуулдахуйц хэлээд толгойгоо алгуур хөдөлгөн дахин цэлмэг тэнгэрийг ширтэв. Саяын яриандаа ядран нүдээ цавчиж чадахгүй болсон ажээ. Магнайд нь хөлс чийхарч, нүүрийн зураас болгонд шигдсэн өлөн шороо улмаар тодров. 
Данзан огт санаандгүй явснаа ийм хөөрхий амьтантай гэнэт учирснаас элэг эмтрэн яаж ийгээд юу байгаагаараа туслахсан л гэхээс өөр юү ч санаж бодсонгүй. Өврөө тэмтрэхэд Хүрэлээс зээлдэн авсан хоёр муу халтар хадгаас өөр юү ч баригдсангүй. Өгөх юм алга гээд явъя гэтэл өндийх ч чадалгүй болж тартагтаа тулсан тэр хөөрхий хүний ядахдаа цавчлаагүй болсон нүд нь Данзанг гараа өвөртөө хийхийг харсан тул хөөрхий түүнийг гомдон гутрахаас нь айн зовов. Энэ нь Данзанг бүр сандралд оруулж, 
-Танд юу хэрэгтэй байна? гэхэд,
-Хоол, хоол, хоолой руу зөөлөн бол юу ч яах вэ гэлээ. Данзан хадгаа идэх зүйлээр борлуулан өгөхийг бодов. 
-Би ийшээ явж бурханд мөргөөд буцах замдаа хөөрхий танд юм авчиръя гээд яаран цааш алхаллаа. Хүрэлээр заалгасан замаа мөрдөн явж байтал тэртээх нэгэн гудамжны буланг тойрон баг хүмүүс гүйлдэн гарч ирлээ. Юу болсноос ийнхүү санд мэнд гүйлдэхийг хэн мэдэх вэ! Байн, байн эргэн харцгаахы нь үзвэл ямар нэгэн аюултай юмнаас л өөрийн эрхгүй амь тэмцэн зугтаж яваа нь илэрхий. Өргөн ултай хүнд гутлаараа өлөн шороог манаруулан харайлгахы нь ажихад Данзанд бас ч сонирхолтой үзэгдэнэ. Тэр дундаас хамгийн түрүүчийн гурвын ард яваа тасын далавч шиг дэргэр үстэй гоё эхнэр урдах хүмүүсээ яах ийхийн зуур гүйцэж аваад, дэргэр үсээ гэнэтэд мултран унахад түүнийгээ газар унахаас нь өмнө шүүрэн авч сугавчлан улмаар хурдлахад нь Данзан тэсгэлгүй инээд алдлаа. Тэгээд юү юүгүй дэргэдээ ирэхэд нь инээдээ барьж хойдох хүмүүс нь дараа дараагаар өнгөрөхөд нь
-Та минь ээ! Дэчингалабын дуган хаана байна вэ? гэж дахин давтан асуулаа. Уралдаж байгаа мэт ухаан жолоогүй гүйлдэж яваа хүмүүс хариу хэлэх байтугай дуулах ч сэхээгүй дэгдэн алга боллоо. Данзан тэднийг гайхлаа. Хамгийн эцэст тавь орчим насны ширвээ хар сахалтай хүн гүйн ирснээ бахардан Данзангийн дэргэд зогсоход: 
-Өвгөн гуай! Дэчингалба хаа байна? гэж асуув.
-Дэчингалбаар ямар элэнцгээ хийх чинь вэ гэж тэр хүн нүүр өөд гэнэт ширүүн ширтсэнээ яв, тийшээ гэж нэг гараараа Данзаныг шүүрч нөгөө гараараа хүрэн торгон дээлийнхээ хормойг шуун барьж аваад мөн л гүйх гэж тэмүүлэв.
-Үгүй мөргөх гэсэн юм гэж Данзан хойш суухад,
-Юуны чинь мөргөх, ингэж явж үрэгдэх нь үү гэж тэр хүн эцэг хүний ёсоор зандчисан тул Данзан өөрийн эрхгүй хөтлөгдөн явлаа.
-Чи мэдэж байна уу? Цаана чинь гамингууд...
-Яаж байна?
-Барьж байна, хядаж байна!
-Яалаа гэж?
-Яах юу байх вэ, баллах гэж байгаа биз!
-Зүгээр яваа хүмүүсийг үү?
-Тэгэлгүй яах вэ, зүггүй хүнийг байтугай зүгээр байсан улсыг балласан юм чинь дээ!
-Үгүй, яалаа гэж тэр билээ? гэж Данзан дахин лавлан асуухад, өвгөн уцаарлаж:
-Ээ? Чи яасан үгэнд дуртай харламар вэ? Зүгээр намайг дагаад эндээж холдож үз! гээд бүр хүчлэн урагш хурдлав. Хүрээний захад гарснаа өвгөн, эндээс би гэрээ бараадахыг бодъё. Чи тэр Дэчингалабаа сүүлд бол мэдэв үү, юу ч атугай өнөөдөр дотогшоо орж яасан ч болохгүй гээд явлаа.
Хүрээ дүүрэн гамин, хэцүү зэвүүн цаг ирлээ гэж хөдөөгүүр л нэг яриан дэгдэж байсныг Данзан яахан сонсохгүй өнгөрүүлсэн байх билээ. Гэвч тэр нь замаар  яваа над юуны хамаатай билээ гэсэн шүү ажиггүй явсан бөгөөд одоо хэр нь энэ тухай наана цаана нь юм бодсонгүй, зөвхөн Дэчингалаб,Жанрайсэг хоёрт мөргөж чадаагүйдээ харамсана. Нөгөө суваргын урьд ирэхтэйгээ зэрэг хөөрхий ядарсан өнөө хүнд хоол өгөх гэж амласнаа санав. Тэгэхтэй зэрэг хамуутай нохдын дунд нэг хөлөө биш, хоёр хөлөө гарган хэвтэж байсан хөөрхий тэр хүн нүдэнд нь үзэгдэв.  Данзан юу ч атугай хадгаа өгч сэтгэлээ ариутгахыг бодов. Дэргэд нь очиход хөөрхий өвчтөн  гөлөрсөн нүдээ цавчихгүй тэнгэрийн гүнийг ширтсэн хэвээр байв.
-Би дотогш орж чадсангүй гээд хадгаа гарган хандуулахад өвчтөн "Би чинь энэ муу хадгаар яах юм бэ" гэсэн шиг үл хөдлөн үүлгүй хөх тэнгэрийг ширтсээр байв. Данзан энэ хүний хэрхэвч сэргэхгүйг түрүүн мэдсэн боловч үхэхээс нь өмнө хоолой руу нь юм хийхийг бодсон билээ. Тэгээд одоо туслах туслуулах хоёрын аль аль нь өнгөрч гэж бодохдоо даруй холдох хэрэгтэй болж, эргэж харахын ч хэрэггүй гэж бодов. Гэвч өнгөрсөн эр нүднийхээ булангаар сэм ширтэн ямар нэгэн юм горьдсон байх шиг. Ялангуяа хатсан уруулынх нь цаанаас харлан цухуйсан хэлий нь ажихад "хоол, хоол юү ч яахав, хоолой руу орох зөөлөн юм" гээд байх шиг. Хадгийн нэгийг суварганаа уяад нөгөөгөөр нь толгойгий нь бүтээхэд үл мэдэгхэн сэвэлзэж байгаа салхи хадгийг хийсгэн талийгаачийн толгойтой ороолдуулав. Түүнд Данзангийн сэтгэл бага зэрэг тайтгаран явлаа. Гэвч амьдралд нь тохиолдсон элдэв аймшигт зүйлс хэдэн арван янзаар сэтгэлд нь эргэлдэнэ. Зам зуураа өнөө гайхалтай том хогийн хойгуур хэрхэн гарснаа ч эс мэдэв. Бас тал талаас дайрагч олон нохой байдгийг ч мартсан ажээ. Нэг мэдэхэд майхныхаа өмнө ирсэн байлаа. Майханд Дорж зангиралдсан бүдүүн булчинтай гараа дэрлэн тачигнатал хурхирна. Данзан түүнийг хараад мөн унтах гэж хажуулав. Тэгтэл нөгөө нас эцэслэсэн хүний аймшигт дүр сэтгэлд нь эргэлдэн нойры нь хулжаана.
Мартах хэрэгтэй гэж сэтгэлээ ятган нүдээ тас анихад бүр тэгэхээс тэгэх гэсэн юм шиг тодрон үзэгдэж "Хоол, хоол" гэж байсан нь чихэнд сонсогдоно. Гэтэл ашгүй Хүрэл ирлээ. Гэвч мөн л нэг аймшигтай юм үзсэн буюу дуулсан мэт, ногоон нүд нь орой дээр нь гялалзан,
-Ашгүй чи ирсэн үү? Цаад Доржоо сэрээж үз!
-Тийм ээ, саяхан ирлээ гээд Доржийн тохойноос татав. Дорж амаа тамшаалан өндийж,
-Та нарын нөгөө эргэл мөргөл яалаа?
-Би багшдаа бараалхлаа гэснээ, Хүрэл,
-Үгүй тэр ч яах вэ. Цаана чинь Хүрээ дүүрэн гамин, аян замын хүмүүсийн унаа хөсгийг дээрэмдэх болсон гэнэ ч гэх шиг, хэн хүний өвөр түрийг нэгжин мөнгө зоосы нь булаана ч гэх шиг аймшиг бүхэн дуулдана шүү гэснээ чухам чухам гэж уянгалуулан залбираад: Бурхан минь чухам юу ч гэж хэлэх вэ? Монгол улс маань амаараа шороо үмхээд байна шүү гэж дуу алдав. Юу болов гэж Доржийн асуухад:
-Богд ламтныг чирч аваачин хачин маягийн хувцастай гаж буруу хүний зурагт мөргүүлсэн гэнэ гээд гаслан шагширч дуугүй боллоо.
-Би Дэчингалаб хүрэх гэж яваад гамингаас зугтсан баахан улстай дайралдаад буцан ирлээ гэж Данзан өгүүлэхэд Хүрэл,
-Аа тийм гэж үгий нь таслан хаанаас ямар гэгч гайтай хэн гэгч болохыг бүү мэд, хэдэн хүн бас, түмэн амьтан түжигнэж, буман амьтан бужигнасан зээл дээр "үнсэн саарал гамингуудыг орон нутагт нь хөөн тонилгоё" гэсэн утгатай ном хуудас нааж орхиод алга болчихсон гэнэ. Түүний улмаас гамингууд хавь ойрын хүмүүсийг барьж чирч байгаа юм гэнэ гээд цааш нь өөрийнхөө ажлын тухай ярив. Ингэхэд Хүрэл, багшдаа бараалхаж зам мөрөө засуулсан ажээ. Багшийн нь төлгөнд ашгүй бидний зам мөр аюулгүй гэж буусан шүү гаө олзуурхан тайван ярьж байснаа,
-Үгүй та минь үг олдож, үхэр холдов шүү. Босон харайж "одоо ачаалъя" гээд гүйн гарангуутаа майхны гадсуудыг сугалан хаяв. Дорж,Данзан хоёр мөн босож ажилдаа оров. Агшин зуурын дотор бүх тэмээгээ ачаалж дуусмагц Хүрэл сувай шарагч ингэ хэвтүүлж мордоод:
-Ай даа та минь, сүсэг бишрэлээ хичээнэ шүү дээ гэж хашгираад зүүн зүгийг барин хөвөлзүүлэн алхлуулав. Хүрээний зүүн зах болох оросын өндөр ногоон оройтой байшингийн араар Маахуур хэмээх толгойн энгэр хүрээд тэндээсээ урагш эргэж Наймаа хотын баруунаар орон, зүүн урагш чиглэлээ. Тэр зуураа жинчид аль зүгээс ямар аюултай амьтан гарч ирэн унаа хөсгийг дээрэмдэх бол гэж үргэлж сэтгэл түгшин явлаа. Хажуугаар унаатай унаагүй янз бүрийн хүмүүс нааш цааш тасралтгүй явах боловч өнөөх гамингуудаас нэг ч дайралдаагүй ажээ. Тунгалаг урсгалт Туулын голын захад ирээд хойш харахад Хүрээний бараа баарганан сүүдэртэж бүрээний дуу дуулдахтай, үгүйтэй сонсогдоно. Голын усыг гатлахад угаасан говь цөлөөс гаралтай тэмээнүүд хамар шуухитнуулан хавтгай цагаан тавхайгаа дээр дээр өргөн цүл пал хийлгэн гишгэлнэ. Хэзээ ямагт жингийн дундыг барин явдаг Дорж хамгийн түрүүн гол гатлан тэмээ нэг бүрийг ажиглан хөөг хөөг гэж хашгираад, сүүлчийн хүн Данзанг гарч ирэхэд,
-Одоо аюул бүхэн ард үлдсэн биз дээ гэж инээмсэглэв.
-Тийм ч биз гэж Данзангийн хэлэхэд тэр урдаас Хүрэл,
-Ачит ламын авралаар аюул бүхэн ард хаягдсан шүү гэж овоо цовоодуу дуугаар инээд алдан хашгираад цааш эргэн алсыг ширтэн, ташаа тулж "Богдын өндөр ууланд, борооны манан татна. Буцаад хойшоо харахад Богдын хүрээ илхэн" гэж сүрхий бүдүүн хоолойгоор тэнхээ мэдэн дуулж гарав. Гэвч одоо бол зун биш, өвөл Богдын өндөр ууланд борооны будан яахин татах билээ дээ. Харин буцаад хойшоо харахад Богдын хүрээ илхэн харагдах нь ч харагдаж л байна.

ӨНӨӨХ ЭР АМЬД

    Тэр эр чухам хэрхэн дээш гөлрөн хэвтэж байлаа? Өөр  нэгтээ бас нэг хүн эгээ л түүн шиг дээш гөлрөн хэвтэнэ. Гэвч энэ хүн хүрээний зах, хамуутай олон нохдын дунд биш, Түшээт хааны хороо хэмээх харчуулын суудаг газрын дундтай бөгөөд дөрвөн ханатай дун цагаан бүрээстэй гэрийн баруун хойд талын гурван давхар нарийн эсгий дэвсгэрт орон дээр хэвтэн шунхан улаан будагтай униудыг л ширтэнэ. Гэвч энэ хүн эрүүл, өвгөд дээдсээс аваад одоо хүртэл төрийн ба оюун ухааны хүмүүсийн сахал тавих журмыг баримтлан дээд уруулдаа тавьсан сахал нь хольцоогүй хар болоод тун шигүүн. Царай нь гэвэл тунгалаг цагаан, тэр тунгалаг цагаан царай нь баахан цонхийж, хүч тамираа алдаж байгаа нь хэн бүхний өмнө тодхон үзэгдэнэ. Гэвч энэ нь ямар нэгэн өвчний учраас биш, зүгээр олон хоног хөдөлгөөнгүй хэвтсэнийнх байлаа. Нөгөө хүрдний ёроол дахь хүн бол хоол, хоолой руу орох зөөлөн юмыг л мөрөөдсөнөөс өөр юу ч үгүй байсан бол энэ хүн хоол ч биш, эд хөрөнгө ч биш, эмс охидын тухай ч биш, гагцхүү тэр цагийнхаа улс төр, түүний унан мөхсөний тухай түмэн зүйлийг бодон дээш гөлрөн хэвтэх ажээ. Өчигдөр энэ хүн нэг удаа санаа сэтгэлээ сэргээж чадвал бүр ийм, тийм элдэв шалдав юм бодохоо болъё байз гэж гадагш гарсан нь ямар ч нэмэр болсонгүй. Харин хамуутай нохдын дунд хэвтсэн эрийг олж хараад сэтгэл нь бүр хэдэн давхар зовлонд унасан байв. Одоо ч мөн л тэр эрийг бодсоор. Дэргэдээ хүн очиход "Түмээн! Юм хайрла!" гээд дараа нь, 
-Хоол, хоол... хоолой руу орох зөөлөн бол юу ч яахав гэж байсан нь чихэнд үргэлжлэн сонсогдоно. 
Гэрийн хаалга зөөлнөөр онгойж нэг хүн дуу чимээ гаргахгүйг хичээнгүйлэн орж ирсэн нь арван тав, зургаа орчим настай, нарийхан биетэй гурдгархан хархүү байлаа. Хэвтэж байгаа хүн, тэр хүүгийн орж ирэхийг мэдээгүй мэт ажиггүй байхад хүү алга хавсран бөхийж, 
-Жа багшаа, би яваад ирлээ гэж тун аяархнаар хэлэв. Хариуд нь нөгөө хүн, дээш ширтсэн нүдээ цавчилгүйгээр,
-Амьд байна уу? Гэхэд
-Амьд, би бүр эмгэнийд аваачин хэвтүүлээд ирлээ.
-За болж. Урц нь ашгүй зайтай байж уу?
-Тун муу. Энэ дэлхийн хамаг муухай новшоор урцаа дүүргэсний нь би ийш тийш болгон, дөнгөж хөл жийх зай гарган тэр хүнийг хэвтүүлэв гэж хүү өөрийнхөө элдэв новштой хутгалдсанаа санан ярвайн хэлэв.
-Эмгэн тэгээд тэр хүнийг ямраар хүлээн авав даа? гэхэд хүү,
-Эвий минь, хөөрхий минь, эр хүн бас ийм болох гэж байдгаа гэж нүднийхээ нулимс дуслуулан хүлээн авлаа.
-Мөндөө. Ягтсан эрд ядуу хүнээс илүү ачтан үгүй гэдэг чинь тэр дээ гэж багш инээмсэглэн өндийж, орныхоо хажуу дахь бяцхан шүүгээний нүдийг татан хоёр янчаан гаргаж, 
-Май! Чи үүний нэгээр эм залгуул! Жанцан маарамбад очоорой! Нөгөөг нь эмгэнд өгч хоол хош залгуулж бай гэж хэл! Хүү, багшийн өмнө сөхрөн сууж янчааныг хоёр гардан авснаа
-Өнөөдөр багш аа! Нэг шинэ хэрэг гарав бололтой.
-Ямар?
-Гаминг эсэргүүцсэн.
-Хаана?
-Зах дээр. Намайг өвчтөн рүү очиж явахад гэнэт айн зугтсан хүмүүс дайралдлаа. Би учрыг сайн мэдээгүй боловч лав аюултай хэрэг гарсныг тааварлан тэднийг даган гүйв. Тэгээд тэр зуур хүмүүсийн ярианыг сонсоход: нэг хүн зар дээр гаминг эсэргүүцсэн уриа  бичиг наасныг гамингууд олж үзэн, баахан хүнийг барьсан бололтой. Багш нь хоёр дахь удаа инээмсэглэх гэснээ болиод царайгаа төв болгож, 
-Тэр бичгийг чухам хэн нь наасныг мэдэв үү?
-Ер мэдсэнгүй багш аа!
-За тийм байжээ. Ингэхэд чи иймэрхүү хэргээс болж л өгвөл бие зайлж болгоомжилж явах хэрэгтэй! Шавь нь,
-Жа гээд, үнэхээр дуулгаварт шавийн ёсоор мэхэсхийв. 
-Гэвч тэр бичгийг ямар хүн наадаг билээ? Үүнийг чи олж мэдвэл зүгээр байна.
-Жа гээд шавь дахин мэхэсхийн босов. Гэрээс гарахдаа шавь хаалгаа мөн л аяархан нээн аяархан хаалаа. Гэвч хашааны хаалгыг дөнгөж мултрахтайгаа зэрэг нүд нь сэргэж хөл нь хөнгөрөв. Нэг булан тойроод байдал нь бүр өөрчлөгдөн тэртээх гудамжнаа яваа хоёр лам жаалыг харан "Еэ, еэ, вөө вөө" гэж хашгирав. Гэтэл багшийн нь хэлсэн сүүлчийн үг санаанд нь орсон ажээ. Өөрт нь ч мөн тэр эсэргүүцлийн бичгийг хэн нь наасныг мэдэх хүсэл цаглашгүй оргилов. Тэгээд тэр хүү зах зээлээр орон амьтны яриа чагнахыг эрмэлзэн замаа орхиж хажуу тийшээ  эргэв. Ингэхэд ард нь үлдсэн багш нь ч өөрцгүй, шавиа  гармагц байдал хувиран нүүрэнд нь инээмсэглэл тодров. Нэгд энэ хүн, сэтгэлдээ өвчтөн хүнийг эдгэрнэ гэж бодон баярлах болжээ. Хоёрт, мөн л өнөөх эсэргүүцлийн бичгийн тухай урьд өмнийн хүн, улс орныхоо тусгаар тогтнолыг устгагдсан тухайд ард түмнээ гадаадын хүний гарт  дахин хэдэн зуун жилээр атгагдан мөхөх болов гэж бухимдан байсан нь үгүйсэж харин их тэмцлийн зам үүсгэл гарах гэж байна уу? гэснийг бодон сэтгэл нь сэргэжээ. "Үгүй ер тэр бичгийг ямар аавын хүү наав аа?" гэхээс зөвхөн санаа сэтгэл сэргэсэн төдийгүй бие хөөрөн гадагш гарч агаар амьсгаалууштай болжээ. Энэ хүн гэвэл: Нэг харц ард. Гэвч саяхан мөхсөн автономит монголын нэг түшмэл бөгөөд зүгээр ч үгүй гүн зэргээр шагнагдсан хүн болох тул олон даяар түүнийг Балданцэрэн гүн гэж нэрлэдэг байжээ.

САНААГҮЙ ЮМАА САНАВ

Балданцэрэн гүн гэрээсээ гарав. Үүдэн дээр ганц нарийхан бургасан саваа түшүүлэн тавих нь нэг талаар эзгүйн тэмдэг. Нөгөө талаар гаднын хүн орохыг чандлан цаазалсан сүрхий хорио тэр болдог байжээ. Өмссөн хувцас гэвэл:  нарийн хурган дотортой хүрэн торгон дээл, малгай нь дөрвөн тал болгосон тоорцог, санаа сэтгэл сэргэсний хувьд гоён гоодсон нь тэр байлаа. Халиун нударгатай ханцуйгаа доош унжуулан тавьж гурван сарьст хүрээ наамал гутлаа хөндлөндүү гишгэлэн хашаанаасаа гарахад тэр өдрийн тэнгэрийн сайхан нь сэтгэлд тун нийлэмжтэйхнээр угтав. Биеийн нь үе мөч үнэхээр тавигдан, гар өргөн суниагууштай байвч Балданцэрэн "суниаваас сурсан юм сугаар тарчихдаг юм" гэж багшийнхаа хорьдог байсныг санан зөвхөн их амьсгал аван уушгиа тэнийлгэв. Үнэндээ Балданцэрэн иймэрхүү мухар сохрыг яг баримтлагч ч бас биш билээ. Гэвч багшийнхаа хэлсэн үг, сургасан сургаалыг хэрхэвч орхихгүй хичээдэг хүн байжээ. Тэндээсээ Балданцэрэн урагш чиглэн явав. Гудамжинд хэдэн хүүхэд дайтан тоглож байгаа дайралдав. Үзтэл тэдний нэг хэсэг нь гамин болж, нөгөө хэсэг нь эсэргүүцэгчид нь болсон ажээ. Балданцэрэн тэднийг харахтайгаа зэрэг "хүүхэд багачууд ирээдүйн юмыг зөгнөхдөө мэргэн гэдэг үнэн болов уу" гэснийг бодож зогсов. Гэтэл бас "гамингууд одоо бүр эдний үеийг хүртэл монгол орныг эзэрхийлэн дарлаж байх гэж үү?" гэдэг бодол сэтгэлд нь орж ирэн дотор нь аягүй болов. Ингээд өнөөх хүүхдүүдийг цааш ажихад хүүхдүүд хуваагдан хоёр тал болсноо "түн түн..." гэж амаараа буудалцан давшиж эхлэв. Тэд ийнхүү дайтан тоглох дуртай боловч үхэж тоглохыг хэн нь үл хүсэх ажээ. Хоёр талаас давшсан чигээрээ давшин гудамжны голд тулгарснаа нэг нь, 
-Та нар гамингууд байж юунд үхсэнгүй вэ? гэв. Энэ даруй нөгөөдүүл нь,
-Тэгвэл бид гамин болохгүй! гэж ам амандаа шуугилдав. Ингээд эцэст нь гамин болох хүүхэд олдохгүй болсонд Балданцэрэнгийн сэтгэл баярлах мэт болон, 
-Зөв! Та нарын үед манай оронд гамингууд байхгүй байна гэж инээмсэглэн хэлэв. Хүүхэд цөм Балданцэрэнг гайхан харав. Гоё сайхан хувцастай хүнийг гэнэт харсандаа тэд айн сүрдэх ажээ. Гэвч нэг нь:
-Гамин хаачих вэ? гэж нүдээ бүлтийлгэн асуув. 
-Устгагдана! Тэднийг бид өөрснөөс түрүүлээд үгүй хийчих байлгүй дээ гээд Балданцэрэн хүүхдүүдийн дундуур орон цааш явлаа. Нэлээд явснаа эргэн харахад хүүхдүүд хойноос нь гайхан ширтсээр буй үзэгдэнэ.
Одоо Балданцэрэн энэ хүүхдүүдийн тоглолтыг бэлгэшээхээс гадна ар гэрий нь хүмүүс гамингуудыг эрхгүй дайтан тулалдаж хөөн зайлуулна гэж ярьдгаас эд  нар ингэж тоглох болсон байх ёстой гэж бодов. Ингэхэд өөрөө хүүхдүүдийн өмнө санамсаргүй хэлсэн үгээ эргэцүүлэн үзэхэд ч ер муу биш, юунд гэвэл хүүхдүүд гэртээ хариад "Нэг хүн гамингуудыг бид та нараас түрүүлэн устгана" гэж хэлэв гэж ярих нь магад байх бөгөөд энэ үг цаад хүмүүсийн чихэнд ямраар сонсогдохыг бодоход мөн ч аятайхан ажээ.
Хүрээний захад гаран Дунд гол гэгч газар хүрэв. Голын дээгүүр тавьсан хүрэн улаан будагтай гүүр дээр гарахад уур амьсгал маш сайхан, гүүрийн доорх мөс тунгалаг, тэнгэрийн тунгалаг цэнхэр өнгийг өөртөө татан гөлийхөөрөө гөлийснийг хэлэх үү? "Өөрийн бие орчлон ертөнцөөс тасран гэрийн мухарт шигдэн хэвтэж байсан маань шал дэмий байж дээ" гэж бодогдуулна. 
Баруунаас баахан явган улс хөврөлдөн айсуй. Балданцэрэн тэднийг гамингууд гэж бодон дотор нь зарсхийв. Гүүрийн хашлага дээр элгээрээ түшин зогсож ойртон ирэхий нь хүлээв. Гэтэл тэд гамин биш гамингуудад туугдан яваа цахрууд бөгөөд гартаа гавтай, хөлдөө тушаатай, өмссөн хувцас уранхай, цооронхой, төмөр тушаандаа баригдан ойрхон ойрхон гишгэлэх бөгөөд эхнийхээ хүнээс аваад эцсийнх нь боловч зөвхөн нэгэн газар гишгэхийг хичээх мэт хүйтэн жаварт нэвт цохигдсон гандмал царайгаараа доош ширтэн алхална. "Эдгээр хүмүүс юун улс билээ?" гэхээс хэдэн хоногийн өмнө шавь нь "Өвөр монголын эрх чөлөөний  төлөө тэмцэгчид гамингуудад ялагдан орос руу зугтаад тэндээсээ Ар монгол ирэхээр Хиагтад ирснийг гамингууд барьсан гэнэ" гэж хаана нэгтээ дуулснаа ярьсан нь санаанд орон, нүдний нь нулимс бүрхэв. Цааш ажиглах гэхэд нэгд нүд халтирна, хоёрт гамингуудад нулимсаа үзүүлэхгүйг хичээх хэрэгтэй байлаа. Доош бөхийхөд туугдагсдын түрүүчийн хүний хөлийн тушаа төмөр гинж шажигнан чихэнд чийртэж, биес нь тунгалаг тэнгэрийн өнгийг ёроолдоо тусгасан гөлгөр мөсөн дээр зүүдний юмс шиг туссаныг хэлэх үү? "Ай ах дүү нараа! Та нар гэмт нөхөд биш, нүгэлтэн ч биш, олон түмнийхээ төлөө тэмцэгч баатрууд, та нарын ийнхүү тушаа, хүлэгтэй явах чинь гутамшиг байвч цог золбоо, баяр бахдал хоёр сүүдэр шиг л дагаж явна" гэж хамаг чадлаараа бархиран гүйн хүрч хүн бүрийг тэвэрмээр санагдана.
Туугдагсад өнгөрч гөлгөр мөс дахин хөх тэнгэрийг тольдохоос өөр юмгүй болов. Гэлээ ч ард нь хөлийн гинж шажигнан жингэнэсээр бөгөөд түүний нь сонсоход уур хилэн, хараа зүхэл, уй гашуу, зовлон зүдгүүрий нь ээлжлүүлэн илчлэх шиг, дахин чагнахад гамингууд харгислал, хатуу ширүүнийг илчлэх шиг, бүр холдон гинжийн авиа ор тас дуулдахгүй болсон хойно боловч өнөөх нь сэтгэлд үлдэн жингэнэнэ. Санамсаргүй сахлаа илэхэд хурууны нь үзүүрт хүйтэн, нойтон юм баригдав. Энэ нь тун саяхан асгаруулсан нулимс хацраа даган урссаных байжээ. Балданцэрэн тийнхүү уйлснаа санахтайгаа зэрэг, би сахал самбайгаа хүртэл ургуулсан нэг ёсны төрийн хар хүн байж, ухаан жолоогүй уйлах нь юү вэ? гэж зүрхээ чангалан цааш явлаа. Нэг мэдэхэд Богдын ногоон ордон хүрсэн байжээ. Хүрэн улаан будагтай сүрхий тохилог банзан хашааны нь хойд өнцөг дээр нь ирэхдээ тэнд яваагаа мэдэв. Урьд өмнө үүгээр явах бүрд "Энэ бол аливаа амьтныг нигүүлсэнгүй мэлмийгээ тольдон гийгүүлэгч ачит Богды минь ариун орд шүү дээ" гэж сүсэглэдэг байсан ажээ. Харин одоо гэвэл: Цэрэнчимэд Да лам, Ханддорж Чин ван, Сайн ноён хаан гэх мэтийн төрийн зүтгэлтэн хүмүүсийн гэнэтийн үхлээр үхсэнийг санана. Эдгээр хүмүүсийн үхсэний шалтгаан маш нууц, задруулсан хүн шууд толгойгүй болох байсан боловч олон жижиг дусал нийлэн нийлсээр нэг балга болох адил хүмүүс нэг нэгэндээ үг цухуйлган дамжуулсаар тэдгээр хүмүүсийг Богд өөрөө бусдын хов живэнд автагдан  хороор хорлон алсан нь тодорхой болсон байжээ. Энэ учраас Балданцэрэн хов живийг хүлээн авах, хов живч нөхдөөр  биеэ тойруулах бол төрийн хүний шинж биш, тэнэг мунхгийн явдал гэж үзэхийн дээр энэ тэнэг мунхгийг яая гэж бодов. Тэгээд ордны их хашааны хойд булангаас урд булан хүрэх зуур мөн л энэ тэнэг харанхуйн ордонд одоо бас бусдыг хорлох хор хэчнээн хадгалаастай байгаа бол? гэж бодохтой зэрэг голд нь хүйтэн оров. 
Ордны өмнөх ар өвөр дээрээ эр охин хоёр лууг ороолдуулан урласан сийлбэртэй өндөр янпайгийн өмнөхөн хэдэн зуун хүн гурван эгнээ үелэн сөхрөн суусны дэргэд Балданцэрэн ойртон очив. Тэдний дунд отго жинсээ зүүсэн ихээхэн тайж нар, алтан мөнгөн гоёл чимэглэлээ дааж ядсан дэргэр үстэй хатад, жирийн баячууд, адгийн ядуу хөдсөн дээлээс өөр юү ч үгүй өвгөд эмгэд, ер анги давхраа бүрийн хүмүүс бий үзэгдэнэ. Ингэхэд тэд цөм Богдод мөргөх гэж байгаа нь мэдээжийн хэрэг. Ийнхүү мөргөхөд түрүүчийн хүн өглөөний нарнаар, эцсийн хүн бага үдийн хэрд ирэх боловч оройн наран жаргахын өмнө Богдынхоо барааг арайхан харж адис хүртэх явдал олонтаа байдгийг Балданцэрэн сайн мэднэ. Харин одоо Богд, гаминд төрөө алдан, хаан ширээнээсээ гуд татуулаад, зөвхөн сүсэгтэн олонд мөргөл хайрлахаас өөр ажилгүй болсон тул хүнийг удаан хүлээлгэхээ больсон байжээ. Бишгүүрийн дуу уянгалан хангинаж, мөргөлийн хүмүүс "Хайрхан Богд! Богд залран айсуй" гэж ам амандаа шивнэн орой дээрээ наминчлав. 
Ордны их хашааны ногоон шаазан оройт асар хаалга өөрөө нээгдэж байгаа юм шиг аажуухнаар нээгдэн хоёр тийшээ тэлэгдэв. Барсын сүүл гэж нэрлэгддэг урт хивсэн тунтуйг мөрөн дээрээ бөгтрүүлэн тавьсан бүдүүн лам намуухан алхлан гарч ирлээ. Дараа нь өндөр нуруутай бас нэг лам хоёр үзүүртээ лууны толгой сийлмэл дамнуурганд сайхан үнэртэй юмыг оргилон савсуулсан бойпрууд өлгөснийг мөрөвчлөн явна. Эдний ард Богд өрөө битүү жуузанд хоёр ламаар дамнуулжээ. Хажууд нь мөргөх хүмүүсийн өргөлийг хураах нэг лам, мөргөл хайрлах сунтаг барьсан өөр нэг ламтай мөр зэрэгцэн явна. Эдгээрийн ард мөн л бойпор барсын сүүл хоёрыг мөрөвчилсөн лам нар явах ажээ. Бүх лам нарын зүс царай тунгалаг, бие бялдар сайтай бөгөөд тарган цатгалан, сахлаг үстэй, дугуй булган малгайтай, шар торгон дээл дээрээ өргөн ягаан дурдан орхимжийг сулхан ороон үзүүрий нь доош намируулан унжуулж, төв хичээнгүй дүрийг батад барин гишгэлнэ.  Богд өөрөө хүрэн тэрмэн дээлтэй, орой нь нэлээд өндөр болохоос гадна хоёр талы нь чихэвч, бүслэхгүй хүрэм, урт цулгуй шар торгон овоодой малгайтай бөгөөд нүд аньсан ч биш, нээсэн ч биш, ёстой л амарлингуйн дүрээр чиг урагш ширтэн заларч яваа нь жуузны хоёр  талын цонхоор хагас харагдах нь ер эгэл бус бөгөөд гүнгэрвээд залсан суумал бурхны дүрийг санагдуулна. Тэгээд урагшлах тусам бойпрын утаа баагин савсаж бишгүүрий нь дуу улмаар уянгалахыг хэлэх үү? Гэвч Богд мөргөгсдийн нүдэнд яаран үзэгдвээс санаа сэтгэлий нь дэмий үймүүлэхийн нэмэр гэсэн шиг зөвхөн өндөр янпай руу чиглэн биеэ халхлан явах бөгөөд түүнд тулан очсоноо баруунаар нь тойрон мөргөлчдийн нүдэнд илэрнэ. Энэ даруй бишгүүрийн дуу гэнэт тасран анир чимээ огтхон ч үгүй болох боловч бойпрын сайхан үнэрт утаа аяндаа тархан хүн бүрийн хамарт ханхлах бөгөөд энэ нь Богдыг тэнгэрээс буун ирэх шиг болгоно. Ер энэ үед сүсэгтэн хүмүүс газар дэлхийн юмыг ор тас мартан гагцхүү хойд нас, шамбал хэмээх бурхны орныг л санан орой дээрээ наминчилна. Богд, үелэн суусан мөргөлчдийн дундуур явахдаа өнөөх амарлингуйнхаа дүрийг тун тэсвэртэй хадгална. Хажуугийн хоёр ламын нэг, өргөлийг хурааж, нөгөө нь адис тавина. Ер Богдод мөргөх гэдэг хэзээ боловч ийм байдгийг Балданцэрэн сайн мэдэх билээ. Гэвч одоо урван сүсэглэн бишрэхээ больж байгаагийн хувьд огт өөр нүдээр ажин ширтэх ажээ. Богдыг эргэн залрахад нэг өвгөжөөр хүн бусдаас түрүүлэн толгой өндийлгөж, 
-Ай түмэн сонорт, мянган мэлмийт Богд ламтан минь ээ! Доод шавь нар биднийгээ гал усны гашуун зовлонд дарагдсаныг тольдон хайрлаж, ангижруулан авраа! гэж  уйлан бархирах дуугаар хэлээд түрүүлгээ саван унав. Балданцэрэн: "Үй олныг байтугай өөрийгөө аврах чадалгүй амьтнаас ингэж аврал ирэх ч гэж дээ чааваас" гэж бодон санаа алдан Богдын өндөр янпайн ард өмнөөс нь бишгүүрийн дуу түрүүчийнхээс илүүтэй уянгалан угтана. Энэ нь ард нь үлдэж байгаа сүсэгтнүүдэд мөн тэнгэрээс буун ирснээ дахин тэнгэртээ заларч байгаа шигээр санагдуулна. Тэндээс Балданцэрэн гэдрэг эргэн гэр рүүгээ явахад сэтгэлд нь нэг талаас Богдын аливаа бурангуй муу явдлууд, нөгөө талаас ард түмнийхээ сүсэг бишрэлд хэт автагдсан байдал ийм хоёр зүйл толгойд нь тасралтгүй эргэлдэх ажээ. Хашааныхаа гадаа ирээд дотогш орох гэснээ дэмий хэвтэхээсээ халширч баруун тийшээ явлаа. Ёстой дэмий балай эргүү амьтан шиг явсаар байтал нар жаргав. Гэлээ ч гэсэн харих хүсэл алга. Харин танил талынхаа айл гэрийн нэгэнд орвоос эрхгүй сэтгэл сэргэн, хөгжих болов уу гэж бодогдов.

НАЙР ЦЭНГЭЛ

Үдшийн бүрэнхийгээр Очирбат гэгчийнд Балданцэрэн очиход тав зургаан хүн бөөгнөрөн наргиж байлаа. Тэд цөм Балданцэрэнгийн танил ажээ. Гэвч насаар дүү хүмүүс болохоос гадна гүн зэрэгтнүүд биш дээд талынх нь түшмэл, доод зэргийнх нь бичээч байлаа. Балданцэрэнг үзэхтэйгээ зэрэг тэд "Гүнтэн ирэв!" гэж хүндэтгэн босож амар эрээд олбог дэвсэн суулгаж чихэр жимс, боов шоов нарийн хоол, архи дарсаар зочлов. Үүнд ч ер юун муухай юм байх билээ. Ингэхэд тэд зүгээр ч үгүй нууц амрагуудтайгаа болзоо тавин энд цугларсан ажээ. Цөм гоё сайхныг өмссөн төдийгүй тус бүрийнхээ энхрий хайртынхаа өмнө аятай сайхан байдал гаргахыг хичээн биеэ барина. Архи дарсны тухайд гэвэл тэд ангасан үхэр малын адил хуу хуугаар уухыг чин сэтгэлээсээ жигшинэ. Жүнз хэмээх өчүүхэн юманд хийн, хуруу гарган хуалан бие биеэ  шахна.
Амрагууд нь гол төлөв ван, гүн, ноёд, түшмэдийн охид, өмссөн чимэглэснээр маш сайхан, ягаан буюу цэнхэр, эс бол час улаан, хамгийн хурц өнгийн торгон дээл өмссөнийнхөө доор утас хатгамал угалзтай гуталтай бөгөөд шанхаа даруулсан сувдан даруулга нь цаг ямагт лааны гэрлийг өөртөө татах учир хацры нь ягаан, нүдний нь тунгалаг, шүдний нь цагаан, уруулы нь улаан тэр бүгдийг тодотгон, үлгэр домогт гардаг лусын дагинасыг санагдуулна. Архи дарсанд тэд үнэхээр авъяасгүй, бяцхан жүнзийг уруулдаа  дөнгөж хүргэсээр панс буюу дурдан алчуураар яаран амаа арчин тунгалаг хар нүдээр инээмсэглэх нь удмаасаа даруу монгол ахайтнуудын шинж төлөвийг л үзүүлэх шиг болно. Найр цэнгэлийг хөгжөөн, янаг эрсээ баясгахаар тэднийгээ түшин сууснаасаа хойш ёстой арилгасан сонгино шиг арван цагаан хуруугаа нахилзуулан уяхан зөөлөн хоолойгоор хуалахаараа тэд хайр дурлалаа илчлэхээс биш, дэмий балайг амныхаа  зоргоор чалчин, дээр доор орон завхайрахыг энэ дэлхийн хамгийн муухай юманд үзэн чин сэтгэлээсээ жигшинэ. Удаа дараа амссан архиныхаа уурыг мэдрэлд хүрмэгц тэр охид "Тэднийх хүүхнээ тийм хүнд богтлон өгчээ. Өнөөхөөс нь салгасан гэнэ. Гэтэл бас Богд гэгээнтэн өөрөө нэг хоёр амрагийг зарлигаар салган эмэгтэйг нь тэр ноёны хүүд өгсөн гэдэг шүү" гэж ярихыг зүгээр сонирхол болгохын үүднээс биш, харин өнөө маргаашийн нэгэнд өөр дээрээ тусах гэж байгаа гай гамшгийг үнэнхүү сэтгэлийнхээ амрагт мэдэгдэж байгаа нь тэр байлаа. Ийнхүү нэг үе овоо яриан дэлгэж ирмээр болсноо зогсон дуулах бөгөөд түүнд:
Салаа зандан модонд нь сарны туяа тусна даа
Сайны ерөөл байвал даа сардаа ганц ч яамай даа
Ургаа зандан модонд нь уулын сүүдэр тусна даа
Учрахын ерөөл байвал даа удаан түргэн ч яамай  даа
гэж дуулах дуртай ажээ. Хариуд нь эрэгтэйчүүд:
Улиастайнхаа голыгоо хө хө яасхийгээд туулна даа би хө хө
Улмаараа учрахынхаа ерөөлийгөө хө хө
Амраг чамдаа тавиад мордъё хө хө
Зэгстийнхээ голыгоо хө хө яасхийгээд туулна даа хө хө
Чиний минь үнэр шингэсэн алчуур байвал
Аваад л мордоно доо хө хө
гэж дуулна. 
Эдгээр дууны ая монгол орны уудам тал, алс тэртээд цэнхэрлэн сүүмэлзэх өндөр уулс, тэр уулсын зүг тэмүүлэн яваа морины хөнгөн алхалт буюу задгай хатиралтыг санагдуулах боловч уг өгүүлбэр нь даанч тийм биш ээ. Эрх мэдэлгүйн эрхээр хайрт амрагаасаа хагацах гаслал зовлон эдлэхийг л илэрхийлнэ. Ингэхэд тэд одоо тийм аюулыг хүлээж байгаадаа энэ дуунуудыг дуулах дуртай байлаа. Өөрөөр хэлэхэд тэд, зүй ёсны найр наргиан болж байгаа биш зүрх сэтгэлийнхээ бачимдлыг харилцан хэлэлцэж байгаа нь энэ ажээ. Нэг мэдэхэд шөнө дунд болж хятад сүмийн харанга цууриатав. Эцэг эхүүд охидоо шөнийн цагаар гадагш гарахыг чандлан хорьдог тул хүмүүсийн дотор сэрхийн бие биеэ харна. Үүнээс цааш юу болох вэ? гэвэл: эрэгтэйчүүд хувь хувийн амрагийг хүргэж өгөхөөр уван цуван гарлаа. Хэрэв гадаа сар саруул байваас хүн амьтанд үзэгдэхээс айн хоёр бие цуван зөвхөн бараа бараагаа харан явна. Хэрэв таг харанхуй аваас мөр зэрэгцэн гарын үзүүр төдийхнөөр барилцан сэтгэлээ баясгана. Гэвч хүрэх газраа ойртохын цагт хоёулны нь зүрх хүчтэй цохилон хөлий нь гишгэлт удаашрах бөгөөд нэг буланд түр зогсон хэдэн үг шивнэлдэнэ. Түүнд нь хайртай дуртай гэдэг үг орохын оронд "Яах билээ", Аав эжий маань намайг өдий орой болтол хаана явав гэж аашлан сүйд болно бий", "харин ээ, үерхдэг эмэгтэйнд үлгэрчин ирэн, хуурдан дуулахы нь чагнасаар суугаад ийм болов гэж хэлбэл яах бол?" гэх мэтийг л хэлэлцэнэ. Чухам салахынхаа үед эрэгтэй нь их зориг гарган эмэгтэйнхээ хацар дээр нь юм уу магнайд нь хошуу хүргэн үнсэх төдийхөн болно. Гэтэл энэ нь маш том хэрэг ажээ. Үнссэн эр "Үгүй энэ чинь юү билээ? Амраг боловч аваагүй байж үнсэх маань юутай журамгүй хэрэг билээ?" гэж сандарна. Үнсүүлсэн эмэгтэй нь "Үг дуугүй үнсүүлэх маань юу вэ? Энэ маань намайг лав журамгүй эм гэж үзэн жигших вий?" гэж ичих зовох хоёрыг хослуулна. Ийм нэгэн хэрэг өнгөрсний дараа эрэгтэй нь өнөөх буландаа хоцорч, янагийнхаа гэртээ орсон хойно гаднах хаалган дээр гэтэн очиж аав, ээжий нартаа аашлуулж байгаа эсэхийг зүрхээ догдлуулан нэгэн хэсэг чагнан зогсоно. 
Үүнийг Балданцэрэн өөрийн амьдрал дээр арайхан үзээгүй байгаа боловч нөхдийн амьдралаас тодорхой мэдэж байлаа. Гэрээс хүмүүс гарч гүйцсэний дараа Балданцэрэн ганцаараа гарав. Найр цэнгэлд оролцсоны хувьд санаа сэтгэл сэргэсэн юмгүй. Эр нөхөд тэдэнтэй чин сэтгэлээ холбосон ариун охидын эрх мэдэлгүйн уй гашуу сэтгэлд нь эргэлдэнэ. Гэтэл үүнд бас Богдын зүй бусын зарлиг мөн л холбогдолтой байх тул Балданцэрэн "Түмэн олонд эрх жаргалыг эдлэх хувь заяа хэзээ ч ирэхгүй нь! гэж гутарна.
Гэртээ ирэхэд хань бараа бологч ганц шавь нь ихэд хүлээсэн бололтой. Оройнх нь хоолыг савхан хувинд уудлан тавиад хажууд нь бүхлээр хажуулан унтаж орхисон байв. Балданцэрэн түүнийг сэрээхгүйг хичээн орон дээрээ сэм гаран, мөн хувцас тайлахгүй хэвтэв. Олон хоног нойргүй хоносноо санан, тун даруйхан унтахыг хичээнэ. Гэтэл өдрий нь үзсэн юмс сэтгэлд нь орж ирэн бас л нойрыг нь хулжаана. Эцэст нь Балданцэрэн өөрийнхөө, яагаад бусдын адил энэ тэрийг бодохгүй байж чаддаггүйгээ судлан шинжилж гарлаа. Ингэхэд хамаг гай гагцхүү ном эрдэм мэр сэр сурч судалсанд л байгаа юм байна гэж тэр өөрөө эхлээд дүгнэв. Тэгэхтэй зэрэг эрдэм сургасан багш нь төр гэж юү вэ? Түүний дотор түмэн ардын хувь заяа гэж юү вэ? гэдгийг юм бүхэнтэй нягт холбон сурган хүмүүжүүлснээс байлаа. Иймд Балданцэрэн бүх сурсан мэдсэнээ жигшихийнхээ дээр бусдыг бас сурган боловсруулах гэж байгаагаа бүр хэрэг алга гэж үзэв.

 БАГШИЙН АЙЛТГАВАР

Төрийн хар хүн болох гэж толгой дээр тав тавьсан нь нэлээд ургасан боловч сүлжээс авах болоогүй байгаа гэзэгтэй сөөсгөр хүүгийн нэр Намсрай, нас арван зургаа орчим, орон нутаг нь хөдөө бөгөөд эрдэм ном сурахаар намрын дунд сарын үеэр энд орж ирээд хаврын сүүл сарын шувтаргаар буцдаг байлаа. Заалгах зүйл нь монгол, манж, хятад гурван төрлийн хэл бичиг болохоос гадна сампин цохин тоо бодно. Ийнхүү Балданцэрэнгийн дэргэд суусаар эдүгээ гурав дахь жил дээр яваа билээ. Гэтэл сүүлчийн хэдэн өдөр багш нь ер хичээл заасангүй бөгөөд чухам юунаас болсныг Намсрай үл мэднэ. Ажихад зүс царай доройтон цонхийж үргэлж дээш гөлрөн хэвтэх болсны нь бодвол ямар нэгэн хүнд өвчин хүрсэн бол уу? гэж дотроо баахан зовдог байлаа. Харин өчигдөр Намсрай өвчтөн хүнд эм залгуулсныхаа дараа эргэж ирээд багшийнхаа эзгүй байхад бие нь сайжирч байгаа болов уу? гэж баярлажээ. Гэвч шөнө ирэхгүй байхад нь бас л элдэв долоон жорын юмыг бодлон хүлээж байгаад нэг мэдэхнээ нам унтаж орхисон ажээ. 
Өглөө сэрэнгүүтээ өндийж харанхуй дунд багшийнхаа амьсгалах чимээг олж сонсон баярласнаа, яаран босон харайж өрхөө татан гал түлж цай чанав. Дараа нь ямар анир чимээ гаргалгүйгээр номоо барин цомцойн сууна. Балданцэрэнгийн өндийхөд номоо яаран хойш тавьж гар нүүр угаах усы нь түмпэнд хийх төдийгүй алчууры нь барин дув дуугүй зогсов. Энэ бол Намсрайн өдөр тутмын хийдэг ажил байлаа. Дараад нь Намсрай багшийнхаа өглөөний зуушийг ширээн дээр тавиад цайгий нь аягалан гардуулж өгөөд дахин номоо барив. Өнөөдрийн хувьд Намсрайд нэмэн сурч байгаа юм юу ч үгүй, зөвхөн урьдынхаа үзсэнийг дэмий нааш цааш нь эргүүлэн ширтэж байгаа бөгөөд сэтгэлдээ "Багш өнөөдөр ном заах бол уу? Үгүй бол уу? гэж бодно. 
-Өнөөх өвчтөн хүн маань юу болж байгаа билээ дээ? гэхэд нь 
-Жа багшаа. Өчигдөр орой болтол амьсгал нь сул чигээрээ л байсан даа гээд Намсрай, 
-Өнөөдөр та ном заах уу? гэдэг үгийг амнаасаа арайхийж гаргаж хэлэв. Балданцэрэн дуулаагүй мэт аягатай цай руугаа гөлрөн сууснаа, санаа алдаад,
-Үгүй ээ, заахгүй, ер нь ном эрдэм сурахын хэрэг юү билээ? Намсрайн сэтгэл тун аягүй болов. Юуны урьд өөрийгөө ямар нэгэн буруутай юм хийснээс ийм болов уу гэж сэтгэл түгшинэ. Өнгөрсөн хэргүүдийг эргэцүүлэн үзэхэд нэг удаа буузны маханд давс мартсанаас өөр осол эндэл гараагүй байх бөгөөд ер түүнээс ийм хэрэг боломгүй гэж бодов.
-Бодвол чи яагаад ном үзэх хэрэггүйг мэдэхгүй байгаа биз дээ! гэхэд нь 
-Жа багшаа. Тийм,
-Энд суу учры нь би ярья. Намсрай "жа" гээд доохон талд нь очин эгээ л өчигдрийн Богдод мөргөгсөд шиг бөхийн алга хавсран сууна. Балданцэрэн аягатай цайныхаа шавхрууг ихээр балган "аймшиг" гэж аягаа ширээн дээр тавин сайхан хар сахлаа зүүн. Баруун тийш нь сэлгүүлэн тайвнаар илээд үгээ эхлэв.
-Би арван настайгаасаа эхлэн эгээ л чам шиг энэ дэлхийн эрээн цаасуудыг их юманд бодон эргүүлж эхэлсэн юм.
-Жа,
-Багш маань ч мөн одоо би чамайг яаж сургах гэж байгаа шиг хамаг анхаарлаа тавьдаг байлаа. 
-Жа, 
-Тэр бол Манжийн үе. Багш маань дал гарсан өвгөн. Залуудаа хошуу захирагч байгаад манжийн төрд хэрэг буруудан зэрэг жинсээ алдсан хүн.
-Жа, 
-Манж, хятад, түвд, монгол дөрвөн улсын хэл бичигт нэвтэрхий болоод тэр улс болгоны түүх шастир, гүн ухаан, утга зохиолуудыг мэдэхийн дээр өөрийн улсын түүхийг судалсан нь гоц, хоёр мянган жилийн өмнөх Хүннү, Дүнхү, Сяньбигаас аваад хөх монголын Чингэс хаан, түүний хойч Өгөөдэй, Хувлай, Тогоон төмөр эдгээр явдлыг мэдэх төдийгүй, тэр үеийн явдлуудыг нүдээр үзсэн юм шиг тоочиж чаддагсан. Дараа нь Манжийн хаадуудын тухай, тэдний монгол руу явуулж байсан бодлогуудыг уудлан ярихыг нь сонсвол хэн боловч улс орныхоо хувь заяаны тухайд эрхгүй нэгийг бодоход хүрнэ. Үүгээрээ миний багш олон түмэнд эрдэмтэн гэгдсэн хүн байсан юм.
-Жа,
-Би арван жил дэргэд нь суусан юм. Тэгээд мөн багшийн зарлигийг даган манжийг эсэргүүцэх үйлст оролцсон юм. Автономитын үед төрийн дээд эрхэнд гараагүй боловч дэд түшмэл, эрхэлсэн түшмэл, хил хязгаарыг хянан тохижуулах сайд гэхчилэнгийн албанд удаа дараалан томилогдож явсаар гүн зэрэг шагнагдсан юм гээд Балданцэрэн, олноо өргөгдсөний дөрөвдүгээр оны Хиагт хотноо болсон орос, хятад, монгол гурван улсын хэлэлцээрт нууц зөвлөхийн үүргийг хүлээсэн бичээчээр очсон тухай ярианд орлоо. Энэ бол Балданцэрэнгийн удаа дараалан хийсэн ажлуудын хамгийн хүнд нь байжээ.
Анх оросын хаант засаг бүх монгол орныг хятадаас тасран тусгай улс болох эрмэлзлэлийг бүрэн дүүрэн сайшаан ийм ч юм, тийм ч юмаар тусална, гялайлгана гэж нууц гэрээ тогтоон өдөөн хатгаж байсан нь тэр хурал дээр гэнэт өөрчлөгдөн хятад улстай хуваан ашиглах бодлого явуулсан байжээ. Энэ нь Орос, Германтай байлдах цаг тулгарснаас Монголыг эзэмших гэснээ түр хойшлуулсныг Балданцэрэн уг хэлэлцээр өнгөрсний дараа олж мэдсэн байлаа. Гурван улсын хэлэлцээр дээр монголын төлөөлөгчид, эрэгчин эмэгчин барс мэт эвлэрсэн хоёр их гүрний төлөөлөгчдийн өмнө ганцаардсан бөгөөд тэр дунд Балданцэрэн хариуцан тулалдах арга ухаан гаргах гэж оюун ухаанаа зарцуулсан нь тун их, үнэн хэрэг дээрээ нэгэнт ганцаардсан монголын төлөөлөгчид ямар ч арга ухаан гаргавч нэмэргүй байсан бөгөөд эцэст нь тэд элдэв янзын зүй зохисгүй шахалт шаардлагаас болж өөрийн эрхгүй гарын үсэг зурсан ажээ.
Ийм хэргийг Балданцэрэн биеэр үзсэнээрээ гадаадын эзэрхэг түрэмгий улсуудын шинж чанарыг бүрэн мэдсэн байв. Өнгөн дээрээ энэрэн тэтгэгчийн дүр барин  элдэв сайхныг хүзүү, борвио нахилзуулан хэлэх нь үнэн хэрэг дээрээ дан эзлэн залгихын арга байсан бөгөөд тэр нь нэг мэдэхэд цаанаас нь тулган шаардах, айлгах сүрдүүлэх хоёрыг хамрын үзүүр дээр авчирдаг юм байна гэж Балданцэрэн ойлгосон байлаа. Эцэст нь Балданцэрэн, ер бага буурай улс орон их гүрнийг араар нь тавьж, өврөөс нь гохдон хохироогч байсан удаа байна уу? Үгүй юу? гэдгийг өөрийн мэдэх эрээн цаас болгоныг эргүүлэн эргүүлээд олсон зүйлгүй, харин их гүрнүүд бага буурай орныг булаан залгих л гэж байдаг нь одоо Европ даяар олонтой гарч байгаа хэрэг явдлаас илхэн байна даа гэв. Тэгээд Балданцэрэн бага буурай улс хөл дээрээ зогсох тэнцүрээ олъё гэвэл: хажуу хавирганыхаа их гүрнүүдийн хооронд цаг үргэлж яс хаяж мөргөлдүүлж байхаас өөр зам алга гэж бодох болсон байв. Ер нь Балданцэрэн гурван улсын хэлэлцээрт явснаасаа хойш юм бүхнийг ажиглан судлах болсон ажээ. Тэгээд юу юуны урьд ойр хавийн болоод үе тэнгийн албан хаагчдыг ажин сонирхоход тэдний ихэнх нь улс орон ард түмнээ бодохын оронд гагцхүү хувийн ашиг завшаан, отго жинс, энгэрт зүүх очир одон гэх мэтийн элдэв төрлийн хэргэм зэргийн зүйлст ухаан жолоогүй унан шунан зүтгэж байгаа нь л харагддаг ажээ. Тэдэнд эдгээрийг олох арга нь гэвэл: улс орны хэрэгт ариун шударгаар сүсэглэгчийн дүрийг барих, аль нэгэн хазгай хэл, цаг төрийн байдлыг төвшитгөхийг оролдогсдыг дээш доош ховлон мэдүүлж ял янганд унагаах зэрэг аль л бузар бурангуй явдлууд байдаг байв. Гэтэл энэ нь бүр төрийн дээд хүмүүсийн хооронд болохоор ямар байна вэ гэвэл: бүр ч аюултай, бүр ч шившигтэй ажээ. Жишээлбэл: Цэрэнчимэд да лам, Ханддорж чин ван, Сайн ноён хаан гэх мэтийн хүмүүсийн гэнэтийн үхлээр үхсэн явдлууд нь мөн л тэр аюултай шившигтэй хэрэг явдлыг гэрчлэх ажээ. 
Балданцэрэн энэ бүх үзэж мэдсэнээ итгэлт шавьдаа тодорхой яриад дараа нь автономит төр гамингийн гарт орж уул ус, газар шороо цөм хүнийх болсон төдийгүй хагас хугас мэдлэгтэнгүүд удам угсаа, хэв суртахуунаа голон хараах амар мэндээ мэдэлцэх хоёроосоо эхлэн хятад болохыг оролдож, улмаар үндэсний соёл, зан заншил харь улсын ёс суртахуунд идэгдэн устах тийш хэлбийв гэж яриад эцэст нь:
-Ингээд ирэхээр чамд эрдэм ном сурахын хэрэг юү вэ? Нэг бол чи тэр зэрэмдэг мэдлэгтэнгүүдийн адил удам угсаагаа гологч болно. Үгүй бол элдэв юмыг цаг ямагт бодон санаа сэтгэлийн хүнд зовлон эдлэгч болно. Ингэхлээр чи зүгээр хэв суртахуунаа яалаа ч гэсэн хадгалах хувь заяанд төрсөн ерийн малчин жирийн ард чигээрээ явбал дээр шүү дээ гээд гэдрэг эргэн орон дээрээ гарч, шунхан улаан будагт унинуудыг ширтэдгээрээ ширтэн хэвтлээ. Намсрай суусан газартаа алга зөрүүлэн хавсарсан чигээрээ боловч багшийнхаа ярьсныг эргэцүүлэн бодно. Гэвч уг ярианы голыг хүлээх мэт байгаа нь Балданцэрэнгийн мохон шантарсан шигээр биш, харин багшийнхаа хэлж байгаа улс орныг дайсагнагч тэр байсан бүхэнтэй ширүүн тулалдах сан гэдэг зориг бадарч байгаагаар илрэн, багшийнхаа үлэмж ихийг мэдэхийнхээ хирээр сэтгэлийн зовлон эдэлж байгаа нь бахдалтай сайхан санагдах ажээ.

ЗҮРХНИЙ ЦОХИЛТ ӨӨРЧЛӨГДӨВ

Балданцэрэн улаан шунхан будагт униудаа гөлрөн ширтсээр бараг долоо хоног болсон бөгөөд өдөр дундын хэрд гаднаас шавиа орж ирэхэд:
-Өнөөх өвчтэй хүн ямар байгаа билээ? гэж цонхигор цагаан болсон царайгаа хөдөлгөлгүйгээр асуув.
-Жа багшаа! Гайгүй болж байгаа шүү. Маарамба гуай ч одоо ингээд хоол ундаар нь тордоод байвал удахгүй зүгээр болно гэж айлдсан.
-Ашгүй дээ гэж Балданцэрэн инээмсэглэн өндийж, бяцхан шүүгээнийхээ нүдийг татан гурван янчаан гаргав. Үүний урьд Балданцэрэн тэр өвчтөнд гурав хоног тутам хоёр янчаан зарцуулдаг байсан бол одоо өөрчлөн гурвыг зарцуулъя гэж бодсон ажээ.
-Май! Үүнийг эмгэнд аваачиж өг! 
Намсрай янчааныг авангуутаа босон харайж гүйн гарав. Түүнд бол өвчтөний эдгэрэх, эсэх онцын холбогдолтой  биш, харин багш нь л ямар нэгэн үйл хэрэгт явуулан гадагш гаргаж байх нь чухал байдаг байлаа. Балданцэрэн бол тэр хүний эдгэрэх үнэхээр нэг баяр! "Өвчин үгүйрэл хоёрт нэрвэгдсэн хөөрхий хүнийг тэтгэн тэнхрүүлэх шиг сайхан юм юу байх билээ" гэж бодно. Гэтэл сэтгэлд нь "өвчин ч яахав ингээд эмээр эдгэрдэг байжээ. Харин миний энэ сэтгэл санааны гутралыг хэн юугаар эдгэрүүлэх юм бэ? гэж өөртөө асуудал тавилаа. Ингэхэд эдгэрүүлэх эм хаана ч үгүй. Зөвхөн өөрөө өөрийгөө аргалбал зохих ганцхан хариулт байх бөгөөд энэ нь гэвэл хэвтээд байхын оронд гадуур дотуур яван энэ тэр хүнтэй уулзаж уйтгар гунигаа мартах л явдал байлаа. Иймд Балданцэрэн Жамъян гүн гэгчийнд очихоор шийдлээ. Уг нь энэ хоёр ойр дотнын танил биш, автономитын үед Балданцэрэн гүн зэрэг шагнагдахдаа өөр нэгэн эрдмийн гүн шагнагдах хүнтэй нэгэн зарлигаар шагнагдсан бөгөөд тэр нь энэ Жамъян гэгч байжээ. Тэр цагаас хойш Балданцэрэн Жамъянг дотроо дотночлон хүндэтгэх болсон ажээ. Гэвч Жамъянгийн нас өндөр учир үерхэн найзархаж болдоггүй байжээ. Жамъянгийнх руу явж байхдаа Балданцэрэн зөвхөн амар мэдэхээс өөрийг бодохгүй байлаа.
Хашаан дотроо хоёр гэр. Зүүнтэйх багавтрыг гал тогооны гэр гэж нэрлэнэ. Баруун талын томд нүүр нэлээд үрчгэр дээд уруулынхаа хоёр завьжинд шингэн буурал сахалтай, толгойдоо хөдөөх малчдын өмсдөг цагаан эсгий тоорцогтой, ар руугаа шодон буурал гэзэг унжуулсан хуучин даалимбан дээлтэй хорчгор өвгөн зуухны аман дээр сууна. Энэ бол Жамъян. Зуухны нөгөө талд тав зургаан хүүхэд ном барин цомцойж сууна.
Бүх шавь нарын нь тоо хорь гаруй байх бөгөөд тэдний нас бие заалгах зүйл тус тусдаа ялгавартай учир Жамъян өдөр бүр өглөөнөөс аваад үдэш болтол хүүхэд багачуудаас үл сална. Тэр зуураа гэр орноо дулаан байлгах гэж цаг ямагт зуухныхаа урд суудаг байжээ. Балданцэрэнгийнд ороход баяр баясгалан болон угтав. Амар мэнд мэдэн, дээш суулган, цай, идээгээр зочилсноо:
-Би гэдэг чинь хүүхэд багачуудад дарагдсан хүн шүү дээ. Та байзна. Би удахгүй дуусна гээд заах ажилдаа оров.
-Аль вэ Дорж наашаа!
Хүүхдүүдийн дээд талаас арваад настай жаал босон багшийнхаа доод талд суугаад цээжээр "Эрхийг сурахаар бэрхийг сур! Үлгэр туужийг олонтаа унш! Үсэг бүрийг сайтар ажигла. Үг бүрийг хичээнгүйлэн судал! Үнэн үг үнэтэй, хуурмаг үг хортой..." гэж эхлээд цааш нь ямар нэг юмтай оролдож байгаа юм шиг торжигнуулах бөгөөд хамар нь цэвэр байгаа боловч үе үе түгдрэхдээ нусаа татах байдлаар агаар татна. Бүх цээжилснээ уншиж гүйцсэнийхээ дараа нэг хэсгийг хуулан бичээд мөн багшдаа барин шүүлгэнэ. Энэ жаал унших бичих хоёр дээрээ алдаагүй учир цаашаа бас цээжлэх, бичих даалгавар аван бусаддаа гайхуулах мэт инээмсэглэн гарч одов.
-За одоо Балбар! гэхэд. Энэ ер яасан дүрсгүй бол доо гэмээр шоотгор хамар данхар толгойтой арван гурав орчим насны хүү ирж номоо мөн багшдаа бариулаад "Оюун түлхүүр" гэдэг номын хэсгээс уншсан бөгөөд түүндээ гурав алдан багшаараа заалгуулснаас гадна хуулан бичсэн дээрээ тав алдсан учир алган дээрээ шугамаар найм цохиулан шийтгүүлж, өнөөхөө дахин давтах даалгавар аван гарлаа.
Энэчлэн Жамъян, хүүхэд бүр дээр ажиллахыг Балданцэрэн сонирхон ажих зуураа өөрийнхөө боддогоор тэднийг сургахын хэрэг юу билээ гэж бодон суув. Эцсийн хүүхэд гэрээс гармагц Жамъян:
-За Балданцэрэн минь сонин сайхан юу байна даа? Царай чинь яагаад цонхигор байна вэ? Ажил суудал ихтэй байна уу? гэж ихээхэн яриа дэлгэмээр урагш дөхөн суув. Гэтэл өндөр гоолиг биетэй хүрэн бор царайтай хорь гаруй насны эр орж ирэн тэдний яриаг таслав. Тэр эр Жамъянг "багш" гэж дуудан амар эрэв. Хариуд нь Жамъян "Сүх" гэж дуудан мэнд мэдээд, цай идээгээр зочлохын оронд янжуур өгөв. Сүх түүний нь хоёр гар тосон аваад татахын оронд өвөртөө хийв.
-Тат Сүх ээ, Эмээх юу байх вэ. Нас чинь эрийн цээнд хүрсэн төдийгүй эр алдар чинь олонд тодорсон биш үү? гэж Жамъянгийн хэлэхэд Сүх "Жа" гээд янжуураа  буцаан гаргаж татав. Гэвч ам нь төдий л эвлэхгүй байгааг үзэхэд багшийнхаа дэргэд анх удаа тамхи татаж байгаа нь илэрхий байлаа.
-За тэгээд баатар надтай уулзах онц хэрэгтэй явна уу? гэхэд Балданцэрэн, Халх голын байлдаанаар Сүх гэдэг хүн гарамгай байлдан баатар болсныг санав.
Сүхбаатар багшийнхаа үгийн хариуд,
-Онцын юмгүй, зүгээр багшид бараалхъя л гэж... гээд үгээ таслав. Жамъян Сүхийн үгийн завсарлагаар "зай, уухай" гэж нүүрий нь ажин байснаа:
-Онцын юмгүй бол чи маргааш ирнэ үү дээ?
-Жа, Сүхбаатар боссоноо  - Үгүй өнөө орой болох болов уу?
-Болно, болно.
Балданцэрэн эдний хооронд ямар нэгэн чухал хэрэг байна гэдгийг мэдэв. Гэвч бусдын хэрэг надад юуны хамаа гэж бодно.
-Ингэхэд та зүгээр ч үгүй нэг баатар шавьтай хүн байх нь ээ?
-Тийм ээ. Баатар гээч... гээд гунигтай царай гарган үгээ таслав.
-Миний бодоход баатар шавьтай байх бол ер бахдалтай л хэрэг гэхэд
-Хажуугаас харах хүнд тийм ч байж болно. Чухам миний хувьд гэвэл үхэр бууны дэлбэрэх суманд бол уу? Аль эрчилсэн сумны үзүүрт бол уу? Цаг үргэлж сэтгэл зовохын л нэмэр байдаг юм.
-Харин л дээ. Заавал тэгж гунигтайгаар төгсөх нь хууль биш. Ялан дийлж явах хувьтай хүү ч байж болно шүү дээ гэхэд Жамъян энэ тухай ярихыг эрс татгалзах мэт дахин эс дуугарав. Хаалга нь нээгдэн нэг эмэгтэй орж ирлээ. Түүний нас залуу, зүс царай гоо сайхан, өмссөн хувцас нь гойд дэгжин, баруун гартаа шударга хөгжим сугавчилж, зүүн дээрээ хөх торгон баринтагтай зузаан дэвтэр залсан бөгөөд, босго давангуутаа өвдөг нахисхийлгэн Жамъянд сөгдөөд тэндээс хойш хандан зуухны нөгөө талд суух гэхэд нь Жамъян:
-Үгүй, хүүхээ энд суу! гэж өөрийнхөө дээд тал тийш газар заав. Хүүхэн: "жа" гэж дахин мэхэсхийгээд зуухны урдуур тойрон өнөөх заасан газарт нь сөхрөн суулаа. Жамъянд энэ эмэгтэй онц эрхэмлэгддэгийг Балданцэрэн мэдэв. Эмэгтэй номныхоо баринтгийг тайлан хэдэн дэвтэр гарган Жамъянд дэвшүүлэх нь үнэхээр гайхалтай байх бөгөөд анх суухдаа бие барин цомцойсноосоо хажуу тийш хэлбийн шударгаа хөглөв.
-За эхэл дээ гэж Жамъян гуайн хэлэхэд: хараагаа дээш болгон шударгынхаа ишийг атгасан гар дээрээ тусган хэсэгхэн зуур бодсоноо дарж эхлэв. Цохих нь цэвэр, дан ян гэсэн тунгалаг авиа борооны анхны дуслууд шиг нэг нэгээрээ цуурайтаж эхэлснээ цаашаагаа ширүүсэн хурдсав. Шударгын урт ишийн дагуу ташуулдасхийсэн бие нь уянгалах аяа даган хөдөлнө. 
Балданцэрэн алмайран гайхлаа. Урьд өмнө ийм эмэгтэйг үзээгүйдээ, ингэж хөгжимдөнө гэж огт санаагүйдээ тэр билээ. Гэвч Балданцэрэн эмэгтэйг эгцлэн харахаасаа зовнин доош ширтэж зөвхөн нүднийхээ өнцөг булан төдийхнөөр л ажиглана. Эмэгтэйн гар хуруу улмаар хурдсан гялалзаж шударга ширүүн бороо шаагих шиг болсон төдийгүй зөөлөн харцат тунгалаг нүдэнд нь инээмсэглэл тодрон шууд хятад хэлээр шүлэглэн дуулж эхлэв. Балданцэрэн эмэгтэйн нүүрийг эгцлэн ширтэхгүй байхыг хичээснээ өөрийн эрхгүй жолоо алдан эмэгтэйг харсан бөгөөд нүдэнд нь хацар дээрээ улаавтар туяатай дугуй цагаан царай, талбиун болоод тунгалаг хар нүд, ухаалаг байрын тэнэгэр магнай, хэзээ боловч уур хилэгнэлийн муухай үгс гарамгүй зузаавтар улаан уруул тусах бөгөөд цааш бас төрүүлэх үр хүүхэд юугаа эсэн мэндээр бойжуулахын билэг тэмдэг болсон цээжин биеийн нь урагш түрэн товойсон хоёр булцгар хөх уг биеий нь гоо сайхныг улмаар үзэсгэлэн төгөлдөр болгосон ажээ. Нэг үе шүлэг дуулал шударгын чавхдастай яв цав найран явагдахыг нь сонсоход: 

"Янаг амраг гэдэг
Ертөнцийн уг хэмээвч 
Ямагт журмыг хамтатгаваас 
Сая амгаланг олно.
Ирэх зам шударга ахуй л
 Харин дан шулуун
Илбийн хуурмагаар бүрхсэнийг
Ялгаж таниагүй нь гомдолтой..."  

/Ду Шинянь хэмээх охин хилэгнэж зуун эрдэнэт авдрыг уснаа тунгаасан нь хэмээх зохиолын шүлгээс/ гэх мэтийн үгс чихэнд баригдан санаа сэтгэхүйг баяр баясгалангийн оронд аваачив. Дуулал зогсон шударга ганцаар хангинах нь тунгалаг ус өглөөний нарны мандлыг угтан мяралзах буюу цэцгийн их хүрээлэнд алтан эрвээхэйнүүд хөөцөлдөн наалдахыг санагдуулна. Тэгээд дуу, хөгжим хоёр дахин найралдахдаа: Энэ дэлхийн хүн амьтдын харилцан дурлалцах гэдэг хэчнээн их хувь заяаны хэрэг болохыг сэтгэлийн гүнд буулгана.
Ингэхэд номы нь барин шүүж суугаа багш нь ч өөрцгүй сэтгэл хөдлөн инээмсэглэж байгаа үзэгдэнэ. Эцэст нь багш нь тэр эмэгтэй шавьдаа бүтэн хоёр хуудас цээжлэхийг даалгав. Эмэгтэй номоо баринтаглаад босоход багш нь үдэн гаргах болов. Балданцэрэн ч тэдний хамт гарлаа.
Гадаа аль хэдий нь нар жаргаж харанхуй болсон байлаа. Хашааны хаалганы өмнө дөрвөн дугуйтай сүйх тэрэг зогсоно. Энэ тэрэг эмэгтэйн тэрэг ажээ. Балданцэрэн түүнийг тун дээгүүр хүний танхи охин болохы нь мэдэв. Эмэгтэй тэргэндээ суухынхаа өмнө багшдаа өвдөг даран мэхэсхийн ёс гүйцэтгээд дараа нь Балданцэрэнд мөн ёсыг гүйцэтгэв.
Балданцэрэн гэр рүүгээ явж байхдаа дан саяын эмэгтэй, түүний олон талын онцгой байдал санаанд багташгүй урам чадварыг бахдав. Огторгуйд үй түмэн одод гялалзахын дундаас үдшийн  гялаан хэмээх бямба гариг нүдний өмнө олнооссоо онцгой тусах нь ер саяны  эмэгтэй шиг содон ажээ. "Тийм ээ, тэр олон газар буусны адил юм байна даа" гэж Балданцэрэн өөртөө өгүүлэв. Хариад шавийн гараар хийгдсэн хоолыг идэж байхад мөн л бодсоор, дараа нь орондоо орон унтах гэхэд бас эргэлдсээр бөгөөд гэтэл хажуугаар нь Сүхбаатар орж ирлээ. "Тэр эр даан ч залуу юм даа. Гэвч үзтэл ухаантай болоод зоригтой нь өөрийн нь өргөн магнай, эрслэн харснаа ширтэх сэргэлэн нүд, уруулын нь чимбай жимээс тэр болгоноос нь тодорхой байснаас гадна сүрхий хүний шавь болох учир өнөө үеийн орос орны тухай заавал боддог байх ёстой шүү дээ гэсэн бодол бий болон үргэлжилнэ. Гэвч өнөөх эмэгтэй хайр янагийн талаар биш боловч сэтгэлийн гүнд хадаастай байлаа. Өөрийн болон чухам юу хүсэн мөрөөдөж байгааг эргэцүүлэн үзэхэд хамгийн тэргүүн Сүхбаатартай уулзан танилцах нэг зүйл, хоёрт тэр эмэгтэйн барааг дахин нэг харах, ийм хоёр хүсэлд хамаг зүрх мэдрэл нь эзлэгдээд, урьд өмнө санагдаж сэтгэгдээгүй огт өөр ийм нэг шинэ маягийн зүрхний цохилт цохиж эхэлдэг байжээ.

АЯНЫ ИХ ЗАМД

Туул голыг гатлан урагшлах тусам уул нуруу, гол горхи багасаж хөндий, цагаан тал үргэлжилнэ. Тэмээ гэдэг амьтан замын урт, газрын ихийг хойноо орхих тусмаа цүндгэр гэдсээ махийлгаж хүний арай чарай тэгнэсэн ачаанд түүртэхээ больж өнгө үзэсгэлэн нэмэгддэг, харин гайхалтай амьтан юм. Данзан ч гэсэн өдөр хоногийг өнгөрүүлэх тусмаа өнгө зүс гялалзана. Өдөр тутам үзэгдээгүй газар санаанд ороогүй өргөн их хөндийнүүд дайралдахыг сонирхон сэтгэл сэргэлэн явна. Харин Доржид гэвэл сонирхогдох юм алга. Өдөр тутам тэмээний нуруун дээр өцөн өцөн хөдлөн бие зайлж явахын уйтгар, үргэлжлэн үзэгдэх нэгэн жигдийн байдал ч уйтгартай. Олз омог олох тухайд бодох юм алга. Төрөлхийн ийм хэнэггүй учраас сүрхий ухаантай эцэг нь хал үзүүлэн хашир таниулахаар туршлагатай жинчин Хүрэлийг дагуулан аянд явуулсан байжээ. Хүрэл бол эднээс огт өөр хом бамбай холгож тэмээ малын нуруу хавчих бий, буйл бурантгаа идчих вий, удаан явбал өдөр хоног дэмий өнгөрөхөөс гадна унаа хөсгийн эцэн турах нь их болно. Ширүүн явбал ул тавхайд нь гэмтэй. Хамт явагсад маань томоогүй залуус цаг ямагт сануулан хэлж байлгүй горигүй. Алтан шар зам ч яамай, арав шахам удаа явахад өлзийгөө өгсөн юм. Ачит ламынхаа сахиусанд сүсэглэн явсан цагт алздаггүй шүү дээ гэхчилэн л үргэлж бодно. 
Нэг өглөө Данзан цэнхэр хөх агаарын дунд тэнгэрт тулам шовх уул сүүмэлзэхийг олж харлаа.
-Энэ юү гэдэг уул вэ гэж Хүрэлээс асуухад:
-Алдарт Жанжин-Чойр гэж хариулав. Маргааш нь тэр уул тийш урагшлах тутам жижигрэх нь гайхалтай. Орой нар жаргахын хэрд дэргэд нь ирэхэд бүр уул ч гэж нэг их сүр бадруулахаар ч юм биш, ерийн нэгэн хад чулуун оройтой толгой байх тул Данзан "Үгүй энэ чинь юү билээ" гэж бодов. 
Хөвч хангайн өндөр өндөр уулсын дэргэд өсөн төрсөн хүний нүдэнд говирхог газрын байдал иймэрхүү л хачин байдаг ажээ. Жанжин-Чойроос цааш явахад газрын байдал улмаар тэгширч толь мэт цагаан талууд дайралдана. Ялангуяа халх орны зах болох Дайнтавагийн тал бол юутай ч жишээлгүй үзэгдсэн бөгөөд Данзан хэрэв энэ талд зүг чиг алдан төөрвөөс хатаж үхэхээс өөр арга алга гэж бодов. Гэвч эдгээр талын алинд нь боловч адуу, тэмээ, хонь үй олноор тасралтгүй үзэгдэх нь монгол орны хэчнээн баялаг болохыг таниулах ажээ. Гэтэл бас хурдан хөлт цагаан зээр хэд хэдэн зуугаараа сүрэглэн урьдах замыг хөндлөн гаран сүлжих нь хүний сэтгэлийг ихэд хөгжөөн баясгана. Замын үүдийг дайран гараад хилийн Цагаан овоо, Өвөр монгол, Зүүн Сөнөд, Вангийн хүрээ орно. Ийнхүү Данзан хүний нутагт орохтой зэрэг юм бүхнийг ажиглан сонирхоно. Хэдэн хоног явсны дараа тал цөлүүд өөрчлөгдөн хадан чулуу оройтой уулс, их бага толгод, даваа гүвээ элбэгшинэ. Түүний аясаар ургамлын байдал өөрчлөгдөн сахлаг сайхан өвс үргэлжилнэ. Зарим нэгэн гуу жалгын дагууд улиас үзэгдэнэ. Цаашлах тутам уур амьсгал зөөлөрч булаг шанд, гол горхи олширч хур чийг элбэг ордгийн шинж мэдэгдэж байлаа. Ийм газраар хэдэн хоног явсны дараа тарианы талбар хятад тосгон ээлжлэн дайралдах боллоо. Өглөөний цагаар гадуур нь гарахад далан нөхөөс болсон барилгад өмд, уранхай нооронхой бошинз, пиндгэр эсгий шаахай мэтийг өмссөн хятад тариачин хүмүүс, хүрз, царил, зээтүү хэрэглэл барин тарианыхаа талбар руу явж байгаа дайралдана. Зарим өдөр хүнд ачаа бүхий өдий төдий тэмээн жин хөөрөлдүүлсэн халх аянчид угтан ирж "За сайн явж байна уу? Сайн явж байна" гэж эехэн дуугаар мэндлэх нь дайралдана.
Тэдний нүүр царай нь аян замын агаарт борлон, зүлгүүрдсэн зандангийн өнгөөр гэрэлтэн, хоёр нүд нь бүргэдийнх шиг гялалзана. Орон нутгий нь асуухад Гуна, Гурнай, Говь Гурвансайхан, Арц богд, Алтан Богдын шил, Замын-Үүд буюу Жанжин Чойр гэхчилэн цуут газруудын нэгийг барин хэлэх ажээ. Тэр нь чухамдаа үнэнтэй худалтай байх боловч арга буюу орон нутгийн хүмүүс болох тул ах дүү нартай уулзсан адил сэтгэл сэргээн баясгана. Данзан тэднийг ихэд бахдан үздэг бөгөөд өөрийнхөө биеийг мөн адил цог жавхлантай харагдах болсон болов уу гэж горьдохдоо хоолой засан бүдүүн дуугаар хүнгэнүүлэн ярихыг оролдоно. Нэгэн шөнийн буудал дээр Хүрэл: 
-За хүүхдүүд минь маргааш Жанчхүү хот орно шүү дээ гэлээ. Энэ шөнө Данзан элдэв төрлийн юм бодон бараг нойргүй хонолоо. Гол төлөв олз омог, ирээдүйн хувь заяаныхаа тухай бөгөөд дан баяр баясгалантай юмсыг л бодсон билээ.
Өглөө нь ачаалан дуусаж хөдлөхтэйгээ зэрэг Хүрэл тун ширүүн явлаа. Тэмээ бүр бурантаг чангаан, хүзүү сунган алхална. Чиглэсэн зүгт аяны зам шугамдсан мэт зурайж, алс тэртээд их нуруу хөндөлдөн хүлээж бий үзэгдэнэ. Түүний наана айл амьтан ховор, замын дунд хэсэг бараан юм бөртийн харагдсаныг олзуурхан сонирхоно.
Ойртон үзвээс цаашаа явж байгаа луугар хэмээх хятад хүмүүсийн үхэр тэрэгний жин байжээ. Сүүлчийн тэрэгний үхрийн хүзүүн дэх том төмөр хонх зогсоо зайгүй түн түн цохилох боловч тэмээн жингий цуваанд доорхноо гүйцэгдэх ажээ. Бүх үхрийн тоо арваадхан байх атал хажууд нь дөрвөн том хүн, нэг хүүхэд, хоёр нохой явах нь монгол аянчдад хавхнаасаа гинж нь гэгчийг бодогдуулна. Ялангуяа Данзанд тэдний дэргэдүүр гурван бие, хүнд гэгчийн ачаа бүхий тавь гаруй тэмээтэй өнгөрөхөд, өөрсдийгөө уул ус, адгуус амьтан бүгдийн дээгүүр сүүдэр тусган өнгөрдөг үүлтэй адилхан бахдууштай байлаа. 

ЖАНЧХҮҮ ХОТ

Нэг мэдэхэд аль өглөөнөөс аваад хөндөлдсөн их нуруу үгүй болж, хөх манхан тэнгэр мэлсхийв. Жанчхүүгийн даваан дээр гарч байгаа нь энэ ажээ. Хүрэл түрүүчийнхээ тэмээтэй дорогш тонгойн оров. Хойноос нь цувсан тэмээнүүд хөл хальтрахаас болгоомжлон өвдөг чичрүүлэн арай ядан алхална. Тэрүүхэн зүүн доор зүүн урагш харсан хавцал амын дагуу утаа униар татуулан орон байшингууд барайн үзэгдэнэ. Энэ бол Жанчхүү. Данзан Жанчхүү хотноо хүрэлцэн ирж байгаагаа тааварлан юм бүрийг сонирхон ажиглахыг хичээнэ. Газрын уруу яваа жингийн нь цуваа бие биеэ түрэн чихцэлдэж санаа сэтгэлийг үймүүлсэн бөгөөд түүнийг ширтэн "ха, хөөг" хашгирахаас өөр аргагүй болов. Хоёр нөхөд нь мөн тасралтгүй дуу тавин явна. 
Хүрэл, газрын намд бууснаас хойш өөр юманд өөр хоолойгоор хашгиран, урт сухай ташуураа, зүүн барууныг сэлгүүлэн шавхуурдах болов. Жингийнхээ дундыг барин явагч хэнэггүй эр Дорж нь бас сандран унаа тэмээ нааш цааш гүйлгэх болов. Данзан нөхдөө юү гэгчтэй дайралдсанаас тийнхүү үймэн бачимдсаныг гайхав. Тэмээний доогуур хар хар юмс бүртэгнэн гүйхийг үзлээ. Тэр бол хүүхдүүд, ёстой зуун задгай, жаран хагархай, ханцуйтай ханцуйгүй юм цээжиндээ угласан багачууд, цүдгэр бор гэдэстэй бөгөөд бор бургас шиг нарийхан зогдроос зулгаана. Угаас номхон бас олон хоногийн явдалд ядарсан тэмээд дэмий гав, гув дуугарахаас өөр хариу хийхгүй ажээ. 
Данзан мөн л нөхдийнхөө адил хаая хүүе хашгиран сандарлаа. Урагш явах тутам хүүхдүүд олширч зайлан зугтахын оронд ясан хэлхээ болсон гараа  тосон юм гуйна. Үүгээрээ тэд өөрсдийнхөө үгээгүй хоосноо илчлэх бөгөөд Данзанд тэдэнд өгөх юм юу байх билээ. Гэнэт хятад хүний хашгирах сонсогдов. Атга чимх  ноос олсон, зээрийн шилбэтэй хүүхдүүд зүг бүр бутран зайлав. 
Данзангийн сэтгэл амран орчин тойрныг ажихад хотын захад хүрэлцэн явж байлаа. Түрүүчийн тэмээ навтгар шаргал байшингуудтай нарийн гудамж руу чихүүлж байгаа юм шиг зүтгэн оров. Данзангийн хажууд урт мод барьсан хятад хүн наах нь жинчдийг угтагсдын нэг байв.
-Ай түнш сайн явж ирэв үү? гэж тэр хүн мэхэлзэн амар эрэв. "Түнш" гэдэг бол маш дотны үг, урьд өмнө Данзан ийм үгээр ер дуудуулж үзээгүй бөгөөд сэтгэл сэргэн баярлана. 
-Сайн явж ирлээ. Данжаад гуай сайн сууж байна уу? гэж хоолой засан баргил бүдүүн авиа гарган хариу тавив. Данжаад гуай гэсэн үг, өнөөх хятад хүний  чихэнд мөн аятай сонсогдох ажээ. Нүүрэнд нь инээмсэглэл тодрон:
-Сайн. Манай Данжаад танай хүн ирсэн. Манай хүнийг явуулсан биш үү. Аяа танай хүн яасан сайн. Тэр нэг олон хүүхдийг зодохгүй яасаан! гэхчилэнгээр холион бантан хутгалдуулан ярина. Данзан чухам юу хэлж байгааг ойлгох гэж хамаг анхаарлаа тавилаа. 
-Саяын олон хүүхэд юун хүүхэд вэ
-Аяа эд бол гуйлгачин хүний хүүхэд шүү гэж үзэн ядах байдлаар хэлэв.
Данзан өөрөө ядуусын нэгэн болох тул тэр хүнд дургүй хүрэн дахин дуугарах хүсэлгүй болов. Тэмээн дээрээс өндийж урдах нөхдөө харвал тэд нь мөн нэгэн хятад хүнтэй ярилцан явна.
Гудамжны байдал өөрчлөгдөж хоёр ачаат тэмээ зөрж болохуйц өргөн болов. Янз бүрийн царай зүстэй, их бага хүмүүс зай завсаргүй сүлжилдэн өөрсдийнхөө хэлээр хэлэлцэх нь Данзанд учир дүрсээ алдсан их шуугиан шиг сонсогдоно. Нүд нь бас тэр бүрийг харж гүйцэхээ болилоо. Гэвч чиг өөдөөсөө айсуй яваа хүний хөлийг олж харлаа. Хэнд ч байж болшгүй хэтэрхий бяцхан хөл ажээ. Данзан "Үгүй энэ чинь юу билээ" гэж нэг үе ширтсэнээ Хүрэлээс
-Хятад авгай нарын хөл бяцхан байдаг. Түүнийг шувууны хөл гэдэг юм гэж ярьж байсныг санав. Тэгээд тэр шувуун хөлтийг олноос онцлон зориуд ажиглахдаа богинохон өргөн ханцуйтай нарийхан дээл нөмгөн өмсөж толгойнхоо бүх үсийг ар дагзан дээрээ мушгиралдуулан тогтоож баруун гарынхаа бугуйд мөнгөн бугуйвч зүүж өнөөх бяцхан хөлдөө морин туурай аятай хилэн хар шаахай өмссөн зэргийг нэгд нэгэнгүй олж харсан бөгөөд хажуугаар гаран өнгөрсөн хойно нь биеэ салхинд ганхуулах мэт найган ойрхон гишгэлэн явахы нь мөн ажиглав. Хүнд юм өргөх хэрэг гарвал яана? Гүйж яасан ч чадахгүй бий?" гэхчилэн олныг бодон толгой сэгсрэв. Гэтэл тэр гудамжаар тийм хөлтэй эмэгтэй хүн нэг яваа биш, нэг хэсэг ч биш, чухам харсан зүг болгонд хэдэн арваар тусах тул тэр бүрийн тухай бодож чадахаа болин дэмий дөжрөн мангууртсаны адил болов. Түрүүчийн ачаат тэмээ, дээрээ дэрэгэр том асартай хаалгаар орохыг мэдсэнгүй. Өөрөө сүүлчийн тэмээний хойноос орохдоо л сая мэдэв. Буух пүүсийнхээ газар ирсэн байх бөгөөд эргэн тойрон байшинтай, өндөр шавар хэрмэн хашаа үзэгдэнэ. Тэмээнээсээ буун хазайж ачаат тэмээг хэвтүүлэх гэтэл Хүрэл хажуунаас нь, 
-Боль Данзан аа. Энд орж ирсээр бидний гар хөдлөхгүй болдог журамтай юм гээд цааш харан Доржийг дуудна. Гэтэл нэг хятад тэднийг дагуулан баруун талын байшинд оров. Гэтэл гэрэл муутай хүйтэн газар, өөр нэгэн нялуувтар, чухам  юу болох нь үл мэдэгдэх нэгэн юмны холилдсон үнэртэй ганц тасалгаанд орсон бөгөөд ард хаалга пүг хийн хаагдмагц бүр харанхуй боллоо. Нүдийг аажмаар дасгаж  ажихад хойд урд хоёр талд нь ханз, зүүн талдаа нэг том цонхтой, цонхыг шилний оронд муутуу цаасаар цаасласан тул гэгээ гэрэл муу тусна.
Хүрэл Дорж хоёр хятад хүнтэй гурвуулаа хойд талын хандыг эзлэн суухад Данзан ганцаар урд талынх дээр нь суув. Нөхдийнхөө бусадтай ярилцахыг сонсоход онцын юм алга. Аян замын өдөр хоногийн тухай л байлаа. Хаалга онгойн өвгөжөөр хятад орж ирэв. Хүрэл Дорж хоёрын хоорондох аяганы ширээн дээр шаазан аяга тавин данхтай цайгаа дээр өргөн тунгалаг хар цайг дадамгайгаар гожгодуулан хийгээд нэг үгийг дахин давтан өгүүлснийг Данзан лав цай уу гэж байгаа байх гэж дотроо бодлоо. Энэ нь зөв байсан бөгөөд хамт орж ирсэн монгол хэл сайтай сүрхий овжин байдлаар үг бүр дээрээ инээмсэглэн бөхөлздөг хятад: 
-Одоо цай уу, сайн амар гээд гадагш гарахад нь Данзан нөхөдтэйгээ нийлэн суулаа. Аягалсан цайг аван уухад түүнээс хээнцэр үнэр, хачин амт амтагдана. Дорж мөн өмнөх аягатайгаа аван нэг балгаснаа ам тамшаан:
-Үгүй та минь, энэ чинь хаашаа янзын эд вэ? гэж аяга руугаа өнгийн инээмсэглэв. Хариуд нь Хүрэл:
-Үгүй, та минь гадны хүний дэргэд битгий ингэж юм үзэж, нүд тайлаагүйгээ мэдэгдээрэй. Энэ бол жинхэнэ данжаад нарын уудаг Бээжин байхуу гэдэг цай. Доторт тун сайн. Ганцхан гэм нь хий дарахдаа муу, ийм л эд дээ.
Хаалга дахин нээгдэж гаднах өдрийн сайхан цагаан гэрлийг цэлсхийлгэн дусгаад мөн пиг хийн хаагдав. Өвгөн, хятад хүүхэд дагуулан орж иржээ. Зүйл бүрийн нарийн боов, чихэр жимс, янжуур, шүдэнз зэргийг ширээн дээр өрөн овоолж ёстой ихэс дээдэсээ хүндэтгэх журмаар зочиллоо. Данзан юм бүхэн рүү хүүхэд шиг гар явуулан тус бүрээс амсан туршиж үзсэн бөгөөд цөм таатай, хичнээн идэвч ханашгүй сайхан байх тул "Энд чинь хүн, жилийн жилд орж ирж байгууштай сайхан орон байна даа" гэж бодов.
Цайн дараахан хоол, тэгэхдээ нэгэн янзын биш, нилээд олон төрлийн бөгөөд тэр бүрийг ар халх хүнд гэж зориулан өөхтэй махаар голчлон амт шимтийг дээд зэргээр тохируулсныг хэлэх үү, гурван жинчид хэт цадталаа идэв. Архи дарсын зүйл бол аль хэдийнээ ирсэн хэрэг. Түүнээс Хүрэл жаал зугаа уусан. Дорж нэг удаа томоор балгаж түүндээ хахаж цацан инээдэм болов. Данзан зөвхөн үнэрийг нь авснаар сэтгэл ханав. Тэмээний нуруун дээр олон хоног атируулан хөшөөсөн хөлөө дур зоргонд нь тавин жийж янжуур зуун хажуулцгаав. 
Монгол хэлтэй хятад хүн орж ирэв. Тэр хүн айн цочсон царай гарган "Ай хоол яасан бага идсэн? Архи уухгүй яасан?" гэж нэмэн бас, 
-Одоо их данжаад дээр орох уу? гэлээ. Хариуд нь Хүрэл:
-Тэгэлгүй яахав гээд босон харайж, за нөхөд минь гурвуулаа орно шүү дээ гэв. 

ИХ ДАНЖААД

Данжаадтай уулзахаар яваа хүн зүүн хойд булангийн шил цонхуудтай хөх туйпуун байшин чиглэн явлаа. Ойртох тусмаа тэр хүний гишгэлт удаашран царай нь төв болов. Уг байшингийн дэргэд ирээд хаалгыг зөөлнөөр татан:
За ийшээ орваа гэж шивнэв. 
Тэр тасалгаа хүнгүй зөвхөн ширээ сандал хоёрхон байгаа үзэгдэнэ. Нөгөө хүн хойноос орж ирээд зүүн тийш харсан хоёр дахь хаалган дээр очин татаад үг дуугаралгүй хөдөлгөв. Үүнийг жинчид мөн ийш ор гэж ойлгов. Энд мөн хүнгүй, дугуй ширээ тойруулан хэдэн сандал тавьснаас гадна ханз бий үзэгдэнэ. Гэтэл одоо дагуулж яваа хүн гурав дахь хаалга руу өлмийгөө гишгэлэн хүрээд чих тавин чагнан зогсов. Үзтэл зүрх нь хүчтэй цохилон амьсгал нь дээр хөөрөв.
Хаалганы цаад талд данжаад, толгой буурал, царай үрчгэр, нүд гурвалжин, хоёр завьж руугаа улаан цагаан гурван өнгийн боловч тав, аравхан хялгасаар бүрсэн шингэн сахал унжуулсан өвгөн, хүрэн зандан нүүртэй ханзан дээр том хар баавгайн арьс дэлгэсэн дээрээ хөл ачин хагас завилан суух ажээ. Уг нь энэ хүн идэр залуудаа данжаад биш, ядаж амин хувийн амьжиргаанд биш, өдрийнхөө зүтгэснээр шөнийн бор хоног залгадаг бөгөөд шөнийн бодож хоносноороо маргааш нь ажилд зүтгэдэг ядуусын нэг байлаа. Тэгээд нэг өдөр гадагш гарч болшгүй тэнгэр муухайд эрэг нүхлэн байгуулсан ормогдоо ядуу зүдүүгийн түмэн зовлон, мянган гашууныг бодон хэвтэж байхад нь гэнэт нэг сайхан ухаан сэтгэлд нь буусан ажээ. Тэр нь юу вэ гэвэл шил толь, зүү, хуруувч, хошой, тууз ба бас бус бүх Жанчхүү хотын хэмжээгээр үл зарагдах юмс юу байдгийг цуглуулан авч хоёр том сагсанд хийн урт модоор дамнуурдан үүргэлж, халх нутагт аваачаад морио унаж, малаа малласан монгол туургатнуудын эхнэр хүүхэнд наймаалья гэж боджээ. Ингээд нэг удаа туршиж үзээд ихээхэн амжилт олсон учир халх, Жанчхүү хоёрын хооронд бараг тэмээнд тэгнэвэл зохих хүндийг үүрэглэн 32 удаа явлаа. Ийнхүү явахдаа том том товруут хадаасаар бэхлэгдсэн ултай зузаан шаахай гутал жарыг элээн хаясан учир энэ хүнийг хэн яахин зүгээр сууж баяжсан гэж хэлж болох билээ. Тэр байтугай энэ хүний дал ба сэрвээний нь яс дамнуургын модонд эвдрэн бөгтөр бөөрөнхий болсон төдийгүй, хүзүү нь урагш булгарсан мэт нугдайн нугаларч тэмээнийх шиг болсон тул зовлон зүдгүүрлийг үзээгүй хүн гэж хэлж үл болно. Идэр залуудаа энэ хүн өдий их зүтгэл гаргаснаараа шимт газрын хөрсөнд цацагдсан үр тарианы адил дэгжин хөгжсөөр Жанчхүү хотын жилдээ хэдэн түмэн лан мөнгөний гүйлгээтэй хэдхэн тооны баячуудын нэгэнд багтан орж "Цагаан далай" гэдэг мандмал их алдрыг хятад, манж, монгол гурван үсгээр алтаар бичин, үүдэн дээрээ хадан мандуулжээ. Эдүгээ, угаас ухаалаг сүрхий хүн болох тул өнгөрсөн явдлуудыг үргэлж санан санана. Өглөө бүр босмогц халх орны зүг нуруу үүргэлэн нэг хэсэг ширтэн зогсоно. Тэгэхдээ халх орны газар тэнгэр, лус савдгийг хүндэтгэхдээ биш, түүний хэмжээгүй их баялаг ба хүний өмнө ямар нэгэн өнгө гялгар жаахан юмыг барин хэдэн сайхан үгээр магтмагц багагүй юмыг салган авч болдгийг л санана. Гэвч нохой зоолох тусмаа сүүл агсах, хүн баяжих тусмаа хамар шантайлгах гэгчээр энэ хүн дөчин таван наснаасаа эхлэн данжаад сууж ёстой баян хүний адил бусдыг зарцлан, бусдад хүндлэгдэх болсноосоо хойш эрх жаргалыг эдлэн ямбалахыг эрмэлзсээр эдүгээ жаран зургаан насан дээрээ чанга ч дуугарч чадахаа больжээ.
Ажил хөдөлмөр  өчүүхэн ч үл хөдлөн, дан хоолны дээдийг идэх боловч нэгэнт хураагдсан арвин буян нь өөрөө доорд хүмүүсийн нэг насаараа хөлс дуслуулавч оломгүй ихийг хэдэн мөчийн дотор олж чаддаг тул энэ хүн үнэхээр амны их хишигтэй өндөр заяатай байлгүй яахав дээ. Гэтэл ийм хүнийг халхын гурван жинчид ер бусын юманд ч бодсонгүй. Зөвхөн түнш, худалдаа наймааны холбоотон гэж дотночлохдоо ганцхан удаа мэхийн амар эрэв. Энэ явдал данжаадын  зэвүүг багагүй хүргэлээ. Гэвч Данжаад тэр дорхноо "Эд бол хүн биш, монголчууд, монголчууд гэдэг бол ёс журам, жаргал цэнгэл, алиныг ч мэддэггүй зэрлэгүүд" гэж бодохын зэрэгцээгээр халхын их буянг санах ажээ. Гурвалжин нүд нь аяндаа зэрвийн инээмсэглэж, хариу мэндлээд суухыг урина. Данжаадын хажууд гар хөлийн нь үзүүр болсон бичээч хүү цаг үргэлж байдаг байлаа. Тэр нь жинчдэд цай хийн, янжуур задлан зочлов.
Хүрэл, Данжаадын худалдаа наймаа аль хэр гүйлгээтэй байгааг асуулаа. Данжаад анх дамнуур мөрлөснөөс аваад одоо хүртэл наймаа сайн гэж хэлж байсан удаагүй бөгөөд энэ удаа бүр толгой барив. 
-Хайяа! Их муу гэж санаа алдсанаа ар халхын цаг төрийн байдал эд барааны аль хэр элбэг байгааг сонирхон сураглаж эхлэв. Хүрэл, халх орныг гамин эзэлж, эд бараа ховордон гачигдаж байгаа үнэнийг тоочин ярьж гарав. Энэ үед Дорж бүх яриаг та ганцаараа мэд гэсэн юм шиг ажиггүй суун, "Хадма" хэмээх англи хятад хоёр үсгийг ар өвөрт нь эрээлүүлэн бичсэн хайрцагтай янжуураас нэгийг сугалан авч зуугаад хайрцгийн доторх хятад хүүхний зурагтай хатуу цаасыг сугалан гаргаж сонирхжээ. Данзан тамхи байтугай сонирхох ч хүсэлгүй тул нарийн шаазант цайг аван нэг хоёр балган цаг нөгцөөх зуураа өвгөн Данжаадыг ажиглажээ. Бусдын амнаас буянтан, заяатан гэж сонссоныхоо хувиар бишрэн сүсэглэхийг хичээвч өнөөх Данжаад хөлөөсөө аваад хөх буурал толгойгоо хүртэл хүнээс гажуу, хэнээс ч туранхай үзэгдэх тул "Энэ хүн яагаад ийм хачин өтлөв" идсэн уусан нь хаагуур орохоороо ийм болно вэ гэж бодов. Тэгээд ширээн дээр нь дүлий ногоон чулуун соруултай хар тамхины бүдүүн гаанс, ширмэн цөгцтэй дэн асаагаастай байхы нь үзэхтээгээ зэрэг Бороо хэмээх тарианы газрын нэгэн том пүүсний данжаадыг нутгийн хүмүүс хар тамхинаас бузартан тураалын туйлд хүрсэн хүн гэж хэлэлцдэгийг санан энэ данжаадыг жигшин сэжиглэх сэтгэл төрөв.
Данжаад бол гамин монголыг эзэлснийг яахин мэдэхгүй байх билээ. Харин хэнээс ч илүү мэднэ. Тэднийг Жанчхүү дайран гарахад нь эднийг энэ удаа тэтгэвэл эцсийн цагт уул түшисний адил болно гэж бодохдоо генерал Шү  Сюйжэньд бусдад мэдэгдэлгүй гав ганцаараа бараалхан гурван түмэн янчаанаа өгсөн явдал бий ажээ. Уг явдал нь бүх бараа таваарын гүйлгээг ганц биендээ эзэмшихийн нэг арга байлаа. Гэвч осолтой, хэнд ч мэдэгдээгүй нууц нь аль хэдийн тараад хувь тэнцэх пүүсний данжаадууд нь яасан ч бүтэхгүй гэж шуугилдан сэтгэлийг нь зовоосноос гадна "Монголчууд гамингийн эсрэг хөдлөх шинжтэй байна" гэсэн цахилгаан утсыг хүрээн дэх салбар пүүснээсээ саяхан хүлээн авсан байна. 
Одоо гэвэл данжаад, монголын чин үнэн байдлыг жинхэнэ монгол хүний амнаас сонсохыг хүсэж байгаа тул "Ааяаа яасан хэцүү цагаа лаа" гэж байн байн толгой сэгсрэн шогширно. Хариуд нь цайлган цагаан сэтгэлтэй Хүрэл, гамингууд олны хөрөнгө малыг булаан дээрэмдэх, бурхан шүтээнийг доромжлох, эхнэр охидыг хүчирхийлэх зэрэг өчнөөн бурангуй юм үйлдэж байгааг нэмэн нэмэн тоочин, толгой дээрээ залбиран сууна. Данжаад Хүрэлийн үг бүрт уур хүрэн амь тэмцэнэ. Түүнээ мэдэгдэхгүйг хичээн биеэ барин ядахдаа урьдах гуулин гаансаа шүүрэн авч бяцхан төмөр лаазтай дүнсэн тамхинаас хутган нарийхан ясан ишт бяцхан төмөрийг торжигнуулан дуугаргав. Энэ даруй бичээч хүү бултасхийн орж ирэв. Данжаад, заналтайгаар харан шүдэнз гэхэд! бичээчийн гар чичрэн шүдэнд зурж гаансанд нь бариуллаа. Данжаад урт гаансныхаа сэрүүн утааг уушгиа тэлэгдтэл сорон, уур амьсгал хоёроо дарав.
-Ааяаа, хаяагүй муухай цаг болсон шүү. Тэр дотроос манай монгол хэцүү болсон лаа. Би монгол хүнд сайн. Та нар бол, сайн манай ах дүү нэг ян, тэр гамин яасан муу золигоо. Одоо яавал сайн бэ? гэхэд Хүрэл данжаадыг улмаар итгэв.
Ай данжаад минь! Монгол хүнд буу зэвсэг байдагсан бол гаминг үгүй хийхэл байна. Ганцхан тийм юм байхгүй нь хэцүү байна гэв. Данжаад энэ үгэнд өөрийн эрхгүй цочин өндөсхийж, 
-Хай чуу ёстой үнэн үгээ! гэлээ. Гэвч занал хорсол нь нүүрий нь зураас болгонд тодрон нүд бас хялайсан тул Хүрэл сая сэжиг авлаа. Өөрийнхөө юу юу ярьсныг эргэцүүлэн бодоод, үнэхээр хэн бүхний өмнө хамаа намаагүй ярьж үл болохыг дэмий чалчиж орхисноо ойлгон гэмшив. Энэ хэргийг хэрхэн эргүүлэх билээ гэж дэмий гайхахдаа: Үгүй данжаад энэ дэмий яриа ч яахав, бидэнд огт хамаагүй хэрэг. Зүгээр амин хувийнхаа хэргийг ярилцъя. Ингэхэд бид гурав хоноод гарах болно. Жингийн эхний хагас мөнгийг эндээс авна гэж падаан хайчилсан шүү дээ. Түүнийг өнөөдөр авууштай байна. 
Данжаад монголчуудын санааг бүрэн ойлгосон тул цааш бас ярилцахыг хүсэхээ больсон байв.
-Тийм ээ, хөлсний тухай би мэднэ. Мөнгөө маргааш авбаа, жинчид, данжаад хоёрын яриа үүгээр дуусав. 
Данжаад анир чимээгүйн дунд ганцаар үлдэн ирээдүйн хэрэгт арга ухаан гаргах гэж бүх санаа сэтгэлээ тарчилгана. Гэтэл уг хэрэг худалдаа наймааны хэрэг биш, улс төр, аягүй бол цэрэг дайны болох тул өвгөн данжаадын хэр хэмжээнээс хэтэрсэн ажээ. Гэлээ ч бодно. Гурван түмэн янчааныхаа төлөө бод бодсоор босон харайж ямар нэгэн юмтай уралдах мэт нааш цааш алхлана. Зүрхний цохилт туйлдаа хүрч, хоёр хөл солбиж чадахаа болиход сая санаа аван "Ааяа гэж дуу алдан суун толгой салаавчилна. Гэтэл юу болсныг бүү мэд. Гараас нь нэгэн хүнд юм мултран шалан дээр түс буун унав. Цочин харваас жаргалт цагийн зугаанд гарын алганд өнхрүүлдэг гурван бөөрөнхий төмрийн нэг байлаа. Түүнийг хэзээ хэдийд, хэрхэн авсныг бүү мэд, тэд нь гарын алганд хангир жингэр дуугаран эргэлдэн эргэлдсээр эргэлтийнхээ эрчинд нэг нь бүлт үсрэн унаад, нөгөө хоёр нь хэмх бут үсэрсэн мэт гарт зууралдан атгагджээ. Энэ тохиолдолд данжаадад үйл хэрэг эс бүтэн, гай гарзанд унахын дохио шиг санагдана. Гар дахь хоёр бөөрөнхийг газар шидлээ. "Хайяа" гэж дуу алдан амьсгаа авахаас өөр ямар ч хөдөлгөөнгүй болон суув.

ХАЛГААТ ХАНЬ

Нарийн ноосон хар костюм, бор эсгий малгай, хүрэн арьсан шаахай зэрэг юм бүхнээр гадаадажсан гучин тав орчим насны дугуй цагаан царайтай залуу баяр баясгалантайгаар орж ирэв. Энэ бол уг нь Шанхай хотын нэгэн багавтар пүүсний эзний хүү, нэр нь Хан Хайтоа. Эцэг нь арван нэгэн жилийн өмнө нас барсан байлаа.
Ван Хайтоагийн эцгийн үлдээсэн хөрөнгийг цааш хөдөлгөх гэтэл, гадаад дотоодын том том пүүсүүдэд цохигдон, хичнээн оролдовч сэхэл авахгүй болсонд халхын түүхийн эдийн баялгийг түшиглэн азаа нэг үзье гэж боджээ. Бүх хөрөнгө зоорио юутай хүүтэй нь худалдаад Жанчхүү хотноо гэр бүлээрээ нүүн ирсэн ажээ. Гэтэл монгол хэл ба зан суртахуун аливаа нэгэн талыг мэдэхгүйгээр яаж ч чадахгүй болсноос гадна ихийг хөдөлгөх бэнчингүйд боогдсон тул арга буюу цагаан далайн пүүстэй хувь нийлүүлсэн бөгөөд хамтран ажиллаж эхэлжээ. 
Энэ бол таван жилийн өмнөх хэрэг. Уг нийлүүлсэн хөрөнгө, бүх пүүсний дөнгөж арван хувь нь болох боловч анх хоршсоноос аван өнөөг хүртэл үргэлжлэн хөгжсөөр байгаа ажээ. 
Өвгөн данжаад хэдийгээр худалдаа наймааны шинэ шинэ аргуудыг үл ойшоон дан өөрийн хоцрогдмол хуучин аргыг баримтлан ихийг хожихын оронд багыг хожих, хурдан гүйлгэхийн оронд удаан гүйлгэх боловч Ван Хайтоа
-Ай манай их ах яасан ухаантай вэ? Хэрэв танайх үгүйсэн бол дорд дүү чинь хад мөргөж үхэхээс өөр арга алга гэж цаг ямагт бялдуучилна . Дотооддоо гэвэл: мангууртал нь бялдуучлах, уялдуучлан байж үхүүлж авсаны дараа бүх хөрөнгийг эзэмших гэсэн бодол цаг үргэлж эргэлдэнэ. Гэтэл энэ нүгэлт санааг нь өвгөн данжаад аль хэдийн тааварлан байгаа билээ.
Гэнэт нэгэн өдөр данс бодон цохих хөрөнгийг нь салган өгч биеэ холдуулах юм билүү? гэж бодно. Гэвч Ван Хайтоа дунд сургуультай, бодох бичихдээ сайн, Англи, Япон хоёр улсын хэл мэдэх бөгөөд түүгээрээ анх нийлсэн өдрөөсөө гадаад орны худалдаачтай харилцах маш чухал замыг нээжээ. Иймд данжаад өөрөөсөө холдуулах гэсэн бодол гурван жил дараалан хойш тавиад оронд нь үүрд итгэмжилсэн дүр үзүүлдэг байв.
Энэ удаа Ван Хайтоа баяр баясгалантай орж ирсэн явдал бол саяын халх жинчдийн авчирсан тавин тэмээ түүхий эдийг Шанхайгаас Жанчхүүд суугаа Америк, Англи, Япон гурван улсын алдарт том пүүсийн төлөөлөгчдийг нэгэн зэрэг нэг дор урин дуудаж авчраад, ёстой яс булаалцалдсан ноход шиг үнэ хаялцуулан тэмцэлдүүлж байгаад Америкийн мастер Генрих Манн гэгчид гурван зуун ерэн найман хувийн хожоотой зарснаа мэдэгдэх явдал байв. Хэнтэй хэрхэн ярих зуураа Ван Хайтоа хар костюмныхаа зүүн энгэр дотуур, өвөрт хийсэн цагаан ясан эрхтэй бяцхан сампингаа шүртхийлгэн татан гаргаж чигчий хурууныхаа урт хумсаар шажигнуулан цохиж үзүүлээд авах зүйлдээ бага зэрэг эдлэгдсэн порт маркийн ачааны машин гурвыг туйлын хямд үнээр оролцуулснаа бахархан мэдэгдэв. Хариуд нь данжаад үрчгэр нүүрээ ч хувиргасангүй салаавчлан барьсан толгойгоо алгуур тавин, шүүгээнийхээ нүдийг сэм татан ар халхаас ирсэн цахилгаан өмнө нь барив. "Унш!" гэж суларсан хэлээ ээдрүүлэн хэлэв. Ван Хайтоа, аль нэгэн салбарт тохиолдсон муухай мэдээ болов уу гэж бодон дотор палхийв. Яаран авч задлахтайгаа зэрэг таван хоногийн өмнө данжаадад уншиж мундахгүй их дүн шинжилгээ гарган хойш тавьсан зүйл болохыг танив. "Ээ тэнэг мангуу зөнөг өө, үүнийг дахин давтан уншиж цагийн гарз болохын хэрэг юу вэ?" гэж хэлмээр санагдана. Гэвч яахан болох билээ. Хоолой засан намуухан дуугаар үг нэг бүрийг тодхон хэлэн уншив. "Монгол оронд их ноён Шу Сюйжэнийг эсэргүүцсэн хөдөлгөөн хааяагүй гарч байна. Улаан оросоор тусламж аван дайн дэгдээж магадгүй. Үүнийг бараа явуулахдаа бодолц?" гэжээ. 
Данжаад энэ мэдээг Хүрэлийн ярьсан яриатай харьцуулан дүгнэж, ирээдүйдээ монголын түүхий эдийн баялгаас салж магадгүй гэж сандран хэлэв. /Үнэндээ данжаад түүхий эдийн баялгаас хагацчих болов уу гэж ингэж сандраад байгаа юм биш өнөөх гурван түмэн янчааны тухай л юм байжээ/ Гэтэл Ван Хайтоа тэр янчааны тухай огт мэдээгүй байгаа тул саяын хэлснийг нь баримтлах бөгөөд бодвоос ер тийм биш, арван мянган шилдэг цэрэгтэй Шу Сюйжэнгийн  гарт байгаа тархай бутархай нүүдэлчин монгол ер яах билээ гэж сандрахаас гадна, дөрвөн зуун сая хүнээр бүрэлдсэн дунд иргэн улс бол манжийн үед байгаа биш, Манжийн төрийг устган Англи, Америкийн адил хөрөнгөтний бүгд найрамдах засаг төрийг тогтоосноороо унтсан барс сэрэн боссоны адил хэн юунд ч ялагдашгүй гэж боддогоороо бодох тул зовох юм даанч алга. Харин монголчууд хөдөлбөл ч хөдлөг! Алив чадлаараа хөдөлж гэмээнэ ядралд унан хүчин буурч номхорно. Тэр цагт өөрийн ажиллагааг тэргүүний шинэ аргаар хөдөлгөн бусадтай уралдах ба бусдын тэргүүнд орох юм шүү дээ гэж бодно. Иймд жингийн гурван монгол байтугай бүх монголын ард түмэн ч хорсох хорсол төрсөнгүй. Харин мастер Генрих Маннаас авах чийчааныг тун даруй гартаа оруулж аваад бусад пүүсийнхэнтэй цохилцох нь чухал гэж үзнэ. 
-Ай их ах битгий зов! Одоохондоо ар монгол ямар ч байсан хамаагүй. Тэд үймэх ёстой. Энэ манай ажилд нэг удаа саад болох боловч эцэстээ сайн болох болно. 
-Ай сайн дүү минь тийм биш. Монгол хүн нэг хөдөлбөөс хичнээн хэцүүг чи мэдэхгүй. Би мэднэ. Надаас гадна түүх мэднэ. Түүх бол өнгөрснийг хэлэх боловч тэр улсын зан чанарыг илчлэнэ. Ирээдүйн зам мөрийг ч заана. Ай яа бодох хэрэгтэй! Зо Чэмин ноёныг будаа зоогло гэж залан авчир. Энэ хүн бидэнд сайныг хэлнэ байх аа. 
Зо Чимин ноён гэгч нь өмнө зүгийн цэргийн эрхтнүүдийн нэгэн дарга бөгөөд хэдэн сар байлдсаныхаа эцэст Жанчхүү хотноо цэргүүдтэй ирэн амарч байгаа ажээ. Одоо амрах хугацаа нь дуусан хэзээ хэзээгүй дахин байлдаанд мордох дөхөөд байгаа юм байжээ. 
Ван Хайтоа, данжаадын үгийг огт тоомсорлосонгүй билээ. Түүх бол улсын ирээдүйн зам мөрийг заана гэгч нь юу вэ? Долоон зуун жилийн өмнө бөгөөд өөрийнхөө өмнөөс эсэргүүцсэн бүхнийг хэмх цохин дороо сөгдөөсөн Чингэс хаан дахин босох хэрэг үү? Яалаа ч гэсэн тэртээх холын хэрэгт өөр зүг, өөр хэргээр өнөө маргаашийн нэгэнд явах хүнийг бялдуучлахын хэрэг алга. Энэ нь ядаж нэг генерал сан бол ч бас яахав. Уртаашаа нэг дивизийн дарга бөгөөд тэгэхээр тэр нь нэг их, бүхнийг ялан дийлэгч ч биш, өөрөө дайсанд байн байн цохигдсоор дивиз ч биш, дивизийн нэр зүүсэн хороо, цэргүүд нь бол хаа явсан газраа номхон ард иргэдийн өр түрийг нэгчин арав таван зоосы нь булаана. Байлдахдаа бие биенийхээ ард орж зугтахдаа сайн. Ийм нэгэн сандарсан даргыг ноён гэж нэрлээд, залан авчир гэх юм бол ёстой тэнэг мангуу, юу ч үзээгүй зөнөгийн ажил. Архи, дарс, хоол, цай, цаг гурвын гарз гэж Ван Хайтоагийн сэтгэлд буух боловч гаднаа бахдан сайшаана. 
-Ай ахын санаа туйлын зөв. Би одоохон уръя гээд хаалгыг зөөлнөөр хаан гарснаа: "Би шинэ үеийн боловсролтой Шанхай хотын хүн атлаа энэ муу хар тамхины бохир утаа, гашуун сармисны хурц үнэр хоёрт нэвтэрсэн зөнөгийн өмнө юунд бөхөлзөнө билээ? " гэж бодов. Том дэнхгэр асартай хаалганы бүдүүн гуя модыг санаандгүй түшин зогсохын учир тэр байлаа. Хариуд нь мөнгө! Мөнгөний төлөө! Чи түүнээс хэдэн арван хувь бага мөнгөтэйгөөс л энэ шүү дээ гэж тэнгэр дээрээс хэлэх шиг болоход нь за яахав, би түүний өмнө бөхөлзөх хэрэгтэй. Инээх ч хэрэгтэй бие нь муудахаар "Ай ах минь хэрэв таныг нас барваас дүү надад амьд явах хэрэг алга гэж өнчин сармисны шүүсийг алчууртаа шингээн нүдээ арчин нулимс асгаруулах юм шүү. Ингэж гэмээнэ эцсийн цаг минийх болно" гэж бодон сэтгэл тайтгарна. Ингэснээрээ Зо Чимин ноёны зүг инээмсэглэн алхах болов.

АЙМШИГ

Өвгөн данжаад эрт урьдын үеийн их хаан Чингэсээс айсангүй. Одоо түүний ор суурь болсон Монголчуудыг босон ирж суурьшин тогтносон газраасаа халин гарч сүйтгэнэ гэж ч бодох юу байх билээ. Гагцхүү одоо үеийн бага буурай улсын ард түмэн болсноороо эрх чөлөөт тусгаар тогтнолын төлөө тэмцэх босох болсон нь бодууштай болжээ. 
Ван Хайтоагийн гарсны дараа их бухимдал бага зэрэг намжаад, халх орон гэдэг маань чухам юу байдаг билээ гэж бодоход утаат эсгий гэр болгоны хоймор далбагар нударгатай халхгар дээлийг бүдүүн эдлэлээр ороон бүсэлсэн өргөн цээжтэй хүдэр эр хөндлөн сууж орох бүрт уул, ус, газар, шороо, мал хөрөнгө юугаа нэг харахад харамласан шиг нэг харахад бахархсан шиг царайгаар нүүр ширтэн суудаг нь нүдэнд тусна. Гэтэл одоо тэд ширтэх биш хялайж, тэр мөртөө босон харайж бороохой шийдэм, сэлэм жад, зүйл бүрийн юмсыг барин салхи шиг хурдан морь унан, манай цэргийн эсрэг байлдан тулалдах гэж байгаа шүү дээ гэхээс салбар пүүсүүд аяндаа сүйтгэгдэн гал түймэрт автагдах нь зайлшгүй ажээ. Иймд нөгөө Жанчхүүгийн бүх иргэдийг одоохон хэд хичнээн янчаанаар боловч хамаагүй хөлслөн хөдөлгөж ирсэн гурван жинчдээс аваад бүх халхыг барин янгинатал хүлэн хаяуштай санагдана. Гэтэл нөхцөл алга. Даанч нөхцөлгүй тул дахин бухимдаж босон харайн нааш цааш алхана. 
-Нэг мэдэхэд эвшээлгэж байв. Нүд эрээлжлэн, нүдний нулимс бөөн бөөнөөр асгарч, тасалгааны дөрвөн талын хана ханз ба ширээ сандал бүгдийн хамт дайвалзан сүйд боллоо. Эцсийнхээ чадлыг дайчлан хажуу дахь ханзаа түшин унаж аяга, шаазан, юу дайралдсан бүхнийг үүд рүү шидэв. Бичээч хүү ухаан сандран гүйн орж ирэв. Зөөлөн гараараа данжаад юугаа түшин авч ханзан дээр хэвтүүлэн тос ширгэн унтарсан дэнгийн цөгцийг шинээр сэргээн асаав. 
Өвгөн данжаад  асар их хэргийн төлөө ухаан мэдрэлээ хэтэрхий их дайчилснаас гурван цаг тутамд татдаг үнэт тамхиа хоёр цаг гаруй хожимдуулснаас ёстой аюулд учирч байгаа нь энэ байлаа.

НУУЦ ЯВУУЛЛАГА

Данжаад жинчдийн хөлс мөнгө, тээвэрлэх бараа хоёрыг маргааш, маргаан гэсээр дөрөв хоножээ. Энэ зуур жинчид хувийн юмсыг бүрэн борлуулж гүйцээд бас тав дахь маргаашийг хүлээх хэрэгтэй болжээ. Шөнө Хүрэл дээл хувцас тайлан дэр дэвсгэртээ орж авсан атлаа өр алдсан мэт бодол болон тамхи татаж нэлээд сууснаа "Үгүй ер ойлгохгүй юм даа" гэж хувьдаа хэлэн хажуу дахь лаагаа үлээн харанхуй болгов. Тэгээд нөмөрсөн зузаан нэхий дээлэндээ шурган орсон ажээ. Унтахынхаа өмнө гурваас доошгүй уншдаг "Дарь эх" хэмээх залбирлын номыг цээж хүржигнүүлэн уншлаа. Дорж толгой дэрэн дээр тавингуутаа унтдаг ёсоор аль хэдий нь тачигнатал хурхирч байлаа. Данзан нөхдөөсөө түрүүлэн хэвтсэн боловч аж амьдралынхаа тухай бодон унтах нойр хулжив. Явсан хүн яс зууна гэгчээр Данзан, Хүрэл, Дорж хоёроос  бие хөлсөө авсан бөгөөд авчирсан зүйлсээ Хүрэлийн тусламжтайгаар борлуулсан ажээ Авсан зүйлс нь эх, эгч хоёрт дээлийн өнгө тус бүр нэг, шагай зулаг хоёр  дээрээ угалзтай луучин гутал мөн тус бүр нэг, өөртөө гэвэл мөн луучин гутал, цагаан эсгий тоорцог, төмөр, хэт, хутга, эдгээрээс гадна хэдийгээр тамхи татдаггүй боловч эрийн цээнд хүрэн аян жинд явсныхаа ид бахыг санан гаансны дөрвөн хуруу гаруйтай урт цагаан соруул нэгийг авчээ. Гэтэл бас хэний хэн болохыг хэн хүний өмнө хэлэх байтугай өөрөө нүүрийг нь харах бүрдээ ичин дальдардаг нэгэн эмэгтэйд гурван том хув, алтан шармал ээмэг, нүүрийн бяцхан толь зэргийг авсан явдал бий. Энэнчлэн айл аймгийн хүмүүст амсуулах боов, чихэр, жимс, чавгын зүйлсийг бүр мартаагүй байлаа.
Ийнхүү бүх юм бүрэн бүтэн жин тан бэлэн болсны дээр пүүсний зүгээс ирэх гурван тэмээний хөлс 130 янчааныг хүлээж байгаа билээ.
Данзан хүн болсоор өдий их олзыг олж яваагүй тул одоо орчлонд огт өөр хүн болчихсон шиг санагдана. Олсон олзоор авсан юм бүхний өнгө үзэсгэлэн цаг ямагт сэтгэлд эргэлзэн, дахин дахин үзүүштэй санагдана. Хойшид жилийн жилд Жанчхүү орж ирэн олз олж баяжих тухай ч бодогдоно. Арга буюу нойронд дарагдан унтсаны дараа зүүд мөн л сайхан. Нөгөө хэний хэн болохыг хэн болгонд хэлж болдоггүй хүүхэн нь Данзангийн бэлэглэсэн гурван том шар хувыг хүзүүндээ зүүгээд, алтан шармал ээмгийг мөн чихэндээ зүүгээд баясангуйгаар ичүүрхэн инээж байгаа нь урьд урьдынхаас онц сайхан харагдав. Данзан одоо дур сэтгэлээ илэрхийлье гэж зориглон гарыг нь шүүрэн авахад хүүхэн гараа угз татан аваад дахин барьж авах гэхэд тэр нь: - Би хашгирлаа шүү! Гээд хашгирав. Данзан хүн амьтан орж ирнэ гэж ухаангүй айхдаа өнөөх хүүхнийг барин авч амы нь алгаараа таглав. Гэтэл унтсан тасалгаанд үнэхээр хүмүүс орж ирсэн байжээ. Учир нь үл ойлгогдох хэлээр хашгиралдахад нь Данзан цочин сэрж өндөсхийв. 
Хойд талын ханзан дээр унтсан Хүрэл, Дорж нарын өмнө урьд үзэгдээгүй хувцастай хүмүүс цааш  харан зогсож хучлагы нь хуулан хаяж байлаа. Тэдний дунд ташаандаа модон хуйтай сэлээдий буу зүүсэн нэг хүн олноос онцгой үзэгдэнэ. Бусад нь хутган жадтай сисанли буу урдаа барьсан, өнгө солигдон гандсан цув мэтийг өмссөн байв.
Жинчид тэднийг гамингууд болохыг танилаа. Чухам яах зорилготой орж ирснийг мэдэхгүй боловч буу тулган хашгиралдаж хувцас хунар руу заан шуугилдсаны нь хувьд яаран хувцаслав. Дараад нь гадагш гарахыг дохиход нь мөн л өөрийн эрхгүй гарцгаав. Гадаа үүр цайсан болов уу гэлтэй байвч нэвсэрсэн хар үүл тэнгэрийг битүү бүрхэн шөнө мэт байгаа бөгөөд хашаа дүүрэн гамин байгаа нь л тодхон үзэгдэнэ.
Ташаандаа сэлээдий буу зүүсэн хүн, бүгдийг захирах ноён бололтой. Өмнө нь ирэн үг хэлэх бүхнээрээ яаран гар өргөж шанаандаа наминчилна. Хариуд нь тэр хүн нэг хоёрхон үг хэлж байлаа. Тэгээд гэнэт хэдэн үг хашгиран хэлэхэд гамингууд тэмээ рүү гүйлдэн бурантаг тайллаа. Гүүглэхийг мэдэхгүй дэмий хашгиралдан толгой түрүү рүү нь цохилжээ. Зарим тэмээний ярдаглан хэвдсээрээ булахад айн сүрдэж зугтана. Ямар боловч жинчид дээрэмдэгдэн тонуулагдаж  байгаагаа мэдлээ. Гагцхүү данжаадыг аварч магадгүй гэсэндээ байшингийн зүг байн байн ширтэнэ. Гэтэл тэндээс данжаад байтугай нохой ч алга. Бүх тэмээ хөтлөгдөн их хаалгаар цувралдан гарахад Дорж: 
-Энэ хөөрхий тэмээ хүнийх болов гэж тайван мөртлөө гунигтайхан хэлэв. Хүн болсоор анх удаагаа гунин гутарч байгаа нь л энэ байжээ.
-Хүүхэд минь Тэмээ яахав. Амь бие л мэнд гарвал яамай гэж Хүрэлийн хоолой чичрүүлэн хэлэхэд Дорж:
-Эд ямар Махчид биш, бид нараар яах ч юм билээ? Энэ даруй ард нь гамин дуугарч урагш түлхэн тэмээний хойноос заав. Тэндээс гарсаар зүүн урагш чиглэв. Хотын гудамжаар явахад дайралдсан бүхэн айсан царай гарган алсуур тойрон өнгөрнө. Хотын зах дахь нүхэн гэрүүдийн дундуур явах боллоо. Энд нөгөө тэмээний ноос зулгаадаг айхтар багачууд байдаг байжээ. Өглөөний тарвага шиг энд тэндгүй бултайн цухуйх боловч гамингуудаас айн үл ирнэ. Нэлээд явснаа хаалган дээрээ буутай манаа зогсоосон том шавар хэрмэн хашаанд оржээ. Энэ бол Зо Чимингийн дивизийн зэвсэг хадгаламжийн газар байлаа. Гамингууд тус бүрийн хөтөлсөн тэмээг хэвтүүлэн, байшингаас нэгэн жигдийн хавчгар хайрцагтай зүйлсийг дамжлан гаргана. Тэд тэмээ ачихыг мэдэхгүйдээ дээр нь овоолох буюу хом бамбай, шат энэ тэрээс нь дүүжилж шагшаан шуугиан болно. Нэг нь гүйн ирж, гар хуруугаараа баахан дохиход нь тэмээ хэрхэн ачихыг заалгах гэснийг мэдэв.
Хүрэл нөхөдтэйгээ нэг тэмээ ачлаа. Хоёр дахийг ачив. Хайрцагнуудын хэмжээ бага боловч хүнд, бууны сум болох нь илэрхий. Бусад тэмээнүүдийг дэс дараагаар нь ачиж байхад сэлээдийтэй ноён дэргэд ирэн "хао" гэж инээмсэглэн талархав. "Хао" гэдэг бол манай жинчид ганц мэдэх үг билээ. Аль түрүүчээс аван харсаар байтал хэн бүхнийг зандчин байсан хүйтэн царайтай ноён нэгэн удаа талархсан тухайд жинчдийн сэтгэл бага зэрэг тайвширна. 
Гамингууд тэмээнүүдийг босгон нэг нэгээр нь хөтлөн зүүн тийш гарав. Жинчдийг мөн буутай хүмүүс тууж явна. Араас нь сэлээдийтэй ноён, эр саарал илжиг унан цүрэн цүрэн сайварлуулан гүйцэн ирээд өнгөрөн гарав. Энэ хүн илжигний нуруун дээр гарснаа тэнгэрийн үүл хөлөглөсөн шиг санах ажээ. Зүүн гараараа ташаа тулж, баруун гартаа урт хуван соруултай янжуур хөндөлдүүлэн барьж дорогш унжсан хоёр хөлөө сэлгүүлэн санжигнуулна. Үүнийг Данзан л юм бүхнийг шохоорхон сонирхож явдгаараа ажиглав. Гэвч сэтгэл сэргэн хөгжих юү байх билээ. Нөхдийнхөө адил ирээдүйд юү болох бол гэж сэтгэл түгшинэ.
Хэл буруутны гарт иймэрхүү явж байхад бас эндхийн лус савдаг мөн уурлан хилэгнэх мэт том ширхэгт цасыг зай завсаргүй хаялж эхэлнэ. Одоо бол халх оронд тэсгим жаварт дүн өвлийн цаг сан. Гэтэл энд тийм биш, орсон цас газарт буухтайгаа зэрэг хайлан нунтаг хар шороог лагалдуулна. Иймд жинчдийн өмссөн үстэй дээл, малгай, эсгий оймс, гутал цөм нэвт шувт норон биетэй ороолдон наадна. Ер эд юу зорин хаа хүрэх улс вэ? Үүнийг жинчид үл мэднэ. Өөрсдий нь чухам яах гэж баривчилсан хэрэг  вэ? Мөн л үл мэднэ. Эх мухаргүй айн элдэв олон янзаар бодсоныхоо эцэст ойр зуурын тээвэрт хэрэглэх гэсэн болов уу гэж тус бүртээ тааварлан сэтгэл тайвширчээ. 
Цасны оролт намжиж, тэнгэрийн хаяа зүүнээсээ цайран алсын бараа тодров. Нэгэн урт хоолой өгсөн яваа нь мэдэгдэнэ. Нэлээд явснаа бяцхан товцгийн ар ёроол тойрон өргөн замаар чихцэлдэн яваа цэргийн их цуваатай нийллээ. Тэдний хэд хичнээн болсныг барагцаалахад бэрх: Түрүүч нь тэртээх шовх уулыг зүүнийг ороож, эцэс нь тэр гэх тэмдэггүй үргэлжилнэ. Өргөөшөөгөө хааяагүй дөрвөн мөр зэрэгцэж, хутган жадат буугаа дээш сэрвийлгэн нэгэн зэрэг гар хаялан алхлах нь газар дэлхий цоорон эргэлдэж байгаа юм шиг үзэгдэнэ. Дорж бусдын эрхэнд орсноо мартан:
-Паах ийм олон амьтан байдаг аа! гэж дуу алдав. 
-Тийм ээ. Дэлхийд хятад олон уу? Шоргоол олон уу? гэж ганц үг бий сан дээ гэж Хүрэл хэлэв. Данзан үнэхээр энд тэнд шоргоолжны үүр үзсэн бөгөөд түүний нэг үүрийн шоргоолжийг тоолбол лав маш олон байлгүй буйзаа гэж бодов. Нэг хэсэг чимээгүй явсан Хүрэл:
-Нөхөд минь хамаг муу юмыг өвгөн цүдгэр данжаад л хийж орхив бололтой гэхэд Дорж мөн л Хүрэлийг харан:
-Хаанаас! 
-Ер тийм боллоо гэж мэд! Тээвэрлэх бараа, тэмээний хөлс хоёрыг маргааш маргааш гэж хойш тавиад байсан нь биднийг ийм  аюулд хүргэх гэж байснаас боллоо гэвэл,
-Үгүй. Бид тэр данжаадад муу юм хийгээгүй. Харин өөрийн нь жингийн улс шүү дээ гэж Данзан хэлэв.
Тэр тийм гэснээ Хүрэл толгой сэгсрэн: 
-Түүнд өшиглөх юмыг би энэ муу зөнөг толгой, энэ дарвагар ам! Ай чааваас! 
Дорж, Хүрэлийн биеэ зэмлэн бухимдахыг гайхлаа. Жингийн хөлс, тээвэрлэх бараа хоёрыг удаа дараалан нэхэмжлэхдээ хэрүүл маргаан хийсэн юм болов уу гэж бодов.
-Хүрэл гуай минь. Та юунд ингэж биеэ зэмлэнэ вэ?
-Би Данжаадтай анх уулзахдаа юу юу ярьсан билээ?
-Монгол орныг гамин эзэлсэн тухай байх аа,
-Тийм. Тэр чинь хамаг гай тарив.
-Тэр явдал данжаадад юуны хамаатай билээ?
-Хамаатайн цаагуур хамаатайг би одоо ухаарч байна. Яагаад вэ гэвэл? гэснээ Хүрэл номин ногоон нүд эргэлдүүлэн гэдрэг харав. Ард нь яваа гамингууд анхаарал тавьсан зүйлгүй, буугаа мөрөндөө өлгөж саяхан орсон их цасны нойтон агаарт ядарсан бололтой сулхан гишгэлэн явна. Гэвч Хүрэл сүүнд халсан хүн тараг үлээнэ гэгчээр бидний ард монгол хэлтэй хүн тавин чагнуулж байж магадгүй гэж бодов.
 -Нөхөд минь сүүлд ярья. Одоо зүгээр дув дуугүй л явж байя гээд амаа тас хамхив.

УРЬД ӨМНӨ ҮЗЭГДЭЭГҮЙ ЮМ

Тэнгэр зүүн хойноосоо цэлмэж, алсын ууланд нарны сайхан цагаан туяа тусав. Жинчдийн гадна дотно хоёроосоо жиндэн даарч явсан нь үгүйсэх боловч нойтон цасанд нэвт норсон хүйтэн улирлын зузаан дээл доош шолбойн, дээрээс уруудсан ус нь хормойдоо хуралдан гишгэлтийн донсолгоонд газар дусална. Хөлд өмссөн гутлууд усан гүзээ болж гүйцээд гишгэх тутам шуухитнан дуугарч, оёдлын нь завсраар булингартай ус шүүрнэ. Арга буюу хүний эрхэнд яваагийн хувьд лагалдсан хар шавартай замаар гамингийн их цуваа даган алхалсаар л байна.
Ард нь хүржигнэсэн хачин чимээ гарчээ. Цочин харцгаахад урдаа хоёр бүлтгэр нүд шиг юмтай том хар юм зай завсаргүй цуварсан гамингуудтай, зам булаалдан оволзон айсуй явна. Энэ бол дивизийн дарга Зо Чимин зэрэг зиндааныхаа хүнтэй чийчаан тэргээр яваа нь байжээ. Жинчид тэдний хэн болохыг яахан мэдэх билээ.
Данзан хамгийн түрүүн тэр овгонон давхигч хар юман дээр чанх өөдөө гозойсон цагаан отготой хүмүүс суусныг үзэв. Дараад нь доор нь дөрвөн дугуй жирэлзэн өнхрөхийг үзээд урдаа хөллөсөн морьгүй, үхэр ч үгүй, ядаж илжиг ч үгүй атлаа яагаад ингэж хурдална вэ гэж гайхна. Чийчаан дуугаа улмаар чангаруулан хурдалж жинчдийн хажуугаар өнгөрөв. Хамрын үзүүрт хиншүү хярвас шиг юм үнэртэнэ.
-Энэ юү гэгч вэ? гэж Данзан Хүрэлээс асуусанд: Хүрэл ногоон нүдээ Данзангийн нүүрэнд тулган:
-Чийчаан. Өөрөө явдаг чийчаан гээд чийчааны хойноос ширтэв.
Данзан урьд өмнө, чийчаан тэрэг гэж олонтой сонссоноо санав. Гэтэл бас нутгаас гарахын өмнөхөнтэй "Чиглээд ирсэн чийчаан тэрэг нь, чих нь мултраад унана. Дуугараад ирсэн гамин чандруу, духаараа буудуулаад сөнөнө дөө ай хөө" гэж дуулдаг болсныг мөн санасан бөгөөд чийчаан тэрэгний чих ямар байдгийг харахыг хүсэн хойноос нь харав. Чийчаан холдон чих нь аль хэдий нь харагдахгүй болсон байжээ.
Чийчаан, тэмээн жингийн ард очих оо-аа, оо-аа бархиран оволзов. Урьд өмнө тийм хачин авиаг дуулаагүй тэмээ сүүлчээсээ үргэн, хөтөлж яваа хүмүүсээ сандаргав. Тэмээ бол нэгийгээ үргэхээр нөгөө нь аялдан ухаан жолоогүй дагалддаг олиггүй зантай амьтан билэ. Бүх тэмээ үргэх тусам чийчаан дуу чимээгээ улмаар чангаруулан хурдлав.  Эгшин зуурын дотор тавин тавин гурван тэмээ туйлан зүг бүрнээ харайлгаж нуруун дахь ачаагаа хол хол хаялан, өмнө тулгарсныг  нэвт шувт дайрна. Хөтлөн явагсад нь аль хэдий нь бурантаг хаян зугтаж цуваанд яваа бүхэн тал тал тийшээ бутрав. Тэргэнд хөллөсөн морь, луус, илжиг цөм туйлан хөндлөн гудас давхина. Хаа бол дуу чимээ, үймээн, бужигнаан хом бамбайгаа чирсэн тэмээ, дугуй нь мултарсан тэрэг, чиргүүлсэн морь, луус, илжиг, буу хүртэл тас няс дуугарна. Жинчид өөрцгүй сандарлаа. Гурван зэрэг хашгиран гүйв. Тэмээнүүд нь ижил болсон хүнийхээ дууг сонсмогц "Ивгээлт эзэн хаана вэ" гэсэн байдлаар бөөгнөрөв. Хүрэл тэмээн дотор орж хамгийн түрүүн сахиуст улаан атаа хүзүүдэн авлаа. Данзан алсыг барин гүйж анх аялан гарсан өдрөөсөө Жанчхүү хүртлээ унасан тайлгийнхаа туг ширээ бөхөө солбилзуулан гүйн ирэхэд нь чиргүүлэн яваа бурантгаас нь шүүрэн авчээ. Тайлаг тайвшран хөөрхөн толгойгоо дорогш буулган хужрын үнэр ханхлуулсан нойтон нэхий дээлий нь үнэрлэснээ толгой татан хамар турхирав. БҮх тэмээ хань ижлээ татан нэгэн дор цугларч байхад хэн бүхэнд ад үзэгдэн, хэзээ ямагт хүндийн ихийг ачуулан жингийн сүүлд явдаг догшин хар буур ганцаараа цойлон, баруун түвгэр дээр гаран цааш явах ханьгүйдээ, гунихран зогсоно. Доржийн гүйн очиход баруун зүгийн тэнгэрийн хаяа, зүүн доор хоцорсон хань ижил хоёроо ээлжлэн харж "Бид ингээд энэ чигээрээ зугтвал яасан юм бэ? гэсэн шиг байлаа. 
Жинчид бүх тэмээгээ цуглуулж аваад дахин ачаалав. Хамт явагч гамингууд саяын туйлаанд хаягдсан хайрцгуудыг чирч гулдран авчирч эвдрэн хэмхэрсний нь хадаж баглана. Сэлээдийтэй ноён Хүрэлийн ханцуйнаас хөтлөн зүүн тийш явав. Урдуур нь моринд хөллөсөн үхэр буунууд цуваа явсны дундуур гарлаа. Тэнд хоёр тэмээ осолдсон байжээ. Нэг нь Хүрэлийн өөрийн тэмээ. Эзнээ хармагц газар сунган хаясан урт хүзүүгээ алгуур өргөн босохыг тэмүүлэн өндийснөө тэнхэл алдран доош унав. Хүрэл дэргэд нь очоод түүний яг цээжээрээ буудуулсан хэдэн алд газар улаан цусан зам цувруулсныг үзлээ. Одоо ч гэсэн цус нь зоргондоо урссаар байжээ. Иймд түүний амь өнгөрсөн нь мэдээжийн хэрэг. Түүнээ өөрөө мэдэж байгаа мэт хурц шүдээ гаслангийн авиагаар хавиран хяхтнуулж хэлнийхээ үзүүрээр сэтэрхий уруулаа долоон тунгалаг нүднээс нь бөөн бөөн нулимс унана. Хүрэл хайрлан харамсахдаа дотор харанхуйлав. Үхсэнийг газартаа, амьдыг явдалдаа гэж байдаг тул хамры нь буйл модыг авч өвөртлөөд "Хойд насандаа дээд төрөлд төрөх болтусгай" гэж нүд анин, амандаа шивнэн, ханцуйндаа залбирав. Дараа нь сэлээдийтэй ноёнд үхэхийн тэмдгийг нүд анин, толгой доош унагахаар үзүүлжээ. 
Хоёр дахь тэмээ Доржийн анх удаа аянд явж байгаа дөрвөн настай цагаан тайлаг байв. Тэр амьтан эгээ л хүүхэд шиг үе мөчөө атируулан, бяцхан цагаан толгойгоо угжгар бөхөндөө тулган, хажуулдан хэвтэнэ. Цэвэрхэн бор туулай хамраас нь хүрэн хар цус гарснаас нь Хүрэл зүрх нь хагарч гэж мэдэв. Сэлээдийтэй ноён түүнийг үзмэгц царай хувирган "Хайяа!" гэж дуу алдав. Бодвол энэ хүн ардаа хүүхэд багачуудтай хүн болов уу. Гэвч малыг хайрлан хүндэтгэж заншаагүйдээ төмөр товруут хүнд шаахайгаараа толгойгий нь өшиглөн гайхна. Хүрэл тайлгийн  буйлыг түрүүчийн адил сугалан авч өвөртлөн ноёны хамт буцав. 
Дорж, Данзан хоёр ачаалан дуусаж тэмээнүүдийг өөрсдийн заншлаар цувруулан бурантаг хавчуулан хөдөлгөж байлаа. Өөрсөддөө унах тэмээ гарган авсан ажээ. Ард нь хэдэн гамин, ноёны саарал илжгийг Хүрэлийн унах тэмээтэй барин үлджээ. Хүрэл ирэнгүүтээ тэмээгээ хүлээн авч хэвтүүлэн мордох гэтэл, ноён илжгийнхээ нуруун дахь жижигхэн богцоо уудлан хоёр ширхэг мантуу, нэг хайрцаг янжуур гарган Хүрэлд өгөв. Хүрэлд тэр зүйлийг авахын оронд хөлийн урд наалдан гишгэгдэж байгаа шавраас аван нүүр рүү нь шидүүштэй байлаа. Гэвч тэгэх байтугай өгч байгаа зүйлийг авахгүй бол энэ чөтгөр уурлаж магадгүй гэж бодон авч "сайн, сайн" хэмээн өөрсдийн нь заншлыг дууриан эрхий хуруугаа гозойлгов. Ноён хариу талархан инээн мөрөн дээр нь цохин найзархаад, илжгэн дээрээ үсрэн гарч сайварлуулан одлоо. Хүрэл тэмээгээ унан хойноос нь сажлуулав. Хажууд нь гамингууд буу мөрөвчлөн янжуур гарган баагиулж явна. Хүрэл мөн хайрцагтайгаасаа нэгийг сугалан авч доош бөхийн нэгий нь янжуурын галаас асаан татав. Нялуун утаа нь зүрхэнд хүрэн нүд эрээлжлүүлнэ. Гэлээ ч Хүрэл аман дахь янжуураа ухаан жолоогүй угзран сорно. Энэ нь өөрийн эрхгүй толгойд буусан их гай гамшгийг эгшин зуур боловч мартахыг хүссэн тэмүүлэл байлаа.
Дөрвөн хоног дан зүүн тийш учир дүрсээ алдсан өндөр уулс, уулсын  завсар заальхайг зай завсаргүй эзэлсэн тарианы талбай дундуур дутуу хагас нойртой яваад тав дахь өдрөө, өглөө, ой мод бүхий их уулын зүүн суга руу орж ирэв. Өдөр бүр аян жинтэй зэрэгцэн явсан бүх гамингийн хүрэх газар нь энд байжээ. Буудалласан газрын хэмжээ ер бага биш, зүүн урагш харсан их амны  тарианы газрыг гацаа тосгон бүгдийг битүү бүрхэн эзэлнэ.
Тэр өдрийн тэнгэр цэлмэг, нарны тусгал хурц, халх орны намрын дундад сар шиг сайхан байлаа. Гамингууд орон сайхнаа аль хэдий нь босгосон боловч ажил хэрэг нь яагаа ч үгүй байгаа бололтой. Ташаандаа зүүж явдаг богинохон ишт хүрзээр энд тэндгүй газар сийчин нүх малтана.
Жинчид сэлээдийтэй ноёныг даган, олон гамингуудын яаралтай малтаж байгаа том нүхний дэргэд ирэн тэмээ хэвтүүлэх дохио өгөхөд нь зорьсон газрын мухарт ирснийг мэдэв. Хүрэл хүнд ачааг буулган хаях  зуураа:
-Одоо ч бид эднээс нэг сална бий гэлээ. Нөхөд нь ч мөн тэгж бодов. Таван хоног өл хоолгүй явсан тэмээнүүдийг гурван буутай хүн уулын хэц өөд туун гарав. Эзнийг нь олноос онцгой барьсан майханд орууллаа. 
Данзан жингийн замд заншсан заншлаар майхны баруун хаяаг барин сийрс сүлжмэл ганц дан дэвсгэр дээр бие хаян суув. Хүрэл хойт талы нь эзлэн, татах бүрд толгой эргэн, зүрхэнд хүрдэг нялуун утаат янжуур гарган татаж: 
-Ёох, юу ч болсон унтаж амаръя гэж хажуулдан унав. Унтах бол тэдний хамгийн хүсэлтэй юм нь болоод байсан ажээ. Хүрэлийн үг нөгөө хоёрын чихэнд чимэгтэй сонсогдоно.
Гэтэл хувинтай халуун хоол иржээ. Жинчид сүүлийн өдрүүдэд дан хүйтэн мантуу, буцалсан ус төдийхнөөр өл залган явсан учир өөрийн эрхгүй урагш дөхөн сууна. Хамгийн түрүүн Хүрэл ахлах хүний ёсоор халбага шүүрэн авч аягалав. Хувинд цэлдэн хөх усан шөлтэй шар будаа байвч голох хүн алга. Зузаан шаварт ямпай шаазанг бялхуулан дүүргэж хамрынхаа үзүүрийг дүрэх шахам барин шөлий нь сүр сархийлгэн сороод будааг савхдах мэргэжилгүй тул хуруугаараа амандаа ойртуулан иднэ.
Данзан хэдийгээр ядуу хүн боловч шар будаанд дургүй хүн байжээ. Гэтэл одоо дан усанд чанасан будаа байх атал түүнээс сүү тос мах өөх юм бүхний амт амтагдан байг гайхна. Нөхдөө ажвал Дорж аяга руугаа байн байн үлээн амандаа аваачаад гэдрэг гэдийн аяганыхаа ёроол дээр алгадна. Хүрэлийн магнайд халуун хөлс бурзайж амныхаа орчин дахь ширүүн сахалд өдий төдий будаа наалдсан нь инээд хүрэм үзэгдэнэ. Гэвч энд нэг нь нөгөөгөө шоолох хэн ч алга, тус бүрнээ аягатайгаа идэж дуусаад хоёр дахиа хийж авлаа. Гамингууд ч жинчдийн хамраараа газар хатган унах шахталаа өлссөнийг мэдсэн байв. Дөрөв тав дахин идээд шар будааны шөл, шал дэмий ой гутам  болж байхад хувинд мундахгүй юм үлдэж байлаа.
Майхны үүдэнд нэгэн юм бөртөгнөх нь жинчдийг манах манаа байв. Түүний хэзээ ирснийг хэн нь ч үл мэднэ. Манаач буугаа хөндлөн барин хөлөө алцайлган зогсож, хавтгай оройтой саарал өнгийн дугуй малгайнхаа саравчин доогуурх нүднийхээ булангаар хялайн ширтэх нь "Аягүй бол би та нарыг буудна шүү" гэж занах шиг үзэгдэнэ. 
Данзан түүнийг хараад айн цочсон зүйлгүй. Дорж нь бүр ажиг ч үгүй гэдрэг харан янцаглан хэвтэв. Харин Хүрэл цаг үргэлж үргэмтгий тэмээ шиг юм болгоноос айж сүрдэж байдгаараа, манааг харангуутаа цочин аягатайгаа идэхээ болив. Гэвч уг манааны ул мөрийг нь бодохын оронд хэт идсэн шар будаандаа дарагдан сахалдаа наалдсан будаагаа ч арилгалгүй хажуулдав. Тэгээд гурвуулаа унтах ч гэж үхсэнээс өөрцгүй болсон бөгөөд хятад хүн гэнэт чанга хашгирахад нь цочин сэрцгээв. Хамгийн түрүүн тэд сэлээдийтэй ноён майхны үүд таглан зогссоныг харав. Энэ хүн одоо зөвхөн гамингийн ноён биш, жинчдийг мөн ноёрхох тул жинчид яаран босов. Ноён ч тэднийг дуулгаварт боолын ёсоор үг дуугүй хувцасласанд баярлан "хао хао" хэмээн инээмсэглэн эргэн явна. Майхны дэлгээстэй үүдээр нарны гэрэл тусахыг жинчид үзээд өчигдөр нар хэлбийж байснаас аваад өглөөний нар гарах хөөрөх хүртэл унтсанаа мэдэв. 
Майхны голд данхтай цай, таваг овоолон мантуу, хүн бүрийн дэвсгэрийн хажууд тав таван хайрцаг янжуур чүдэнзний хамт тавьсан ажээ. Дорж түүнийг харан, 
-Биднийг ингэж хүндэтгэхийн учир юү вэ? гэхэд Хүрэл хувьдаа оногдсоноос нэгийг задлан нэг ширхгийг сугалан амандаа зууж
-Салалцахын тэмдэг болов уу гэж баярлан хэлэв. Дорж энэ үгийг шууд итгэв.
-Тэмээний хөлс өгөх болов уу?
-Аа даа үгүй биз гээд Хүрэл янжуураа асаан авангуутаа майхнаас гарав. Майхны хажууд өчигдрийн манаа хэвээр байхаас гадна тэмээг нь зэллэн уясан нь үзэгдэнэ. Орчин тойрныг ажихад өчигдрийн үй түмээрээ бужигнаж байсан гамин аль нэг тийшээ явсан бололтой. Хөндий дүүрэн майхан анир чимээгүй шовойлцоно. Алсад урьд өмнө сонсогдоогүй лүн түн гэсэн хүчирхэг авиа үе үе нүргэлэхийг Хүрэл чагнан нэлээд зогссон боловч чухам юу болохыг үл тааварлан буцан орлоо.
Гурвуулаа бие бие өөдөө харан сууж шингэн хар цайнаас үг дуугүйхэн ууцгаана. Тус бүрийн сэтгэлд "Бид ингээд тавигдах болов уу? Аль үгүй болов уу?" гэсэн бодол тасралтгүй эргэлдэнэ. Тэр дундаас Хүрэл сая гадаа гаран бүх байр байдлыг ажсанаа ер тавигдахгүй ч болов уу гэсэн бодолтой болсон ажээ. Түүндээ дэмий тарчлан аягатай цайнаас албадан хэд дахин хүдхийлгэн залгиснаа өчигдрийн сахалдаа наалдсан будааг хурууны үзүүрээр маажлан цаг нөгцөөн суулаа.
Ийнхүү нам гүм сууж байсны нь сэлээдий буутай ноён орж ирж үймүүлэв. Тэр хүн хүйтэн царайгаар элдвийг зандран хэлэх боловч гар хуруугаар тасралтгүй дохисны хувьд жинчид ойлгон хувь хувийн урдах мантуу, янжуур зэргийг хумин авахаас эхлээд майхнаа хүртэл буулгав. Гал тогооны хэрэглэл ба шуудайтай будаа, гурилын зүйлсийг хамтад нь ачих хэрэгтэй болсонд жинчид суллагдах цаг болов гэж баярлалдана. Гэвч Хүрэл унаа тэмээгээ хэвтүүлэн мордох гэтэл сэлээдийт ноён хажуугаас нь дайран орж ирж бурантгий нь булаах учир юү вэ?
-Үгүй ноён оо. Энэ бол миний унаа тэмээ гэж Хүрэл аян жинд ихэд эвдэрсэн баравгар гараараа дохин хэлсэнд ноён бусад тэмээ рүү заан Хүрэлийг хойш түлхээд өөрөө яаран мордов. Тэгээд хөнгөн хөлтэй номхон тэмээний босон харайхад ноён сүнсээ гартал айгаад дараад нь зүүн, барууныг сэлгүүлэн харж өөрийгөө шоолон инээв. 
Хүрэл тэмээн дотроос сахиуст атаа сугалан авч шилэн хүзүүн дээр нь дөрөөөлөн мордоод түрүүчийн тэмээний бурантгийг шүүрэн авч урагш чиглэн гарав. Хажууд нь сэлээдийтэй ноён тэмээний алхалтын аясаар бөхөлзөн явна. Ард арван хэдэн гамин дагажээ. Иймд жинчид тавигдах болов уу гэснээ орхин, сэтгэл зовнихоос өөр юмгүй болов. Гэвч тэд горьдоно. Энэ газар хулгай дээрэм их тул хамгаалан гарч байгаа нь энэ болов уу? гэж горьдоцгоов.

ХЭЛ СУРЧ ЭХЭЛСЭН НЬ

Мөн л таван хоног дутуу хагас нойртой явсныхаа өглөө Жанчхүүгийн дэргэд ирлээ. Энэ зуур жинчид тавигдах эсэхийн тухай үргэлж бодон бодсоор явлаа. Зам зуурт тэмээ унахыг сайтар сураад түүндээ цаг ямагт баярлан явдаг болсон ноён, зөөлөн явдалт тайлгийг ташуурдан тэшүүлж өнөөх зэвсгийн хашаанд түрүүлэн оров. Үзтэл энэ явдал жинчдэд үнэхээр муухай дохиол болох тул гурвуулан нэг дор бөөгнөрөн гайхан хэлэлцэнэ. Гэлээ ч горьдоно. Суллагдахгүй байх гэх шалтгаангүй бөгөөд суллагдахыг үргэлж  хүсэн яваадаа л тэр билээ. Горьдон горьдсоор зэвсгийн нь хашааны хаалганы өмнө ирэв. өнөөх ноён алга. Унаж ирсэн тайлгаа хойд байшингийн өмнө сул хаян хаа нэгтэй орчихсон ажээ.
Жинчид тэр хашаанд орох дургүйдээ зогсоод л байлаа. Хойно нь даган явсан гамингууд хүрэлцэн ирж хажуугаар нь цувралдан ороод явган сууцгаан янжуур татна. Ноён бас л алга. Харин ноёнтой ижил хувцастай олон түлхүүр санжигнуулан барьсан цэвэрхэн царайтай хүн ирж лай лай! гэж дуудав. Жинчид дотор нь ор гэж байгааг тодорхой мэдэв. Дорж царай хувирган, 
-Мөн дөө. Ингэж л таарна гэж эгдүүцэн хэлэв. Хүрэл, 
-Дорж минь байз! Үхэх сэхэхийн шийдвэр бас тодроогүй байна шүү дээ гээд унаа тэмээнээсээ дэвхрэн бууж жавар шингэсэн тэр хашаа руу бүх тэмээгээ хөврөлдүүлэн оров. Өмнөөс нь гамингууд угтан ирж бурантаг тайлж тэмээнүүдий нь хойш урагш харуулан хэвтүүлэв. Сэлээдийт ноён өдий хүртэл алга. 
Жинчид элий балай амьтад шиг зогсоцгооно. Гамингууд нүхэн гэрүүдээс мөн л нөгөө хавчгар хайрцагтай хүнд юмсыг гарган тэмээний хажууд авчрав. Энэ бол жинчдийг орон нутаг руугаа чиглэхийг битгий санагтун! гэсэн дохио байлаа. Дорж хараал зүхлийн үгсийг маань унших мэт үргэлжлүүлэв. Данзан уур унтуу болохын оронд арга ухаан бодсон ажээ. 
-Зугтъя нөхөд өө. Зөвхөн унаа тэмээгээ аван зугтъя.
-Тэгье гэж Дорж шийдэмгий хариулав. Энэ даруй Хүрэл:
-Хүүхдүүд минь яаж болох вэ? Буутай улсын гараас бид яасан ч амьд гарахгүй гэж элгээ тэврэв. Дорж, Данзан хоёр үнэхээр ч тийм болов уу гэж бодон зогсов. Гэтэл гэнэт "күай, күай" гэж хашгирах сонсогдлоо. Энэ бол өнөөх ноён өөрийн биеэр ирэн "хурдан хурдан" гэж үргэлж хашгирдгаараа хашгирч байгаа нь байв. 
Жинчид хүсэл эрмэлзэл өчүүхэн ч үгүй байвч хоёр хөлөө албадан хөдөлгөж яхир хатуу хайрцгуудыг тэмээнд тэгнэж эхлэв. Дургүйд хүчгүй гэдэг яахын аргагүй үнэн байлаа. Хайрцгууд урьдныхаасаа хэдэн арваад хувь хүнд болсон мэт байх бөгөөд хамгийн чадмаг Данзан хүртэл арай чарай өргөнө. Хүн, хүний зовлонг мэддэггүй бөгөөд тэр дундаас гамин ноён бүр ч үгүй хэрэг бизээ. "Күай, күай" гэдгээ чихэнд хадаан хашгирч Доржийн сугалдаргалсан дан даавуун цамцан дээр сүлжмэл суран ташуураар шавхийлгэн ороолгов. Дорж өргөн ядаж байгаа хайрцгаа ойчиж буутал газар хаян хөмхий зуун тагдгар цээжээрээ түрэн очив. Ганцхан цохилтоор ноён газар унах байвч ноён айн эмээсэнгүй аюулт хурдан сэлээдий рүүгээ гараа явуулахыг нь Хүрэл харан, хооронд нь үсрэн оров.
-Тэнэг минь, яаж байгаа чинь энэ вэ! Гар хоосон хүн, хэл буруутны өмнө ингэж болох уу. Чи эдний өмнө сохор зоосны үнэгүйгээ мэдэх ёстой гэж эцэг хүний ёсоор загнасанд Доржийн харанхуй бухимдал дарагдав. Гэдрэг эргэн газар хаясан хайрцгаа сэвхийлгэн өргөж, тэмээний нуруунд авчирна. Сэлээдийт ноён ч ялан дийлсэндээ сэтгэл тайвшрах ажээ. 
Ингээд үргэлжлэн ачаалахад хүн мал хоёрын хамар шуухитнахаас өөр ямар ч хэрүүл будлиан гарсангүй. Тэр зуур Хүрэл бүх гай, хэл мэдээгүйгээс болж байгааг ойлгов. Хэлтэй сэн бол гуйж болно. Учир явдлаа хэлэлцэж болно. Ядаж энэ улс ямар зорилготой улс вэ? Хэн хэн гэдэг хүн болохыг аль хэдий нь мэдсэн байх шүү дээ гэж бодохдоо: 
-Хүүхдүүд минь эдний гараас хэзээ хэрхэн мултрахыг бидний хувь заяа мэдэх буй заа. Юу ч болтугай та нар минь хятад хэл сурахыг бодоцгоож үз! гээд өөрийнхөө санасныг нэг нэггүй тоочин хэлэв. Нөгөө хоёр нь толгой дохин хүлээн авлаа.
Жинчид одоо гэдрэг эргэхээс өөр замгүй болсныг тодорхой мэдэх тул хэний ч шаардлагагүйгээр зүүн хойш хөдлөв. Бодол эргэлдэхээ больсон ажээ. Дорж, Данзан хоёр жингийн сүүлд зэрэгцэн явахдаа хэл сурах тухай ярилцав. Чухам хэрхэн сурахаа тэд огт мэдэхгүй байвч ноёны амнаас олонтой гардаг "күай" гэдэг үгийг судалж эхлэв. Эцэст нь "Хурдан" гэсэн үг болов уу гэж тааварлан тогтоов. Дараад нь ноён нэг удаа уурлан нэг цэргээ загнахдаа "Шенкү" гэж хашгирч байсныг санав.
-"Шенкү" гэж юү вэ?
-Харин юү вэ? Бие биенээсээ шалгааснаа Дорж,
-Эднээс асууя.
-Үгүй чи хэл мэдэхгүй байж яаж асуух чинь вэ?
-Тун амархан гэж Дорж хажуудаа яваа гамингууд руу бөхийн нэг рүү нь гар сунган зааж" "Шенкү!" гэлээ. Гэтэл өнөөх гамин цочин өөдөөс нь харан уурлаж: -Ний шен кү!" гэж хашгираад бусадтайгаа бөөн шуугиан болов. Иймд дорж, Данзан хоёр хараалын үг болохыг тодорхой мэдсэнийхээ дээр саяын хүний "ний" нэмсэнийг "чи" гэж байгааг нь мөн тодорхой мэдлээ. Тэгээд Дорж хажуугийнхаа хүнийг дэмий харааснаа цагаатгахын эрхээр Хүрэлийн ганц мэдэх "Буждоу" /мэдэхгүй/ гэдгээ хэлээд биеэ заалаа. Ингээд гамингууд инээлдсэн бөгөөд эндээс эхлэн жинчдэд тэдэнтэй танилцан найзархах зам нээгдэв.
Араас нь ноён унаа тайлгаа тэшүүлэн явлаа. үйл ажиллагааныхаа бүтэмжтэй яваад сэтгэл түвшин, амандаа тэмээн тэшилттэй яг таг тохирсон аялгуутай нэгэн дууг аятайхнаар гиншигнүүлэн дуулна. Дорж, Данзан хоёрын дэргэд ирэхтэйгээ зэрэг дуугаа таслан "Дэн хао!"  гэж хашгиран эрхий хуруу гозойлгон инээмсэглээд, өнгөрөн одохтойгоо зэрэг дуугаа үргэлжлүүлэв. Данзан хойноос нь инээмсэглэн харж байснаа:
-"Хао" гэдэг бол "сайн" гэсэн үг гэж хэзээ язааны мэддэг юм шиг хэлэв. Хариуд нь Дорж: "Дэн" гэдэг нь тун гэсэн үг. Ингэхлээр сая тэр ноён юү гэж хэлснийг чи мэдэж байна уу?
Данзан эгшин зуур бодсоноо: "Маш сайн" гэж хэлэв гээд гамингууд руу хандан сэлээдийт ноёныг дууриан эрхий хуруугаа босгон "Дэн хао!" гэв. Нөгөөдүүл хариу инээмсэглэн
-"Дэн хао! , Дэн хао!" хэмээн шуугилдав.

ХЭЛ СУРЧ ЭХЭЛСЭН НЬ

Мөн л таван хоног дутуу хагас нойртой явсныхаа өглөө Жанчхүүгийн дэргэд ирлээ. Энэ зуур жинчид тавигдах эсэхийн тухай үргэлж бодон бодсоор явлаа. Зам зуурт тэмээ унахыг сайтар сураад түүндээ цаг ямагт баярлан явдаг болсон ноён, зөөлөн явдалт тайлгийг ташуурдан тэшүүлж өнөөх зэвсгийн хашаанд түрүүлэн оров. Үзтэл энэ явдал жинчдэд үнэхээр муухай дохиол болох тул гурвуулан нэг дор бөөгнөрөн гайхан хэлэлцэнэ. Гэлээ ч горьдоно. Суллагдахгүй байх гэх шалтгаангүй бөгөөд суллагдахыг үргэлж  хүсэн яваадаа л тэр билээ. Горьдон горьдсоор зэвсгийн нь хашааны хаалганы өмнө ирэв. өнөөх ноён алга. Унаж ирсэн тайлгаа хойд байшингийн өмнө сул хаян хаа нэгтэй орчихсон ажээ.
Жинчид тэр хашаанд орох дургүйдээ зогсоод л байлаа. Хойно нь даган явсан гамингууд хүрэлцэн ирж хажуугаар нь цувралдан ороод явган сууцгаан янжуур татна. Ноён бас л алга. Харин ноёнтой ижил хувцастай олон түлхүүр санжигнуулан барьсан цэвэрхэн царайтай хүн ирж лай лай! гэж дуудав. Жинчид дотор нь ор гэж байгааг тодорхой мэдэв. Дорж царай хувирган, 
-Мөн дөө. Ингэж л таарна гэж эгдүүцэн хэлэв. Хүрэл, 
-Дорж минь байз! Үхэх сэхэхийн шийдвэр бас тодроогүй байна шүү дээ гээд унаа тэмээнээсээ дэвхрэн бууж жавар шингэсэн тэр хашаа руу бүх тэмээгээ хөврөлдүүлэн оров. Өмнөөс нь гамингууд угтан ирж бурантаг тайлж тэмээнүүдий нь хойш урагш харуулан хэвтүүлэв. Сэлээдийт ноён өдий хүртэл алга. 
Жинчид элий балай амьтад шиг зогсоцгооно. Гамингууд нүхэн гэрүүдээс мөн л нөгөө хавчгар хайрцагтай хүнд юмсыг гарган тэмээний хажууд авчрав. Энэ бол жинчдийг орон нутаг руугаа чиглэхийг битгий санагтун! гэсэн дохио байлаа. Дорж хараал зүхлийн үгсийг маань унших мэт үргэлжлүүлэв. Данзан уур унтуу болохын оронд арга ухаан бодсон ажээ. 
-Зугтъя нөхөд өө. Зөвхөн унаа тэмээгээ аван зугтъя.
-Тэгье гэж Дорж шийдэмгий хариулав. Энэ даруй Хүрэл:
-Хүүхдүүд минь яаж болох вэ? Буутай улсын гараас бид яасан ч амьд гарахгүй гэж элгээ тэврэв. Дорж, Данзан хоёр үнэхээр ч тийм болов уу гэж бодон зогсов. Гэтэл гэнэт "күай, күай" гэж хашгирах сонсогдлоо. Энэ бол өнөөх ноён өөрийн биеэр ирэн "хурдан хурдан" гэж үргэлж хашгирдгаараа хашгирч байгаа нь байв. 
Жинчид хүсэл эрмэлзэл өчүүхэн ч үгүй байвч хоёр хөлөө албадан хөдөлгөж яхир хатуу хайрцгуудыг тэмээнд тэгнэж эхлэв. Дургүйд хүчгүй гэдэг яахын аргагүй үнэн байлаа. Хайрцгууд урьдныхаасаа хэдэн арваад хувь хүнд болсон мэт байх бөгөөд хамгийн чадмаг Данзан хүртэл арай чарай өргөнө. Хүн, хүний зовлонг мэддэггүй бөгөөд тэр дундаас гамин ноён бүр ч үгүй хэрэг бизээ. "Күай, күай" гэдгээ чихэнд хадаан хашгирч Доржийн сугалдаргалсан дан даавуун цамцан дээр сүлжмэл суран ташуураар шавхийлгэн ороолгов. Дорж өргөн ядаж байгаа хайрцгаа ойчиж буутал газар хаян хөмхий зуун тагдгар цээжээрээ түрэн очив. Ганцхан цохилтоор ноён газар унах байвч ноён айн эмээсэнгүй аюулт хурдан сэлээдий рүүгээ гараа явуулахыг нь Хүрэл харан, хооронд нь үсрэн оров.
-Тэнэг минь, яаж байгаа чинь энэ вэ! Гар хоосон хүн, хэл буруутны өмнө ингэж болох уу. Чи эдний өмнө сохор зоосны үнэгүйгээ мэдэх ёстой гэж эцэг хүний ёсоор загнасанд Доржийн харанхуй бухимдал дарагдав. Гэдрэг эргэн газар хаясан хайрцгаа сэвхийлгэн өргөж, тэмээний нуруунд авчирна. Сэлээдийт ноён ч ялан дийлсэндээ сэтгэл тайвшрах ажээ. 
Ингээд үргэлжлэн ачаалахад хүн мал хоёрын хамар шуухитнахаас өөр ямар ч хэрүүл будлиан гарсангүй. Тэр зуур Хүрэл бүх гай, хэл мэдээгүйгээс болж байгааг ойлгов. Хэлтэй сэн бол гуйж болно. Учир явдлаа хэлэлцэж болно. Ядаж энэ улс ямар зорилготой улс вэ? Хэн хэн гэдэг хүн болохыг аль хэдий нь мэдсэн байх шүү дээ гэж бодохдоо: 
-Хүүхдүүд минь эдний гараас хэзээ хэрхэн мултрахыг бидний хувь заяа мэдэх буй заа. Юу ч болтугай та нар минь хятад хэл сурахыг бодоцгоож үз! гээд өөрийнхөө санасныг нэг нэггүй тоочин хэлэв. Нөгөө хоёр нь толгой дохин хүлээн авлаа.
Жинчид одоо гэдрэг эргэхээс өөр замгүй болсныг тодорхой мэдэх тул хэний ч шаардлагагүйгээр зүүн хойш хөдлөв. Бодол эргэлдэхээ больсон ажээ. Дорж, Данзан хоёр жингийн сүүлд зэрэгцэн явахдаа хэл сурах тухай ярилцав. Чухам хэрхэн сурахаа тэд огт мэдэхгүй байвч ноёны амнаас олонтой гардаг "күай" гэдэг үгийг судалж эхлэв. Эцэст нь "Хурдан" гэсэн үг болов уу гэж тааварлан тогтоов. Дараад нь ноён нэг удаа уурлан нэг цэргээ загнахдаа "Шенкү" гэж хашгирч байсныг санав.
-"Шенкү" гэж юү вэ?
-Харин юү вэ? Бие биенээсээ шалгааснаа Дорж,
-Эднээс асууя.
-Үгүй чи хэл мэдэхгүй байж яаж асуух чинь вэ?
-Тун амархан гэж Дорж хажуудаа яваа гамингууд руу бөхийн нэг рүү нь гар сунган зааж" "Шенкү!" гэлээ. Гэтэл өнөөх гамин цочин өөдөөс нь харан уурлаж: -Ний шен кү!" гэж хашгираад бусадтайгаа бөөн шуугиан болов. Иймд дорж, Данзан хоёр хараалын үг болохыг тодорхой мэдсэнийхээ дээр саяын хүний "ний" нэмсэнийг "чи" гэж байгааг нь мөн тодорхой мэдлээ. Тэгээд Дорж хажуугийнхаа хүнийг дэмий харааснаа цагаатгахын эрхээр Хүрэлийн ганц мэдэх "Буждоу" /мэдэхгүй/ гэдгээ хэлээд биеэ заалаа. Ингээд гамингууд инээлдсэн бөгөөд эндээс эхлэн жинчдэд тэдэнтэй танилцан найзархах зам нээгдэв.
Араас нь ноён унаа тайлгаа тэшүүлэн явлаа. үйл ажиллагааныхаа бүтэмжтэй яваад сэтгэл түвшин, амандаа тэмээн тэшилттэй яг таг тохирсон аялгуутай нэгэн дууг аятайхнаар гиншигнүүлэн дуулна. Дорж, Данзан хоёрын дэргэд ирэхтэйгээ зэрэг дуугаа таслан "Дэн хао!"  гэж хашгиран эрхий хуруу гозойлгон инээмсэглээд, өнгөрөн одохтойгоо зэрэг дуугаа үргэлжлүүлэв. Данзан хойноос нь инээмсэглэн харж байснаа:
-"Хао" гэдэг бол "сайн" гэсэн үг гэж хэзээ язааны мэддэг юм шиг хэлэв. Хариуд нь Дорж: "Дэн" гэдэг нь тун гэсэн үг. Ингэхлээр сая тэр ноён юү гэж хэлснийг чи мэдэж байна уу?
Данзан эгшин зуур бодсоноо: "Маш сайн" гэж хэлэв гээд гамингууд руу хандан сэлээдийт ноёныг дууриан эрхий хуруугаа босгон "Дэн хао!" гэв. Нөгөөдүүл хариу инээмсэглэн
-"Дэн хао! , Дэн хао!" хэмээн шуугилдав.

БОДУУШТАЙ ХЭРЭГ

Балданцэрэн улс орныхоо тухай онцлон бодох учир үзэсгэлэнт эмэгтэйн асуудал аяндаа мартагдан огоорч, Сүхбаатарыг сонирхсон асуудал нь хэвээр үлдсэн байлаа. Тэгээд гэртээ ирэхийг урьсан зурвас, бяцхан шавиараа явуулав. Үүнд өдөр тутам гадагш гарах завшаан тохиолдоосой гэхээс сэтгэл нь загатнах болсон шавь тэсгэлгүй баярлан явав. Ялангуяа Балданцэрэн Сүхбаатарын хаана байдгийг хэн хүнээс хамаагүй асуун сураглаж үл болохыг хатуу даалгасан явдал сэтгэлий нь ер бусаар хөдөлгөсөн ажээ. Өөрөөс дүү насны хүүхэд багачууд буюу эсвэл өндөр наст өвгөд эмгэдээс сураглан хоёр өдөр гүйснийхээ эцэст Намсрай, Сүхбаатарын гэрийг арайхийн олж зурвасыг нь гардуулан өгөв. Хариуд нь Сүхбаатар гэрт нь очихыг татгалзан нар жаргахын өмнө Дунд голын хөвөөн дээр уулзъя гэжээ.
Үүгээр бол Сүхбаатар Балданцэрэнгийн ямар зорилгоор уулзах гэснийг тодорхой мэдсэн байх бөгөөд өөрөө мөн ямар нэг учиртай юм ярих гэж байгаа нь тодорхой байлаа. Балданцэрэн болзсон газар руу явж байхдаа Сүхбаатарын маш хянуур хөдөлж байгааг бахдан сайшаах төдийгүй ийнхүү нэгэнт зорьсондоо тэсвэр хатуужилтэй зүтгэх нь магад гэж бодож явлаа. 
Гүүр дээр ирэхэд дэнхэр үстэй нэг эхнэр, үе тэнгийн насны нэг хар хүнтэй гар хэлхэлдүүлэн хашуур түшин бөхийж, хушуу холбон шивэр авир ярилцана. Нөгөө талын хашуур дээр дөрвөлжин тал булган тоорцогтой хөх чисчүү дээл дээр өргөн шар дурдан бүс ороосон залуухан эр доош тонгойн зогсоно. Балданцэрэн түүний гэзэггүй ажихтайгаа зэрэг гамингийн албаны газар ажил хийдэг байж магад гэж дотор сэжиглэв. Гэвч хэн ч байлаа гэсэн сэжиг авахуулахгүй байхын чухлыг санахдаа арваад алхмын зайтай газар уг хашуурыг түшин зогсов. Гүүрийн доорх гөлгөр мөсийг дэмий ширтэн байхад ард байгаа эр эм хоёрын шивгэнээн үргэлжлэн сонсогдоно. Чухам юу хэлэлцэж байгаа нь үл мэдэгдэх боловч хоёулны хамар хүчтэй шуухитнан янагийн халуунд ухаан жолоогүй шумбасныг илэрхийлнэ.
Эмэгтэйн дэргэр үс бол мэдээжийн хэрэг, бусдын эхнэр болсны шинж тэмдэг. Тэгээд энэ бусдын эхнэр энд хэнтэйгээ юугаа хийж явдаг юм бэ? Энэ хар хүнтэй янаг амраг байсны нь салган бусдад богтлон суулгаснаас ингэж яваа нь мөн мэдээжийн хэрэг байна. Гэвч хайр дурлал гэдэг хэчнээн халуун боловч хүн бас ингэж ухаан жолоогүй юм болох гэж үү гэж Балданцэрэн бодов.
Сүхбаатарыг ирэхэд Балданцэрэн хажуугийн залуугаас болгоомжлон
-Үгүй энэ чинь таньдаг хүн байх нь юү вэ? гэж гайхсан царай гарган мэнд мэдэв. Сүхбаатар учрыг мэдэн таних хүний ёсоор хариу мэнд мэдээд:
-Та энд юу хийж явна?
-Зүгээр. Салхинд гарч явна. Тэнгэр тун сайхан байна шүү.
-Тийм байна. Би ч салхинд гарч явна.
Сүхбаатар хажуугийн залууг сэм ажиж байснаа "Энэ юун хүн бэ" гэх байдлаар Балданцэрэн рүү харав. Хариуд нь Балданцэрэн: "Мэдэхгүй" гэж сэм хэлэв. Нэг хэсэг үг яриа тасрахад арын хоёрын хамрын шуухитнаан урьдаасаа арай ч илүүтэй болох шиг сонсогдоно. Хажуугийн залууг лавлан ажихад үг яриа сонсохын төлөө бүх анхаарлаа тавин чих сунгаж байгаа шиг үзэгдэнэ. Иймд Балданцэрэн зөвхөн хоёр биендээ ойлгогдох аргаар хэлэлцэхийг эрмэлзэв.
-Сүүлийн үед миний бие тун муу болоод байгааг та дуулаа биз дээ.
-Үгүй, харин тийм гэсэн, одоо үзвэл царай чинь ч муу байна. Яагаад энэ вэ?
-Яахав. Энэ тэнгэрийн байдал. Аль намраас эхлэн жигтэйхэн болсноос л боллоо. 
-Тиймээ. Энэ тэнгэрийн бсайдал хүн бүрийн бие махбодыг сүрхий хямруулж байгаа юм.
-Үгүй ер юу сайн бол?
-Харин ээ. Таны бодоход юу хэрэгтэй гэж бодож байна?
-"Бодовч бодын шийр дөрөв" гэгчээр ухаанд орсон юм юу ч үгүй дэмий гайхахдаа хэвтээд л байгаа.
-Хэвтэх дэмий. Бүр доройтно. Тэгсэнд орвол та ядаж гадуур дотуур яв. Эрүүл агаар амьсгал! Хэрэв бололцоо байвал алсад гаран цоо шинэ агаар амьсгалбал нэг учир олдоно бий. Хашир хүн ч ингэвэл дээр гээд байгаа юм. 
Балданцэрэн "хашир хүн" гэдгийн нэг нь Жамъян, "алсад" гэдэг нь гадаадаас тусламж гуйх хэрэг гэж дотроо тааварлав.
-Алсад явж болно. Гэвч хаашаа явах вэ? гэхэд Сүхбаатар
-Уул ус, ой мод элбэгтэй хойд зүг байна гээд нэмэн тайлбарлахдаа: Үгүй юү гэвээ? Ховд зүгт үүрийн улаан туяа татсан гэв үү? Та энэ тухай дуулаа л биз дээ?
-Дуулсаан. Энэ ч одоо хоёр жилийн өмнө шүү дээ. Тэр цагт хүн муу ёр л юм гэж шагшаан шуугиан тавьж байлаа.
-Тэр ч дэмий яриа. Улаан туяаны үдшийнхийг муу, үүрийнх сайн гэдэг шүү дээ.
-Аа тийм үү. Сонин хэрэг байна даа.
Балданцэрэн мөрөн дээр нэг хүн ширүүнээр цохин гэдрэг татав. Эргэн харахад нүүрэндээ ов тов цоохортой, үүдэн шүднүүд нь орсгой Нямжав бээс гэгч байлаа.
Нямжав Балданцэрэнтэй дуу алдан мэндлээд, дараа нь Сүхбаатарыг харан: - Хээ, баатар! За манай баатраар сонин юү байна гэж мөн л танимхайрхсанаа: - За тэгээд мэдэж байгаа биз дээ. Энэ муусайн гамингууд толгой дээр гарч гүйцэж байгааг. Энэ тухай би Богдод бараалхах гэсэн чинь оройтож орхиод чадсангүй гэж өөрийнхөө хэргийг дэвэн дэлхийд мэдэгдэх гэсэн юм шиг хар тэнхээгээрээ хашгичин ярив. Үүнд нь хүн бүр цочин өөрийг нь ажих ажээ. Тэр дундаас Балданцэрэн онц цочин, хажуугийн сэжиглэлтэй залууг сэм заан цааш ярихыг хориглосонд Нямжав царай хувирган залуугийн дэргэд очин: 
-Чи хэн бэ? Юу  болоод чи хүний яриа чагнана билээ? гэж шууд омогдон хэрүүл эхлэв. Ингэхэд тэр үг дуугүй айн чичирчээ. 
-Би мэдэж байна. Чи гамингийн тагнуул. Удахгүй тэр гамингуудтайгаа үнсэн  чандруу болон хийсэхийг чи мэдэж байна уу? Тонил эндээс. Эсвэл чи цусаа холиулах чинь дутаад байна уу? гэж Нямжав ханцуй шамлан давшлаа. Өнөөх залуу үг дуугүй зугтлаа. Ард байсан эр эм хоёр ч зайлан одсон байв. 
Ер Нямжавын энэ хэрцгий болоод болгоомжлон сэргийлэх ухаангүй явдал Балданцэрэнд мөн зайлан одох эрмэлзэл төрүүлэв.
-Үгүй энэ чинь нар жаргаж байх нь юу вэ? Харилгүй горьгүй. За эрхмүүд амгалан морилцгоогоорой! гэхэд Сүхбаатар:
-За, за. Та юу ч атугай биеийнхээ муу байгаагийн хувьд маргааш дахин нэг гадуур яваад үз! Өдөр дундын үеэр Зүүн сэлбийн агаарыг онц сайн гэдэг шүү гэв. Энэ нь маргааш энд уулзъя гэсэн үг болохыг Балданцэрэн тодорхой ойлгож "за, за" гээд явав.
Харих замдаа Балданцэрэн, Сүхбаатарын хэлсэн үг бүрийг эргэцүүлэн хянав. "Хойд зүгт үүрийн улаан туяа татсан" гэдэг нь орост гарсан хувьсгалыг дурдсан ажээ. Түрүүн ч мөн ингэж тааварласан билээ. Гэвч Балданцэрэн монгол орон оросыг хэзээ ч итгэж болохгүй гэж боддог тул би буруу ойлгосон юм болов уу гэж эргэлзэнэ. Юу ч атугай маргааш Сүхбаатартай нүүр учран хэлэлцэхэд бүх явдал аяндаа тодорхой болох шүү дээ гэж бодно.
Маргааш нь Балданцэрэн Зүүн сэлбэ дээр Сүхбаатартай уулзав. Голын гөлгөр мөсний захыг барин өгсөн явахад агаар тунгалаг, хүн амьтангүй сэлүүхэн байв.
-Одоо цагт бидэнд өмөг түшиг болох улс ганцхан орос л байна даа гэж Сүхбаатарын хэлэхэд Балданцэрэн:
-Орос гэж үү? Оросынхоо шинж чанарыг бид мэднэ шүү дээ гэж гунигтайхнаар хэлэв.
-Тийм ээ. Оросыг бид мэднэ. Гэвч одоогийн орос урьдынхаасаа өөр гээд Сүхбаатар, Октябрийн хувьсгалаар ялан дийлсэн оросын ажилчин тариачин ба түүний зөвлөлт засгийн гадаад дотоод бодлогын тухай ярьж эхлэв. Тэр ярианы нь ихэнхийг Балданцэрэн урьд өмнө дуулсан бөгөөд тэр тухайдаа өнгөн дээр элдэв сайхныг цууриатуулах нь эдүгээгийн улс орон бүхний нэг гол арга гэж үзэн өнгөрүүлсэн байлаа. Одоо ор тас дуулдаагүйгээс зөвлөлт засаг гэгч нь, хаант засгийн үед монголыг эзлэн авах бодлого явуулж байсныг шууд илэрхийлсэн нэгэн зүйл, удаа дараагийн тогтоосон зүй бусын гэрээ ба эрх мэдлээ гүнзгийрүүлэхийн үүднээс зээлдүүлсэн мөнгө, эд хогшил, элдэв юмсыг бүрмөсөн хэрэгсэхгүй болгосон хоёр дахь зүйл. Эдүгээ монгол орныг тусгаар улс гэж үзэн харилцаа холбоо тогтоох гэсэн гурав дахь зүйл байлаа. Гэвч Балданцэрэн эдгээрийг бахдан сайшаахын оронд: "Энэ сайхан дуу хоолойн цаана ямар нууц байх юм бол доо" гэдэг асуудлыг өөртөө тавин бодно. Гэтэл Сүхбаатар:
-Одоо цагт бидэнд түшиг болох улс ганцхан энэ улаан орос доо гэж давтан хэлэхэд Балданцэрэн: 
-Бодууштай л хэрэг байна гэлээ.
-Бодохыг ч бид бодсон л доо. Одоо ганцхан ажил хэрэгтээ зориглон орох л үлдээд байгаа юм гэхэд нь,
-Үнэхээр бодууштай хэрэг байна шүү гэж улмаар давшуулан давтав. Тэндээсээ хоёулаа эргэн гэдрэг буцав. Хүрээний захад орж ирээд салалцахдаа: -Нээрээ бодууштай! Гэж Балданцэрэн гурав дахь удаагаа давтлаа.
Ганцаар урьд өмнө явж үзээгүй гудамж уруудан явж байхад нь нэг хүн хажуугаас нь: - Хүүе Балданцэрэн ээ! гэж дуудан гүйн ирэв. Тэр нь Нямжав байсан байлаа. Амар мэндээ мэдэлцэхийн оронд, 
-Би түрүүн чиний Сэлбэ өгсөн явж байхыг чинь харсан гэж инээмсэглээд: - Үгүй хажууд чинь хэн явав, Сүхбаатар уу?
Энэ асуудалд Балданцэрэнгийн сэтгэлд "Чи хэн бэ?" гэдэг бодол төрүүлэв. Юу ч атугай энэ хүний өмнө үнэн нүүрээ үзүүлэхээ байя гэхдээ Балданцэрэн: 
-Өвгөний чинь бие муу. Үргэлж толгой өвддөг болоод гарсан юм. Харин та энд юу хийж явна даа? 
-Би юу? Дүйнхорын да ламд бараалхана.
-Уухай. Онц хэрэгтэй юу?
-Тийм. Мэдэж байгаа биз дээ. Энэ муусайн гамингуудыг?
-Мэдээд ч яах юм билээ дээ?
Нямжав царай хувирган бухимдаж:
-Нэгийгээ үзэлцэхгүй юу? Гэтэл чамаас эхлэн хар амиа бодох нь юу вэ? Үхсэн хойноо, хэзээ боловч өнгөрөх цаг нас. Түүнийг улс орондоо зориулахгүй юм бол юу хийнэ.
-Үгүй. Яалаа ч гэсэн нэмэргүй байвал яана.
-Нэмэртэй. Дээр чинь бурхан. Доор чинь ард түмэн. Дэргэд чинь хань нөхөд бэлэн байна.
-Гэлээ ч нэмэргүй биз дээ. 
-Хай эцэс, зориг байвал юуг ч ялна. Ганцхан түүнийг мэдэхгүй тэнэг хүмүүс гэж хэлэнгүүт тухайлбал чи мэт юмнууд Балданцэрэнгийн нүүрийг ширтэн сүүл хавчин айн чичирнэ. 
-Мэдэхгүй.
-Яагаад чи мэдэхгүй байна?
-Яахав. Мэдэхгүй гэдэг бол мянган үгний таглаа гэж Балданцэрэн бүх явдлыг инээдэм  тоглоом болгон хувиргахыг оролдов. Нямжав үнэхээр гутрах мэт хараагаа доош буулган санаа алдаад, салах ёс гүйцэтгэлгүй эргэн явав. Балданцэрэн нэг үе гэмгүй нөхрийн сэтгэлийг дэмий гутааж орхив уу даа гэж бодсоноо  нэгэнт ийм болгоомжгүй ам задгайтайгаас хойш би түүний өмнө сэтгэлээ нуух нь зөв шүү дээ гэж сэтгэлээ ариутгав. Гэртээ ирээд Балданцэрэн, өнөөх л орон дээр гэдрэг харан хэвтдэгээрээ хэвтэв. Сүхбаатарын өмнө "бодууштай хэрэг" гэж хэлснээрээ бодож гарав. Хамгийн түрүүн цагаан байсан орос улаан болсноор үр үндсээрээ өөрчлөгдөх үү? гэдэг дээр сэтгэл очив. Гэтэл гуйвах юм алга. Орос хүн орос чигээрээ байх нь гарцаагүй төдийгүй цагаан байхдаа эзэлж байгаагүйгээ улаан өнгөөр барах гэсэн хэдэн давхар нууц бодлоготой байвал яана гэж бодогдоно. Хоёрт нь бүх дэлхийн үгээгүй ядуус ба колоничлогдсон орны ард түмнийг санал хүчээ нэгтгэн эрх чөлөөгөө ол гэж уриалахын зэрэгцээгээ хаант засгийн монгол руу явуулж байсан бүх бодлогйн нууцыг  хайр найргүй илэрхийлэн хойшдоо тусгаар улс гэж үзнэ гэсэн тухай бодов. Гэтэл өнгөрсөн хаант засаг нь мөн л дэлхий дахины амар жаргал, бага буурай улс оронд тусгаар тогтнол гээд түүнийхээ төлөө өөрийн улсыг балран мөхтөл нь тэмцэнэ гэж хэлдэг байсан нь санагдана. Ингэхэд ер элдэв сайхныг аман дээрээ хэлэх нь эдүгээ цагийн их гүрэн болгоны худал хуурмаг, зөвхөн өнгөний явдал шүү дээ гэж тодод бодогдов. 
Балданцэрэн улаан оросыг бүрмөсөн ойшоохгүй болсныхоо эцэст Сүхбаатарын улаан оросыг түшиглэх гэсэн шийдэмгий санаа, нэгэнт зорьсноосоо эс буцах онцгой чанар хоёрыг тодорхой мэдсэнийхээ хувьд биеэ эртхэн зайлуулахыг чухалчлав. Тэр байтгуай Балданцэрэн одоо Сүхбаатарын өмнө гэмтэн этгээд болсон шиг нүүр учрахаас халшрах болсон учир өдрийн цагаар гадагш гарахаа больж хоёр дахь өдрийнхөө орой үдшийн харанхуйгаар гэрээсээ гарав. Ингэх ёстой гэж бодон санах юү ч үгүй зөвхөн агаар амьсгалахын төлөө байлаа. 
Нэг хашааны хаалганы өмнө бөмбөгөн дугуйт сүйх тэрэг зогсож байгаа дээр тулан очсоноо хаа яваагаа мэдэв. Том нэхий дээлтэй өвгөн жолооч суудал дээрээ ханцуйдаа гар зөрүүлэн, биеэ хураан суусныг үзэхэд энд ирсээр нэлээд удсан болов уу гэлтэй ажээ. Хажуугаар нь аажуухнаар гишгэлэн гарахад шударга хөгжмийн авиа сэтгэл татан цуурайтна. Цааш холдон явахад хөгжмийн авиа бүдгэрэх бөгөөд Балданцэрэн өөрийн эрхгүй эргэв. 
Хаалганы зүг амьсгаа даран ойртоход хөгжмийн авиа чангарсан төдийгүй өнөөх үзэсгэлэнт эмэгтэйн эхлэн дуулах сонсогдов. Энэ удаа эмэгтэй хятадаар биш монголоор:
        Гадаад монгол төрийн үнэн цагаан боолыг
        Ганц биеийн өмч мэт эндүүрэл болгоод
        Гасалгах, бүрэлгэх, мөлжихөд шунагч
        Гамшиг онол тэнгэрт цаазтай бус уу.
        Эгэл боол хүндлэхийн ёс их байтал 
        Эрхэм ихэс асрахын журам бага гутамшиг
        Эзэн төрийн хишгээр дэлгэрч байтал
        Үүрд мөлжихийг хичээгч гутамшиг
гэх мэтийн үгс чихэнд баригдана.
Үнэндээ Балданцэрэн энэ эмэгтэйг хайр дурлалын үүднээс сонирхохын учир энд эргэлдэж байгаагаагаа бусдад мэдэгдэхгүйг хичээх ажээ. Тэрний хажуугаар хоёр удаа явсны дараа дахин явахад бэрхтэй болсон бөгөөд тэрний ард уртаашаа гучаад алхам нааш цааш холхино. Гэнэт эмэгтэй дуулахаа болино. Авиа тасрах нь харамсалтай санагдана. Гэрийн хаалгаар нэгэнт хүн гарах сонсогдоход сэтгэл түгшинэ. Хашааны хаалгаар хоёр хүн цувран гарч ирсний нэг нь Жамъян нөгөө нь үзэсгэлэнт эмэгтэй биеэрээ байлаа. Тэднийг хашааны харанхуй сүүдэрт бие хорогдуулан ажихад зүрх бүр хүчтэй цохилно. Тэрэгний хажууд хоёулаа зогсон хэдэн үг хэлэлцэх нь Жамъян ямар нэг зүйл дээр сургамж өгөх бололтой.
-За яв даа! гэхэд эмэгтэй: "Жа" гээд өвдөг даран мэхэсхийгээд тэргэндээ оров. Жамъянгийн буцан ороход тэрэг аажуухан хөдлөв. Балданцэрэн хойноос нь өөрийн мэдэлгүй дагасан ажээ. Тэр дорхноо гүйцэн ард нь ирсэн боловч зэрэгцэн очихоосоо халширна. Эмэгтэйн гоо сайхан царай, оюун билэг төгөлдөр магнай, уран тунгалаг хоолой, шударга цохидог сайхан гар тэр бүрээрээ сэтгэлд тусан бодогдож дэргэд нь нэг тавтай суун ажиглах хүсэл оргилно. 
Жолооч баргил бүдүүн хоолойгоор "чуу" гэж мориндоо ташуур өгөн шавхийлгэв. Морь нь урагш зүтгэн шогшиж, тэрэгний бөмбөгөн дугуйнуудын эргэлт хурдсав. Морь тэрэг шөнийн харанхуйд бараагүй болж нэг үе зөвхөн туурайн чимээ сонсогдож байснаа бас тасрах нь тун аягүй. Бүх ухаан санааны хагасыг аван одох шиг болно. Тэндээс хашааныхаа хаалган дээр ирэхэд бас л жаахан гадуур явууштай бодогдоно. Ингэж холхих нь бас юуны төлөө вэ гэвэл саяын эмэгтэйн хойноос тэмүүлсэн сэтгэл байлаа. Дээш харахад үдшийн гялайн "Бямба гариг" орой дээр орчин тойрныхоо олон оддоос онцгой гэгээ гэрэлтэйгээр нүдэнд тусах нь өнөөх үзэсгэлэнт эмэгтэй түргэн уулзан танилцах гэж яаруулаад байх шиг санагдана. 
Ер Балданцэрэн энэ шөнийн энэ мөчөөс эхлэн тэр эмэгтэйг улам хүчтэй хүсэн мөрөөдөх боллоо. Улс төрийн тухайд гэвэл "төрийн төлөө оготно боож үхнэ" гэгчээр миний элдвийг бодон санаа сэтгэлээ зовоохын хэрэг юу билээ? гэж өөртөө асуудал тавина. Заримдаа бүр тэр тухай огтын мэддэггүй хүн болох ч гэж эрмэлзэнэ.

АЙЛ ГЭР БОЛОХ ЭРМЭЛЗЭЛ

Яг арван наснаасаа аваад арван ёс хүртлээ эрхэм их буурал багшийн зарлигийг өчүүхэн ч гажуудуулахгүйг  хичээнгүйлэн сууж элдэв төрлийн эрээн цаасыг өдөр бүр өглөөнөөс аваад үдэш болтол шагайж байхдаа эгэл хүний биед олдошгүй чухлыг өөртөө хурааж байгаа гэж боддог байсныг одоо эргэцүүлэн үзэхэд ер базаалтай юм биш. Харин айл гэр болох ба аж төрөн амьдрахын чухлыг мэдэхгүй, чадахгүй болсон шиг санагдан гол гонсойно. Энэчлэн хорин нэг хоёртойгоосоо аваад гучин нэг хоёр хүртэл төрийн хар хүн гэгдэж дан улс төр засаг захиргааны ажилд зүтгэж байхад мөн тэр цагтаа эрхэм дээд хэрэгт зүтгэж байгаа шиг бодогдон унтах нойр, амрах цагийг мартуулж байсныг одоо үзэхэд мөн шал дэмий, улс төрийн хэнээрхэл болж явснаас өөр юу вэ гэж бодогдоно. Ингээд чухам амьдрал дээрээ ямраар өсөн хөгжив гэвэл: хувцас хунарыг ариун цэвэр, ёс журмын дагуу өмсөх, явах гишгэхдээ удаангүй, түргэн ч үгүй байх, хараал хэрүүлийг цээрлэх, унтах нойр, идэх хоолондоо хэмжээ барих, үг ярианд хянуур, элдэв хэрэгт сул үг өгүүлбэргүй байхаас авахуулаад элдэв хэрэг, хүний явдал, түүх шашдир, утга зохиол, жирийн нэгэн аман зохиол дээр боловч цаад чанар үндсэн агуулгы нь гурван давхар хянан, гурван талаас нь тайлбарлах ёстой гэсэн өвгөн багшийн сургамжийг цаг ямагт хатуу баримталсаар түүнийг нэгэн ёсны өөрийн бие махбодтой хамт төрсөн авъяас бэлэг болгосон ажээ. Гэтэл одоо үүнийг боловч эргэцүүлэн үзэхэд олон түмнээс гоц тасарсан төдийгүй ингэж тасарснаараа олон түмнийг өөртөө татан бишрүүлэх замд орсноос өөр юмгүй байлаа. Энэ учраас одоо өөрийн суугаа гэрийг өөрөө барьж чадахгүй адуу малыг хариулан өндөр шөнө хоёрыг өнгөрүүлэх байтугай, уургуу барин адуунд очоод унаа морио юүлж үл чадах бөгөөд түүний оронд энэ тэр дээр цэцэрхэх, номчирхох, хууль цааз, ёс ямба дурдахаас цаашгүйгээ санахад өөрөө өөрийгөө амьдруулагч ч биш, олон түмнээр тэжээлгэх мэргэжлийг олсон луйварчин шиг санагдана. Ер аж төрөн амьдрах, айл гэр болон батжихыг боддоггүй явсны улмаас янаг амрагийн гүнд орж чадаагүй байх бөгөөд бүрэг ичимтгий, бусдаас гажуу болсноо санахад гутралтай ажээ. Гэвч өөрийн биеийг өдий болтол өөр бусадтай нэг их хавьтуулаагүйн эцэст өнөөх эмэгтэйтэй дайралдан түүнийг  өдрийн бодол, шөнийн зүүд болгон мөрөөдөх болсноо үзэхэд эрхгүй нийлэхийн хувь ерөөл байгаагаас энэ болов уу гэж сэтгэгдэнэ. 
Амьдралаа бүрмөсөн өөрчлөхийг шийдээд өв хөрөнгө, эд хогшил, юу юутай болохоо бүртгэн үзэхэд ойр зуурын юм агуулах бяцхан байшин бүхий хоёр тал хашаа, сууж байгаа дөрвөн ханатай гэр, сольж өмсөх хувцсууд, мөнгөн янчаан гурван зуу орчим байна. Энэ бол Балданцэрэнгийн автономит засгийг анх торнин тогтсоноос аваад гамингийн гарт орсон унах эцсийн өдрийг хүртэл албан ажил хийхдээ ганц улаан мөнгийг дэмий үрэгдүүлэлгүй хураасан нь байлаа. 
Хөдөөд ар гэр нь нэлээд малтай баян. Гэвч Балданцэрэн нэгэнт тэндээс хар багаасаа тасарч малын захаас холджээ. Хоёрт гэвэл:  Тав зургаан жилийн өмнө эцэг эх хоёроо ойр ойрхон нас барснаас нь хойш хүнд гутралд дарагдан, очихоо больсон бөгөөд гал голомтыг хүлээн авсан ах, дүү нараас авах байтугай горьдох ч эрхгүй гэж бодно. Харин ах Буджав гэгчийнхээ жилийн жилд гурван хонины мах, жаал зугаа цагаан идээ, таван тэмээ түлээ оруулж өгдөгт нь баярлана. Үүгээр нь Балданцэрэн одоогийн хамт суугаа шавь Намсрайн ирэхийн өмнө нэг хятад тогоочтой байхдаа ч болов сэрүүн улирлын зургаан сарыг элбэг чаддаг байжээ. 
Өнгөрсөн амьдрал ийм бөгөөд өв хөрөнгө нимгэн, эхнэр авна гэхэд сүй бэлэгт нь юу өгөх, найр хуримыг хэрхэн юугаар өнгөрүүлэх, ядаж орон гэр зайгүй, үүнээс цааш ханилан суусны дараа урьдын амьдралд хүрэлцэн байсан бүхнээрээ хүрэлцэхгүй болох зэргийг  санахад өөрийн эрхгүй зориг мохууштай. Гэвч Балданцэрэн тэр эмэгтэйгээс сэтгэлээ буцаан авч эс чадна. "Эрхгүй бүтэх болов уу" гэж хоосон горьдохынхоо дээр "яаж ийм байгаад нэг болгоё" гэж бодно. Гэтэл гай газар дороос гэгчээр гарз бас дороосоо гарч ирнэ. Нэг өдөр шавь нь:
-Багш аа. Өнөөөх Арвагай... гэж үгээ эхлэхэд нь,
-Юун Арвагай билээ? Арвагай гэж хэнийг хэлнэ вэ?
-Яагаав дээ өнөөх өвчтөн. Тэр маань одоо эв эрүүл болсон шүү дээ.
Суваргын ёроолд хаягдал үхлүүт хэвтэж байсан хүнийг Арвагай гэдэг байжээ. Түүнийг Балданцэрэн сүүлийн үед ор тас мартсанаа сая санав.
-Ашгүй дээ. Одоо нэгэнт эрүүл болсон бол орон нутгаа бараадвал барав даа гэхэд, шавь:
-Энэ тухай ярьсаан. Гэтэл түүнд чинь мөнгө янчаан хэрэгтэй болох шүү дээ.
-Тэгвэл яахав. Өөрөө ажил хийж мөнгө олно биз дээ.
-Ажил хийж мөнгө олох нөхцөлгүй гэнээ. Тэгээд танд нэг бараалхан зам мөрөө заалгах хүсэлтэй гэх юм. Хэзээ ирүүлэх вэ?
Балданцэрэн тэр хүнийг мөнгө янчааны тусламж гуйх гэж байгаа гэж бодож хөмсөг зангидав. Урьд өмнө зарцуулснаа бодож үзэхэд хорь гаруй янчаан болсон байх бөгөөд гэвч Балданцэрэн "Одоо яая гэхэв туслахаас л биш дээ" гэж бодохдоо: 
-Надтай уулзах хэрэггүй. Зүгээр энэ мөнгөөр хоёр хонь худалдан авч мах болгон наймаалж хөл залгахыг бод! гэж хэл гээд найман янчаан гаргаж өгөв. Гэтэл бас тэр эрийн тамтгаа алдсан муу хувцастай нь санаанд оров. Ер хүн хувцасгүй байсаар бусдад эс тоогдон ажил хэрэг явцгүй болох явдал байдаг тул дахин хэдэн янчаан өгөх билүү? гэж бодсоноо больж, өөрийнхөө бага зэрэг эдлэгдсэн чисчүү дээл, нэлээд хуучирсан  боловч гамтай эдэлсэн гутал, дотуур гадуур өмд цам.. зөвхөн малгайнаас бусдыг бүрдүүлэн өгөхөөр боллоо. Эдгээрийг шавь нь энэ тэрийг онгичин цуглуулж аваад боож эхлэхий нь үзэхэд тус бүрнээ хэрэгцээтэй зүйлс байх төдийгүй мөнгө төгрөгийн үнэ хүрэх зүйл бас байх тул Балданцэрэн дотроо харуусна. "Дахин бас гай болно бий" гэж бодохдоо, 
-Үүнээс цааш дахин горьдох хэрэггүй гэж сайн хэлээрэй гэж хүйтэн царайгаар захилаа.
Ийнхүү нэг хэргээс биеэ зайлуулсан боловч хоёр дахь хэрэг мөн л доороосоо гарч ирлээ. Шавь Намсрай өөр нэг өдөр гадуур яваад ирэхдээ: 
-Сүхбаатар таныг гэртээ ирнэ үү? гэж байна гэв. 
-Чи хаа дайралдав гэхэд,
-Би гэрээр нь орсон юм. 
-Аа! гээд Балданцэрэн шавийнхаа Сүхбаатарынхаар байн байн ордог болсныг дотроо тааварлаад өөрийнхөө биеийг мөн Сүхбаатарын зорьсон үйл хэргээс даруй зайлуулахыг бодов.
-Бие муу.Ужиг өвчин хүрсэн, ойрын хугацаанд очих нөхцөлгүй байна гэж хэлээрэй гэв. Гэвч уг хэрэг ингээд зогссонгүй долоо хоногийн дараа шавь:
-Сүхбаатар таныг ямар боловч өнөө орой Жамъян гүн гуайнд нэг очиж үзнэ үү? гэлээ гэв.
-Ямар боловч гэсэн гэж үү? гэж цочин асуухад
-Тийм дээ. Намайг заавал хэлээрэй гэсэн.
-Яах гээ юм бол мэдэв үү?
-Мэдсээн гээд шавь урагш бөхийн: -Намын журамт нөхөд цугларан чухал хэрэг хэлэлцэх юм гэнэ билээ гэж хоёулхнаа байгаа атлаа шивнэн хэлэв. 
Балданцэрэн тун их гайхлаа. "Юун намын нөхөд вэ? Улаан оросыг түшиглэх нэг нам бий болсон хэрэг үү? Энэ дэмий: Өнгө хувирсныг үр үндсээрээ өөрчлөгдсөнд бодож яавч болохгүй!" гэж бодсоноос гадна, "над улс төрөөр хөөцөлдөхийн хэрэг алга. Түрүүчийн явсан, зүтгэсэн бүхэн талаар өнгөрсөнд сэтгэл ханан, зүгээр аж төрөн амьдрахыг бодъё" гэж бодлоо. Намсрай хажууд нь юу хэлэхий нь хүлээх байдлаар амы нь ширтэнэ. Цай чанахаар зууханд хийсэн хуурай хар мод тас няс оч үсэргэн дуугарч, яндан зуух хүнгэнэн байх үед Намсрай тогоогоо тавихыг мартан суусаар, 
-Эртээр чи намайг ужиг өвчин хүрээд байна гэж хэлээрэй гэснийг хэлсэн үү?
-Хэлсээн! 
-Тэгвэл уг өвчин одоо улмаар хүндрээд байна. Нөхдийн үйл хэрэгт оролцож чадахгүй нь гэж хэлээрэй гэв. 
Намсрай гунигтайгаар "Жа" гээд босон үүрд рүү явснаа,
-Таны энэ үгийг чинь би шууд хэлэх хэрэг үү?
-Тэг гэж Балданцэрэн уцаарлан зандрах аятай хариулав.
Намсрай даруй эргэн, гэрээс гарахдаа уурласан байдлаар хаалгаа пяс буулган савав. Ард нь гэр анир чимээ болон үлдлээ. Зууханд тун саяхан оч үсэргэн дүрэлзэж байсан гал хүртэл унтрах тийш хандсаны хажууд Балданцэрэн ганцаар, шавийнхаа тухай: "Энэ маань Сүхбаатарын үйл хэргийг намайг эрхэмлэхээсээ илүүтэй үзэх болсон байх нь юү вэ" гэж бодов. 
Цааш бодож үзэхэд Сүхбаатар насанд хүрээгүй хүүхдээр юу хийх билээ? гэмээр байвч энэ тэртэй хэл авалцах, гадуур дотуур юу болж байгааг тагнуулахад хүүхэд онц хэрэгтэй байж болмоор шиг санагдана. Ер шавийнхаа сүүлийн үеийн байдлыг хянан үзэхэд өвчтэй хүнийг эргэх нэрийдлээр өдөр бүр явсныг нь Сүхбаатараас хоёр дахин хэл авчирсантай нь харшуулан үзэхэд өвчтөн рүү биш, Сүхбатар рүү гүйдэг байжээ гэж бодогдоно. Иймд Балданцэрэн шавиа ойрын хугацаанд оронд нутаг руу нь явуулъя гэж бодлоо. Гэтэл өөрийн нь сэтгэлийг булаасан эмэгтэй санаанд нь оржээ. Түүнтэй уулзах, ядаж нэг бараагий нь харахсан гэхдээ гэрээс гарав. Түүний гурван хоног тутмынхаа орой багшдаа бараалхдагийг мэдсэн төдийгүй зүүнтэйгээс ирдгийг нь тодорхой мэдсэн байжээ. 
Энэ удаа Балданцэрэн өнөө эмэгтэйг Зүүн сэлбийн гүүрээр морь тэрэгтэй гарч ирэхий нь хараад, нэлээд холоос мэдэв. Хажуугаар өнгөрөхөд нь таних хүний ёсоор толгой дохин мэндэлсэн боловч яаж ч чадсангүй билээ. Үдэш харанхуй болоход Жамъянгийн хашааны хавьд очих эргэлдэж, эмэгтэйн шударгаа цохин шүлэглэн дуулж байхыг мөн л олж сонслоо. Эцэст нь эмэгтэйн гэрээс гарах чимээг хашааны булангийн сүүдэрт хоргодон бараа сүүдрий нь зөвхөн холоос харан хоцорчээ. Гэвч Балданцэрэн дараачийн гурав дахь хоног дээр гэрээс нэлээд эрт гаран Сэлбийн гүүрийг өнгөрөн консулын дэнж дээр гаран эргэлдсэн бөгөөд тэр эмэгтэйг Наймаа хотоос ирдгийг нь олж харав. Ойртон ирэхэд нь энгийн яваа хүн болох гэж баруун тийш чиглэн аажуухан алхав. Морин туурайн чимээ юу юугүй ойртон ирэхэд хажуу тийш эргэн:
-Та сайн байна уу? гэж жолоочид мэндлээд:
-Та намайг жаахан газар дөхүүлж өгнө үү гэж гуйлаа. Жолооч мориныхоо амыг хойш татав. "Ингэнэ ч биз ээ" гэж Балданцэрэн дотроо хүлээж байсан ажээ. Баярласан царай гарган тэрэгний нь хажууд очин эмэгтэйг хараад:
-Үгүй та яваа юмсан уу? Би ийшээ жаахан газар дөхөх гэсэн юмсан гэж тээнэгэлзэх явдал үзүүлэв. Ингэхийг Балданцэрэн тун саяхан бодсон бөгөөд эмэгтэйгээс нар мандах мэт сайхнаар инээмсэглэн:
-Зүгээр та суу! гээд хажуудаа тавьсан шударгаа аван өвөр дээрээ тавив. Ингэхийг нь ч Балданцэрэн дотроо хүлээж байсан хэрэг.
-Хэрэв болгоовол гэрийнхээ гадаа ч хүргүүлж болох шүү дээ гэхэд нь Балданцэрэн ингэж хэлнэ байх гэж огт бодоогүйдээ самгардан:
-Зүгээр. Би ингээд бууна гэж хэллээ. Ер эмэгтэйн хажууд сууснаас хойш нэг л биш. Зүрх цохилон, нүүр улайна, түр зогссон тэрэг урагш хөдлөн бөмбөгөн бүрээст дөрвөн дугуй нь чимээгүйхэн эргэлдэж уян хатан намуун нь илэн таалах мэт намилзана. Уг тэрэгний бүрхүүл суудлын ар ба хоёр талын хажууг тавтай халхалсны дээр урд талын онгорхойг зузаан цагаан нэхий дээлтэй жолооч бүх биеэрээ таглан миний ард та нар юу дуртайгаа хэлэлц! Үнсэлцсэн ч болно гэсэн шиг чиг ажиггүй явна. Гэлээ ч Балданцэрэн эмэгтэйтэй ярилцах юм алга. Уг нь бүх юм урьдчилан бодсоноор бүтэмжтэй нь аргагүй явагдаж байсан нь харин эмэгтэйн хажууд сууснаас хойш тэр талаас айхавтар халуун цогион урьдын хэмжээлшгүй тэмүүлж байсан хайр замхран арилж, оронд нь ичих, зовох, бишүүрхэх гурав цээжинд хуралдан хоолойд тулан бөөгнөрнө. Эмэгтэйг нүднийхээ булангаар сэм ажихад түүнд ичиж зовсон юм ергүй. Ханцуйдаа зөрүүлсэн гар нь шударга цохих дасгал хийж байгаа бололтой хөдөлж, амандаа шүлгийн ая эгшиглэнэ. Үүнд нь Балданцэрэн хор хөдлөн зориг орж:
-Энэ чинь юун сайхан ая вэ? Жаахан чангаар эгшиглэнэ үү? Би сонирхъё.
-Үгүй энэ бол хятад шүлгийн ая. Бодвол танд төдий л сонирхогдохгүй биз ээ. Би зүгээр нэг монгол шүлэг аялъя. 
-Зүгээр. Би ойлгоно. Эртээр багшдаа шүлэглэж байхад чинь би ойлгож тун их сонирхсон.
-Аа тийм үү гээд эмэгтэй хүүхэд шиг баярлан хоолой засан эгшиглэж эхлэв. Энэ нь Балданцэрэнгийн сэтгэлийг аргадах мэт тайвшрууллаа. "Хүн, хүний уран авъяасыг сонирхохдоо нүд тавин ширтэх бол ерийн хэрэг шүү дээ" гэж сэтгэлээ ятган эгцлэн харахад царай нь тун сайхан. "Би өөрийнхөө уран чадварыг юм мэддэг нэгэн залуу эрийн өмнө зүгээр л гуйсны нь урманд сонирхуулж байна" гэж бодсоноороо тэр эмэгтэйн царай хэвийнхээ сайхнаас хэдэн хувь сайхан болоод байсан ажээ. Аялах дуулах нь бас сайхан хөгжимгүй боловч тэрэгний зөөлөн донсолгоо, урдах морины хөл сунгасан гишгэлтийн чимээтэй яв цав зохиолдсоныг хэлэх үү. Балданцэрэнд урьдын нь ухаан жолоогүй дурласан сэтгэл нь эргэн ирж, ичин бишүүрхэхийг бүрмөсөн мартуулав. Эмэгтэй гэнэт дуулахаа зогсож Балданцэрэнг эгцлэн харж:
-Ингэхэд танайх хаа билээ?
-Манайх уу? гээд Балданцэрэн урагш бөхийн тэрэгнээс толгой гарган харав. Хашаа нь хэдэн гудамжны өмнө өнгөрөх гэж байгаа үзэгдэнэ. Эмэгтэйтэй Балданцэрэн хэдэн алхам боловч хамт явахыг хүсэх ажээ.
-Манайх болоогүй байна. Багшийнхаас чинь цаана байдаг юм.
-Аа тийм үү? гээд эмэгтэй дахин дуугарсангүй. Нэг үе дуу чимээ тасран эл хуль оргив. Жамъянгийнхыг ойртоход эмэгтэй жолоочоо Түвшин гуай гэж дуудан:
-Та багшийн гудамжаар оролгүй арынхаар нь яваарай гэлээ. Жолооч эргэж харалгүйгээр "За" гэх нь сонсогдов.
-Үгүй чигээрээ явбал яасан юм бэ? Зам гажуудах явдал алга гэж Балданцэрэн зөвхөн яриа өдөөхийн үүднээс хэлэв. Эмэгтэй:
-Яршиг гэж цочин хэлснээ доош харлаа.
-Юунд тэр вэ гэхэд
-Би танай багшийн гудамжаар орохоосоо айж байна. 
-Юунд тэр вэ?
-Багш тантай хамт явж байхыг харвал яана гээд эмэгтэй ичин нүүрээ дарав.
Нэг мэдэхэд Жамъянгийнх аль хэдий нь өнгөрч хүрээний баруун захад гарах гэж явав.
-За манайх энд. Би бууя гэхэд эмэгтэй:
-Аа тийм үү, чухам аль хаалга нь вэ?
-Тэр хаалга гэж толгой хөдөлгөн заасан болов. 
-Тэгвэл та нэгтээ ирснийх хаалган дээрээ буу л даа.
-Үгүй тэгэхнээн ч яахав.
Урагш харсан хаалгануудын гурав дахийг өнгөрөөд дөрөвдөх дээр нь Балданцэрэн "Манайх энэ" гэж тэрэгнээс бууж:
-Номоо сайн шүүлгээрэй! гээд гадаагаа ирсэн хүний ёсоор их бага хоёр хаалганы багын оньсон сурыг татан орох гэтэл өөдөөс уяанаасаа алдуурсан хүзүүндээ хонхтой нохой ирлээ. Хаалгыг өөр рүүгээ татан эргэж:
-За замдаа сайн яваарай! гэж нэмэн хэлэв.
Энэ зуур тэрэг гэдрэг эргэх гэж нарийхан гудамжнаа хөшилдөн  тэвдэж байсан учир эмэгтэй Балданцэрэнгийн нохойноос хэрхэн айн сандрахыг хараахан олж хараагүй байлаа. Түүгээр үл барам Балданцэрэнгийн сүүлчийн ер бусын байдлаар хэлсэн үг сэтгэлд нь нэгийг оруулсан ажээ. 
-За за та өөрөө сайн сууж байгаарай! гэж эмэгтэй ичих баярлах хоёр давхцуулан инээмсэглэв. Тэгээд уг гудамжийг шувтран булан тойрох зуураа тэрэгнээсээ толгой гарган хоёр дахин эргэж харсан  бөгөөд тэр бүр дээрээ Балданцэрэнгийн зогссоор байгааг харан сандран эргэв. 
Балданцэрэн эмэгтэйн бараа ор сураггүй болсон хойно гэр рүүгээ явлаа. Сэтгэлд нь түүний хэлсэн үг, хөдөлсөн хөдөлгөөн нүүр царай нь намба төрх нь нүдэнд тусан бодогдоно. Ялангуяа "Би эртээр багшдаа шүүлгэж байхыг чинь бүрэн ойлгон сонирхсон" гэхэд яахын аргагүй хүүхэд шиг баярлан, ариун цагаан сэтгэлтэйгээ үзүүлсэн хоёр дахь явдал, хамгийн эцэст гудамж шувтран булан тойрох зуураа хоёр дахин эргэн харсан эдгээр явдал сэтгэлд нь үүрд саламгүй үлдлээ.

ГУРАВДАХЬ УУЛЗАЛТ

Гурав дахь удаагийн уулзалтыг Балданцэрэн урьдынхаа адил хоног тоолон хүлээж чадсангүй. Хоёр дахь хоногийн өглөө Наймаа хот руу явав. Гэрээс гарахад том том дугуй хээтэй бор хул торгон дээл, түүн дээрээ цэнхэр бүсээр хошмоглон эмжсэн эмжээртэй, алтан саа хээтэй ухаа ягаан торгон хантааз өмссөн бөгөөд ардаа хэт хутга, урд руугаа хөөрөг дайлан тавилаа. Ер отго жинст малгайнаасаа бусдыг хэрэглэсэн ажээ. Урьд өмнө гэвэл Балданнцэрэн Богдод бараалхах буюу эсвэл улсын доорд хурал гэгчид суух мэтийн аргагүй чухал хэрэг гартал ийнхүү хувцасладаг байсан бөгөөд одоо нэг эмэгтэйн хойноос явахдаа ингэж гоёсноо санахад өөрөөс бусад хүмүүс л бүү мэдээсэй билээ гэж бодно.
Хүрээний сургааган хатгамал хашаатай нарийхан гудамжнуудыг гэтлэн, консулын дэнж өөд гарахад дүн өвлийн сэрүүн жавар өмссөн хувцас нэвт хайрна. Араас хөлсний морин тэрэг гүйцэн ирж жолооч нь:
-Ай та хаа хүрнээ? Наймаа орох уу? Сууваа, явган явж яанаа? гэж өөдтэй өнгөтэйг өмссөн бүхнийг хоргоодгоороо хоргооход:
-Тийм ээ. Наймаа орно. Тэр хүртэл ямар хөлстэй вэ?
-Ай юу байхаа. Хорин таван мөнгө.
Хорин таван мөнгө Балданцэрэнд хэзээний бага зүйл биш янчаан дөрөв хуваасны нэг шүү дээ гэж бодохын дээр одоо мөнгөний хэрэгцээ маш их байгаагаа санав. 
-Үгүй, суухгүй! 
-За яахав, хорин мөнгөөр сууваа! 
-Үгүй, үнэтэй байна.
-Ай яасан нарийн гээд жолооч мориндоо ташуур өгснөө:
-За яахав. Таньсан хүн, арван таваар суу! гэж эргэн хашгирав.
-Үгүй ээ, Үгүй арваар ч суухгүй гэж хариу хашгирлаа.
Цааш явах тусам хүйтэн жавар чангарч хүчтэй салхи сэвэлзэнэ. Гэвч Балданцэрэн ганц улаан мөнгөний гарз гаргаагүйдээ  санаа сэтгэлээ дулаацуулан явна. Наймаа хотноо орж ирэхэд огтын мэдэхгүй гудамжууд дайралдана. Эндхийн орон байшин хашаа хороо цөм хятад маягтай, сүрхий дорвилог, том том улиасууд ба усны шувуунууд хүртэл байн байн дайралдана. Гудамжаар яваа хүмүүсийн байдал бас өөр хятад, монгол манж гурвын дундаас бүрдсэн юм шиг үзэгдэнэ. Ерөнхийдөө энэ Наймаа хот, Хүрээг бодвол цэвэр үзэмжтэй ажээ. Ялангуяа эмэгтэйчүүд нь сүрхий царайлаг болоод өмсөж зүүснээрээ гайхалтай дэгжин байлаа.
Балданцэрэн баруунаас зүүн тийш нэвт гарсан гол гудамжаар нь явахдаа гоц сайхан үзэсгэлэнтэй эмэгтэйчүүдтэй олонтаа дайралдав. Гэвч өөрийнхөө хүссэнийг л орчлонд хосгүйд бодон, түүнээ эрнэ. Гэтэл Балданцэрэн тэр эмэгтэй хаа байдгийг байтугай хэний хэн гэгч болохыг мэдэхгүй байлаа. Үүнээ санахад огт дэмий энд ирсэн байх бөгөөд гэвч горьдоно. Ер горьдох бол Балданцэрэнгийн голт зүрхэнд гүнээ шингэсэн нэг тэр зүйл ажээ.
Олны хөл болсон нэг том пүүсэнд ороход өөдөөс нь хөнгөн гавшгай хөдөлгөөнтэй  худалдагчид "Ай ноёон!" гэж угтаад, дараа нь: "Та юу авна? Торго уу? Хоргой юу? Аль өөр зүйл хэрэгтэй юү? Эсвэл та  данжаадтай уулзахаар морилон ирэв үү?" гэж тал талаас нь хоргоон сандаргав. Тэндээсээ гараад өөр пүүсийн үүдэнд очиж нэлээд зогсов. Гэтэл мэдээж хэрэг, өнөөх эмэгтэй нь алга. Дэмий гайхахдаа тэндээс гуанзны хаалгуудыг татан шагайх, улс олны бөөгнөрсний дэргэдүүр анхаарал тавин өнгөрөхчлэнгээр зөндөө явав. Тэгээд бүр горьдлого тасрахдаа ногоо худалддаг жижигхэн шавар байшинд оров. Худалдагч нь хэт туранхай, өндөр биетэй, хурууныхаа хумсыг дэндүү урт ургуулсан өвгөн хятад байлаа.
Энэ хүн Балданцэрэнгийн хувцсыг харахтайгаа зэрэг өөртэйгөө наймаа хийхгүйг лавтай мэдэн зөвхөн нүднийхээ булангаар ажна. Энд элдэв төрлийн давсалсан ногоо, түүний ялзармал үнэр, сонгино саримсны гашуун, чинжүү, туулиуны нясуун, цуу жангийн  эсгэлэн тэр бүрээр нийлэн ханхлах нь удаан байж боломгүй ажээ. Иймд Балданцэрэн зөвхөн буцахынхаа өмнө сайхан дулаацаж авахыг бодон тэнд хоргодно. 
Үүд нь байн байн онголзож хөгшин залуу, эмэгтэй, багачууд мэтийн хүмүүс тасрахгүй орж ирэн хэрэгцээт зүйлээ аван гарна. Ингэхэд өвгөн худалдагч Балданцэрэнгийн удаан зогссоны хувьд гайхан сүрдэж нүднийхээ булангаар байн байн ажиглаж чадахаа болин доош ширтэнэ. Эцсийн удаа хаалга нээгдэн нэг эмэгтэй: Ай дааяа, сонгино авъя! гэсэнд Балданцэрэн цочин харав. Энэ эмэгтэй өмнөх хүсэж мөрөөдөж явсан хүн нь байлаа. Урьдынхаа адил гоё ганган хувцастай биш, жирийн хүмүүсийн эдэлдэг бүдүүн даалимбан дээлтэй яваа нь Балданцэрэнд харин ч сайхан санагдан сэтгэл татна. 
-Үгүй чи! гэж аяархнаар дуу алдаад: - За сайн байна уу? гэж дөхөн очиход эмэгтэй:
-Сайн. Та сайн байна уу? Үгүй энд та ямар хэргээр яваа юм бэ? гэж шүлэглэн дуулдаг тунгалаг сайхан хоолойгоороо өгүүлэн инээмсэглэв. 
-Зүгээр. Би танай хотыг л гайхаж сонирхож яваа гээд Балданцэрэн "Хотын биш чинийхээ хойноос л..." гэж мэдэгдэхийг хичээн нүүрий нь ширтэв.
-Тэгвэл та миний багшид бараалхдаг өдөр ирдэг байжээ.
-Юун тэр билээ?
-Яахав. Буцахдаа бие амар буцахгүй юу? гэснээ эмэгтэй нүүр нь улайн доош ширтэв. Энэ нь санамсаргүй өгүүлж орхисноо "Эвгүй юм болж орхих вий" гэж гэнэт санасных байжээ.
-Нээрээ тэгвэл таарах байжээ гэж Балданцэрэн багшдаа бараалхах өдрий нь мэдээгүй байдал гарган хэлэв. Үүнээс цааш хэлэх үг эс олдоно. Эмэгтэй ч үг дуугарсангүй. Авах зүйлээ аван мөнгө төлөөд гарах гэснээ:
-Та эндээс буцах уу?
-Тэгнэ. Одоохон буцна гээд хойно нь даган  гарав. Цааш бас ярих юм олдохгүй болоход:
-Би өнөөдөр гэсэр сүмд орох гээд амжсангүй гэлээ.
-Аа тийм үү. Та тэнд орж яах гээ вэ?
-Төлөг айлгуулах гэсэн юм.
-Юун тухай вэ?
-Ирээдүйн үйл хэрэг аль хэр бүтэмжтэй байх бол л гэж. Маргааш ирэх юм байна. Тэгээд буцахдаа тэргэнд чинь дайгдъя, болно биз дээ?
-Бололгүй яахав. Харин та өдийд энэ хавьд хүлээгээрэй л дээ.
-Тэгье.
Ийнхүү ярилцаж явахад Балданцэрэнд тун аятайхан байлаа. "Одоо гэр орны нь хаа байдгийг мэдье" гэсэн нэг эрмэлзэл сэтгэлд нь эргэлдэнэ. Гэтэл эмэгтэй нарийн цагаан шавраар нягт шавсан өндөр хашаанаа ойртон ирснээ хөл нь удааширч:
-Манайх энд гэв.
-Аль хаалга вэ? гэхэд 
-Тэр! гэж заав.
Тэр нь гэвэл: Хятад маягийн хөх шавар вааран оройтой сүрхий дорвилог асарт хаалга байлаа. Эмэгтэй хаалгандаа ойртох тусмаа "Та эндээсээ буцаарай" гэх мэт хөл нь улмаар удаашрав. 
-Чи гэртээ олуулаа суудаг уу? гэхэд
-Үгүй ээ. Ганцаараа аав ээж хоёр маань тусгай гэрт суудаг гэв. 
-Үгүй би нэгэнт энд ирснийх ороод явбал яасан юм бэ?
Эмэгтэй цочин толгой сэгсрэв.
-Яагаад? гэхэд бүр сандран тунгалаг цагаан хацарт нь цус гүйж ягаарч: -Айж байна. Аав, ээж хоёр харчихна гэж чичирхийлсэн хоолойгоор шивнэн өгүүлэв. Хаалгаа аяархнаар түлхэн нээхэд нь шавар вааран оройтой хөх туйпуун урт байшин хашааны хойд талыг бүхэлд нь эзэлсний урдтай нь бага хоёр гэр бий үзэгдэнэ. Ер энэ айлын хашаа, байшин ба гэр орон цөм дорвилог, ордог онгойдог бүхэн рүүгээ хөх туйпуу шигтгэн зам тавьсан байх бөгөөд зүүнтэй нь байгаа морины пин боловч айлын орон сууц шиг шилэн цонхтой байгаагий нь үзэхэд хэр баргийн ноёдынх ч ийм байдаггүй шүү дээ гэж бодогдоно.
Эмэгтэй хаалгаа зөвхөн өөрийнхөө биеийг багтах хэрээр нээн хөлөө босго давуулснаа: -За та сүүлээр! гээд цааш орон, хаалгаа мөн ямар ч дуу чимээ гаргалгүй хаалаа.  Иймд Балданцэрэн эмэгтэйн өөрт нь сэтгэлтэй байгааг тодорхой мэдэн баярлав. Гэвч эргэх замдаа ирээдүйд чухам юу болохыг эргэцүүлэн бодож үзэхэд юм ер амар биш "үзтэл ийм баян айл байх атлаа чи ганц хүүхэнтэй нь суухыг санаархах чинь юу вэ? Сүй бэлэгт нь чи юугаа өгөх гээ вэ? Найр хуримыг нь чи хэрхэн өнгөрүүлэх гээ вэ? Хүн хэрээрээ, тэмээ тэнгээрээ гэгчээр өөртөө тохирох доогуур юмтай айлын хүүхэнтэй суувал дээр биш үү? гэж бодогдоно. Гэтэл бас одоо ингээд "Тэр сайхан амьтнаас биеэ холтгон бараагий нь харахгүй болно шүү дээ" гэхээс амь биеэ хагацах гэж байгаа юм шиг зүрх цохилон амьсгал дээр хөөрөх ажээ.

МӨНГӨНИЙ АСУУДАЛ

Хоёр биендээ дурлагсад хэзээ боловч болзоот цагаа мартдаггүй болохоор Балданцэрэн өдөр дунд өнгөрмөгц гэрээс гарав. Тэнгэрийн байдал тун аягүй. Жаварт салхи үргэлжлэн сэвэлзэж үе үе хүч чангаран өлөн шороо манарган хийсгэж байгааг үл хайхран  ажиггүй явсан бөгөөд Наймаа хотын гол гудамжнаа хүрсэн хойноо сая өөрийн нь ухаан орох шиг болов. Өөрийн бие дааран чичрэхэд хүрэхийн зэрэгцээгээр энд тэнд яваа болгоныг ажихад цөм л гараа ханцуйндаа зөрүүлэн элгээ тэврэн бөгцийн яваа үзэгдэнэ. Гэвч Балданцэрэн өнөөх болзсон газраасаа холдох эрхгүй мэт нэгэн газар эргэлзсээр цаг гаруй болов. Энэ зуур салхи ширүүн, жавар нь чангарч байвч тийнхүү зогсох нь зовлон биш. Харин ч жаргал.
Гэтэл эмэгтэйн морин тэрэг салхи сөрөн аажуухнаар гарч ирэхийг үзэхэд зун цагийн тунгалаг нар мандан гарах шиг бодогдоно. Дээлийн хормойг дээш татан гүйх гэснээ: "Үгүй ээ энэ чинь харин болдоггүй хэрэг" гэж сэтгэл буцаан, хөлөө хойш татав. Морь тэрэг хажууд нь ирлээ. Жолооч нь учир явдлыг нь эрхгүй гадарласан бололтой инээмсэглэн мориныхоо амыг татлаа. Эмэгтэй бас инээмсэглэн тэрэгнээсээ толгой цухуйлган угтав.
-Би таныг байхгүй ч байж магадгүй гэж бодож явлаа шүү гэж эмэгтэй баярласан байдлаар өгүүлснээ: "Та миний сэтгэлийг мэдэгч гэсэн" байдлаар Балданцэрэнг ширтэв. 
-Хаанаас би өөрөө тэргэнд чинь дайгдах гэж гуйсан шүү дээ. 
-Тэр ч тийм л дээ. Гэлээ ч би тэгэж бодсон юм. За та суу! Энэ тэнгэр яггүй муухай байна. 
Балданцэрэн тэргэнд нь яаран гарч суув. Морь тэрэг урагш хөдлөн явлаа. Бөмбөгөн бүрээст дугуйнуудын нь зөөлөн эргэлт ба суудлын дорхи нумын нахилзах нь урьд урьдынхаас бүр ч аятайхан болсон шиг санагдана. Ингэхэд та нөгөө төлөг айлгуулах гэснээ яалаа. Амжсан биз дээ? гэж эмэгтэй өчигдрийнх нь худал хэлснийг мэдсэн бололтой нүдээрээ инээмсэглэв. Балданцэрэн: "Түүнийг минь мэдсэн бол бүр сайн" гэж дотроо баярлан: 
-Амжсаан. Зүгээр ч үгүй хүссэн хүсэл сэтгэлчлэн бүтэх төлөг буусан шүү гээд "Та чухам юу хүсдэг юм бэ" гэж асуухыг нь хүлээлээ. Хэрэв ингэж "асуувал" "хувь заяаныхаа ханийг л..." гэж хариулах гэсэн ажээ. Гэтэл эмэгтэй тэгж асуухын оронд тэс өөрийг бодон доош ширтэнэ. Түүнийг нь Балданцэрэн нүд салгалгүй ажиглан явлаа. Гэнэт "Тийшээ" гэж амандаа өгүүлэн биеэ хураахад нь цочин, хормой хотыг нь засан, биеэ дөхүүлэн суув. Үүнд нь эмэгтэй баярлан цээжинд нь толгой өгөн түшив. 
Нэг мэдэхэд Балданцэрэн нэг гараа эмэгтэйн хүзүүн дээр давуулан тэвэрч, нөгөө гараа халуун нударгатай ханцуйдаа зөрүүлэн хийсэн гар руу нь оруулан хоёр гарыг нь атгасан байлаа. Урдтай нь жолооч ер ажиггүй урдах замаа ширтэн явна. Нэг удаа санамсаргүй эргэн харснаа: "Үгүй та нар минь бүр ийм болчихсон уу?" гэх шиг гайхан харснаа даруй эргэж, 
-Үгүй та минь өнөөдрийн тэнгэр муухай яа? 
-Тийм ээ. Тун айхавтар байна гэж Балданцэрэн ихэд тэвдэн хэлснээ дахин эргэж харахыг нь мэдэн сэтгэлээ засав. Эмэгтэйг ажвал нүүр нь хундан ягаан болсон үзэгдэнэ. Гэвч Балданцэрэнгийн гарыг зайлуулахын оронд харин чанга атгах ажээ. Жолооч санамсаргүй эргэн харж тэр хоёрыг цочоосондоо зовох төдийгүй хажуугаар өнгөрөх хүнээс ч ичин эмээх юмгүй явуулахыг бодов. "Үгүй байз! Би та хоёрын урдуур жавар халхлах юм хийе" гэж эргэж харалгүй мориныхоо амыг татан тэрэгнээс буув. Тэгээд суудлынхаа доорхи хайрцгийг уудлан цэцгэн хээтэй нимгэн бүтээлэг гарган тэрэгний мухлагийг дээд талаас уяан халхавч хийж эхлэв. Тэр зуураа нөгөө хоёроос хараагаа буруулахыг оролдох боловч нүд нь саваагүй инээмсэглэн хорогдоно. Түүнийг нь Балданцэрэн мэдэн:
-Үгүй бид яахав. Та л настайгаараа биеэ бодвол дээр биш үү? гэхэд, 
-Зүгээр. Дээл минь зузаан шүү дээ гэж эгцлэн харав. Бүтээлгийг тал тал тийш нь татан уяж битүү халхавч хийснийхээ дараа
-За ямар байна. Аятайхан болоо биз дээ гэж инээмсэглэн шагайв. Энэ нь "Та хоёрын энэ хаалтын цаана яах л санж дураараа бол" гэсэн дохио байжээ. Ташуурын дуу шивхийн дуугарч морь урагш зүтгэн шогшиход эрээн бүтээлэг салхинд түрэгдэн хойш сууж харанхуй гэрт байгаа шиг болов. Балданцэрэн эмэгтэйн хормойг тахиман доогуур нь оруулан засаад, түрүүчийнхээ байдлаар нэг гараа хүзүүн дээгүүр нь давуулан тэвэрч нөгөө гараа ханцуйдаа зөрүүлсэн гар руу нь оруулав. Хариуд нь эмэгтэй бүх биеэ ойртуулж өгөөд толгойгоо хацарт нь тулгав. Түүнээс нь намуу цэцгийн үнэрт саван, өөр нэгэн хурц үнэрт ус хоёрын сэргэлэн үнэр ханхлана. Гэвч эдгээрээс хамаагүй даваатай нь эмэгтэйн өөрийн халуун амьсгалын уур байлаа. Энэ амьсгалыг Балданцэрэн хамгийн ариунд гарт баригдаж байгаа гарыг нь хамгийн уранд, үүнээс цааш тэврэгдэн яваа тэр биеийг нь бүх ертөнцийн гоо сайхны манлай гэж бодно. Уг нь Балданцэрэн одоо л ийм сайхан завшаан тохиолдсон дээр өөрийнхөө хүсэл бодлыг уудлан гаргууштай байлаа. Гэтэл тэр тухай юу ч үгүй өөрөөр хэлэхэд янагийн халуунд согтууран, ирээдүйнхээ хувь заяаг мартсан ажээ.
Бие биендээ ухаан жолоогүй дурласан тэр хоёр үг яриангүй яв явсаар морь тэрэгний гэнэт зогсоход "Үгүй энэ чинь юу билээ?" гэж бодон хоёр зэрэг цочив. 
-Үгүй хө юу билээ? Танайх чинь энд байхаа гэж жолоочийн асуух сонсогдоход Балданцэрэн өөрийн эрхгүй эмэгтэйг тавин бүтээлгийн захыг сөхөн харав. Гэтэл юун өөрийнх нь байх билээ. Өнөөх бусдын хашааны өмнө ирсэн байв. 
-Тийм ээ. Манайх энд гэснээ буух гэснээ эргэн эмэгтэйн хормойг дахин засаж өгөөд буулаа. Тэрэг даруй хөдлөн нарийн гудамжнаа эргэх гэж тэвдсэнд Балданцэрэн моринд нь гүйн хөтлөв. Эмэгтэй бүтээлгийн цаана толгой цухуйлган ажиглав. Морь тэрэг шулуундаа ормогц урагш хөдлөн шогшив. Ард нь Балданцэрэн гудамжны яг голд үлдсэн дээрээ зогсон хоцров. Эмэгтэйг булан тойрохынхоо өмнө эрхгүй эргэн харна байх гэж хүлээсэн билээ. Гэтэл энэ нь санаснаас гадуур болсонд сэтгэл гутарлаа. Гэвч гомдсон зүйлгүй. "Эрүүл тунгалаг зөөлөн цагаан царай дээр нь үнсэх минь яалаа" гэж харамсана. Тэндээс гэр рүүгээ явахдаа саяхан далд орсон, цасан дээр тэрэгний хосолсон хоёр ховил мөрийн голыг барин явав. Энэ нь сэтгэлд нэг л аятайхан байжээ. Тэрэгний морь юу юугүй Жамъянгийн гудамж руу ороход гадна хүлээгч жолоочийн нүдэнд үзэгдэхээс халшран арын гудамжаар оров. Сэтгэлд нь мөн л өнөө эмэгтэй, тэгээд тэр эмэгтэйтэй ханилан суух, суусан хойноо хичнээн сайхан амьдрах, хэдэн арван зүйлийн баяр баясгалан сэтгэлд эргэлдэнэ. Гэтэл гэнэт мөнгө, сүй бэлэг ба найр хурим бас бусад өдий төдий ёс ямбыг гүйцэтгэхэд хэрэглэгдэх их мөнгөний асуудал сэтгэлд буулаа.

МӨНГӨНИЙ ЭРЭЛ

Балданцэрэн эмэгтэйтэй хэзээ, хаана уулзахаа ярилцаагүй боловч гуравдахь өдрийнхөө орой Наймаа хотын гол гудамжны аман дээр бас л хүлээж байгаад уулзав. Тэр өдрийн тэнгэр маш сайхан, өвлийн улиралд хааяахан тохиолддог өдөр байсныг хэлэх үү? Учир явдлыг тодорхой мэдсэн сайн санаат жолооч Түвшин эрээн бүтээлгийг яаран гаргаж урдуур нь татаж өгснийг хэлэх үү? түүний ард Балданцэрэн өнөөх хүсэлт хүүхнээ хажуу хавиргандаа аван, тэвэрсэн төдийгүй уран гарыг нь элгэндээ аваачин атгаж, зөөлөн цагаан хацрыг нь үнсэв. Ийнхүү янаглан хичнээн сайхан байгааг Балданцэрэн юугаар ч жишээлэн гаргаж чадахгүй бөгөөд ер хүнд хайрлан дурлалцах шиг сайхан юм байна уу? гэж бодно. Гэвч Балданцэрэн Наймаа хотын гол гудамжны эхээс аваад нөгөө үл таних хашааны өмнө хүрэхээ хүртэл хэлэлцсэн ярилцсан нь тун бага. 
-Хайрт минь даарч байгаагүй биз ээ?
-Үгүй даараагүй
-Үгүй. Хонгор минь би чамайг эвгүй тэврээд байгаа биш биз ээ? 
-Зүгээр. Та битгий зов.
-Би эртээр чамтай уулзахаа болзохоо мартсандаа цаг үргэлж сэтгэл зовж байлаа.
-Би ч өөрцгүй зовж байсан.
-Үүнээс хойш би багшдаа очих бүрд чинь өнөөдрийнх шигээ тэр гудамжны аман дээр хүлээн авч байя. 
-Тэг гэснээ эмэгтэй, үгүй байг! Та өөрөө ядарна. 
-Зүгээр. Би ядрахгүй.
Ийнхүү хэлэлцэх зуур Балданцэрэн цаг үргэлж өөрийн мэдэх янчаан багатайгаа санан, үе үе санаа алдсанд эмэгтэй, 
-Үгүй та юунд санаа алдаад байна?
-Зүгээр. Зүгээр санаа алдлаа гэж хариулав. Гэвч бас л санаа алдсан ажээ. -За тэр. Бас л санаа алдлаа. Энэ ч лав учиртай, хэл наддаа, заавал хэл! 
-Юу? Би сая санаа алдсан гэж үү?
-Тийм. Бүр түрүүч түрүүчийнхээс улам хүчтэй санаа алдсан. Балданцэрэн үнэн санаагаа нэг хэлэх юм билүү гэж бодсоноо, больж, 
  -За битгий муу сана. Хэрэв би дотроо ямар нэг юм бодож санаа алдаж байгаасан бол чамдаа хэлэх шүү дээ гээд лавлан тэврэв. Сэтгэлд нь хайр дурлал улмаар гүнзгийрэхийн зэрэгцээ өнөөх мөнгөний тухай бодох нь уралдан нэмэгдсээр байлаа. 
Ингээд хойшдоо гэвэл Балданцэрэн нэгэнт хязгааргүй сэтгэлтэй болсон эмэгтэйгээ үргэлж угтан авдаг болсон бөгөөд тэр бүр дээрээ хайр дурлалынхаа явдлыг чөлөөтэй хэлэлцдэг болсон билээ. Харин мөнгөний тухай гэвэл дотроо бодон сэтгэлийн зовлон эдэлнэ. Тэгээд нэг өдөр Балданцэрэн дэмий суухын оронд "Жаал зугаа наймаа хөдөлгөх юм билүү?" гэхдээ зах зээлээр яван элдэв юмыг ажиглан сонирхон эхлээд хэдэн том пүүсээр орж үзэхэд торго, хоргойноос аваад даавуу, даалимба, цай, тамхи авах хүнд юм чихээстэй байлаа. Түүнээс доогуур жижиг пүүс, лангуунуудаар ороход элдэв барааны зах сэжүүр, идэш уушны зүйлс мөн л авах хүнгүй байгаа үзэгдэнэ. Үүнээс хойш Балданцэрэн хутга, шөвөг, эмээл хазаарын тоноглол, шил, шаазан, шигтгээ, хэмхэрхий хагархай тогоо, шанага, домбо сав... элдэв бусын муусайн юмсыг дэлгэсэн гудамжны ядуу наймаачид, хийснээ зарахаар хөдөө гадааны хүний ар өврөөс татан чангааж явуулахгүй байгаа наймаачин эхнэрүүд, мах ба цагаан идээний зүйлсийг тэмээ буюу тэргэнд ачсанаа борлуулж чадахаа больсон хөдөөнийхөн, хонь, ямаа, үхэр, адуу, тэмээ таван хошуу малыг өдий төдийгөөр нь өл хоолгүй зогсоосон их хөлийн панзчид цөмийг үзлээ. Ингэхэд алий нь боловч авах маш ховор, харин хаа бол хаа өөрийнх нь адил янчааны эрэл болсон хүн дэмий хоосон нэг л наймаа хэлэлцсэн, бие биеэ эргүүлэн цаг нөгцөөх ажээ. Иймд Балданцэрэн наймаа хийхээр мөнгө янчаан олж чадахгүйг лавтай мэднэ, гэр өөдөө буцлаа.
Араас нь нэр дуудах сонсогдов. 
Тэр нь Нямжав бээс ажээ. Өмссөн хувцас бүрэн хятад бөгөөд амьсгаадан гүйн ирээд:
-Ай түнжэ ни хаомаа! "Ай нөхөр сайн уу" гэсний нь ажихад ер монгол хүмүүсийн дунд хятад хэл мэдэхгүй хүн болон явж үг хэлийг нь тагнасан болов уу гэлтэй үзэгдэнэ. 
-За энэ чинь юу гэгч болчихоод явж байгаа нь энэ вэ? гэнгүүт хувцсыг нь онцлон ажихад, 
-Аа энэ үү гээд орсгой шүдээ ярзайлган инээмсэглэж: яахав, цагийн байдал, цалин бас авна шүү. 
-Мөн дөө. Одоо ингээд танаас эхлээд монголоо алдах хэрэг үү? 
-Тийм. Гэвч дотроо биш, гаднаа гээд ха ха гээд инээв. Балданцэрэнгийн улмаар зэвүүцэн ажихад инээдээ гэнэт татан ,
-Муу өвгөн чинь зүгээр суухын оронд гэж бодохдоо Силиньбугийн яаманд нэг ажил шиг юм хийх боллоо.
-Ахай. Танай доорд албатууд чинь тэжээж чадамгүй байна уу.
-Тэр ч хаанаас. Зүгээр одоо цагт ядаж байгаа албатуудын гарыг харснаас гамингийн өвөр түрийдэхээс сугалахыг бодсон нь дээр. Тийм биз дээ? 
-Харин л дээ. Миний бодоход гамингийн өвөр түрийнээс сугалах биш, зүгээр хамтран идэж байгаа юм шиг санагдана.
-За яахав чи ингэж үзэх байжээ. Би ч зөвшөөрье. Гэтэл бид үүгээрээ гамингуудыг хохироохгүй. Үгүй шүү дээ. Тэд чинь намайг орж ажиллахгүй байхад өөр нэгийг аягүй бол бүх сэтгэл мэдрэлээ худалдагчийг олж ажиллуулах шүү дээ. ингэхлээр зүгээр өөрийн биеийг шургуулж авсан нь дээр байгаа. 
-За за мэдлээ. Ингэхэд та үл бүтэх хүнийг тэнд оруулахгүй гэхдээ өөрийгөө оруулсан хүн шив дээ.
-Тийм. Ингээд би чамайг мөн ажилд орохгүй юу гэсэн юм.
-За би юу хийх хэрэг вэ? 
-Бичгийн ажил. Орчуулга хий! Шүүхэд нь хүн хэрэгтэй гэнэ билээ. Харин л дээ. Цалин юу байх билээ.
-Өө сайн. Би дээр үед Сангийн яаманд түшмэл байхдаа гучин янчаан авдаг байсан бол одоо тэнд гучин тавыг авч байна. Бодвол чи мөн л төдий хэртэй л авна байхаа. 
-Сар бүр гучин таван янчаан авна гэдэг бол үг дуугүй гэрлэж болно гэсэн үг байна даа гэж Балданцэрэнд бодогдоно. Гэвч дуугарсангүй. Нэг хэсэг мөр зэрэгцэн явсны дараа Нямжав:
-За тэгээд чи яая гэж бодож байна.
-Харин ээ. Юу ч болтугай урьдаар бодъё.
-Бодоод байх юу байх билээ. 
Балданцэрэн гэнэт гаминд ажил хийнэ гэхээс ой гутах сэтгэл төрөв. 
-Тийм ээ. Бодоод байх юу байхав. Би чадахгүй гэдгээ эртхэн хэлье.
Нямжав урам хугарсан байдлаар нэг хэсэг доош харан явав. Тэгээд: -За тийм байжээ гэж салан явах гэснээ: -Үгүй байз. Би чамд нэг нууц юм хэлье гээд эргэв.
-За юу вэ? гэхэд, 
Маргааш гамингийнхан хороо хүрээгээр гарч бариа хийнэ гэж орсгой шүдэт хошуугаа ойртуулан шивнэв. 
Балданцэрэнгийн сэтгэл энэ үгийг сонсмогц хүйтэн ус биеэр нь гүйх шиг болон хамаг бие нь зарсхийв. 
-Аа тийм үү? Тэгээд чухам юу барих юм бол? гэж хариу шивнэхэд, 
-Силиньбугийн яамны тушаалаар бол: хөсөг уналга, хоол хүнс, хувцас хунар, гэвч тэр цаг дээрээ юу юу ч болохыг хэн маань мэдэх вэ? Өөрийнхөө юмыг өнөөдрийн дотор янзал. Өөр бусдад бүү мэдэгд! 
Энэ үгийг Нямжав дотно нөхрийн байдлаар хэлсэн боловч Балданцэрэнгийн онц анхаарал тавихад нүдээ том болгон царай хувиргасан бөгөөд үг дуусмагц эргэн явахыг завдав. Балданцэрэн мөрөн дээрээс нь шүүрэн авч хойш татан 
-Үгүй! Та хүлээ! Энэ чухам юу болох гэж байгаа юм бэ?
Нямжав цааш ярих ч байтугай түрүүчийнхээ ярьснаа гэмших мэт нүүр нь гөлийн нүдээ ч цавчихгүй амьсгаадна. 
-Энэ чинь одоо аюултай нууц байгаа юмуу гэхэд
-Тэгэхгүй яахав. Ялангуяа гамингууд энэ хэргийг мэдвэл толгойг маань авна гэж чичиргэнүүлэв. 
Би хэнд ч хэлэхгүй. Ганцхан биедээ хадгалъя. Та ярь цааш нь, 
-За яахав. Нэгэнт итгэснийх гээд Нямжав шивгэнэлтээ аяархан болгон: -Улаан орос руу цэрэг явуулах гэнэ билээ.  
-Байлдах гэж үү? 
-Мэдээжийн хэрэг
Балданцэрэнд улаан оросыг өмгөөлөх сэтгэл төрөв. Түрүүний нь Сүхбаатарын улаан оросыг түшиглэнэ гэснийг санахад тун яаралтай мэдүүштэй ажээ. За дууллаа. Энэ явдлыг  та Сүхбаатарт мэдэгдсэн үү. 
Нямжав цочин өөдөөс нь ам ангайн гайхан ширтэв. Балданцэрэн ч "Үгүй энэ чинь юу хэлж орхив" гэсэн шиг Нямжавын нүүрийг ширтэв. Хагас минут хэр таг чимээгүй. Сүхбаатар Нямжав хоёр анд нөхөд биш, гэм хоргүй танилууд ч биш, харин хоёр биенээ хардан сэжиглэсэн хүн бишүү? гэж санав. Гэтэл Нямжав сулхнаар толгой дохиод: 
-Хэрэв чи миний энэ ярьсныг бусдад ярьсан байвал уу? Балданцэрэнг орсгой шүдээрээ хадрах гэж байгаа юм шиг нүүрэнд нь тулав.
-Зүгээр хэрэв би энэ нууцыг задруулсан байвал миний толгойг хэзээ ч авч амжина гэж Балданцэрэн өгүүлэв.
-Үхсэн гэж Нямжав уулга алдав. Энэ нь бусдыг биш өөрийнхөө задгай амтайгаа болж гамингийн нууцыг хэлж орхисондоо өөрийгөө хараав бололтой. 
-Чиний толгойг авахаасаа өмнө би өөрийнхөө бөндгөрийг авахуулна шүү дээ гэж эргэн явав. Араас нь харахад ёстой толгойтойгоо холбогдох нууцаа алдсан хүн ийм байдаг байх гэмээр зүүн барууныг сэлгүүлэн дэг дуг алхах нь харагдана. Урьд нь Балданцэрэн гаминг өшин бухимдаж явахад нь Нямжавыг юун айхавтар эр вэ гэж гайхдаг байсан бол одоо яасан туулай шиг зүрхгүй муу эр вэ гэж бодохоос өөр аргагүй болов. Гэтэл толгойд нь: энэ гамингууд улаан орос руу довтлохын учир юу вэ? гэдэг нэг асуудал орж ирлээ. Үүний тулд улаан оросыг Англи, Америк, Япон, Герман, Итали, Австри, Чех ба бусад улсууд эсэргүүцэн довтолж байна гэж сонссоны дээр одоо гамин нэмэгдэж байгаагийн хувьд өмгөөлөх сэтгэл их төрөв. "Ер улаан орос гэдэг бол эзэрхэг түрэмгий ёс суртахууныг бүрэн эсэргүүцсэн, ариун зорилгот улс юм. Сүхбаатарын хэлсэн нь үнэнтэйн улмаас эзэрхэг түрэмгий улс бүхнээрээ ингэж эсэргүүцэж байх магад" гэхээс уур хүрэн бухимдана. Гэвч Балданцэрэн "Энэ дэлхийн явдал юуны хамаа вэ? Би ямар түүнийг мэдэх биш, залхаан цээрлүүлэх тэнгэр биш, харин ханилах амраг байвч түүнийг авах хөрөнгө мөнгөгүй ерийн нэгэн өчүүхэн амьтан шүү дээ" гэж бодсон учир улс төрийн явдлыг ийнхүү хажуу тийш тавиад хайрт амраг нь бодогдож эхлэв. Тэгээд Нямжавын хэлснээр гамингийн газар алба хаах юм билүү гэдэг дээр сэтгэл нь шилжив.  Ингэхэд сар бүр гучин таван янчаан авах явдал бол үг дуугүй гэрлэж болно гэсэн үг байна. Гэтэл хажуугаас нь нэг юм "Ээ чи юутай жигтэй юм бодно вэ? Эхнэр авахын тулд улс орныхоо дайсанд бүр биеэ худалдах гэж байна уу?" гэж шивнэн асуух шиг болон урам зоригийг нь гутаах ажээ. 
Гэртээ ирэхэд шавь нь үгүй байлаа. Халууны илч өгөн гэр орны нь дулаацуулдаг зуух яндан гөлийн хөрч хүйтэн жавар гар хайрах шиг санагдана. Ард нь нэг юм тас гэхийг эргэн үзэхэд хаяанд тавьсан хувинтай ус хөлдөн дундаа овойн хагарч байлаа. Үүнээс үзэхэд шавь нь өглөө өөрөөс нь урьд гараад одоо болтол ирээгүй байгаа нь илэрхий ажээ.  
Гэвч Балданцэрэн шавьдаа уурласангүй бөгөөд "Хэрэв би эхнэртэйсэн бол гэр орон минь хаанаас ийм байх билээ?" гэж л санав. Гэрээсээ гаран түлээ оруулж гал түлэх гэж суухад нь үүд сэвхийн нээгдэж шавь нь орж ирлээ. Үзтэл сандарсан мэт амьсгал нь дээр байх тул Балданцэрэн гэрээс гаран удсандаа сэтгэл нь зовж дээ гэж бодов. Гэтэл ер тийм биш:
-Багш аа! Яах билээ! гэж үгээ таслан бөхийн: гамингууд бари. Барих гэнэ гэж нууцлан шивнэв. 
Ингэхэд Балданцэрэн тэр барианы явдлыг ер хүн мэдээгүй байгаа гэж бодож байсан учир энэ бас хаанаас олж мэдэв гэж бодон:
-Хэзээ гэж лавлан асуув. Хариуд нь Насрай, 
-Маргааш
-Үгүй чи хэнээс дуулав?
-Сүхбаатараас
-Сүхбаатар чамд хэллээ гэж үү? гэж гайхан ширтэхэд Намсрай
-Үгүй, Сүхбаатар надад хэлсэн юм биш, би зүгээр өөр бусдад ярьж байхад нь хажуугаас нь дууллаа гэхэд нь Нямжавын нууцаа алдаж орхиод сандарч байсныг санаад оруулах ажээ.
Иймд Балданцэрэн Сүхбаатараас шууд өөрт нь хэлсний мэдсэн бөгөөд яагаад энэ хоёр ийм сүрхий найзууд болчихов гэдгийг бодон, нэг хэсэг дуугүй суулаа.
-За тэгээд чухам юу барих юм бол гэхэд Намсрай, Нямжавын хэлснийг ширхэг дараалан тоочив. 
Үүнээс нь Балданцэрэн уг барианы явдлыг Нямжав тарааж байгаа юм байна гэж бодохын зэрэгцээгээр түүнийг мөн улс орныхоо төлөө санаа сэтгэлээ өгсөөр байгаа юм байна гэж нэг талаар бас нэг сэтгэл хөдлөн баярлав. Харин шавь Намсрайн тухайд гэвэл баярлах юм алга. Харин шавь "Сүхбаатарын тэр улс төрийн том хэрэгт оролцогчдын нэг болсон юм биш байгаа даа" гэж сэжиглэхийн дээр балчир томоогүйдээ гэндэж цалгардан дайсанд хамгийн түрүүнд мэдэгдэн баригдах, баригдсан хойноо хамаг нууцаа илчлэх мэтийн аймшигт автагдах бий гэхээс сэтгэл зовох ажээ.

ХҮНДЭТ ЭМГЭН

Тун саяхан Балданцэрэн гал түлэх гэж хэдэн цучил зууханд хийн, чүдэнз зурснаа ор тас мартжээ. Шавь нь хажуугаар нь зүтгэн зуухны аман дээр сууж юу юугүй унтрах гэж байгаа галын дадамгайгаар сэргээн цучлуудыг нэмэхэд гал дорхноо дүрэлзэж бяцхан зуух нь улайв. Түүний аясаар гэрийн жавар арилж хүмүүсийн сэтгэл уужим сайхан боллоо. Гэвч Балданцэрэн доорх ширдгийнхээ алхан хээтэй ширээсийг ширтэн сууна.
Шавь гаднаас мөс оруулж ирэн, цай чанах гэж бэлтгэв. Балданцэрэн доош ширтэн гөлөрсөн чигээрээ л байлаа. Сэтгэлд нь Сүхбаатарын үйл хэргийг бүтэх болов уу? Үгүй болов уу гэдэг асуудал нэг хэсэг эргэлдэж байснаа бөс өнөө хайрт амраг дээрээ шилжин түүнтэйгээ гэр бүл болох, хөрөнгө мөнгөгүй яах билээ гэж сэтгэл мухардан гунихарч эхлэв.
Намсрай цайгаа чанаж уудлаад багшийнхаа хажууд ширээ тавин цай аягалж:
-Та зоогло гэхэд, Балданцэрэн доош харан гөлрөн суухаа болив. Гэлээ ч сэтгэлээс нь мөнгө янчааны зүйлийг хэрхэн олох билээ гэдэг бодол салахгүй байлаа.
-Багш аа! Юмаа яах вэ? Аль та зүгээр байгаа гэж бодно уу? Гэхэд
-Зүгээр өнгөрнө гэж бодож яаж болох вэ? Зүгээр эртхэн янзалъя гээд цайгаа яаран уув.
Цайгаа ууж дуусмагц хоёулаа гэрч эмээл, хазаар, өвлийн дулаан хувцас,хоол хошоо бяцхан байшингийнхаа шалыг ховхлон доод хөндийд нь хийн, банзуудыг эгүүлэн хадав. Гэвч гамин орж ирэх л юм бол заавал нэг юм авахаас нааш сэтгэл нь амрахгүй байж магадгүй гэхдээ морин ачааны янгиан гөлөм дөрөө мэтийг угсран тавилаа. Мөнгөн янчаан ба мөнгөт хэт хутга энэ тэрээ хуучин төмөр хувинд хийн дээр нь үнс дүүргэж гадна хаяандаа хаялаа. Үүнээс  нааш эднийд онцын гарздах юмгүй байлаа. Гэвч Балданцэрэн өөр бусдын төлөө сэтгэл зовно.
-Намсрай минь бид ч яахав. Ингээд боллоо. Бусад айлууд яана вэ гэхэд Намсрай,
-Багш аа! Би бодвол мөн л мэдсэн байлгүй.
-Ээ хай, мэдэхгүй чи яваа байгаа, ядаж хашаа хамрын айлуудад мэдэгдье.
дэмий багш аа! Тэгж явж гамингийн тагнуулуудад мэдэгдэж орхихыг хэн байг гэх вэ?
-Аа тийм, тэр чинь бас л санадаг санаа.
Ингээд тэд тэр шөнийг ерийн байдлаар амгалан тайван авсан бөгөөд маргааш нь нэлээд орой босов. Гамингуудыг гарцаагүй ирнэ гэж бодох туул үүд хаалганаас аваад авдар сав болгоны дэгээ түгжээсүүдийг сулласан бөгөөд ер ямар нэгэн гай барцдыг биш баяр цэнгэл болох гэж байгаа шиг амт шимттэй сайхан хоол хийж эхэлжээ. Урьд өмнө нь хоол ундыг Намсрай дангаараа хийдэг байсан бол өнөөдөр Балданцэрэн гар бие оролцов. Тэр зуур бадарчин шавираачингуудын инээдэмт явдлуудаас ярьж эхэлснийг Намсрай өлгөн авч нэмэн ярьсныг хэлэх үү, өдрийн энгээр "ха ха, хи хи" болов. Өөрөөр хэлэхэд тэр хоёр нэг нь багш гэж чармайн нөгөө нь шавь гэж цөмцийн суусангүй, зүгээр эрх чацуутан шиг л байлаа. 
Гэтэл энэ өдөр гайхал гамингуудаас ирсэнгүй билээ. Маргааш нь өдөр дунд болтол хүлээхэд мөн л ирсэнгүй нь Балданцэрэнгийн сэтгэлийг түгшээх ""Өнөөх маань багшдаа бараалхдаг өдөр, би заавал угтах ёстой" гэхээс гамингууд яг тэр үеэр нь ирэн гай болох гэж байгаа шиг санагдан түгшинэ. Намсрайг гадуур юу болж байгааг мэдээд ир гэж явуулаад гэртээ ганцаар үлдэв. Цаг мөч ирэх тутам сэтгэл зовнин ядаж байлаа. Хаалга зөөлнөөр нээгдэхэд "Ашгүй ирж байна уу?" гэж бодох гэрээсээ шагайв. Гэтэл биш, Жимээ хэмээх ядуу эмгэн ажээ. Үүнийг Балданцэрэн сайн танихаар барахгүй, чин сэтгэлээс хүндэтгэдэг байлаа.
Эрт урьдын цагт энэ Жимээ, Балданцэрэнг барагч төрөөгүй байхад биз ээ. Чуулган да хэмээх аймгийн хэргийг гартаа авсан нэгэн том түшмэдийн эхнэр байжээ. Тэгээд манж хаанд жилийн жилд өргөдөг их мөнгөний албыг доод хошуудынхаа зарим түшмэлүүдтэй санал нийлэн "Ард түмэн үгүйрэн хоосров" гэдгээр шалтаг хийн гурван жил дараалан хагас бариад цөм баригдан ял шийтгүүлсэн бөгөөд Жимээгийн эр хэрэг толгойлсон учир цөлөгдсөн ажээ.  
Тэр цагт хүмүүс цөлөгдөлтийн тухай хэлэхдээ урдын урд зүгт учир дүрсээ алдсан халуун газар, голдоо тогоо шиг их хонхортой элсэн манхан далай байдаг гэнэ гээд цааш хэлэхдээ цөлөгдөгсдийг тэнд аваачин доош өнхрүүлэхэд ёроолд нь хүрэн тогтох бөгөөд тэндээс гарч чадвал ялгүй болдог гэнэ билээ гэж хэлэлцэнэ. "Үгүй тэгээд хүн яагаад гардаггүй юм бэ" гэвэл: Хүн хэчнээн зүтгэвч халуун нурман элс нь  гар хөлийн аясаар доош нуран ёроолд нь буцаадаг юм гэж тайлбарладаг байлаа.
Уг нь энэ яриаг бүр дээр цагт монгол орон даяараа хүчтэй эсэргүүцэж байхад, хэн нэг нь эсэргүүцлийг улам ширүүсгэхээр оролддог байсан боловч зүрх зоригийг мохоон шантруулах ямар ч утга учиргүй дэмий зүйл болон хувирдаг байжээ. Тэр дундаас эр юугаа цөлүүлсэн Жимээд хэчнээн аймшигтай болохыг энд дурдахад бэрх. Хайрт эрийн унах элсэн манхан тогоог эргэн нурах юмгүй болтол нь хур бороо оруулъя гэхдээ алдарт сүм хийдүүдийг өөрийн биеэр хэсэн мөргөхөөр шийджээ. Тэр цагт нас 25, гоо үзэсгэлэн төгөлдөр, эрхэмсэг их хатан боловч хажуудаа дагуулгүй ганц бие гарлаа.
Хааш чиглэн юу болсныг нь нутгийн хүмүүс тэр цагт үл мэднэ. Эцэс хойтод нь ор сураггүй мартсан  бөгөөд гагцхүү Балданцэрэнгийн өвгөн багш эр нөхөртэй нь тэмцлийн хэрэгт оролцсоноороо үргэлжлэн сураглаж байгаад арван таван жил болсны хойно Богдын хүрээ орчим овоохойтой байгаа бололтой гэдэг сургийг анх сонсжээ. Дараа нь зургаан жилийн хойдтой Балданцэрэнг автономит төрийн албанаа мордоход өвгөн багш Жимээгийн бүх явдлыг тодорхойлон дурдаад, олж уулзан үүрд эргэж харж явахыг даалгасан ажээ. 
Жимээ гэвэл: Анх гэрээс гараад Эрдэнэ зуу, Эрдэнэ зуугаасаа Өндөр гэгээний хийд, тэндээсээ Богдын хүрээ чиглэсэн боловч хэзээ хэрхэн орж ирснээ өөрөө ч үл мэдэх билээ. Юунд гэвэл: Явсан газар болгонд нь санаанд багташгүй хув хуурай,  хурц нар дээрээс төөнөх буюу эсвэл хүчин халуун салхи дэгдэн газрын хөрсийг хөдөлгөн улаан шороог манарган босгоно. Түүний дунд явж байхдаа Жимээ: "Одоо л эр нөхөр минь элсэн манхан тогооны ёроолд хатаж үхэж байгаа" гэж бурхан тэнгэрт мөргөн хур бороо гуйна. Зарим өдөр нэвсэрсэн бор үүл, тэнгэрийн битүү бүрхэхэд "Одоо л хур бороо орон хайрт эрийг минь аврах нь" гэж баярлаж мөн л мөргөнө". Гэтэл яалаа ч гэсэн бороо ордоггүй байна. Том ширхэгт дусал хэдхэн буухтай нь зэрэг хуй салхи дороос дэгдэн дээрх үүлийг тал тал тийш зад хийсгэдэг байлаа. Өдрийн турш яв явсаар шөнө хоёр хөлийнхөө солбихоо болиход хажуу тийш юм уу, эсхүл чиг түрүүлгээ унана. Өглөө сэрэхийнхээ өмнө дандаа л эр нөхрийнхөө халуун элсэн тогооны ёроолд чавчилгаагүй болсон нүдээр тэнгэр ширтэн "Ус, ус!" гэж ам нь ангалзан байхыг үзэн зүүдэлнэ. Ингээд л Жимээ, Өндөр гэрээний хийдээс Богдын Хүрээ рүү явж байх зуураа галзуурсан байжээ.
Эрүүл ухаантай байхдаа үс толгойнхоо засал чимэглэлийн зүйлийг сүм хийдэд өргөн барьж дууссан бөгөөд хуруундаа үлдсэн хоёр бөгжөөр унь тооно, шар эсгий, навтас мэтийг авч урц босгож байснаа там тум мэднэ. Гэлээ ч гэсэн өөрийн ухаан хэчнээн элий балай байлаа ч гэсэн эргэл мөргөл хийхээ орхисон удаагүй. Бас өлсөн цангахын аюул хэчнээн их тохиолдовч "Түмэн юм хайрла!" гэж алга тосон гуйлга гуйсангүй. Айлын үүдэн дээр очоод улаан элгээрээ пид хийтэл газар унан  хэд дахин мөргөмөгц хүн амьтан аяндаа гэрээс гарч ирэн юм  өгдөг байлаа. 
Аливаа юманд эрхгүй элэгдэл хуучрал байдаг ёсоор Жимээгийн галзуурал эмгэн буурай болж ирэхэд нь аяндаа эдгэрсэн билээ. Ингэхэд Жимээ өөрийн биеийг өөд татахыг даанч бодсонгүй. Дахин хувцас хунараа халан солих байтгуай гар нүүрнийхээ хир буртгийг ч угааж цэвэрлэсэнгүй "Өнөөх маань ч өдийд аль хэдий нь өнгөрсөн шүү дээ. Энэ яваа бие мань ч ингээд өнгөрдөг байжээ. Харин хойд насаа л бодох нь чухал" гэхдээ өдөр бүр хүрээ, гандан хоёрыг эргэн мөргөхийг чухалчилна. Тэр далимандаа ямар нэг айлын үүдэн дээр очин гурав мөргөнө. Хэрэв хүн эс гарч ирвэл долоо, тэгээд эс гарч ирвэл гурван долоо хорин нэг мөргөөд хэн ч үгүй байваас "Өнөөдрийн хувь мацаг байжээ" гэж залбиран овоохой руугаа гэлдэрнэ.
Энэ нь яваагдаа бүх хүрээнийхэнд тодорхой болж хүмүүс ядуу гуйлгачин эмгэн гэж үзэхийн оронд ямар  нэгэн дагинын бүрэлба гэж түрхрэн шуугих болж тун их юм өгч баярлуулахыг бодно. Гэтэл Жимээ эд агуурс ба янчааны зүйлийг нүглийн юманд бодож авахыг цээрлэнэ. Авдаг нь гэвэл: Өөх тос, элгэн цагаан идээ, болсон түүхий будаа, гурил бөгөөд түүнээ гагцхүү өвөр рүүгээ чихэн хийх тул өвөр нь маш том болоод бөөн хар хир буртаг явна. Иймд хүмүүс Жимээ рүү хэдийгээр мухар сүсгийг барих бишрэн хандах боловч хир буртгаас сэжиглэн овоохойд ордоггүй байна. Үнэндээ ойртъё гэвч энхрийлэн тэжээсэн олон түмэн ноход нь хаяанаас босон харайж уран тасадчих гэж дайрна. Ер нь тэр овоохойн анх оройн утаа гарсан цагаас аваад эдүгээ хүрэх зуур орсон хүн гэвэл ганцхан Балданцэрэн билээ. Багшийн даалгавраар эрэл сурал болон явж анх удаа орсноосоо хойш жил бүрийн цагаан сарын шинийн нэгэнд өглөө очин золгоно. Шинийн хоёрт Жимээ очих боловч үүдэн дээр нь ирэн гурван долоо хорин нэг мөргөн тотгоноос нь адис аваад нэг таваг идээ, жаал зугаа бэлэгтэй өгөхийг хүлээн авч өвөртлөөд үг дуугүй буцна. Эцсийн  бүлэгт нэг нэг томоохон өөрчлөлт гарсан нь суварган  дээр үхлүүт хэвтсэн эрийг овоохойдоо аваачин хэвтүүлсэн явдал юм. Яс арьс хоёроос өөр юу ч үгүй болсон туранхай бие, хохинги цайвар өнгөтэй нүүр царай, цавчилгаагаа алдсан хохимой нүд, хамхих тэнхлээ барсан нимгэн уруул эд бүгд нь Жимээд эрт урьдын зүүд, эр нөхрийгөө элсэн хонхрын ёроолд хатан үхэж байгаагаар үзсэнтэй нь яг адил байжээ. "Эр нөхөр маань аль хэдийн үхэж үрэгдэн төрөл арилжсан боловч эргэл мөргөл хийсний минь ачаар эгэл хүн болж төрөөд ийнхүү миний гар дээр тэнхрэх хувь ерөөл байснаас энэ биз ээ" гэж бодохдоо Жимээ орчлон хорвоод зүй ёсны амьдралд орохыг эрмэлзэхэд хүргэсэн байлаа.
Одоо үзвэл Жимээ гар нүүр ариун тунгалаг, хувцас хир буртаггүй байхыг үзээд Балданцэрэн Жимээ гуайг харахтайгаа зэрэг "Үгүй энэ чинь хэн бэ? Өнөөх Жимээ эмгэн үү?" гэж дотроо гайхсанаа угтан очиж амар эрэв. Жимээ ч урьдынхаа байдлаар босгоны өлөн шороон дээр элгээрээ унан мөргөж буцсангүй гэрт нь оров.
-За тэгээд эмээгийн бие эрүүл мэнд сайн биз дээ гэж цай идээгээр зочлох зуураа дахин лавлахад:
-Аа сайн хүү минь. Бурхан Гончигсүмдээ залбирахын хүчээр хүү бид хоёр хоёулаа сайн гэж хариулав.
-Ашгүй дээ. Би бодвол, та ирээдүйдээ бүр амар жаргалыг эдэлнэ байна. 
-Аа тийм, би ч бас итгэнэ. Гэтэл манай оронд гамин гэж нэг айхавтар нүгэлтэй амьтад бий болсон байх чинь юу вэ? эд нар л бид бүхэнд амарзаяа үзүүлэхгүй байж магад шиг байна шүү дээ.
-За тийм. Гэвч тан шиг өндөр настай эмгэнийг яана аж даа! 
-Үгүй хүү минь тэгж болохгүй байна. Өчигдөр хүрээ, хороогоор тэнэж айл олны юмыг булаан дээрэмдэж сүйд хийлээ. Ашгүй танай үүгээр явсангүй юу?
-Үгүй. Юм л явсангүй.
-Миний хүү яг тэр үеэр нь захаас хэдэн хонь авч буцаж яваад тэр гайхлуудтай чинь дайралдаж бүгдийгээ авахуулчихсан байх юм.
-Ээ харлаа. Яасан тоогүй хэрэг вэ?
Энэ үг Балданцэрэнгийн чихэнд тун аягүй сонсогдов. Гэвч өвгөн багш нь Жимээ эмгэнийг үүрд харан тэтгэж яв гэж захисан үг санаанд орох аж.
-За, за дууллаа. Би тусалъя. Чухам хэдий хиртэй юм хэрэгтэй бол?
-Харин дээ. Би ч энэ талын юм мэдэхгүй хүн шүү дээ, хүү минь зүгээр өөрөө л мэд.

УТАС ХАТГАЛТ

Өвлийн сүүл сар дундаа ормогц айл өрх бүрээрээ цагаан сар болох гэж бөөн бужигнаан болж хаа л бол хаана боов, боорцог хийж байгаа хиншүү ханхална. Гэтэл хүн цагаан сарыг зөвхөн боов боорцог хоёроор яахан өнгөрүүлж болох билээ. Орж ирэх болгонд өгөх бэлэг сэлтийн юм гэж хнэрүүд эрдээ өдий төдийг тоочин яншина. Тэр бүрийг авах чадал чинээгүй хүмүүс хэрхэх билээ? Гэхдээ санаа сэтгэлийн зовлон эдлэн, зах зээлээр дэмий холхин ядаж байхад авах мөнгөтэй баячууд авах, авчрах гэж зав чөлөөгүй харайлгана. Гэтэл энэ бас юу ч биш. Авгайд, хүүд, хүүхэнд, хүргэн буюу бэртэй бол бас түүнд, тэгээд гэрийн эзэнд ч өөрцгүй дээл, гутал, бүс, малгай цөм шинийг бэлтгэх хэрэгтэй болсон бөгөөд залуу охидын зарим нь ээмэг, бөгжөө хүртэл шинэтгэх гэж сэтгэл санааны зовлон эдэлнэ. "Энэ чинь чухал юуны төлөө вэ?" гэж асуувал хэд "хүн намайг шоолно" гэж хариулна. Уг хэргийн үнэн чанар түүнд биш, бусдын мэдлээр ямар нэгэн хүнтэй өөрийн эрхгүй суухаа ор тас мартан, өөрөө хүсэн мөрөөддөгийг өөр рүүгээ татах гэсэн онгон сэтгэл нь тэр ажээ.
Ноёдын хатад боловч хэтэрхий ихийг хүсэн сандарч мэтгээд баршгүй ихийг үйлчин сүнчингүүдээр сэтгүүлэн тэвдүүлнэ. Ер хэдийд боловч юм яагаа ч үгүй, бурханд тавих ууц л гэнэ, битүүлгийнх гэж өөр нэг хэрэгтэй.  Бэлэг дэмбэрэл гэж бодохоос гадна бие биедээ гайхуулах  гэсэн хүмүүст хонин тогоо гэж нэрлэгддэг хамгийн том тогоонд багтахгүй том ууц боловч сэтгэлд чамлагдана. Гамингийн бариа явснаас хойш "хүрээнд гамин хүн амьтныг тонон дээрэмдэх нь жигтэйхэн" гэсэн их шуугиан зүг болгон тархан, хөдөөгийн хүмүүс хүрээ орж ирэх нь цөөрсөн учир мал мах ховордсоныг хэлэх үү? Хаана л бол хаана ууцны эрэл, үүнээс цааш таваг хийх нарийн боов, чихэр, жимс, ах зах хүмүүсийг зочлох архи дарс. Ер хэрэг болгоныг хуруу даран тоолох тутам доороос нэмэгдэн гарч ирэхийг яана. Хөдөөгийн малчид "Хүрээ хүмүүс онгиргон, цагаан сар болоход өдий төдий өр шир хийж орхиод өнгөрмөгц нь гэрээ худалдан төлдөг юм билээ" ч гэх шиг. "Нэг айл бурхандаа тавьсан идээнийхээ дор хунзтай цай тавьсныг нь аль ирсэн зочид архинд согтон агсан тавьж хунзыг өшиглөхөд дороос нь туйпуунууд үсрэн гарсан гэнэ билээ" гэхчлэнгээр шоолон хэлэлцэх нь үнэнтэй ч байж  мэднэ. Юу ч атугай цагаан сарын мөр дээрээс цөөнгүй гэр бүлд уур бухимдал, хэрүүл хямралдаан, уйлаан унжаан гарна. Харин хүүхэд багачууд амтат сайныг ханатлаа идэх, айл гэрүүдээр хэсэж бэлэг сэлтийг авна гэж баярлахдаа өглөө бүр хоног тоолон хүлээнэ. 
Балданцэрэн шавьтайгаа сэтгэл амар байв. Архи дарсны зүйлийг зүй ёсондоо хорт идээ гэж үздэг тул түүний тухай бодох юм алга. Бурхандаа нэг таваг идээ, битүүлгийн мах, хэдэн удаа чанах банш эдгээрийг бэлдсэнээр сэтгэл амар сууна. Харин өнөөх эмэгтэйн тухайд гэвэл, Балданцэрэн энэ завсар түүнийхээ нэрийг Оюундарь гэдгийг мэджээ. Оюундарь гэдэг нэрийг Балданцэрэн өөрөөс нь асууж мэдсэн биш, нэг удаа жолооч Түвшингийн тийнхүү дуудахад нь мэдэж авчээ. 
Эцэг нь Балсанжав хэмээх жирийн нэгэн баян хүн болохыг сэм сурвалжлан мэдсэн байлаа. Энэчлэн Оюундарь Балданцэрэнгээс нэрий нь асуусан удаагүй боловч бас л аль хэдий нь ойлгоод мэдчихсэн байлаа. 
Одоо Оюундарь цагаан сар болох гэж байгаад сэтгэл нь ёстой гүн хөдөлж бий ажээ. Эцгээсээ үйтэн хуаран дээл, утас хатгамал гутал, сувдан даруулга,  шанааны санжуурга, алтан ээмэг, соотон чихтэй минжин малгай гэхчлэнг аймшиггүй дурдан шаардана. Урьд өмнө Оюундарь ингэдэггүй байсны нь хувьд эцэг нь гайхан эхнэртэйгээ сэм ярилцана.
-Аа хөө эхнэрээ охин юу болох нь энэ вэ? Гоёж гоодохын мөрөөдөс болон өндөр үнэтэй бүхнийг нэхэн шаардаад болохоо болив.
-Өвгөн минь одоо яая гэх вэ? Өмсөх эдлэх хоёрыг хүсдэг цаг нь болоод л тэр шүү дээ.
-За гэж нөхөр нь амаа ангайлган эхнэрээ ширтээд: - Энэ чинь чухам юу гэсэн үг байна даа.
-Ээ чи бод. Одоо цаадах чинь арван ес хүрч байгаа биш үү?
-Арван ес хүрэн юуны хамаа. Ямар бусдын охидтой адил гадуур дотуур яван энэ тэр хүн рүү татагддаг биш шүү дээ.
-Харин тэр юуны хамаа. Нас бие хоёр гүйцэхээр өөрийн эрхгүй нэгийг хүсэн хоёрыг мөрөөдүүлэх шүү дээ.
 -За тэгвэл хэрэг явдал бүр бишдэх нь байна даа. 
-Үгүй чи бишдэх нь гэж чухам дү хэлээд байна вэ?
-Яах вэ? Энэ энэхэн шаардаж байгаатай нь байхгүй юу. Юу ч атугай энэ жилдээ авч өгөхийн хэрэггүй биш үү?
Эхнэр нь бол дөч гаруй настай, бие бялдраар бүдүүвтэр, зүс царай тунгалаг, санан сэтгэхээр ариун болоод амгалан авгай, эрийнхээ үгийг зөв ч юм уу  гэж бодовч өөрөө арван естэй  байхдаа чухам юу юуны хүсэл мөрөөдөл болж байсныг нэгд нэггүй эргүүлэн бодох ажээ.
-Үгүй авч өгье. Нэгд, цаадах чинь гунин гутрахад хүрнэ. Хоёрт, бэлэн байгаа буяныг бид хэндээ гэж хав даран суух вэ? Одоогоос эхлэн эдлэг, эдлүүлж ч байлгүй горьгүй гэж зүтгэнэ.
Уг нь яг арван есөн насан дээрээ ч биш, хэзээ нэг ингэж гоёж гангалахыг хүсэх болох, чухам тэр цагтаа өөрийн санасан бодлыг ний нуугүй яриад бас тэр бодол хүсэл нь өөрсдийн бодолж санадагтай уялдвал сая охиныхоо шахаж шаардаж байгааг ёсоор болгоё гэж эцэг эх хоёр нь бодож байсан биз ээ. Гэтэл эхэд нь охины ийнхүү аашлах болсон нь мэдэж болшгүй нууц, мэдлээ ч түүнийг нь суусан эрдээ хэлнэ гэдэг нь мянган лан амлавч  амнаас нь гарч болшгүй мэт санагддаг байжээ. 
Эр нь бол мөн л сайхан санаат амгалан тайван хүн, бага насандаа эцгийн шаардлагаар ном сурах гэж нэлээд оролдсон боловч идэвх оролдлого муутай болоод гавьсангүй. Одоо ч гэсэн ном үзэхээр нүд нь эрээлжлэн, нойр хүрнэ. Иймээрээ Балсанжав ганц охиноо ном бичиг сурахын төлөө бодомгүй байвч урьдтай нь хоёр хүүхэд төрөн эндэгдсэн учир Оюундарь дээр хөл хорин энхрийлсэн бөгөөд нэлээд томроод гадагш гарах,бусад хүүхэд багачуудтай эрхлэн тоглох гэж тэмүүлээд болохгүй болоход нь ном бариулан хориглож эхэлсэн ажээ. Ийнхүү бүр дээр цагаас хөл хорьсон нь одоо ч бараг хэвээр. Тусгайлан барьж суулгасан гэрт нь эцэг, эх, арын байшинд суудаг хятад тогооч, морь тэрэгний жолооч Түвшин энэ дөрвөөс өөр хүн ордоггүй байлаа. Балсанжавын бодлоор бол охин тун нялх, балчир хэвээр, том болох нь зайлшгүй ч гэсэн үүрд дэргэдээ харж суухыг хүснэ. Гэтэл эх нь одоо охиноо гоёж гоодно. Эдлэх ба эдлүүлэх цаг болсон гэж дахин давтан улиглахыг нь сонсоход үнэхээр хүнд ажээ. Дараад нь эх нь эр нөхөр юугаа ганцаараа ятган барахаа болихоор охинтой санал нэгдэн хоёр зэрэг шахан шаардсаныг хэлэх үү. Балсанжав ёстой хоёр хадны хооронд хавчигдан сандраад, өнөөх хүссэн бүгдий нь ёсоор болгон сая нэг сэтгэл амарчээ.
Оюундарийн өөрийн биеийг гоён чимэх рүү ухаан жолоогүй зүтгэсэн нь зөвхөн Балданцэрэнд гоё сайхан үзэгдэж санаа сэтгэлий нь баясгахын төлөө байжээ. Одоо ингээд эхнэр нь болон суусаар бүх юмаа өөрийн гараар оёж байх болно гэхэд аавын нь авч өгсөн үйтэн хуарыг эхтэйгээ булаалдан эсгэж эхлээд оёх ажилд идэвхийлэн орсон бөгөөд эцсийн товч хадалтыг боловч өөрийн гараар үйлдэн дуусгав.
Уг цаад учир мэдэхгүй байгаа эцэг эх хоёр нь ихэд гайхан баярлав. 
Ер Оюундарийн бодолд урьдах юм нэг ч үгүй болжээ. Шинэ амьдрал, сайхан ирээдүй,бүх мэдрэлий нь эзэлнэ. "Хойтон жилийн цагаан сараар би энд биш, хр нөхрийндөө байна" гэхээс хоол ундыг  хэрхэн хийх, юу юугаар амтлахыг мэдэх нь чухал ажээ. Тэгээд тогоочийн хоол хийхийн хажуугаар байн байн гүйн орж элбэлцэнэ. Үүнд тогооч баярлана.
Үүнээс хойш Оюундарьд санаа төлөвлөх зүйл маш их, эр нөхрөө хэрхэн хүндэтгэх, үр хүүхдийг төрүүлнэ гэж батад итгэх, түүнээ хэрхэн өсгөн бойжуулах, цагаан сарыг хэрхэн сайхнаар өнгөрүүлж байх, ёстой түмэн зүйлийг тасралтгүй сэтгэл дотроо зохион байгуулж бясалгана. Харин ном эрдмийн тухай "Нэгэнт бусдын эхнэр болсон хүн ном бичиг барин суухын хэрэг байх уу? Түүнд орвол гэрийнхээ ажлыг хийх нь чухал шүү дээ" гэж бодогдох болсон учир сонирхолгүй болжээ.
Сар шинэ дөхөх тутам Оюундарь маш олныг хийж сурахад тэвдэж байгаагаас гадна, Балданцэрэнд нэг хосгүй сайн хөөргийн дайлан бэлтгэхээр хийж эхэлсэн билээ. Түүнээ аав ээж хоёртоо хэрхэвч мэдэгдэхгүйг хичээхдээ зөвхөн шөнө, бүх амьтан унтсан  хойно урт гэгчийн лаа асаан оёж эхлээд, өглөө үүр цайн юу юугүй хүн амьтан босох болоход зогсоно. Гэтэл утас ороон зүү хатган уран дүрсийг гаргах тийм амар биш, шөнө турш хийснээ ханзлан дахин хатгах нь олонтаа тохиолдоно. Унтах нойр нь удаа дараалан  үгүйсэж, зүс царай нь цонхийж байлаа. Хүүхэд багачууд хуруу даран "тав", "дөрөв", "гурав" гэж хоног тоолон баярлаж байхад Оюундарь өглөө бүр "Өдөр хоног юутай нисэх мэт өнгөрнө вэ", "Дайлан минь яагаа ч үгүй байна" гэж л сэтгэл түгшинэ. 
Битүүний өдөр боллоо. Энэ бол Оюундарийн чухалчилж байгаа ажилд ганцхан шөнө үлдэж байгаа нь тэр байлаа. Үдэш болмогц битүүлэг эхлэн аав ээж нарын дэргэд байх ёстой боллоо. Ураг төрлийнхөн  ба танил талын хүмүүс үргэлжлэн ирсэн бөгөөд цаг хурам өнгөрөх тутам Оюундарь оёх юмандаа сэтгэл тавин ирсэн бүхнийг дотроо ад үзэн байж ядаж байлаа. Шөнө дундын цаг шахаж гаднын хөл аяндаа тасрахад Оюундарь гэртээ орон ажилдаа орлоо. Сүүлчийн хоногуудад дан нойргүй ажилласаар ирсэн боловч өнөө шөнийн хувьд унтах хүсэл өчүүхэн ч үгүй, урдаа гурван лаа нэгэн зэрэг шоволзон асаж байгаагийн гэрэлд нарийн зүү оч шиг гялалзан задгай мяндсан утас ухаа ягаан пүүсүүн дайлангийн булан дээр уран хатгамал болон үлдэнэ. Ер юм бүхэн  гагцхүү Балданцэрэнгийн төлөө болж оюун ухааны гүн нь ч,уран гарын хөдлөх нь ч, ирэх мөч,авах амьсгал цөм Балданцэрэнгийн төлөө байсан учир ажил хэрэг нь бүтэмжтэй байлаа. Гэвч үүрийн үнэгэн харанхуйгаар өрх хойш татахад сүүлчийн хэдэн хатгалт харамсалтай нь аргагүй дутуу байлаа. Өглөө бүр тогооч авгай орж ирэн гал түлж гэр дулаацуулдаг тул Оюундарь хөнжлөө яаран нөмөрч хажуу тийш унан, унтаж байгаа хүн болов. Элгэндээ дайлангаа тэврээд үлдсэн хэдэн хатгалтыг хэрхэн гүйцээхээ л бодно. 
Тогооч авгай гал түлээд гармагц босон харайн сууж, нэг хатгалтаа, хоёр дахиа хатгалаа. Гурав, дөрөв дээр нь хөлийн чимээ сонсогдов. Одоо Оюундарь ээжийнхээ ирж явааг тодорхой мэдэн дахин хэвтэв. Хаалга нээгдээд:
-Охин минь бос! Нар гарахын өмнө хувцаслахаа бод! Гэхэд нь
-За за одоохон бослоо.
-Үгүй энэ чинь юу вэ? Чи бүхлээрээ унтсан шиг байх нь юу вэ? гэж эхийнхээ цочин хэлэхэд: - Хөнжлий минь татан дайланг минь үзэх вий гэхэд сүнсээ гартал айлаа.
-Тийм ээ, ээжээ! Өглөө босоход амрыг бодон бүхлээрээ унтсан юм.
-Эвий минь. Бие нь амраагүй байгаа даа. За бос! Шинэ сайхан хувцсуудаа өмсөн аав ээж хоёртойгоо золгохыг бод! гээд гарахад нь яаран босов. Гэвч одоо дайлангийн дутуу хатгаасуудыг гүйцээх нөхцөлгүй болсон нь илэрхий байх бөгөөд ер нь тэр дутуу чигээрээ бэлэглэвээс ханилан суусан хойноо гүйцээж өгөхийн бэлэг дэмбэрэл болон зохицох шиг санагдах аж.
Уг дайлан нь ухаа ягаан пүүсүү бөгөөд хоёр талын захыг хуруу өргөн ногоон хоргойгоор эмжсэнийхээ дээгүүр алтан саа бүсэнд хавчуулмагц доош унжих нэгдүгээр нугараанд нь хятадын үлгэр туужинд гардаг эртний домог "Мөнхийн өвс" хэмээгдэх ногоон навч зуусан буга согоо хоёрыг урлан хатгажээ. Нөгөөгийн нэгдүгээр нүүрнээсээ гурван хуруу илүүтэй доош унжим нугараан дээр чухал юм болох нь үл мэдэгдэх хээ угалзархуу юмыг дан улаан утсаар хатгажээ. Энэ нь юу вэ? гэвэл эртний мөнгөний дөрвөлжин үсгээр "Хүсэл бүхэн биелэхийн цагт гал голомт бадарна" гэсэн үг байжээ. Ингэхэд зөвхөн эцэс чигт нь хэдхэн хатгаас дутуу байгаа ажээ. Оюундарь  гар нүүрээ угаан, хувцас хунараа өмсөөд баруун гэрт ороход аав ээж хоёр угтан авч золгон үнсэж тав таван янчаан бэлэглэв. Түүнийг нь хүлээн авахад Балданцэрэнгийн: "Энэ манайх" гэж буудаг хашаа гаднаасаа үнэхээр ядуувтар үзэгддэг нь санаанд орон, мөнгө янчаанд шунахайрах шинэ бодол төрөв. Тэндээсээ гараад тогооч авгай дээрээ орон золгоход нэг янчаан бэлэглэсэн бөгөөд бүгд арван нэгэн янчаантай болсондоо сэтгэл хөдлөн баярлалаа.
Гэрийн нь гадаа, багшид нь бараалхуулах морь тэрэг бэлэн болж хүлээж байлаа. Түүн дээр очин жолооч Түвшинтэй золгоход тэр нь юу ч өгсөнгүй тул сэтгэл нь гонсойн гомдох сэтгэл төрөв. Гэвч тэр дорхноо хадаггүй золгосноос ийм болов бололтой гэж дотроо бодон гэмшив. Гэртээ орон багшдаа барьж золгох хадаг авах далимдаа өдрийн турш айл хэсэхээр шийдэн бүх буй хадгаа хураан авч өвөрлөв. 
Тэргэндээ суун хашаанаас гараад Балданцэрэнг ойр зуур байж магадгүй гэж баруун зүүнийг ажиглана. Хэрэв байваас даруй эргэн аав, ээж дээрээ оруулан бүх нууцыг бүрмөсөн мэдэгдэж сэтгэл амрахыг чин сэтгэлээсээ зориглосон билээ. Гэтэл Балданцэрэн энд биш, урьдынхаа заншлаар хүрээ чиглэсэн гудамжны аманд хүлээж байгаа бөгөөд Оюундарийн гарч ирэхийг харахтайгаа зэрэг хүүхэд шиг гүйн угтан авав. Энэ нь бол харин хамгийн их зориг гаргаж байгаа нь байлаа. 
Тэр хоёр уулзангуут гар гараасаа шүүрэн авалцсан бөгөөд энэ нь бол хамгаас халуун хайр дурлалаа эрээ цээргүй солилцож байгаа нь тэр байлаа.
Оюундарийн гоц сайхныг өмсөн, элдэв эрдэнийн үнэт зүйлсээр гар хуруу, толгой түрүүгээ чимэглэснийг Балданцэрэн үзэнгүүтээ баясан бахархсан боловч тэр дорхиноо: "Би гоё сайныг эдэлдэг эмэгтэйг эхнэр болгон аваад эцэст нь юугаараа гялайлган гийгүүлэх юм бэ?" гэж бодмогц сэтгэл гонсойв. Түүний дээр Оюундарь өмсөж зүүснээ Балданцэрэнгийн нүдний өмнө зориут тусган гялалзуулсныг хэлэх үү! Өөрийн эрхгүй санаа алдах гэснийг урьдчилан сэргийлэхийн хүчээр арайхийн барилаа.
Балданцэрэнгийн бахь байдаг ганц гоёлынхоо хувцсыг өмссөн тухайд Оюундарь "Эвий энэ минь сар шинэ болж байвч солих гоёл, шинэчлэх чинээ аль аль нь үгүй юм байна даа" гэж өрөвдлөө. Гараа өвөртөө хийн бэлэглэх дайландаа бүх янчаанаа сэм хийн ханцуй руугаа шургуулав. Тэгээд тэр гараа буцаан гаргаж Балданцэрэнгийн өвөрт хийн цээжий нь түшив. Олон хоног хулжсан нойр нэгмөсөн ирэх шиг нүд нь анилдана. Урдуур нь татсан эрээн бүтээлэг өдрийн цагаан гэрлийг халхлан, тэрэгний зөөлөн донсолгоо биеий нь бүүвэйлэх шиг займруулан тун аятайхан унтуулжээ.
Жолооч Түвшин тэр хоёрын хамт явах бүрд сэтгэл тэнийн баярладаг бөгөөд өнөөдрийн хувьд бүр онц баяр бахдал болон явлаа. Гагцхүү харамсалтай нь сарын өдөр анх зорин гарснаа зам хазайлгүй хүрэх ёстойг дотроо санана.
Оюундарь Балданцэрэнгийн өвөр дээр эгээ л эцгийнхээ гар дээр хэвтсэн нялх хүүхэд адил унтсаар байлаа. Тэрэг хүрэх газраа ирэн зогсоход Балданцэрэн цочоохгүйг хичээн аяархан өндийлгөв. Оюундарь сэрэнгүүтээ нойрмог нүдээ том болгон:
-Үгүй бид хаана ирээ вэ?
-Багшийн чинь үүдэн дээр:
Оюундарь эс үнэмших мэт халхавчийн завсраар шагайн харснаа: -Хоёулаа бараалхъя гэж эргэн Балданцэрэнгийн гарыг шүүрэн авав. Энэ нь Балданцэрэнтэй сэтгэлийн гүн холбоотойгоо багшдаа мэдэгдэх гэсэн хэрэг бөгөөд ер Оюундарьд эцэг, эх, багш, ураг төрлийн хүмүүс бүгдэд мэдэгдэх гэсэн хүсэл оргил нь бадарч байгаа ажээ. Харин Балданцэрэн бол ер ийм биш, ханилан суухыг хүсэгчид нэгэн гэрт орон суухаа хүртэл хэн бүхний өмнө маш нууц байх ёстойг баримтлахын дээр ичин зовох нь хэт байжээ. 
-Үгүй чи ганцаараа бараалх. Би ямар шавь нь биш.
-Та тэгээд эндээсээ хаачих гэж байна вэ?
-Би нэг эмгэнд очиж золгоно.
-Тэгвэл хүлээе. Би хамт очъё. 
-Хонгор минь дэмий. Нэг муу овоохойд суудаг ядуу эмгэн байгаа юм. 
-Тэр ямар хамаа байна. Та л очиж золгодгоос хойш би мөн золгодог байх ёстой биш үү?
-Тэр ч тийм. Гэвч энэ жилдээ байг. Харин хойтон жил! За мэдэв үү?
-За гэдэг үгийг Оюундарь тун урамгүй хэлэн тэрэгнээс буун багшийнхаа хашаанд орлоо. Балданцэрэн тэрэгний нөгөө тал руу буун Жимээ эмгэний байдаг газрыг чиглэн явлаа.

ТЭР ӨДРИЙН БАЯР

Балданцэрэн баруун Сэлбийн адаг хүрлээ. Тэнд ойр хавьдаа хашаа хороогүй. Айлуудын хог хайлгын газар болсон нэгэн чөлөөнд Жимээ эмгэний урцан овоохой ганцаараа товойн байдаг байжээ. Гэтэл тэр овоохой алга. Хаяанд нь хэвтдэг олон ноход ч үгүй, үлдсэнээс тулганы оронд хэрэглэгдэж байсан гурван том чулуу, аргалын саарал үнстэй үлджээ. Хавь ойрын газар сайтар цэвэрлэснийг үзэхэд  Жимээ эмгэнд ямар нэгэн гай гамшиг тохиолдсон биш харин өөдлөн, өөр тийш нутаг сэлэхээр нүүсэн нь илэрхий. 
Иймд Балданцэрэн Жимээг гэртээ энэ шинийн нэгэндээ ирэх байж магадгүй гэж бодон хойш буцлаа. Гэртээ ирэхэд шавь нь мөн л үгүй байлаа. Гэвч гэр дулаан, зуух дотроо цогтой, дээр нь данхтай цай тавиастай байх тул Балданцэрэн шавийнхаа тун саяхан явсныг мэдэв. Гэвч өөрийн биеийг гэрээс гармагц гэр орноо эзгүй хаян алга болдог заншилтай болсныг нь санан уур хүрснээ орон нутаг руу нь явуулах гэж байгаагаа санан сэтгэлээ засав. 
Өдий болтол Балданцэрэн, Оюундарийн үнэт сайхан юм бэлэглэснийг  мэдээгүй байжээ. Тэргэнд явж байхдаа өвөрт ханцуйтай гараа зүтгүүлэн хийгээд даруй нүд анин унтахад нь чин сэтгэлээсээ энхрийлэн хайрлахаас өөр юү ч үгүй явсан байжээ. Одоо өвөрт нь нэг юм товойн доош даран байгааг гар оруулан  барьж үзээд ихэд гайхан гаргаж үзлээ. Хамгийн тэргүүн дайлангийн нэгдүгээр нүүрийн үүл, үүлэн дээрх буга согоо хоёр нүдэнд туссаныг хэлэх үү урлан хатгасанд нь нүд сэтгэл хоёр нь утга агуулгы нь гүнд зэрэг булаагдав. "Үхэвч сэхэвч чиний төлөө" гэдэг ариун бодлого бодогдуулна. Тэгээд өөрөө бэлэг  дурсгалын юм бэлтгэхийг огтхон ч бодоогүйгээ санахад үнэхээр харамсалтай болоод итчгүүртэй аж. Дараа нь хоёрдугаар нүүрийн "Хүсэл мөрөөдөл биелэхийн цагт гал голомт бадарна" гэж дөрвөлжин үсгээр хатгасныг үзэж арайхан гаргаж уншаад "юутай сайхан үг вэ" гэж байхдан баярлахынхаа зэрэгцээгээр арайхийн гаргаж уншсаныхаа хувьд аягүй бол би түүнээсээ дутуу мэдлэгтэй байхнээ гэж сэтгэл зовлоо.
Гурав дахь дайлан дахь арван нэгэн янчааныг авч үзлээ. Энэ бол Балданцэрэнг ядуу хүн гэж үзэн тусламж үзүүлсэн хэрэг мөн болох тул гунин гутрахад хүргэв.
Ийнхүү Балданцэрэн эгшин зуурын дотор хэд дахин сэтгэл донслох болов. Оюундарийг хүсэн мөрөөдөх, энхрийлэн хайрлах нь улам өссөн бөгөөд "За одоо яая гэх вэ? Нэгэнт ёслон төрөлж авах бэнчингүйгээр хойш гэрт нь хүргэн орж сууя" гэдэг нэг бодол төрлөө. Гэтэл хөндлөнгөөс нь "Чи юугаа бодоо вэ?"  
Баячууд хатуу ширүүн ажил дээрээ хүний хүч хүрэхгүй болохоороо хүүхэн дээрээ хүргэн оруулж авдаг биш үү? Энэ чинь дэмий. Нэр нүүрээ зэрэг жинс шагнагдаж явсантайгаа хамтруулан бодож айлын зарц болох гэж байгаагаа боль! гэж шивнэх шиг болов. Ингээд чухам яах ухаанаа олохгүй мансууран сууж байтал гэнэт нэг сайхан ухаан орсон нь "Богдод бараалхан айлтгаж зарлиг буулгуулбал чи сүй бэлгийн зардлаас гэтлэхээр үл барам хурим найрыг боловч хөнгөнөөр өнгөрүүлэх завшааныг олох биш үү" гэсэн бодол орж ирлээ.

БҮТЭХ ЭСЭХИЙН ШИНЖ ТЭМДЭГ

Шинийн нэгний өдөр Жимээ эмгэн ирсэнгүй билээ. Тэр эмгэн шинийн хоёрынхоо өдөр ирэх нь магадгүй байсан боловч Балданцэрэн Богдод бараалхахаа чухалчлав. Өглөө эрт босон ганцхан гоёлынхоо хувцсыг өмссөний дээр отго жинст малгай, богиновтор хар хүрэм хоёрыг бараа сүр болгон өмссөн бөгөөд мандал өргөх зуун тавин янчааныг гэр хадагт боон өвөртлөөд гэрээс гарлаа.
Сэтгэлд нь хүссэн хэрэг сэтгэлчлэн бүтэх нь лавтай санагдан гишгэх тутам хөл нь хөнгөрөх ажээ. Богдын өвлийн байр, дунд ордноо хүрээд зүүн талын нь орос маягаар баригдсан хоёр давхар хөндлөн цагаан байшингийн зүүн тийш харсан хаалганы өмнө ирэхэд өөрөөс нь урд Богдод бараалхсан ихсүүдийн жууз тэрэг, сүйх тэрэг, шар ба хөх торгон  жолоотой тарган морьд дүүрэн багсраатай байлаа. Эдгээр хөлөг морьдын эздийн дунд Балданцэрэн шиг жирийн нэгэн сул гүнгийн төдий хүнгүй, харин хаан ван хутагт, жонон тавнан, хамгийн доод зэргийнх нь бээл бээсийн хэргэмийг эцэг өвгөдөөс залгамжилсан хошуу ноёд байлаа. 
Балданцэрэн тэдгээрийг даан их удахгүй болов уу гэхдээ хөлөг морьдыг сахисан хиа дагалтуудын дунд орон зогсов. Өдрийн байдал онцгой байгаа боловч удаандаа өөрийн эрхгүй дагжин даарлаа. Ялангуяа чих, отго жинстэй малгайн чихийг буулган чих даруулах гэвэл ёс журманд үл нийцэх учир хөлдөж магадгүй болжээ. Гэтэл бас олны өмнө чихээ барин нааш цааш холхиход ер зохимжгүй ажээ. Өдөр дунд өнгөрлөө. Ордноос гарсан нь хоёрхон, урьд өмнө зүс үзээгүй хоёр ноён ухаангүй согтуу гарч ирснийг хиа нар нь угтан авч моринд нь мордуулж түшин одсон бөгөөд нэмэн ирсэн нь тав зургаа болжээ.
Балданцэрэн өнөөдөртөө Богдод бараалхаж чадахгүйгээ мэдлээ. Дараа нь бас л энэ мэтээр дэмий явдал болох болов уу гэхдээ шадар хүмүүсийн нь нэгтэй уулзан өдөр тогтоож авъя гэж бодов. Энэ явдал арга буюу амин голын чухал хэрэг болох тул ордны  хаалгыг аймшиггүй татжээ. Өөдөөс нь төвд орноос ирдэг сайхан хүж, нүглийн  үнэр ханхалсан халуун агаар угтан санан сэтгэхүйг шүтэн бишрэх тийш татна. Дугуй булган малгайг магнай даран өмссөн залуухан лам хаалгач давхар хаалганы цаанаас гэнэт гарч ирэн амар эрэн гүнээ мэхийв. Энэ нь эелдэг сайндаа биш, Балданцэрэнгийн отго жинст малгай, хар хүрмийг хараад ноён хүн гэж үзсэнийх байлаа. Түүнийг Балданцэрэн мэдэн инээд хүрэх шиг болохын зэрэгцээгээр нэгэнт эндүүрсний нь далимдуулан ашиглах санаа төрөв. Үл тоомсорлох байдал гарган хариу мэндлэх төдийхөн бол:
-Сойвон лам хаана байна? Надад уулзах яаралтай хэрэг байна гээд ихэмсгээр хоолой засан сахлаа баруун зүүн тийш сэлгүүлэн илэв.
-Жа завтай байх. Тун саяхан дээрээс буун өрөөндөө заларна билээ. 
-Ухай. Ингэхэд чи сойвдын чухам хэний нь хэлээд байна?
-Жа. Би Дашдоо сойвонтонг айлтгаж байна. 
-Тэгвэл бүр сайн. Өргөө нь хаана билээ?
-Бид танд бараа болъё.
-Тэгж үз! 
Залуу хаалгач алга зөрүүлэн урдаа барин өвөр дээрээ ихэс дээдсийг хүндэтгэдгээрээ хүндэтгэн мэхэлзсэнээ түрүүлэн явлаа. Битүү хивс дэвссэн уудам саруул их хонгилын дундуур явахад дээд давхраас шударга, ёочин, хуур гурваар шинэ цагийн хөнгөн аялгуут сонин дууг дарж байгаа нь чихэнд чимэгтэй нь аргагүй сонсогдоно. Гэтэл гэнэт хөлчүүрхсэн авгай нарийн орилсон, чарласан сөөнгөтсөн янз бүрийн болхи хоолойгоор дуулахад хөгжмийн сайхан авиа дорхноо дуулдахаа болин замхрав. Эдгээр авгай нар бол мэдээжийн хэрэг, ихэс дээдсүүдийн хатад, ахайтан нар, бодвол дээрхээс "дуулцгаа" гэж зарлиг буусанд, таалал болгох гэж бүх байдаг хоолойгоо шавхан тавьж байгаа нь л энэ биз. Жирийн хүмүүс бодохдоо: Богдын бурхан хаад ноёдыг дээд тэнгэрийн хөвгүүд, эмс хатды нь онцгой хувь заяатан гэж үздэгээрээ найрлан цэнгэхий нь ёстой ариун тунгалаг байх гэж бодно. Гэтэл одоогийн энэ дуулж байгаагаас бол ёстой эмх замбараагүй бужигнаан, дээр дороо орсон шуугиан ажээ. 
Хаалгач Балданцэрэнг урагш харсан хаалгатай өрөөний өмнө хүргэн хаалгыг өөрөө нээн: "Морилж хайрла!" гэж цээжээ даран бөхийв. Дотогш ороход тэр тасалгаа нэлээд том хана туургуудын ихэнхийг том том хөлөг судруудаар дүүргэсэн шүүгээнүүд үе дараалан эзэлсний нь үзэхэд ер бусын ордонд орсныг  тод санагдуулна. Гэтэл зүүнтэй нь нэг хэсэг газрыг дан бурхан тахил эзэлсний өмнө биеэр бүдүүн, гэдэс ихтэй, халзан толгойтой өвгөжөөр лам хэдэн давхар олбог дээр хэт идсэн хоолоо шингээж ядах мэт тумбайн сууна. Балданцэрэн түүнийг харахтайгаа зэрэг Дашдоо сойвон болохыг дотроо санан, цагаан сарын олон дээд мандлыг хичээнгүйлэн айлтгаж золголоо. Сойвон лам ч хүндэтгэн сайн сайхнаар угтан авахыг хичээх ажээ.
-Та дээшээ морил! гэж намуухан дуугаар өгүүлэн, лам хоёр хүн дамнан авчирсан байх гэмээр том мөнгөн цартай их идээний ардахь алтан саа утас даруулан луун хээ гаргасан хөх торгон түшлэгт олбог руу гар сунган заав. Балданцэрэн түүн дээр суув. Урьд өмнө ийм юман дээр сууж үзээгүй тул сэтгэл тавгүй болон нүүр улайв. Гэтэл сойвон лам: Та идээ зоогло! гэж найр тавин толгой мэхийлгэсэн төдийгүй, алтан дотортой мөнгөн хундаганд архи дүүргэн: - Нанчид болгоо! гэж барилаа. Ийнхүү удаа дараалан хэт хүндэлснээс Балданцэрэнгийн гар хуруу ямар нэгэн үл үзэгдэх юманд баригдан хүлэгдсэн шиг болон чөлөөтэй хөдөлж чадахаа больж ирлээ.
Үнэндээ тэр сойвон урьд өмнө Балданцэрэнтэй уулзах байтугай бараагий нь ч харсан удаагүй. Гэвч өөртэй нь уулзахаар их ордноо аймшиггүй зүтгэн орж ирсний нь хувьд ямар нэгэн танил талын ноёны хүү болов уу гэж тааварлахын дээр ор тас танихгүй байгаадаа сэтгэл зовох ажээ.
-Ингэнгүүт танай алдар хэн билээ дээ? Цээжинд минь тун ойрхон байгаа хэр нь нэг л шууд хэлж болохгүй байна гэж халамцуухан байгаа тостой цагаан царайгаа арчин хэлэв. Тэгээд Балданцэрэнг нэр алдраа тодорхой хэлж өгөхөд:
-Нээрэн тийм л дээ. Нас өтлөхөд чинь мартах, мунгинах хоёроос өөр юмгүй болох бас муухай юм даа гэж сойвон амарлингуйн сайхан дүрээр инээмсэглэн дахин хөлсөө арчив. 
-Надад дээрхэд мандал өргөн, бараалхаж айлтгах чухал хэрэг байх юм. Энэ тухай танд сонсгон чухам хэдийд бололцоо байгааг мэдэхийг хүссэн билээ гэхэд, 
-Ээ тийм үү? гэж нүүр өөд ширтэн: - За хөө энэ ч амаргүй дээ. Өнөөдрийн хувьд гэвэл бүр ч нөхцөлгүй, 
 -Жа тийм бололтой. Маргааш бараалхаж болох болов уу?
-Үгүй. Маргааш чинь шинийн гурван, гандан хүрээний бүх хамба цорж нарын бараалхах өдөр.
-Тэгвэл шинийн дөрвөнд яах бол?
-За байз. Шинийн дөрвөнд чинь юу байдаг сан билээ? гэж сойвон нүд цавчлан дээш харан бодсоноо: 
-Аа тийм. Гамингийн ноён дарга нар бараалхах гэсэн гээд шинийн таванд онцын юм үгүй гэснээ ард олонд мөргөл хайрлах гэж байгааг дурдлаа. 
-Тэгвэл шинийн таванд бараалхуулан их ач тус болж хайрла гэхэд,
-Үгүй ер яах юм билээ дээ. Уг нь зөвхөн мөргөлийн өдөр л байвал зүгээр юмсан. Аягүй бол дээрхийн бие таагүй ч байж мэднэ. Гэвч танай хэрэг чухам юу вэ? Улс төрийн тухай юү? Аль амин хувийн явдал уу? Юу ч атугай би дүн тоймы нь дуулъя. 
Балданцэрэн сойвон ламын удаа дараагийн шийдвэргүй яриан дээр горьдох, горьдлого алдах хоёрыг ээлжлүүлсээр байсан бөгөөд эцсийн нь үгэн дээр "Энэ хүн эхнэр авахыг хүссэн амин хувийн хэргийг яахан чухалд бодох билээ" гэж урам зориг нэгмөсөн мохов. Тэгээд арга буюу уг хэргийг сонсъё гэсэн болохоор: 
-Ламтан минь амин хувийн хэрэг гэж цааш залган хэлэх үг олдохгүй түгдэрснээ: - Аймшиггүй айлтгахад "Орон нутаг минь хол, арван хэдэн жилийн өмнө ачит Богдынхоо гэгээн төрд зүтгэх гэж энэ хүрээнээ ирсэн юм. Их бага албан тушаалыг удаа дараалан хүлээж, эндэгдэлгүй бараа болсноороо хэдийгээр харц хөвгүүн боловч гүн зэрэг шагналыг хүртэж явлаа. За энэ яахав. Одоо нэгэнт цаг төр өөрчлөгдөн өөр байдалд шилжсэн болохоор дурдахын хэрэггүй шахам биз ээ. Гэвч энэ бие өргөн хөндийд ганцаар ургасан цорын ганц хайлаас шиг яваагийн хувьд ачит Богдоосоо хишиг хүртэхийг л хүсэх боллоо шүү дээ ламтан минь" гэхэд, 
Сойвон Балданцэрэнгийн үг бүр дээр: Ухай, мөн, аа гэж анхааралтай нь аргагүй хүлээн авч байснаа:
-Үгүй чи чухам ямар хишиг хүртэхийг хэлээд байна вэ? гэж саваагүйхэн байдлаар инээмсэглэв.
-Аа даа ламтан минь юу ч гэх вэ дээ? Ичин эмээхийг хойш тавин, болхи бүдүүлгээр хэлэхэд нэг биеий минь хоёр, нимгэн биеий минь зузаан болгож хайрлахыг л айлтган мөргөх гэсэн юм.
-За, за мэдлээ. Ханьтай болгож хайрлахыг л айлтгах гэсэн хэрэг. 
 -Тийм ламтаан. Гэвч хэн нэгийг биш, хоёр сэтгэл харилцан тохирсон эмэгтэй байгаа юм. Түүнтэй шууд суух гэхэд юу гэх юм бэ дээ гээд хөрөнгө зоорьгүйдээ хэлэхээс зовнин түгдрэв. Гэтэл сойвон
-За за мэдлээ. Гэр орныхон нь болохгүй байгаа юм уу?
-Тийм гэж Балданцэрэн яаран хариулав.
Сойвон "хэ хэ" инээн:
-Бага хэрэг. Богд ламтан та хоёрт үггүй өршөөл хайрлана гэж мэд! Би ч ийм хэрэгт тус нэмэр болох дуртай. Эр эм хоёрыг нийлүүлэх бол энэ насны нь хувь заяа, зам мөр хоёры нь олгон тэтгэх гэсэн үг. Ингэх юун муухай хэрэг байх билээ. Гэвч тэр бүрээрээ биш бий. Би тун саяхан мэдлээ. Зүүн аймгийн нэгэн ноён хүүгээ ханьтай болгох гэж нэг айлын охины нэр насыг тодорхойлон айлтгаж, зарлиг буулгуулж авлаа. Хүүгий нь үзвэл зүс царай, ухаан санаа аль ч талаараа базаалтай биш, бодвол цааш охин мэдээжийн хэрэг сүрхий сайхан амьтан байж таарна. Ингэхээр тэр хоёрыг нийлүүлэх нь тийм ч сайхан хэрэг биш болно доо. 
-Жа тийм. Та тун сайхныг айлтгаж байна. 
-За тэгээд нэгэнтэй дээрээс болгоон зарлиг буулгаснаас яая гэх вэ? Би тэр зарлигийн бичгий нь хийх гэж сая бууж ирээд сэтгэл тавгүйцэн гар маань ч бийр янтай руу явж өгөхгүй шиг сууж байтал та орж ирэв шүү. Ингэхэд танай сэтгэл нийлсэн эмэгтэйгээ ханилахыг хүсэж байгаа чинь маш сайхан байна. Богд ламтан зөвшөөрнө. Би ч тус нэмэр болохоо бодъё гэж тэргэл сарын адил дугуй болоод хацар ягаавтар тунгалаг царайгаа малилзуулан инээв. Цаашдаа бас Балданцэрэнд саад бэрхшээл учруулсан зүйлгүй, мандал өргөн зуун тавин янчааныг боодолтой чигээр нь барихад хүлээн авч хажуудаа тавьж данс бүртгэлдээ оруулан, шинийн таванд хамгийн түрүүнд тусгайд нь Богдод бараалхуулах тэр цагт Богдын дэргэд байн тус нэмэр зэргээ сэтгэл харамгүй илэрхийлнэ гэж амлав.
Ийнхүү Балданцэрэн үнэхээр ариун цагаан, өгөөмөр сэтгэлтэй хүнтэй учирсандаа хэчнээн их баярласныг энд тодруулахад бэрх.
-Танд энх амгалан, урт удаан наслахыг ерөөе! гэж салах ёс гүйцэтгэхдээ "Ёстой ачих хүн мөн" гэж чин сэтгэлээсээ бишрэн гурвантаа мэхийлгэв. Түрүүчийн нэвтрэн орж ирсэн гоёмсог хонгилын дундуур явж байхад өнөөх хатад ахайтнуудын замбараагүй дуулалдаж байсан нь аль хэдий нь зогссон бололтой. Түүний оронд цорын ганц ээгтэй, морин хуурын хүнгэнэх авиаг дагуулан дуулж байгаа сонсогдоно. Хоолой нь сүрхий чанга атлаа уяхан нь хачин, урт ая уул өөд асах мэт дээш өргөгдөх нь өглөөний наран мандан гарахыг санагдуулна. Хөлийн гишгэлтийг удаашруулан, чих тавин чагнахдаа: 
"Зэ уяхан замба тивийн наран нь
Энэхэн дэлхий даяхнаараа
Мөхөлгүй мандсаар байхыг
Мэдсээр байгаа буй за, та минуу зээ"
гэдэг үг тов тодхон сонсогдож "Нээрээ энэ дэлхий гэдэг юутай сайхан бэ? Гэдэг бодол бодогдуулан нүдэнд нь нулимс хуралдуулав.

ОЛЗОТ ӨДРҮҮД

Шинийн нэгэнд Оюундарь, Жамъян гүн багшдаа бараалхан золгоод гурван янчаан олсон байлаа. Тэндээс Наймаа хот руугаа эргэсэн бөгөөд шударга цохин хятадаар дуулахыг заалгадаг хоёр дахь багшдаа бараалхахаар явав. Тэр багш нь хоёр нүд хоёулаа сохор. Наймаа хотын ядуус шаварчин, ногоочин, төмөрчин гэх мэтийн хүмүүсийн суудаг хамгийн хойд талын гудамжинд зүүн үзүүрт гэр байшин хоёрын хоорондын нэг муу юманд сууна. Өмссөн хувцас туйлын дорой, далан долоон нөхөөс биш боловч арван долоон нөхөөстэйг өмсөнө. Тэгэхдээ: гуйлгачин биш, өөрийнхөө хэлний хэдэн арван том дэвтэр дуу, шүлэг, үлгэр, тууж, түүх, шашдирыг шударга цохин аялж дуулж чаддагаараа амьдарна. Гэтэл дуулах нь ер цаг үргэлжийн хэрэг биш, хаврын сүүл сар дундаасаа өнгөрч, газар дэлхийн өнгө солигдон ногоорохын цагт хүрээний гэсэр, Наймаа хотын эрлэг хаан, энэ хоёр хятад сүмийн урдтай гурав гурван өдрөөр уригдан очдог байлаа. Сонсогчид нь гэвэл: дан том, том пүүсийн данжаадууд ажээ. Хүмүүс түүнийг хувь заяагаа мэдэхгүй хүн гэх буюу эсвэл ном эрдэм мэдэхийг оролддог хүн болох гэж үгүй мөн их үзвээ гэж шоолдог байлаа. 
Сохор дууч үзэгчдийн өмнө нэг талдаа бяцхан ширээ, түүн дээр нь халуун цай ямагт бэлэн байна. Нөгөө талд нь гурван давхар төмөр бүслүүрт цоожтой авдар, чухам юу дуулахыг нь сүмийн зүгээс сонсогчдод урьдчилан зарласан байх бөгөөд шударга юугаа дан ян буулган хөглөж эхлэхэд нь данжаадууд үг үсгээр алдах, эсэхий нь хянан шалгах гэж хэвлэмэл дэвтрийг урдаа тавин дэлгэж хичээнгүйлэн ширтэнэ. Сохрын дуулах гайхалтай, сонсогчдын анхаарлыг цаг ямагт өөртөө татан, урдаа дэлгэсэн номыг үргэлжлэн шагайж байлаа ч гэсэн тэд,тийм айхавтар ном эрдэмд боловсорсон улс биш, усан болох шилийг нүдэндээ хийн эрт урьдын алдарт номыг барин суух ёстой хоосон дүрэм бөгөөд ойн тойндоо аятайхан ойлгогдох хэсэг дээр юм уу, эсвэл хөг ая хоёрын нарийсах дээр "хао ваа" гэж хашгиран баяр хүргэнэ. Заримдаа бичиг үсэгт онц гэж алдаршсан  нэгийнхээ зүгээр хөгжөөн шуугиан дэгдээхийн үүднээс гэнэт хашгирахад  дэмий дагалдан дуу шуу болох ч явдал тохиолдоно. Гэтэл энэ "хао ваа!" гэдэг хашгиралт ер бага хэрэг биш, тэр бүр дээр сохрын тогооч луухаан бяцхан поолуу барин гарч ирж хүн бүрийн өмнөх тосох бөгөөд, түүн рүү нь данжаадууд мөн л нэр нүүрээ бодон янчаанаас доошгүй юмыг шидэн хан ян буулгана. Тогоочийнхоо эргэж ирэхэд сохор, өврөө тэмтрэн түлхүүр гаргаж гурван давхар төмөр бүслүүрт авдраа нээн мөнгөн янчаанууд шир нир буун асгармагц хавхаглан цоожилж аваад дуулахаа үргэлжлүүлнэ. 
Одоогоос таван жилийн өмнө Оюундарь арван дөрөвтэйдээ Наймаа хотын эрлэг хааны сүмийн өмнө сохрыг дуулахыг анх үзээд түүн шиг дуулан хөгжимддөг болохыг хүссэн билээ. Хүүхэд бүр юмыг хөнгөн хялбараар боддог ёсоор шударга хөгжим худалдан авч оролдоод санаа сэтгэлийн зовлон эдлэхэд нь эцэг нь сохор дуучинд шавь оруулсан юм санжээ. Түүнээс хойш Оюундарьд сургасан нь ер бага биш, хэдийгээр багшийнхаа адил хэдэн арван том дэвтрийг аялан дуулж чадахгүй боловч хэдэн арван дуу шүлэг, үлгэр найраглалыг дуулж чадна. Үсэг номыг нь Жамъян гүнээр заалган нарийн нямба судалсан учир хятад хэлэнд ч сайн болсон байна. Сохор дууч хэдийгээр өдөр шөнө хоёрыг ялгахгүй хүн боловч Оюундарийн хоолойн сайхан, гар хурууны хөнгөн гавшгай, тогтоон цээжлэхий нь хосгүй, эд бүхнээс нь жирийн охин биш гэж үнэлэн чин сэтгэлээсээ хайрлана. 
Цагаан сар болсны хувьд сохор дууч, хаврын дуулалтаараа өмсдөг хар торгон тоорцог, оготорхон хар хүрэм, зузаан хөвөнтэй барзгар өмд, эсгий шаахай өмсчээ. Аль өглөөнөөс аван Оюундарийг хүлээн сууна. Өөр хүн ч тэднийд цагаан сар болов гэж очдоггүй байлаа. Бага үдийн хэрд хашааны хаалга нээгдэн хүмүүс ирэхийг сонсоод сохор: "гөө гөө ший" гэж инээмсэглэн үүд рүүгээ чих тавин сохор нүдээрээ цавчилгүй ширтэв. Энэ нь үнэхээр Оюундарь байлаа. Босгы нь дөнгөж давангуутаа хоёр гараа элгэндээ тэврэн мөргөхөд сохор эгээ л нүдтэй хүн шиг хариу толгой дохино. Урагш хоёр алхаад өвдөг дээрээ сөхрөн
-Гүаня гүаня хао! гэж мөргөхөд, 
-Ай хао! Гүаня гүаня хао! гээд өөрөө урдах ширээний нөгөө тал руу заан суулгав. Тогооч нь эгшин зуурын дотор төрөл бүрийн нарийн хоол хийж зочилно. Сохор, шавийнхаа ирсэнд тэсгэлгүй баярлан цаг ямагт инээмсэглэх боловч онцын яриангүй, хоол ундаараа л зочлохыг эрмэлзэнэ. Тэгээд эцэст нь гурван давхар төмөр бүслүүрт авдраа нээн арван янчаан бэлэглэлээ.
-Оюундарь түрүүн аав, ээж, тогооч нараасаа олсон мөнгөө Балданцэрэнд өгчихсөн билээ. Одоо хоёр багшдаа бараалхан дахин мөнгөтэй болсондоо баярлах бөгөөд Балданцэрэнтэй суухдаа хувийнхаа мөнгөтэй байх түүгээрээ сайхан дээл, малгай, гутал авч өгнө гэж бодох тул ханахын ч эцэс алга. Цааш олохыг хүсэхдээ Оюундарь морь тэргээ багшийнхаа үүдэн дээрээс буцаагаад ганцаар хэсэж гарлаа. Маргааш нь ч өөрцгүй өглөөнөөс аваад үдэш болтол хэсэв. Түүндээ ураг төрлүүд, түнш пүүсийнхэн, энгийн таних айлуудаар оржээ. Хүмүүс Оюундарийг  урьд урьдын цагаан сараар ирдэггүй байсны нь дурсан өдий баян айлын эрх танхи болоод эрдэм номтой охин гэж ихэд хүндэтгэх ажээ. Доод талын ядуу айл тавин мөнгө, түүнээс дээш нь нэг янчаан, хоёр янчаан, гол төлөв нь гурав, бүр дээд талын айл тавыг бэлэглэж байлаа.
Шөнө Оюундарь гэрийнхээ хаалга түгжиж аваад хормой дэвсэн сөхрөн сууж бүх олсноо тоолж үзлээ. Бүгд зуун жаран янчаан, тавин мөнгө болсонд хөмсөг нь дээш болон баярлан ширтэнэ. Гэвч сэтгэлд нь бас л мөнгө, "Одоо энэ мөнгөө хэрхэн хоёр зуу болгох билээ?" гэхэд ороогүй болоод, орууштай айлуудыг бүртгэн бодох хэрэгтэй болсон бөгөөд үнэхээр нойр нь бүр хулжив. 

ШИНИЙН ГУРВАН ӨЛЗИЙ МУУТАЙ ӨДӨР

Өглөө Оюундарь дөнгөж сэрэхтэйгээ зэрэг айл хэсэхээ санан босон харайв. Гар нүүрээ угаах, хувцас хунараа өмсөхдөө хүртэл яаран тэвдэж байсан бөгөөд ганц аяга цай уусан болоод гарах гэтэл эх нь орж ирээд:
-Хүүхэн минь өнөөдөр битгий гадагш гар! Гэртээ байлгүй болохгүй болоод байна гэв.
-Юунд тэр вэ ээжээ? Гэхэд,
-Өнөөдөр манайд Богдын зарлиг буух гэнэ.
-Яаж мэдээв?
-Сая Богдын хаалгач ирж мэдэгдээд явлаа.
-Үгүй юун тухай зарлиг вэ?
-Хайрхан минь бүү мэд. Ямар боловч Богдын зарлигийг бид гэр бүлээрээ хүлээн авч мөргөх ёстой гэж залбиран гарав.
-Үнэхээр юун тухай зарлиг болохыг хэн яахан мэдэх ажээ. Мэдэхээс Богдын зарлиг маш чухал, ялангуяа жирийн нэгэн айлд онцлон буухыг хэн боловч хамгийн дээд заяа гэж бишрэн хүндэтгэх ёстой билээ. Иймд Балсанжавынд хашааныхаа дотор гаднахыг цэвэрлэх, үүднийхээ өмнө цагаан эсгий дэвсэх, бурхандаа зул, хүж өргөх, хувцас хунарыг баяр ёслолын журмаар өмсөх, ёстой үй түмэн ажил ундран гарлаа. Үүн дээр аав ээж хоёрын ухаан жолоогүй сандран тэвдэж байхад Оюундарь айл хэсэн мөнгө олох явдалд багагүй саад болж байгааг л санан дотроо харуусна.
Өдөр дундын хэрд дун цагаан морь хөллөсөн шилэн цонхнуудтай сүйх тэрэг гудамж барин гарч ирлээ. Балсанжав гэр бүлийн хүмүүсийн хамт хашааныхаа хаалган дээр гаран угтан авлаа. Сүйхнээс дугуй булган малгайтай, улаан торгон дээл өргөн шар хүрэм өмссөн тарган биетэй цагаан царайтай сайхан лам инээмсэглэн гарч ирэв. Энэ бол Богдын соёг Жанцан гавч гэгч байлаа. Балсанжав түүнд гүнээ мэхийн амар эрээд дотогш залав. 
Соёг гэрт орсноо: "Би танайд маш их баяр баясгаланг авчирсан" гэхэд тос даасан тунгалаг цагаан царайгаараа хүн бүрийг инээмсэглэн ширтэнэ.
-Жа. Та дээшээ морилж хайрла! гэж тусгайлан зассан түшлэгт олбог руугаа Балсанжавын гар тавин мэхийхэд:  
-Зүгээр. Би урьдаар дээрхийн зарлигийг буулгая! Гээд өврөөсөө сөө шар хадаг гарган түүн дээр палигар улаан шугамуудын дундуур бий даран томоор бичсэн хэдэн мөр бичигт зарлигийг тавин дэлгэж
-Гэр бүлийн хүн цөм бий биз дээ? гэж хоолойгоо бүдүүхэн тайвнаар хэлэв. 
-Жа цөм байна гэхэд,
-Тэгвэл ачит Богд ламтандаа чин сэтгэлийг барин залбирах цаг боллоо гээд хоолойгоо засан хүмүүсийн сөгдөн мэхийхийг ажив.
-Оройн чандмань Оюундарь Богд ламын зарлиг аа  гэх нь намуухан боловч сүр бадруулсан бүдүүн хоолой хүнгэнэн сонсогдоно. Тэгээд соёг зориуд таслан хүн нэг бүрийг ажих нь "мөргөцгөөгтүн" гэсэн дохио байлаа.
Аав ээж хоёр нь орой дээрээ наманчлан нэгэн зэрэг мэхийн мөргөв. Оюундарь тэднээ даган мөргөх боловч сэтгэлд нь соёгийн хөдлөх бүрдээ маяглах онцгой байдал, айл хэсэхэд саад болж байдаг хоёр дахь явдал давхар эргэлдэнэ. 
Соёг лам:
-Цэцэн хаан аймаг гэж намуухнаар эхлээд цааш шуурхайлан уншсан нь: -Олон хошуу ноёдын нэгэн болох Нямцэвээний аги эдүгээ нас хорин гурав, ханилан сууваас зохих хувь заяаны нь бүсгүй Наймаа хотын Балсанжав гэгчийн төрүүлсэн охин Оюундарь мөн учир Богд палам бийгээр зарлигаар нийлүүлэн суулгасугай! гээд эл зарлигт мөргөцгөө гэв. 
Оюундарийн ухаан балартан харанхуйлав. Аав, ээж хоёроо үгүй гэх байх, татгалзана байх гэж ажихад үг дуугүй мөргөн, соёг зарлигийн бичгээр адис тавьж байлаа. Дараа нь соёг Оюундарь руу инээмсэглэн адис тавихаар гар сунгахад нь муужран унасан ажээ. Нэг мэдэхэд өөрийнхөө суудаг гэрт хүргэгдэн ирсэн байх бөгөөд эх хажууд нь:
-Эвий минь, хөөрхий минь, одоо яая гэх вэ? Богдын зарлигийг хэн боловч давж болдоггүйгээс хойш яахын ч арга алга гэж илэн таалан уйлан суужээ.

ЗОРИГ БАДРАЛТ

Оюундарь эхийнхээ "Богдын зарлигийг дааж болдоггүй юм" гэж байн байн давтан хэлснийг чин сэтгэлээсээ жигшин, нэг ч үг дуугаралгүй байгаад гэрээсээ гарсан ажээ. Өөрийн нь бодлоо бол: "Бид ганц охиноо бусдад өгөхгүй" гэхээс аваад "Өөрийн нь санал мэднэ" гэх хүртэл олон төрлийн шалтгаан байж болох шиг санагдана. Хэрэв тэр бүхнээрээ болдоггүй аваас намайг нэг тийш нь сэм оргон зугтаалгаж болох шүү дээ гэхээс эцэг эх хоёрыг өшин занах сэтгэл төрнө. "Одоогоос эхлэн надад аав, ээж байхгүй, авран ивгээх бурхан сахиус ч алга. Цөм Богдын талд байдгаар миний дайсан шүү дээ" гэхээс даруй боож үхүүштэй ажээ. Гэвч Балданцэрэнг бодлоо. Тэр маань надад чин сэтгэлээс хайртай болохоор намайг өмгөөлөн хамгаалах төдийгүй өөрийн биеэр аван, нэг тийш оргох болов уу гэх сэтгэл төрөхөд өөрийн эрхгүй баяр баясгалантай боллоо.
Тэр дороо гэрээсээ шагайн жолооч Түвшинийг дуудлаа. Хоёр дахин дуудлаа.
Түвшин баруун гэрт ганц охиныхоо харанхуй гасланд унасан тухайд хэрхэн ухаанаа олохгүй болсон эцэг эх хоёрын гунигт ярианыг сонсон мөн л уй гашуу болон суусан учир гурав дахь дуудалтан дээр анх  удаагаа сонсон босон харайж:
-Хүүхэн минь юу гээ вэ? гэж гэрээс гарч ирэв.
-Та морь тэрэг хөллөө. Би явъя! 
-За, за, одоохон гэж Түвшин морины пин рүү пижигнэн харайлгав. 
Оюундарь буцан орж хувцас хунараа засан, бүсээ чангалахдаа толины өмнө очин зогслоо. Нүд нь уйлсан болон бөлцийн хавдсан үзэгдэв. Хойшдоо яасан ч ингэж уйлахгүй юм хундаа гэж зүрхээ чангалахын зэрэгцээгээр Балданцэрэн дээр оргон одсон хойно намайг дайсагнагч бүхнээр яах бол? Гэхээс инээхд хүрэх ажээ. Гэрээс гаран морь тэргэндээ суухад эх нь гарч ирэв.
-Хүүхэн минь хаачих нь вэ? гэж уяхан зөөлөн хоолойгоор асуув. Хариуд нь Оюундарь, 
-Нэг айлд очно гэж хэгжүүхнээр хэлэв.
-Үгүй хүүхэн минь дэмий биш үү? гэж чичирхийлсэн хоолойгоор хэлэхэд нь: 
 -Та намайг бусдын боол болгохоос илүү яах гээ вэ? гэж хашаа даван сонсогдтол чанга хэлэв.
Эх цочин, "Эш" гэж аман дотор үглэхээс өөр юу ч хэлсэнгүй бөгөөд хашааныхаа их хаалгыг өөрөө нээлээ. Түүгээр нь жолооч Түвшин гарснаа:
-Хаашаа явах вэ хүүхээ?
-Хүрээ оръё Түвшин гуай.
Түвшин морь тэргээ аажуухан явуулан Наймаа хотын баруунаа гарснаа, суудлаасаа эргэн:
-Хүүхэн минь  чи багшдаа бараалхах чинь үү?
-Үгүй Түвшин гуай, Балданцэрэнтэй уулзъя.
Түвшин нүдээ том болгон өөдөөс нь ширтсэнээ:
"Зөв" гээд цааш эргэн мориндоо ташуур өгөв. Морь урагш зүтгэн шогшлоо. Түвшин нэмэн нэмэн ташуурдсанд мань улмаар хурдлан давхив.
Өнөөдрийн хувьд Хүрээ, Наймаа хоёрын хооронд хөл хөдөлгөөн их, ах дүү ураг төрлүүддээ золгох гэж гоё сайхныг өмссөн, унаатай унаагүй янз бүрийн хүмүүс үргэлжлэн цувна. Тэр дундуур Түвшин, Оюундарийг янаг эртэй нь уулзуулахыг яаравчлан тоос манаруулан давхисаар л байлаа. Тэрэгний дугуй байн байн овон товон дотор орон биеүсэргэн донсолгоход  Оюундарь "Ер миний одоогийн амьдрал эгээ л энэ донсолгоо шиг болж дээ" гэж нэг үе бодсоноо "Үүний өмнө би уй гашуугаар бууж өгөхийн оронд эрэмгий зоригоор тэмцэх ёстой" гэж биеэ ятгав. Үүнээс цааш бодохдоо Балданцэрэнтэй уулзах, уулзсан хойноо бүх  явдлаа нэгмөсөн тоочих, тэгээд хоёулаа оргон алга болохыг бодож, үүнээ Оюундарь сэтгэлчлэн бүтээхэд бат итгэж баярлах ажээ.
Гэтэл морь тэрэг нь Балданцэрэн: "Энэ манайх" гэж буудаг байсан бусдын хашааны өмнө ирж зогсов. Оюундарь яаралтай нь аргагүй буун хашааны хаалгыг татахад дотор нь хоёр гэр, зүүн талынх нь нэлээд том, бүрээсээр хариугүй дорой, баруун нь багавтар болоод бүрээс сайтай байх тул Оюундарь тэр гэрийг Балданцэрэнгийнх болов уу гэж бодов. Гэрийн хаалгыг татахад хоймор нь гурав орчим насны эрэгтэй хүүхэд нус нулимсаа цувруулан уйлж суугаа үзэгдэнэ. Баруунтай нь ор, урдтай нь гуч гаруй насны эхнэр манцуйтай хүүхэд тэврэн хөхүүлж суулаа. Лавлан ажихад эхнэрийн өмссөн зүүсэн нь муу биш. Гэвч санаа сэтгэлийн зовлонд дарагдсан бололтой. Мах, шөл муутай, зүс царай цонхигор, эхлээд Оюундарийг гайхсан царай гарган нэг хэсэг ширтсэнээ хүүхдээ хойш тавив. Тэр нь дөнгөж тавимагц аг таггүй бархирав.
Оюундарь Балданцэрэнгийн гэр орныг ийм айл байна гэж огтхон ч санаагүйдээ  тэнцүүрээ алдсан мэт болон амар мэндээ мэдэж чадсангүй бөгөөд тэр авгай ч мэнд ус мэдсэнгүй.
-За дээшээ суу даа. Сар шинийн идээ амс  гээд цай хийж өгөхийг завдав. 
-Зүгээр. Би зөвхөн нэг хүнийг сураглахаар орж ирэв гэхэд,
-Хэн гэгчийг вэ?
-Балданцэрэн:
-Балданцэрэн гэнээ? Байхгүй ээ! Тийм хүн энэ хашаанд байхгүй.
-Үгүй гэж үү? Уг нь энд гэж тодорхой зааж өгсөн юмсан.
Эхнэрийн царай гэнэт хувхай цагаан болж,
-Чи түүгээр яах гээ вэ?
-Хөндлөнгийн хүнд хамаагүй зүйл гэж эгдүүцэн хариуллаа. Тэгээд эхнэрийн амьсгал дээр хөөрөн нүдэнд нь нулимс хуралдаж эхлэхэд:
-Үгүй ингэхэд та юу нь вэ?
-Чамайг харахад юу нь баймаар шиг байна гэж хариу эгдүүцлээ.
Оюундарь үг дуугүй гарахын мөрөөсөл болон үүд рүү явахад
-Чи байз гэж хашгиран, урдуур нь орж ирж үүдээ таглаад:
-Чи Балданцэрэнтэй уулзах чухам ямар хэрэгтэй вэ? Түүнээ хэл! Гэж чичирхийлсэн хоолойгоор өгүүлэхийнхээ зэрэгцээгээр гараа сарвайлган нүүрийн нь өмнө авчрав. Урт урт хумстай нарийнхан хуруунуудын нь завсраар нимгэн зовхитой торомгор хар нүд нь гомдол эрэн нэвт харагдсаныг хэлэх үү? Ер энэ үе аймшигтай. Орон дээр орхигдсон өлгийтэй хүүхэд нь ээрэн тагжраад хоолой нь зөвхөн хахтнан хэрчигнэж байлаа. Гэвч Оюундарь тэр эхнэрийн "Балданням" гэснийг санан бага зэрэг сэхээ авч
-Үгүй би Балданнямыг биш, Балданцэрэнг эрж яваа юм. 
-Мөөн мөн. Тэр чамд нэрээ Балданцэрэн  гэдэг байжээ. 
-Үгүй ээ. Би энэ нэрийг өөрөөс нь биш өөр бусдаас мэдсэн юм. 
-Ээ золиг! Бусдад бас нэрээ ингэж буруулдаг байжээ гээд эхнэр нүдэндээ хуралдсан нулимсыг барьж чадахаа болин мэгшин уйлж эхэллээ. Дуу нь тун тамиргүй ингэнэх авианы нь цаана өөр нэгэн хэржигнэн чичирхийлсэн юм давхар сонсогдох нь түүний ид хүндрэлээ олж байгаа уушгины мэнгэр өвчин байлаа. 
-Би таны үгийг итгэхгүй байна. Хүмүүс түүнийг зүгээр ч үгүй Балданцэрэн гүн гэдэг юмсан гэхэд:
-Мөөн мөн. Тэр чинь өөрийгөө гүн гэж зарлах байтугай, ван болгон өргөмжлөхөөсөө ч буцахгүй сагсуу амьтан гэж аман дотроо бувтнан, нулимсаа арчсан халуун нударгаа ширтэнэ.
Оюундарь эхнэрийн үгийг шууд итгэх сэтгэл төрөн дотор нь харанхуйлав. Мод мэт хөшин, нүдээ ч цавчих тэнхэлгүй болж байхад эхнэр хажуугаас нь:
-Чи мэдэж байна уу? Тэр чинь хүн биш, хүний хувь заяаг бузарлан хорлогч, худал гэвэл чи хар намайг, хоёр хүүхэд нь тэр байна. Хүнийг ийм болгож орхиод хаян алга болдог хүн энэ хорвоод байх уу? Би нэг айлын хүүхэн рүү явдаг болсны нь дуулсан юм. Ингэхэд тэр эмэгтэй нь чи байжээ. Нэг мэдэхэд чамайг мөн хаяна. Ингэхдээ хэвлийд чинь хүүхэдтэй болгож өгөөд хаяна шүү. Ээ чи хая! Урьтаад хая! Нүүр рүү нь шороо цацаж, толгойд нь шанага ус цацаад хөө! Ингэвэл чи эцэстээ гуниггүй, үр хүүхэдгүй дан бие байснаараа чи нэг мэдэхэд хувь заяаныхаа эрд очих чинь магад шүү. Үүнийг би чамд хар хорын  сэтгэлээс хэлж байгаа биш, эмэгтэй бидний хувь заяа нэгэн адил дорой болоод, гаслан зовлонгийн дунд хүлээстэй байдгийн хувьд хэлж байна. Би ирэхээр нь хөөнө. Эр хүн гэгчийг хөөн явуулах эрх эмэгтэй бидэнд байдаггүй боловч би хөөгөөд, эцэст нь эцэг эхийнхээ гэр орныг бараадан салах минь... гэхчилэнгийн юмсыг хүврэлдүүлэн ярьсаар л байв. Оюундарь  нэг ч үг дуугарсангүй. Сэтгэлд нь зөвхөн "Намайг аврах юм юу ч алга" гэдэг бодол эргэлдэж байсан бөгөөд хөл нь тэндээс өөрөө хөдлөн гадагш гарлаа. 
Хашааны хаалгаар зүс царай жигтэйхэн уруу дорой, уй гашуунд дарагдан гарч ирэхэд нь Түвшин, хэрэг зориг нь эс бүтсэнийг даруй мэдэв. Тэргэндээ элий балай хүний байдлаар гуйвлан авирч суухад нь гайхан мэлмэрсэн бөгөөд Балданцэрэнг гарч ирэн үдэх болов уу гэхдээ хашааны хаалгыг ширтэн хүлээв. Оюундарь за явъя даа гэж санаа алдан хэлэхэд мориныхоо жолоог хойш татан дугтарч "чүү" гэж хэллээ. Морь дурамжханаар хөдлөн аажуухан алхлав. Түвшин ч хурдлахыг бодсонгүй "Үгүй хүүхээ юу болов доо" гэж асуун эргэж харахыг завдсанаа, Оюундарийн уй гашуунд дарагдсан царайг дахин харахаасаа халшран болив. Ард нь Оюундарь хэмжээгүй итгэсэн ганц горьдлогоо бүрмөсөн баларсны хувьд бүх тэнхэл нэгмөсөн алдарч нүдээ цавчих сэхээгүй болсон байлаа.
Морь тэрэг ер хурдлалгүй явсаар Консулын дэнж хүрэв. Өөд авирахдаа бүр аажуухан үе үе зогсчих шахав.
Яг энэ үеэр Оюундарь, эрдээ хаягдсан хөөрхий эхнэр, түүний гунин гутрахад дарагдсан царай, хоёр нялх хүүхэд юутай хүүтэйгээ сэтгэлд орж ирэн, нүдэнд нь тусах ажээ. Түүнийг Оюундарь өрөвдлөө. Түүнийг төлөөлөн Балданцэрэнг чин сэтгэлээсээ жигшин заналаа. Гэтэл тэр эмэгтэйн гунигт явдал ер нэгэн хүний явдал биш, харин монгол эмэгтэй бүрийн хувь заяа мөн байх тул Оюундарь "Надад амьдрах ба амьд явахыг хүсэн амь биеэ хайрлахын хэрэг юү вэ?" гэдэг асуудлыг өөртөө тавив. Энэ зуур морь тэрэг дэнж дээр гараад сүрхий бөх баригдсан туйпуун хэрмэн хашааны урдуур орон явж байлаа. Энэ бол  Америкийн нэгэн том пүүсийн бараа агуулахын газар. Дотор нь нэг дэлгүүр байдаг бөгөөд Оюундарь тэр дэлгүүрт орон хүн бүр "Хүний хар нүднээс бусад юм бүхэн байна" гэж шаагин хэлэлцдэгийг санав.
-Аль вэ Түвшин гуай, та энд зогсоно уу? Би эндхийн дэлгүүрт нэг орж үзье гэхэд Түвшин,
-Аа тэг хүүхээ. Энд чинь ёстой хүний хар нүднээс бусад нь байдаг газар гэж санаа сэтгэл нь сэргэх болов уу гэхдээ уриалгахнаар хэлэн, мориныхоо амыг татлаа. Оюундарь тэрэгнээс буун хашааны дэлгээстэй байгаа их хаалгаар орон, зүүн хойш эргэн өндөр чулуун довжоон дээр баригдсан том дүнзэн байшинд оров.
Энэ пүүс үнэхээр сонин,үнэр танараасаа аваад дэлгэсэн тавьсан юмс цөм бусад пүүсүүдээс тэс өөр Европ маягийн эрэгтэй,эмэгтэй хүний бэлэн хувцсууд, унадаг дугуй, оёдлын машин, сүүний машин бусад эрэг шургаар бүрэлдсэн багаж хэрэглэл, тоо бай нь шөнийн харанхуйд чөтгөрийн галын өнгөөр тодхон харагддаг энгэрийн цаг, урт богино хоёр захын нь голыг буржгар үстэй тас хар царайтай хүний хамар дээр нь шитгэн үйлдсэн ширээний аяган цаг... ёстой долоон шидийн юмс энд байгаа үзэгдэнэ. Гэвч эдгээрийг Оюундарь сонирхсонгүй, янз бүрийн ангийн буу, чоно, үнэгний хавх, гурын эвэр бариултай урт богино хутга, эвхмэл тонгорог мэтийг худалдах хэсгийн өмнө очлоо. Тэгээд вандангийн шилэн хавхагт хайрцаг руу нүд тусган ажихад, дотор нь их бага хэмжээний гар буу, янз бүрийн бууны сум, хонгио, дарь, тугалга, загасны матигар дэгээнүүд бас бусдыг янз оруулан өрсний дунд нүүрэн дээрээ бод малын сэгэн дээр сунан унасан олон чонын зурагтай цаасан хайрцаг зэрэг юм гурав байлаа. Гэтэл одоо Оюундарь түүнийг л шохоорхон ширтэх ажээ. Вандангийн нөгөөтэй тааран шиг барвагар ноосон эдлэлээр хийгдсэн задгай энгэртэй саарал хүрэм маягийн юм зах эргэмэл судалтай цэнхэр төвд цамцтай бөгөөд түүндээ могой эрээн зангиаг эрүүн доор булдруу зангидан зүүсэн дээд уруулдаа сэрвэгэр шар сахалтай толгойн үс жирийн шаргал, ахимаг настай худалдагч  зосгож байлаа. Энэ хүн нэг талаар Оюундарийн гоо сайхныг сонирхож, нөгөө талаар уй гашуунд дарагдсаныг энэрэнгүй сэтгэлээр ажин ширтэх ажээ. 
Оюундарь чонын зурагт хайрцгийг хуруугаараа заан,
-Энэ. Би авъя гэхэд, худалдагч "Энэ чамд хэрэгтэй юм биш" гэж хэлэхийг хүсэх боловч монгол хэл мэдэхгүйдээ боогдон толгой сэгсрэн инээмсэглэв. 
-Үгүй би зүгээр үзье. Та над үзүүл! Гэхэд худалдагч хайрцгийн шилэн хавхгийг дээш өргөн өнөөх юмыг гаргаж ирээд тагийг нээн Оюундарийн өмнө барилаа. Гэтэл нээгдсэн тагийн нүүрэнд хохимой толгой зөрүүлэн тавьсан хувхай ясан чөмгийг санамж болгон зурсан нь үзэгдсэн бөгөөд худалдагчийг тэр зүйлээ буцаан хийхийг завдахад Оюундарь замаас нь шүүрэн авч.: 
-Манай нохой их муу, галзуу байна гэж амьсгаадан хэлэв.
Худалдагч үг дуугүй юмныхаа хойноос гар сунгав. Хариуд нь Оюундарь зүүн гарынхаа дунд хурууны бөгжийг суга татан авч гар дээр нь тавив. 
Тэр бөгж нь хольцоогүй шижир алт, хүндийн хэмжээ таван цэн гаруй, төдий хүнд юм, гэнэт гарт орсныг худалдагч "үгүй энэ чинь юу вэ? Би зүүдэлж байна уу?" гэж санан байшингийнхаа таазыг ширтэн нүд цавчив. Тэгээд алгаа тэнийлгэн харсан бөгөөд шижир алтыг нүдэндээ тусмагц сэтгэл булаагдан "Гоулд!" гэж өөртөө шивнэлээ. Гэтэл бас сэтгэлд нь  "Эцсийн эцэст би нэг эмэгтэйн өөрий нь юм уу,аль эсвэл өөр бусдын амийг бусниулах хэрэгт гол хэрэглүүрий нь олгосон нүгэлд унах биш үү" гэж бодогдон сандарлаа. 
Энэ зуур Оюундарь дэлгүүрээс гарч амжсан байжээ. Худалдагч ч улмаар сандран вандангийнхаа дээгүүр ёстой америк хүний гавшгайгаар үсрэн гарч эргэн тойрныг нэгжээд тэндээсээ гадагш гаран хашааныхаа хаалга дээр хүрлээ. Гудамж эл хуль, гагцхүү зүүнтэй нь гарц морь тэрэг цааш хурдлан явахыг худалдагч олж харсан бөгөөд тэр тэргэнд өнөөх бариад авахыг хүссэн эмэгтэйгээ суугаад зугтаж явааг тодорхой мэдэв. Гэвч гэнэт хойноос нь хөөх хүсэлгүй болон, оронд нь харин тэр чигээрээ тонилог! гэсэн бодол төрөв. Юунд гэвэл:
Нэгд: "Би хүн төрөлхтний дээд цагаан арьстан байх атлаа сармагчныхаа төрлөөс төдий л их холдоогүй шар арьстан хүүхний төлөө амь тэмцэн гүйхийн  хэрэг юү вэ? гэдэг нэг асуудал орж ирсний дээр зүүн гарт нь атгаастай байгаа таван цэнгийн шижир алтан бөгж хойш нь чангаав.
Хоёрт: Эцсийн бүлэгт, ариун бурхны өмнө "Би тэр эмэгтэйг гэмт хэргээс аврах гэж хойноос нь гүйгээд олоогүй билээ" гэж үзэхэд яагаад болохгүй байх билээ гэж дотроо бодон баярлана.

ШИНИЙН ДӨРВӨН, ХАР ӨДӨР 

Шинийн дөрөвнөө. Балданцэрэн үдээс хойш гэрээс гаран зүүн тийш явлаа. Сэтгэлд нь гагцхүү маргаашийн явдал, Богдод бараалхан зарлиг буулгуулах гэж байгаа нь баяр бахдал болон эргэлдэх бөгөөд ер үүнийг Балданцэрэн Оюундарийг ... .... .. байж чадахгүй гэрээс гарсан ажээ.
Тэнгэрийн байдал маш сайхан, аль өглөөнөөс аван дээрээс ээсэн нарны гэрэлд ... .. байгалийн цас хайлмагтан,хаврын уур амьсгал орж байна уу гэмээр санагдана. Тэр дундуур хаа л бол хаа гоё ганган хувцас өмссөн хүмүүс хэд гурваараа хэлхэлдэн баяр баясгалантай юмыг хэлэлцэн явна. Ингэхэд тэдний дунд бэлэг сэлтийн юм бариагүй, гар чөлөөтэй хүн нэг ч үгүй бөгөөд ялангуяа хүүхэд багачууд эрээ цээргүй айл хэсэж олсон бэлгийнхээ юмыг өвөртөө хийн, хэссээр багтахаа болихоор хормойлон гүйж яваа үзэгдэнэ. Гэвч сэтгэл ханах явдал үгүй бололтой нэг хашаанаас гараад нөгөө хашаанд орох зуур унан тусан гүйх ажээ.
Ийнхүү бүх хүрээ даяар баяр баясгалан болж байхад Консулын дэнж, Наймаа хоёрын хооронд гамингуудаар мануулсан баахан хөөрхий хүмүүс хог цэвэрлэж байлаа. Эд бол хэдэн сарын өмнө Балданцэрэнтэй дунд голын гүүр дээр дайралдсан цахар цэргүүд бөгөөд эдүгээ тэд цагаан сар болох гэж хүний урманд ганц удаа гэдэс цадсангүй, зөвхөн өмхий зоорин шоронгоос түр гаран, газар шүүрдэх л аз завшаан тохиолдсон нь тэр ажээ. Гамингууд тэднийг алдахаас болгоомжлохдоо гурав гурваар нь хүзүү холбон гинжилсэн байлаа. Хоорондын зай нь нэг тохой учир ёстой нэг хүн шиг хөдөлнө.
Балданцэрэн тэдний дундуур явлаа. Хөөрхий тэд хүн өөд шороо тоос манаруулахгүйг хичээхдээ гарын шүүрээ хойш татан, ядарсан биесээ тэнийлгэн зогсоно. Ажваас, өмссөн хувцас нь янз бүр боловч урагдан шалбарсан нь ээ адил. Биес нь ч өөрцгүй нэгэн жилд туранхай, хүйтний улиралд дотор гадна хоёроосоо даарсан зэвхий нүүрээ нүдэнд тусган өлсгөлөнд дарагдсан хурц нүдээрээ ширтэх нь гэнэт дайран барьж идэхийг бодож байгаа болов уу гэмээр эгдүүтэй үзэгдэнэ. Гэтэл тэдний дунд бусадтай холбоогүй боловч гар хөлөө гинжлүүлсэн намхавтар биетэй өргөн цээжтэй эр байлаа. Тэр нь гэвэл бүр аймаар, яг зам дээр өөдөөс харан зогсож байгаагий нь ажихад магнай дээрээ зурвас сарны хэлбэр бүхий гялаан сорвитой бөгөөд тэр сорви анх эдгэрэхдээ магнайн бүх арьсыг сүрхий татсан бололтой. Хоёр нүд нь чонынх шиг жийхгэр. Гэвч Балданцэрэн түүний гамингуудад онц өшигдсөнийг мэдэн ихэд өрөвдөн түүнд нэгэн тусламж үзүүлэхсэн гэхдээ өвөртөө гараа хийлээ. Тэгээд хоёр янчаантай яваагийнхаа нэгийг аван хажуугаар нь гарангуут доош унагав. Янчаан чулуун дээр тусан хан ян дуугарахад цааш өнхрөн өмнө нь хүрэх шиг болоход Балданцэрэн баярлав.
Гэтэл өнөөх эр "хүүе эрхэм ээ!" гэж дуудав. Хариу дуугаралгүй явалтаа хурдасгахад:
-Хүүе эрхэм ээ! Та юмаа гээлээ гээд дахин дуудан гинжээ хажигнуулан гүйх чимээ сонсогдов.
Энэ даруй гамингууд "Хай зогс!" гээд хашгирав. Нэг нь буугаа мөрнөөсөө аван урдаа барин гүйн ирэн Балданцэрэн одоо мөнгөн янчаан гамингийн гарт орохыг санана. Өнөөх эр, гартаа барьсан янчаанаа үзүүлэн: "Энэ хүн гээсэн юм" гээд булаан авахыг завдахад нь:
-Май эрхэм ээ. Энэ таны мөнгө гэж гинжит эр гараа сунган урагш зүтгэв. "Үгүй чи ав! Чамайг аваг гэж унагасан юм" гэж хэлье гэтэл, гамин монгол хэл гадарладаг бололтой, гинжит эр түүний гар дахь янчаан, Балданцэрэн гурвыг ээлжлүүлэн харна.
-би гээлээ гэж үү? гэж Балданцэрэн өвөртөө гар хийн хоёр дахь янчаанаа авав. Тэгээд мөнгө үгүйлэх байдлаар нээрээ тийм байна гээд авсан янчаанаа гар дээр нь тавингуутаа: "атга!" гэж хэлэн амаа жимийв. Хөөрхий эр учрыг ойлголоо. Гараа хойш яаран татав. Царай нь хачин болон уруул нь чичигнэв. "Миний нэр Гоожоо баатар" гэж хэлэв.
Балданцэрэн  хариу дуугаралгүй эргэн явлаа. Нэлээд яваад эргэн хараад Гоожоо баатар буюу нөхдийнхөө шороо манаруулан газар шүүрдэж байгаагийн дунд ганцаар зогсон Балданцэрэнг ширтсээр байгаа үзэгдэнэ. Энэ нь түүнийг үнэхээр баярласны шинж тэмдэг мөний учир Балданцэрэн тус болсонд хамгийн дээдийнхээ үйлийг хийсэн шиг санагдав.
Тэндээс Балданцэрэн Наймаа хот руу орох зуураа Оюундарийн суудаг гэрт шууд орж, хэрэв гэрт нь хүн байваас айл сураад гарах, гарсан хойноос Оюундарийг заавал гарч ирэх байх гэх зэргийн бүтэмжтэй сайхныг бодлоо. Оюундарийнхны суудаг гудамж орж ирэхэд хашаанаас нь хариугүй муу хувцастай өвгөн хятад галзуу мэт бархиран гарч ирэв. "Аяа яасан хэцүү вэ. Энэ ертөнц юутай муутай, залуу байхад нүд минь сохорсон. Өвгөн болсон хойно дахин бас нэг сохорлоо. Аяа, аяа одоо над орчлон үүрд харанхуй боллоо" гэхчилэнгийн эх адаггүй юмыг хашгиран хэлж бархиран толгой түрүүгээ чичин гуйвлаа. Хажууд нь арай дээр хувцастай нэг луухаан үг дуугүй түшин зүүн тийш чиглүүлэн явна. Хашаа бүрээс хүн гарч хаалган дээрээ зогсон гунигт царайгаар ажиглана. Гагцхүү Оюундарийн хашаанаас л хүн гарч ирэхгүй байлаа.
Балданцэрэн Оюундарийг гарч ирж магадгүй гэж бодохдоо хаалган дээр нь зогсов. Сохор хятад гудамжийг шувтран булан тойрч, хашаанаасаа гарсан хүмүүс цөм эргэн орж уг гудамж дахин эл хуль болоход Балданцэрэн, Оюундарийн хашааны хаалгыг аяархнаар түлхэн босгы нь давлаа. Гэтэл Оюундарийн суудаг гэрийн өрх бүтээлгээстэй оосор нь буруу талдаа уяастай, үүд нь бүдүүн хар дээсээр даруулгаастай байгаа нь үзэгдсэн бөгөөд энэ бол тэр гэрт нас барсан хүн байгаагийн тэмдэг болох учир Балданцэрэн дотор палхийн амьсгал тасалдав. Гэрт Балданцэрэн чухам ямар ухаанаар хэрхэн орсноо өөрөө  үл мэднэ. Нэг мэдэхэд бүрэн баргийн дунд хүрэн модон гуутай зурмал цагаан дарь эх урьд нь ганц зул, зулын гэрэлд цагаан дарь эх угийнхаа инээмсэглэсэн баясгалант дүрээр биш, "Орчлон хорвоо гэж юу вэ? Харцгаа! Энэ байна" гэж уй гашуунд дарагдан урагш ширтэх мэт байгаа нь нүдэнд туссан бөгөөд дараа нь түүний урд модон хашлагат монгол ор, орон дээр нэг хүн, толгой нь цэнхэр хадгаар бүтээлгээстэй хэвтэж байлаа. Энэ бол Оюундарь урт хар гэзэг нь улаан торгон хөгжлийнхөө дээд талыг битүү бүрхэн  намирсныг хэлэх үү? Балданцэрэн эрээлэн цээрлэх, ичих зовох бүгдийг мартан хадгийг шүүрэн авлаа. Оюундарийн зүс царай, төрөлх сайхнаа алдан хөхөрч, зарим газраа хар толбоуудтай болсон байлаа. Гэвч ер амьд, амгалан тайван нойрсож байгаа шиг байгаа нь нүдэнд тусна. Үүнээс цааш нэг хэсэг яаснаа Балданцэрэн өөрөө үл мэднэ. Нэг хүн Оюундарийн цээжийг тэгнэн унасныг нь гэдрэг татан өндийлгөж гарт атгаастай хадгийг аван Оюундарийн толгойг дахин бүтээлээ. Эргэж харвал хөтөч Түвшин. Түвшингийн ард бие махлаг боловч шинж төрхөөрөө Оюундарьтай төстэй нэг авгай цавчлаагүй нүдээр гөлрөн ширтэнэ. Түүний дээд талд гэрийн хойморь тавь орчим насны эр толгой унжуулан газар ширтэнэ. Эдгээрийн хэн болохыг Балданцэрэн дотроо тааварлан мэдэв. Гэвч хэлэх ярих юм алга.  Толгойгоо өндийлгөн эргэж харвал ард нь нэг авгай "Өнөөх нь мөн үү?" гэж хэн нэгээс асуух нь там тум сонсогдов. Хажууд нь Түвшин - Мөөн гэх шиг боллоо.
Балданцэрэн үг дуугүй бөгөөд үүд рүү явав. Урдуур нь өнөө авгай орж ирэн өмнө нь зогсов. Балданцэрэнг үзэн ядах байдлаар ширтсэн бөгөөд:
-Чи миний ганц охиныг минь алсан гэж шивнэн амьсгаадав.
Балданцэрэн гайхлаа. Би буруу дуулав уу гэхдээ:
-Та юу хэлнэ вэ? Яагаад та над ийм үг хэлнэ вэ? гээд хойш ухрав.
Авгай нүүрээ даран мэгшин ингэнэв.
-Яагаад би алсан байх юм бэ? гэж эцгээс нь асуув.
Эцэг дуугүй толгой унаган доош ширтсэнээ ч эс өөрчлөв. Гэтэл Түвшин:
-Үгүй хүү минь. Өчигдөр энэ бурхан болооч чинь танайд очсон шүү дээ гэв. Балданцэрэнд Оюундарийн тэргэнд анх сууж танилцсанаас аваад өдий хүртэл бусдын хашааг өөрийн болгон үнэмшүүлсээр ирсэн нь санагдан гол нь харлав. 
-Өчигдөр хэдийд вэ? гэхэд Түвшин:
-Ээ харла! Чи гэртээ байгаагүй юмсан уу? Гэж нүдээ том болгон нүүрий нь ширтээд: -Үдээс хойш доо гэж Түвшин хэлтэс:
-Ээ чааваас гэж Балданцэрэн дуу алдав. Үгүй яах гэж манайх руу явсан юм бэ?
-Одоо бүү мэд дээ. Богдоос нэг ноёны хүүтэй суулгах гээн зарлигийг хүртсэнийхээ дараа л чам руу явах болсон юм. Бодвол хөөрхий минь чухам байж ядахдаа л тэр байгаа.
Балданцэрэн сойвон ламын сэтгэл зовууртай ярьж байсан ярианыг санав. Ухаан нь шинээр балартан, юу юугүй унамаар болж ирэхэд гараа дээш өргөн гэрийн унины нэгийг атган авлаа. Сэтгэлд нь "Богд алжээ" гэдэг нэг бодол орж ирсэн бөгөөд түүнээ барьж үл чадах ажээ.
-Би биш Богд! Богд амрагийг минь алжээ гэж амнаасаа гарган хэлж орхив. Тэндэс хүмүүс цочин "Нээрэн тийм!" гэж мэт Балданцэрэнг харав. Дараа нь тэд: "Ингэж хэлж яахан болох билээ?" гэх байдлаар бие биеэ харцгаана. Дунд нь тэр эх ухаангүй болтлоо айх бололтой. Царай нь цайран, Балданцэрэнгийн замыг таглан зогсож байснаасаа хойш ухрав. Гэвч Балданцэрэнгийн гарах гэхэд араас нь татан: "Эвий минь!" гэж өөртөө үглээд дараа нь,
-Охин та хоёр үнэхээр сэтгэлтэй байсан уу? гэж шивнэв. 
-Тийм ээ. Чин сэтгэлээсээ сэтгэлтэй байсан юмсан...
-Эвий минь. Чи түүнийг минь үнсэж байсан уу? гэж чихэнд ойртон шивнэв.
-Үнсэж байсан гэхэд,
-Тэгвэл бид цөм хувь заяагүй улс юм даа гээд авгай нүдээ анин гуйвлана.
-Тийм ээ. Бид цөм хувь заяагүй улс гээд Балданцэрэн гэрээс гарав. Гадаад таг харанхуй шөнө болсон байлаа. Араас нь нэг хүн даган гарч ирсэн нь мөн л эх:
-Ирж байгаарай! Ирж байгаарай! Өдөр бүр ирж үүрд харлах голт зүрхий минь зогоож байгаарай! гэж харанхуйн дунд шивнэн ингэнэн уйлсаар үлдэв.

ТЭР ШӨНИЙН ХАРАНХУЙД

Таг харанхуй. Ёстой харанхуй шөнийн дундуур Балданцэрэн явлаа. Сэтгэл нь мөн энэ шөнийн харанхуйн даил бөгөөд хүсэн мөрөөдөх юу ч үгүй,ухаан элий балай явсаар учир дүрсээ алдсан овон товон дотор оров.
Энэ нь эмх замбараагүй хаясан хог байлаа. Чухам хаанахын юун хог болохыг Балданцэрэнд гадарлах юм алга. Мэдэхийг хүсэх эрмэлзэл ч үгүй явлаа.
Хогийн олон ноход зүг бүрээс шуугиан тавин давхин ирж боорлоход Балданцэрэн айж цочих юмгүй, харин "Идвэл ч идэг" гэж л бодов. Тэгээд биеэ сул тавин барьж идэхий нь хүлээн явахад тэр ноход аяндаа дуу чимээгүй болон тархан одох ажээ. 
Хогийн нохдын барьж идээгүйд Балданцэрэн сэтгэл харуусан цааш явлаа. Өөр нэг зүйл сэтгэлд нь байх мэт. Тэр нь гэвэл: "Богдыг хүний хувь заяаг бузарлан хорлогч" гэж үзсэн гүн хорсол байсан бөгөөд тэр нь өөрийн эрхгүй Богдын ордын руу хандуулсан ажээ. Хогоос гараад нэлээд явсныхаа эцэст нэг юмыг улаан нүүрээрээ мөргөв. Нүднээс нь гал бутран, хамрын нь яс шархиран, ухаан нь балартав. Гэвч Балданцэрэн газар унасангүй, нэг хэсэг яг зогсон ухаанаа сэргээж байгаад юу мөргөснөө барьж үзэв. Гэтэл тэр нь бүдүүн гэгчийн шон ажээ. Цааш эргэн тойрныг лавлан ажихад хойнохон талд нь асар том хаалга байгаа мэт үзэгдэв. Иймд Балданцэрэн Богдын ордны өмнө ирснээ сая мэдлээ. Тэгээд өөрийн гомдол хичнээн их байвч Богдын өмнө зөвхөн "Жа" гэж алга хавсран мэхийхээс өөр ямар ч үггүйгээ санасан бөгөөд харин энд ирэхийн оронд Гандан дахь өндөр Жанрайсэгийг ард олон, хүний амь насанд өлзийтэй гэдэг шүү дээ гэж бодов.
Ийнхүү бодсон бодол нь мөн л тэнд хүргэсэн ажээ. Их дуганы ёроолд очоод дээш харахад уг дуганы өндөр сүртэй байдал нь шөнийн харанхуйг дороос нь баганадаж байгаа шиг сүндэрлэнэ. Нарийвчлан ажихад дээд дээвэр дэх өнцөг булангуудыг нь алтан ганжрууд онцгой тодрохын зэрэгцээгээр энд тэндээс нь зүүсэн жижиг ширмэн хонхууд үл мэдэгхэн сэвэлзэх салхины аясаар ганцхан ээлж дараагаараа жин жан дуугарч байлаа. Дотор нь юу байдаг билээ? гэхээс гурван давхар тэргүүнтэй зургаан мутартай наян тохой өндөр мижид жанрайсэг ба түүний бадамлянхуа цэцгэн хэлбэрт доод суурь нь боловч шижир алтан шармал нь нүдний өмнө тодхон тусан санагдана. Юм чухам өндрөөрөө, үнэ мөнгө их орсноороо уран хүний оюун билэг, түүний уран нандин гараар бүтээгдээд, эгэл бусын шидэт хүний аравнайлснаар аливаа хүний гай гамшгий зайлуулах хутаг шидийг олдгоос энэ Жанрайсэг л байх шүү дээ гэж Балданцэрэн бодон газар сунан унав. Гэвч өндийхдөө, мөргөх маань юуны төлөө вэ? Нас барсан амрагийнхаа төлөө юу? Нэгэнт өнгөрснийг Жанрайсэг амь оруулахгүй шүү дээ гэж бодогдлоо. Гэвч дахин сунан унав. Тэгээд өндийхдөө энэ Жанрайсэг нийтийн төлөө биш, зөвхөн Богдын төлөө, Богдын нүдийг өвчлөв гэж бүтээсэн биш билүү? Гэлээ ч нүд нь яагаа ч үгүй сохор л хэвээрээ шүү дээ гэж бодогдон сүсэглэн бишрэх явдал ор тас замхран ариллаа.
Шөнө дундаас тээр хойш Балданцэрэн хашаандаа ирэв. Уг гэртээ ирэхийг ер бодоогүй билээ. Зөвхөн хоёр төл нь гэр орны нь бараадуулсан ажээ. Шөнө турш дэмий тэнэсэндээ ядарсан нь үнэхээр их, бараг эцсийнхээ чадлаар гэрийнхээ үүдийг татан орлоо. Шавь нь орноосоо өндийн чүдэнз зуран лаа асаав. Балданцэрэн эгээ л согтуу хүн шиг гуйван орныхоо өмнө очив. Гэтэл дэрэн дээрээ бүсэнд хавчуулагдах нугалаасаар нь нэг нугалан тавьсан дайлан ба түүний хутгамал буга согоо, үсэг сэлт нүдэнд нь тусах ажээ. Энэ даруй Балданцэрэн ороо тэгнэн унав. Ингэхлээр нь багшаа согтуу ирэв гэхээс өөр юм бодсонгүй. Нүдээ том болгон босон харайж дээл гутлы нь тайлан орон дээр нь гарган хэвтүүлэв. Тэр зуур:
-Багш минь таны нүүр, нүд жигтэйхэн бэртсэн байх нь юу вэ? Үгүй та хаана ойчоов? Хэн таныг ийм болгож орхив? гэхчилэнгийн юмыг асууж байлаа. Үүнийг нь Балданцэрэн там тус ойлгож байсан бөгөөд хариу дуугарсангүй, нүүрээ буруулан, нүдээ анихыг л чухалчлав. 

ШИНИЙН ЗУРГААН, НАСАНД ӨЛЗИЙ ӨДӨР

Өдөр дундын хэрд Балданцэрэн урьд шөнийн хэмжээгүй их ядралд  дарагдан унтсанаа алгуурхнаар сэрэв. Эхлээд биеэ ажихад толгой нь маш хүнд, хоёр чих нь үргэлжлэн дүнгэнэж, амьсгал нь үе үе тасалдаж байлаа. Урьд шөнө яг орондоо ороод хэвтэхэд нь яг ийм байсан учир ер унтаагүй шиг санагдана. Толгойгоо арайхийн эргүүлэн нүд нээн харахад гэрт хүнгүй тооноор орж ирсэн нарны тусгал өдөр дунд болсныг илчлэнэ. "Үгүй энэ чинь юу вэ? Би зүүдэлж байна уу?" гэж биеэ ажихад бүх бие хачин хүнд, ялангуяа нүд, хамар, уруул тэр аяараа бусдын юм шиг хөшилдөнө. Барьж үзэхэд маш хөндүүр, зузаан хавдар суусан байх бөгөөд урьд шөнө Богдын ордны өндөр шон мөргөснийг санагдуулна. Дараа нь нас барсан амраг ба түүний аав ээж нарын байсан байдал цөм сэтгэлд орж ирэн дотор харанхуйлж "Одоо над үхэхээс илүүтэй өлзийтэй юм алга" гэж бодов. Гэтэл бас амрагийнхаа бэлэглэсэн хөөрөгний дайлангийн нэгдүгээр нүүрийн үүлэн дээрх мөнхийн өвс зуусан буга согоо хоёр харагдав. Түүнийг анх харахад орчлонд хоёулаа тэнгэрийн жаргалыг эдэлье гэсэн утга санаа байсан бол одоо тийм биш, харин нүгэлт энэ орчлонгоос тонилсон хойно бидэнд энх мөнхийн жаргал ирнэ гэсэн утга санаа болон хувирахын зэрэгцээгээр одоо амраг нь үүлэн дээр "Одоо чи ир! Энд хоёулаа эрх чөлөөтэй нийлэн энх, мөнхийн жаргал эдлэхээ би түрүүн хэлсэн биш билүү" гэж урин дуудан гар сунгаж байгаа шиг санагдахыг хэлэх үү, үхье гэсэн сэтгэлий нь улмаар шийдвэртэй болгож өглөө.
Гараа хөгжлөөсөө гарган дэрнийхээ хажуу дахь намхан шургуулга руугаа явуулан бүсэн дэх хутгаа хуйтай нь аван элгэн дээрээ авчрав. Сэтгэл нь ер тайван, одоо ингээд үхэх гэж байгаадаа баярлах мэт  биеий нь хөшүүн хамар нармайн нь эмзэглэл цөм арилж зүрх нь боловч нэгэн жигд намуухан цохилно. Хутга сугалан зүрхнийхээ цохилтон дээр авчрахад үзүүр нь шөвөг болоод уг төмрийн нарийхан нь мэдэгдэн "Ай даа энэ ч харин амархан орно доо" гэж бодогдлоо. Гэтэл гэнэт гэрийн нь хаалга ширүүнээр нээгдэх чимээ Балданцэрэнг цочоов. Өөрийгөө биш, өөр бусдыг хорлох гэж байсан юм шиг хутгаа яаран хойш татан нуруун дороо нуув. Дэргэд нь нэг хүн ирээд хамраа шуухитнуулан зогсохыг чагнахад  шавь нь байгаа ажээ.
-Багшаа! Багшаа! гэж шавь хөнжилд нь гар хүрэн зөөлнөөр цохилов.
-Аа юу вэ? Юу болоов? гэж толгойгоо хөгжлөөс гаргалгүй асуухад,
-Богд баригдаж! гэж сулхнаар хариулан амьсгаадав.
-Богд ий? Хэн барих нь тэр вэ?
-Гамингууд!
-Хэзээ?
-Өчигдөр!
Өчигдөр гэдэг нь шинийн дөрвөн, сойвон лам шинийн дөрвөнд гамингийн ноёд дарга нар Богдод бараалхана гэж байсныг санахад бараалхах биш, барихаа тэгж мэдэгдсэн хэрэг байжээ гэж бодогдов. Гэвч тавлах юм алга. Харин Богд ямар боловч монгол хүн нэг бүрийн сүсэг бишрэлийг өөртөө татсан хүн бөгөөд "Тар нар үхэцгээ. Насны чинь хэмжээ гүйцсэн" гэж зарлиг буувч дуугуй дагах хүн олон байх атал ийм хүнийг барих нь юу вэ? Энэ бол монгол хүн нэг бүрийг адгуус малын төдийд үзсэн доромжлол гэж бодогдон цээжинд нь их хорсол хуралдаж эхлэв.
Үе мөч ирэх тутам өшөө хорсол уур бухимдал нэмэгдэнэ. Ер монгол хүн энэ гамингуудад доройтол ирэхийг нь үзэх болов уу? гэхээс хөндлөнгөөс нь нэг хий юм "Үзнэ! Амьд байваас чи үзнэ. Өөр хүн ч үзнэ. Тэр байтугай үйл олноороо энх төвшингийн жаргал эдлэхийг ч хэн байг гэх юм бэ?" гэж шивнэх шиг болов. "Гадуур хүн олны байдал ямар байна?" гэж асуухаар толгойгоо хөгжлөөс гаргаж харахад шавь нь алга.
Хөгжлийнхөө захыг буцааж толгойгоо бүтээж аваад "гаминг хэн доройтуулах юм бэ? Шашин бурхан уу? За харин хол байх аа. Үүнд  орхноо бүх орноороо нохойгоо боловч дагуулан босвол яахав? Гэтэл бороохой шийдмээс өөр барих зэвсэггүй шүү дээ. Гэвч байз! Дүн өвлийн хүйтнээр зах хязгаараар тархсан жижиг ангиудаас нь дайран цохихоор юу болох билээ" гэхчлэнгийн их юмыг бодож гарлаа. Халага сэм нээгдэх сонсогдов. Орны хажууд нэг хүн сэм ирэн суухыг чих тавин ажихад шавь нь ажээ.
-Багш аа, багш аа! гэж яаран дуудах нь,
-За юу шээв?
-Нутгаас аянчид ирээд байна багш аа. Би тэдэнтэй уулзав.
-За тэгээд?
-Аав бие муу, хүн бүлгүй хэцүү байгаа гэнэ.
-Ахай тэгээд?
-Би явж үзэх юм билүү? гэж бодож байна.
-Дууллаа. Надад хоргодох хэрэггүй.
-Жа.
Ингээд багш шавь хоёрын хоорондын яриа нэг хэсэг тасарсан бөгөөд хоёр биенээсээ үг хүлээн нэлээд удсаны эцэст шавь:
-За та сайн сууж байгаарай! гэж тун аяархан хэлэв.
Үүний нь Балданцэрэн там тум сонсон дараах үгий нь хүлээв. Гэтэл чимээ алга. "Нэг мэдэхэд улс орон  чинь гамингийн эсрэг тэмцэн босох нь магад. Тэр цагт чи амь биеэ хайрлаж хэрхэвч болохгүй шүү дээ" гэж захья гэж бодон хөнжлийнхөө захыг хойш татан харахад шавь нь үгүй байсан бөгөөд тэгээд тэр арван долоо хүрч байгаа жаахан хүү, тэр чигээрээ ор сураггүй болсон билээ.

ХОЁРДУГААР БҮЛЭГ

ЦАГ ТӨРИЙН ҮЙМЭЭН

ЕР БУСЫН ӨДӨР 

Шөнөдөө салхи жаваргүй нам гүм сайхан хоносон боловч чим хийсэн хүйтэнд намаг шалбааг хөлдөж ширүүн урсгалт Туул голын зах хоёр талаасаа зайрмагтаж, дундаа бараг аних шахсан байлаа. Энэ бол намрын сүүл сарын хорин зургаан.
Хүрээний урдах Богд уулын ой, оройгоосоо эхлэн шарласан тухайд өвгөд хөгшид "Ай даа айхавтар зуд турхан болно бий!" гэхийнхээ зэрэгцээгээр "энэ жил бичин /мичин/ жил! Бичин жил ер амаргүй, зуд турхан болох төдийгүй ханиад томуу ч болохноо гардаг шүү дээ гэж сэтгэл түшин хэлэлцэн. Харин гамингийн тухай гэвэл,хэдхэн сарын өмнө хүртэл хүн толгойтой бүхнээрээ харуул занал, өшөө хорсол.. элдэв муугаар шагшин шуугьдаг байснаа одоо болохоор энэ дийлэгдэшгүй юмыг дэмий тэгэхийн хэрэг юу билээ гэсэн шиг даан их юм ярихаа больсон ажээ. Гэвч гамин гэхийн оронд "чандруу" гэж нэрлэнэ. Хэдэн сарын өмнө "гамингууд үнс чандруу шиг хийсэн арилаасай!" гэж заналхийлэн хараасан нь хажуугийн хүний  бах ханахад хүрсэн байх бөгөөд түүнээс хойш олны сэтгэлд үнэхээр "үнс чандруу" гэж байвал тэдний хувь заяа доройтох болно гэж бодогдсоноос ийнхүү нэрлэж болсон аж.
Өнөөдрийн тэнгэр маш сайхан. Богдрын хүрээ тэр чигээрээ тулгын галанд элгэн биеэ ээж байгаа шиг намрын оготор шар наранд дулаацаж байх бөгөөд хүмүүсийн сэтгэл нам тайван, хүрээ хойд, урд, баруун гурван чиглэрээр аян замын хүмүүс нааш цааш хөврөлдөнө. Ганцхан зүүнээс юу ч алга. Яагаад хөл хураагдсаныг шохоорхон сонирхсон хүн ч төдийгүй байлаа.
Зах зээл дээр зүйл бүрийн худалдааны мал хэдэн зуугаар багширч, дэлгүүр наймааны газар бараа таваар, элд эд хэрэглэгдэхүүний юмс зүсэн зүйлээр алаглан түүгээр хэрэн хэсэн яваа хүн бүхэн нэг нэгнээсээ хожих хожсон зүйлээрээ баяжихаас өөр юу ч эс бодон, ид шагшаан шуугиан болж байхад Балданцэрэн гэртээ ганцаар, зүс царай нь цонхин цагаан бөгөөд бие мах бод нэлээд турснаас гарын үе болгоны завсраар цаад юмс даруй харагдах болжээ.
Балданцэрэн одоо тэр туранхай гараа ханцуйдаа зөрүүлэн элгээ тэврэн суух болжээ. Урьд өмнө Балданцэрэн гэрээс гарвал очих айлтай, хүрээд ирдэг найз нөхөдтэй агсан бол хайртай амрагаа алдсанаас хойш хэнийд ч очдоггүй, мөн хэн ч түүнийг гэж ирдэггүй, ёстой гон бие гозон толгой гэгч болжээ. Өөрт тохиолдсон гашуун хагацлыг өөрийн биеэр амсаж, бусдад мэдэгдсэн зүйлгүй байвч уг хэрэг дорхноо хүрээ даяарт түгэн тархаж, хүмүүс өөр хоорондоо ам дамжуулан ярихдаа Балданцэрэнг ухаан солиотой болсон гэнэ гэлцэх тул танил талы нь хүмүүс дэмий сэтгэл зовнин,  орж ирж чадахгүй болсон байв.
Ингээд Балданцэрэн гэртээ гав ганцаараа сэтгэлд нь зөвхөн олон хоногийн турш тасралтгүй эргэлдэж байгаа гунигийн хар толбо л эргэлдэнэ. Чихэндээ нэг удаа "нүр хийсэн" огцом авиа гэнэт сонсогдоход гайхан чагнав. Өнөөх дуу дахин гараад гуравдахь дээрээ газар сонсолгон доргилуулахад тэр сая гэрээс гарав. Гудамжинд өөрийн нь адил гайхсан хүмүүс үймэн шуугилдаж байгаа үзэгдэнэ. Тэд цөм зүүн зүгт анхаарал тавин: "Энэ юу болж байна вэ?" гэж бие биеэс асуухад "Мэдэхгүй!" гэж мянга дахин хариулаад дэмий л үргэсэн мал шиг ийш тийш хуйлран шуугилдах аж. 
Тэгснээ "Дайн" гэдэг уг хүмүүсийн сэтгэлд бууж ирэв. Хашаа байшингийн орой дээр гарав. Алсын бараа харж байгаа хүмүүсийн зарим нь 
-Зүүнтэй дайн! Гэж дуу алдахад, зарим нь:
-Наймаа хотын цаана нүдний үзүүрт дөнгөж хүрэх газрын барагцаанд цэнхэр утаа үргэлжлэн манарч байна гэж сүр бадруулан тайлбарлана. Дор нь байгаа хүмүүс "Дайн!" гэдэг үгийг төдий л үнэмшихгүй байвч "хэн хэнтэйгээ дайтаж байгаа вэ?" гэж гайхна. Гэтэл чухам хэн нь хэнээс мэдсэнийг бүү мэд! "Орос, монгол холилдсон баахан амьтад гаминг гэнэт дайран дайтав" гэсэн яриа нөгөө гудамжны хүмүүсээс дамжин ирэв. 
Энэ бол баяр! "Гаминтай дайтав" гэсний нь хувьд хүмүүсийн царай инээмсэглэл тодров. Ялангуяа Балданцэрэнд энэ үг сонсогдохтойгоо зэрэг олон хоногийн турш хадгалагдсан гунигийг нь ор тас мартагнуулаад оронд нь: "энэ гаминтай дайтагч нь хаанахын хэн гэгч байдаг юм бол доо!" гэдэг бодол төрүүлэв. Өөр хүмүүс ч өөрцгүй мөн л энэ асуудлыг гоц гойд чих тавин анхаарч, "хаанахын хэн гэгч вэ?" гэж бие биенээсээ асуун шуугилдана. Тэгээд ул мөрийг хэн ч олж авч чадаагүй байтал, үе үе нүргэлж байсан үхэр буугийн чимээ таг чиг болж, тунгалаг өдрийн нар ч баруунаа унан, юу юугаа жаргах болов. 
Тэгэхэд хүмүүс мөн л гудамж, зээлдээ, нялх нярай багачуудтай боловч түүнээ тэврэн сэтгэл түгшин зүүн зүгийг ширтэнэ. Орой нар жаргахын өмнөхөн ашгүй нэг мэдээ ирүүлэхдээ: "Цагаан оросын их жанжин барон Унгерн гэгч гаминтай дайтсан гэнэ!" гэдэг яриа бий болсноо тэр дорхноо: "Би!" гэсэн  хүсэмжлэлийн үг "гэнэ ээ" болон хувирав. 
Шөнө Балданцэрэнгийн нойр хулжлаа. Урьд удаагийн шөнүүдэд миний ирээдүйн амьдралд жаргах цэнгэх , инээн баясах юу ч байхгүй. Байхаас зөвхөн гасланд дарагдсан бүгчим амьсгал, зовлонд нэрвэгдсэн зовлогон бие л байна гэж боддог байсан нь одоо оргүй болж, оронд нь өдрийн болсон дайны цуурай түүний удаа дараалан сонсогдсон үхэр буугийн авианаас эхлээд: "Энэ цагаан оросынхон хаанаас гэнэт гараад ирэв? Эдний эцсийн зорилго чухам юу байж таарах вэ?" гэхчилэн элдэв учир нь үл олдох өдий төдий юмыг зай завсаргүй бодох болов. Шөнө дундаас хойш арайхийн унтаад өглөө эртлэн босож гадагш гарлаа. Түүний ийнхүү эртлэн гарсан учир юу вэ гэвэл урьд шөнийнхөө бодсоны учрыг олохыг хүсчээ. Өөрийнхөө гудамжийг ардаа орхин өөр гудамжнаа оронгуутаа өвгөн эмгэн хоёрын уур хилэн болон хэрэлдэж байгаатай дайралдав. Эдний явдлыг сонсоход эмгэн нь, өглөөнийхөө цайн дээжийг өргөж байхад энэ өвгөн дайралдав.
-Үгүй чи зүгийн муу зүүн рүү цай өргөх чинь юу вэ? гэсэн аж. Хариуд нь эмгэн:
-Зүгийн муу зүүн хойш гэх юу байхав, зүгээр өчигдрийн гаминтай дайтсан цагааныхан гэгчид дээж өргөх байна гэсэн бололтой. Гэтэл өвгөн:
-Өргөж байгаа энэ дээж чинь цаашаа явчихсан цагааныханд биш, наана нь байгаа гамингийн төлөө болох биш үү гэж дооглосноос хэрүүл үүссэн байв. Балданцэрэнг дэргэд нь хүрээд ирэхэд, хэрүүлийнхээ учир явдлыг эх адаггүй тоочин бие биеэ өсөлдөн буруудахыг оролдов. Хариуд нь Балданцэрэн: 
-Хүн хүний бодол хүсэл яг л тэр хүндээ зөвтэй! гээд цагаан оросын цаашаа талийн одсоныг олж мэдсэнээ олзуурхан нөгөө хоёроос холдон явлаа. 
Ер урьд шөнө Богдын хүрээнийхэн Балданцэрэнгийн адил элдвийг бодон нойр муутай хоноод,  өглөө эрт босон уулзалдаж учир явдлыг бүрэн мэдэх гэсэн бодолтой, нар дөнгөж гармагц гудамж болгоноо хүн бий болон хэд гурваараа бөөгнөрөн хэлхэлдэнэ. Эдний дунд Балданцэрэн үг чагнан, зуур зуур зогсон явсаар өдөр дунд хүрэв. Энэ зуур Балданцэрэн цагаан оросын жанжин барон Унгерн гэгч орос, монгол цэрэгтэйгээр Наймаа хотын зүүн хойтох Улиастай аймаг уруудан гэнэт орж ирэн гаминг довтолгож мөхөх нь гамингийн ганц хороо угтан байлдаж ялагдсаныг тодорхой мэдэв. Тэгээд чухам хэн нь хэнийгээ хохироосныг сонирхон чих тавихад "гамингууд өөдий төдийгөөрөө хядагдсан гэнэ" гэхээс өөр гойд юм хэн ч үл ярих аж. Гэвч Балданцэрэн барон Унгерний буцан одсоноор нь түүний хүчин мөхөсдөж аягүй бол ухаан жолоогүй зугтсан хэрэг бол уу гэж дотроо санан сэжиглэв. Гэтэл хүмүүсийн яриа ийм биш. "Энэ муу чандруунууд өөрийн эрхгүй сөнөнө" гэж баяр хөөр болохынхоо зэрэгцээгээр барон Унгернийг одоо хэзээ хэзээгүй ирнэ гэж зүүн зүгийг байн байн ширтэх аятай байх ажээ.
Эцэст нь Балданцэрэн гэдрэг буцах замдаа нэг гудамжны булан дээр, бусдыг бодвол аван саван дэмий яримгүй байдалтай хоёр хүний суун ярилцаж байхнаас нэг зүйлийг тодорхой олж сонсов. Энэ нь:
-Барон Унгернийхэн хойш ухрахдаа зургаан морь хөллөсөн нэг үхэр буугаа намагт шигтгэж орхиод, дөнгөж морьдоо салган авч амжиж шүү. Гэтэл эрсийн сайн нь дайны түрүүнд үрэгддэг юм хойно доо, үхэр бууны морьдын тоноглолыг салгаж байсан нэг монгол эрийг /бодвол бусад нь сандарсандаа буй заа/ ганцаарангий нь хаяад явчихсан байв гэж хөх чисчүү дээлтэй дээд уруулдаа шингэн хар сахалтай хүнийг хэлэхэд хажуугий нь арай ахимаг настай, хүрэн торгон дээлтэй хүн:
-Пээ! Гэж толгой сэгсрэн гаслаад: - Үгүй тэгээд тэр эр яагаа бол?
-Тэр эр харамсалтай нь аргагүй боловч мөн бахдалтай! Гээд цааш хэлэхдээ: -гамингийн бароны өөдөөс гаран байлдсан хороон дарга өөрсдийнхөө заншлаар дайсны үхэр бууг өөрийн гараар олзлон авах гэж бүх доод дарга нараа дагуулан очоод мориноосоо буун урагш давшихад нь өнөөх монгол эр үхэр бууныхаа араас тэр даргыг буудан алаад, дараа нь өөрийгөө буудан өнгөрч шүү гээд инээмсэглэн хэлсэнд: Хажуугаас нь Балданцэрэн:
-Үгүй мөн сайн эр! Гэж өөрийн мэдэлгүй дуу алдав. Энэ даруй нөгөө хоёр зочин Балданцэрэнг харав. Зүс царай цонхигор болоод, үс сахал хоёр нь жигтэйхэн ургасны дээр олон хоног газар ширтэж гөлөрсөн нүд нь хэдийгээр инээмсэглэх боловч харсан зүг рүүгээ өрөмдөх мэт хурц тусан бүлтийх нь тэдний нүдэнд эрүүл бишийн шинж төлөвийг үзүүлсэн байж магад. Тэд Балданцэрэнг цочин ажсаны дараа, бие биеэ хараад үг дуугүй босон явав. 

ГАМИНГИЙН ДОГШИРСОН НЬ

"Муусайн чандруунуудын сөнөлт өнөө юу маргааш уу" гэдэг дээр хүмүүсийн сэтгэл тасралтгүй эргэлдэж, айл өрх бүр өглөөнийхөө цайн дээжийг ганцхан зүүн зүгийг хүсэмжлэн өргөнө. Ингээд зүгийн муу зүүн хойд гэж үзлэг өөрчлөгджээ. Өглөөний нарыг мандуулдгийнхаа адил монголын нарыг гийгүүлнэ гэж хүн бүр шахам зөвхөн зүүн зүгийг л ширтэн залбирна. Гэтэл өнөөх гэнэт гарч ирэн тулалдсан барон Унгерн жанжин нь алга. Өдөр шөнө хоёр ээлжлэн өнгөрсөөр сар болоход бас л алга байлаа. Сонсвол тэр барон аугаа их хүчтэй гэнэ. Бүх монгол овогтонг нэгтгэн, их их хаант гүрнийг бий болгох гэнэ гэж ярилцана. Энэ ч бас хүмүүсийн сэтгэлийг хөхөөн баясгана.
Үүний нөгөө талаар гамингийн байдал эрс хурцдан ширүүслээ. Хүрээ тойрон хэдэн давхар харуул манаагаар бүслэгдэж, орох гарах хоёрт хүмүүс өмдөө тайлах шахам болтол нэгжүүлж шалгуулаад мултарна. Хүрээн дотор ч өөрцгүй, хаана бол хаана манаа цагдуул... гамингууд, бүх оршин суугаа эрэгтэйчүүдийн ихэнх хувийг эзэлсэн лам нар дээр анхаарал тавин тэдний цугларах хурал номын цагаар хэд гурваараа ирэн, дуган сүмээр нь орон гаран явна. Сан жасы нь газрыг сахин хамгаалах нэрийдлээр нэг буутай гамин байнга сахин сууна. Хариуд нь лам нар зүв зүгээр харин ч тэдний үйл ажиллагааг бахдан сайшаах байдал үзүүлэн алга хавсран мэхэлзээд "довтолж ирэх дайсны цог залийг доройтуулах түй догжир гэгчийг залъя" гэж гамингийн яаманд байн байн айлтган зөвшөөрөл авна. Гэтэл энэ түй догжир нь үнэхээр барон Унгерний эсрэг биш, харин өөрсдий нь доройтуулахын төлөө бөгөөд "гамингууд удахгүй сөнөнө!" Одоогийн хүнд эднийг эсэргүүцэн тэмцэхээс илүү буян алга. Байлдан тулалдахыг бэлтгэгцгээ! Үхэхээс бүү ай! Амь насы чинь бурхан сахиус хамгаална. Үхэвч хамаагүй, хойд насандаа бурхны оронд саадгүй очиж төрнө! гэж сүсэгтэн олныг тасралтгүй ятган, өөрийн эрхгүй бий болсон тэмцэх их хүслий нь улмаар хөгжөөн бадруулна. 
Эл дунд Балданцэрэн орчин тойрондоо, юу юу болж байгааг бусдын адил мэдэж байгаа билээ. Тэгэхдээ Балданцэрэн энэ тэрийг өөр бусадтай уулзан ярилцаж мэдсэн биш, өнөөх орчлонгоос тасарсан мэт хүн амьтантай нийлэхгүй болсон нь хэвээр бөгөөд зөвхөн одоо улс орны маань ирээдүйн хувь заяа юу болох нь вэ? гэдэг асуудалд бүх сэтгэл нь татагдаад тэр зүгийн юмыг ухаан жолоогүй сонирхох болсондоо өдөр бүр гадуур гарч үнэн бодит хэргийг нүдээр үзэх, үл үзэгдэхийг өөр бусдын яриаг чагнан мэдэх ийм хоёр урсгалаар явж байгаа билээ.
Нэг өдөр Балданцэрэн мөн л гадагш гарав. Зам дээр нь хэдэн хүүхэд тоглож байгаа дайралдлаа. Тэдний нэг нь хураалгаатай түлээний ард нуугдаж бусад нь нөгөө талаас нь давшина. Үзтэл эд өнөөх барон Унгерний үхэр бууны ард хаягдсан монгол эр, гамингийн хороо даргыг алсныг бахдал болгон наадна.
Түлээний ард нуугдсан жаал гэнэт гаран түрүүн ирсэн хүүхдийг бог малын эрүүний ясаар шагайн, амаараа буудан унагангуутаа "за миний хэрэг гүйцлээ" гэж шүд зуун өөрийгөө буудсан болон тэрийн унав.  Балданцэрэн тэдний хажуугаар өнгөрөхдөө "Энэ ч лав монгол хүний амь хайргүй алалцан тулалдахын зөн бий" гэж бодов. Цааш яван зээл дээр очтол, энэ хүмүүс бусад өдрүүдийн л адил цугларсан байгаа боловч нэг л биш. Энд, тэндгүй уруу царайтай хүмүүс худалдаа наймаа хэлэлцэн, хөл хөгжсөн болохын оронд хэсэг бүлэг болон бөөгнөрч шивэр авир ярилцана. Түүнийг явуут чих тавин чагнахад "... баригдав... бас баригдсан. Бариад л байгаа гэнэ!" гэх мэтийн үгс хагас хугас сонсогдох ажээ. "Хэн нь хэнийгээ юу боллоо гэж тэр вэ?" гэдэг асуудал Балданцэрэнгийн сэтгэлийг шинээр сэргээв. Хоёр чихээ аль байдгаар нь сунгах хөлийнхөө гишгэлтийг хичнээн аажууруулавч уг хэргийн учир үл олдох аж. Тэгэхээр Балданцэрэн даржин хувцастай хоёр өвгөн дээр очив. Олноос онцгой суугаа тэр хоёр өвгөн мөн л тэр хэргийн тухай ярилцан байх аж.
-Хэн баригдаа вэ? гэхэд өвгөдийн нэг нь:
-Манай Хараагийн Дар эх ламтан гэж чичирхийлсэн хоолойгоор өгүүлээд, үрчгэр нүднээсээ нулимс гаргав.
-Хэн түүнийг юу боллоо гэж барьсан хэрэг вэ? гэхэд хоёр дахь нь:
-Муусайн чандруунууд байхгүй юу! гэж заналтайгаар өгүүлэн тэнгэр ширтэнэ. Балданцэрэн: "Хараагийн Дар эх лам гэж хэн билээ?" гэж бодон доош ширтэв. Сэтгэлд нь нэг удаа дайралдан бараагий нь харсны хувьд, гал улаан торгон дээлтэй харах нүд ширүүн хурц, хамар томтой, царайн өнгө хүрлэгэр хүрэн болж ирээд сүрхий бяртай байх гэмээр том биетэй, гуч, дөч хоёрын хооронд насны хүн санаанд бууна. Хүмүүсийн хэлэлцэхээр бол энэ лам найр наргианыг таалан архи сархад зоогломтгой, хэт зооглон хөлчүүрэхдээ махгал бурхны дүрээр хилэгнэн гай барцдыг жанчих, хувь заяатан авхай нарыг ч мөн зүгээр өнгөрүүлдэггүй гэж нэг талаар айн сүрдэнэ.Нөгөө талаар мэргэ, төлөг үзэх, барцдыг үлээн тарнидах, хараал жатгыг хариулах, догшин лус савдгийг номхотгох ёстой. Ямандаг бурхны бүрэлбаа гэж шагшин биширнэ. Гэтэл эн хүн бас монгол бичиг мэдэхийнхээ хувиар юм уу, эс бол нэр алдар нь нэгэнт дээр гарснаараа,  автономитийн төрийг анх байгуулахаас эхлэн төрийн хэрэгт нэр оролцон цуурайтсаар аж. Гэвч Балданцэрэн энэ хүнийг бусдын адил онцлон үзэж байсангүй, харин ч хувийн эрх ашиг юугаан  элдэв ов мэхээр хандуулахыг боддог зальтнуудын нэг буй за гэж дотроо үл тоомсорлодог байлаа. Одоо болохоор түүнийг гамингийн гарт өөрийн эрхгүй орсны нь хувьд гол харлан, толгой дээш татан авч чадахгүй болов. Тэгээд хэдий удаан газар ширтсэнээ өөрөө эс мэднэ. Өвгөдөөс хэзээ баригдсаны нь асуухаар харвал тэд хэдий нь алга болжээ.
Эндээс Балданцэрэн санаа алдан эргэв. Зээлийн хүмүүс мөн л шивэр авир ярилцсаар байгаа шиг үзэгдэнэ. Тэр дороос нооронхой чисчүү дээлтэй нүүр царай нь, үс сахал, тоос шороо хоёрт хэт дарагдсан янхигар туранхай хүн: "Таминь  ээ! ..." гэж хашгиран айсуй. Хүмүүс түүнийг сонирхон зүг бүрээс угтан хүлээж авав. Өнөөх хүн гарынхаа урт хумстай бохир хуруунуудаа дээш сарвалзуулан:
-Жалханз хутагт баригдсаан! гэж хашгирав. Балданцэрэнгийн дотор палхийн амьсгал нь тагжрав. Өнөөх хүн шүд хавиран солиу гажуу гишгэлэх болсон хөл дээрээ нэг үе дэнжигнэн тэнцүүрээ олж аваад:
-Хатан баатар Магсаржав, манлай ван Дамдинсүрэнтэн нар бас баригдсан! гэж хашгирав. Балданцэрэнгийн хамаг сэтгэл мэдрэл дахин харанхуйлж, нэг үе орчны юм ор тас үзэгдэхгүй болов. Албан хүчээр амьсгал аван нүдэндээ хуралдсан хэсэг нулимсыг шавхан харахад өнөөх хүн, хэт ангайсан амаа хамхин уруул жимийхийг оролдсоноо эс чадан газар нулимж:
-Та минь алалцъя! Энэ муусайн үнсэн чандруунуудыг захаа нь аваад хадъя! гэхэд,
Хажууд нь нэг хүн: -Та минь, энэ чинь галзуу юм шиг юү вэ? гэх сонсдоно. Өөр нэг хүн өнөөхийн өмнө очин:
-Баатар гуай, та тун айхавтар согтож шүү! Одоо ингэж явах хэрэггүй, зүгээр гэртээ харьж амар! гээд сугадан авч олноос зайлуулахыг оролдов. Хариуд нь өнөөх хүний нүд сэргэн:
-Аа тийм, би бол баатар хүн  Тойрон зогсогчдыг инээх ширтээд: -За та минь босъё! алалцъя! Биднийг бууны сум даахгүй, бурхан сахиус хамгаална.
Хүмүүс цөм дуугүй.
-Таминь та нар яагаад дуугүй байна вэ? Эсвэл та нар шар шанзав Бадамдоржтой санал нэгдэн улс орноо худалдсан хүмүүс үү? Хүмүүс цөм дуугүй... Өнөөх согтуу уурлав.
-Тийм байлгүй, сүнсээ алдсан хар ноход! Удахгүй тэр  чандруунуудтайгаа цуг үнсэн чандруу болон тонилохоо мэдэж байна уу? Миний жанжин Хатанбаатар эгэл хүн биш, танай гэр гамингийн шоронд тогтохгүй, хэмх өшиглөн, зад дайран гарна. Хараарай! Уур хилэн нь бадран ханцуй чамлаж, хараал зүхлэхийн улмаар тонгичиж гарав. Хүмүүс мөн л дуугүй, бодох, сонирхох хоёрыг ээлжлүүлэн байснаа гэнэт захаасаа тархан бутарч эхлэв. Хэдийд ирснийг хэн мэдлээ, хувин хэлбэрийн дугуй саарал малгай дээрээ чиг өөд гозойсон чандаган цагаан отготой гамин ноён ташаандаа зүүсэн хилэн цагаан сэлмэн бариулыг тавин хурууны бээлийтэй гараар барин зогсож байв. Хажууд нь хэлмэрч байгаа бөгөөд хэлмэрчийн үг хэлэхийг ноён, толгойгоо жаахан хазайлган чагнаж, агсамнан хашгирч байгаа согтууг хараа салгалгүй ширтэнэ. Ард нь хоёр гамин биеэ чанга барин зогсоно. Иймд тэднийг харсан бүхний нуруу руу хүйт орох бололтой, цээж даран навтасхийн сэм зайлан зугтана.
Ноён дагалт сэлтийнхээ хамт алгуур гишгэлэн урагш давшив. Өнөөх согтуу ажиггүй хэвээр, далан долоон юмаа хашгирсаар байв. Тэднийг бүр өмнө нь тулан очиход гэнэт харан,
-Аа зэвхий! Уулга алдан хойш ухрав. Гэвч даруй уур омог нь шатах аж.
-Чандруу чи юунд нүүр рүү минь хялам хялам ширтэнэ вэ гээд шүд хавиран тулан очсоноо:
-Хурай та минь энэ чандрууг алъя! гэж хар тэнхээгээрээ хашгирав. Хариуд нь ноён: -Жү-ваа  гэж хашгирав.
-"Жү-ваа!" гэж юу вэ? Үүнийг Балданцэрэнгээс өөр тодорхой мэдэх хүнгүй байгаа боловч хоёр гамингийн урагш давшилтаас санд мэнд зугтаж харин Балданцэрэн ганцаар үлдэв. Согтуу хүн гамингуудтай шийдэмгийгээр барилцан авав. Түрүүлэн ирснийг газар гуядан хаяснаа, янхигар цээжээ татан авч чадалгүй дээрээс нь даран унаад, хоёр дахь гамингийн барин авахад "Аа хар хомхруусууд аа! гэж хараал тавин, ар өвөр хоёртоо хоёр гаминтай болон босов. Дээр нь хэлмэрч нэмэгдлээ. Тэд гудамжинд цус урсгахыг үл хичээхдээ зэр зэвсгээ газар тавьсан бөгөөд нэг согтуу дээр гурвуул ноцлолдох боловч нэмэр алга. Газар өнхрөн зууралдаж, өлөн шороо бужигнуулна. Мань согтуу нэг удаа бүгдийн дор орсноо:
-Аа Богдын сахиус аа! гэж муухай дуугаар хашгирахдаа босон харайж, хоёры нь доороо хийв. Дахиад л дор нь орно. Хоёр дахь дээрээ
-Аа Дамдинчойжоо сахиус аа! гэж хашгирахдаа гурван хүнийг гурван тийш нь үсэргэн босов. Гэвч нэмэр алга. Өөрөө хөл алдан гэдрэгээ саван унана. Гамин дарга хажууд нь, зүүн гартаа сэлэмнийхээ бариулыг барьсан хэвээр, хөл алцайлган ажиглана. Зуур зуур инээмсэглэхийг үзэхэд, энэ ноцолдооныг уур хилэнгээр биш, алиа наадмын чанараар үзэж байгаа нь илэрхий.
Хэсэг гамин гүйлдэн ирж хүч нэмэв. Ганц согтуугийн мөч болгонд нэг хүн оногдоод цаана нь хоёр хүн илүү гарна. Мань согтуу нэг хэсэг: "Ир хурай!" гэж хашгиран бүх хөдөлдөг бүхнээрээ үзэлцээд эцэст нь дөрвөн мөчөөрөө дамжлагдан явахдаа
-За гайгүй, эгж төрөөд дахин үзэлцэнэ дээ гэж сэтгэл бүрмөсөн амарсан байдлаар өгүүлэх сонсогдов. 
Балданцэрэн ч эндээс явлаа. Тэгэхдээ гэрийн зүг биш, хоёр хөлийнхөө хандсан зүгийг барин дэмий сажилна. Сэтгэлд нь саяын баригдсан хүний ер бишийн нүүр царай эргэлдэн үзэгдэж байлаа. Доош унагасан толгойгоо дээш татахад, нар юу юугүй жаргах гэж байх бөгөөд энэ нь мөн л саяын эрийг бодогдуулан, түүний хувь заяа энэ жаргах нарны адил болохоос өөр зам байна уу? гэж  гунигтайяа санав. Гэтэл Хатанбаатар Магсаржав, Манлай ван Дамдинсүрэн нарын явдал санаанд оров.
Магсаржав бол автономит засгийг байгуулахын өмнөөс эхлэн цэрэг дайн, манж хятадын эсрэг байлдан гайхамшигт ялалтуудыг байгуулснаараа ард түмэнд хайрлагдсан хүн, Дамдинсүрэн нь барга хүн. Бүр дээр цагаас Манжийн эсрэг хөдлөн тэмцэгч бөгөөд эцэст нь халх нутагт орж ирэн халхын тусгаар тогтнолын төлөө амь бие хайргүй зүтгэсэн гайхамшигт хүн. Одоо гэвэл түүний нас өндөр жар хүрч байгаа аж. Энэ бүхнийг Балданцэрэн сайн мэдэх тул учир дүрсгүй олныг бодон сэтгэл зовнино.
Оройн нар жаргаж үдшийн бүрэнхий болж эхэллээ. Хүрээ даяар хүний хөл хөдөлгөөн зогсож, золбин нохдын шуугиан дэгдэнэ. Гэвч зүүн хүрээнд бүрээн дуу ер бишээр хүнгэнэх нь юу вэ? Гэнэтийн энэ явдлыг хүн бүр сонирхон хашаа хорооноосоо гаран чагнах бөгөөд Балданцэрэн ч мөн тэр зүг хандав.
Зүүн хүрээнд дэд "Богдын нар орд" гэдэг алтан дээвэрт дуганы орой, шингэсэн нарны гэрлийг өөртөө аван үлдсэн мэт гэрэлтэж, үе үе нижигнэнэ. Хүмүүс цугларан дуганы өмнөх талбайг дүүрэхэд дуганы хаалгаар хохимой толгой оройтой гурвалжин балинг хөө хуяг ба ган дуулга өмссөн хоёр хүн дамнан гарч ирэв. Энэ бол сор! Гай гамшгийг зайлуулах буюу ханиад томууг дарах хийгээд харгис догшин дайсны цог залийг мохоон үхлийн оронд нь тонилгох аугаа хүчит юм бол энэ сор гэж хуран цугларагсдын сэтгэлд буух аж.
Сорын зүүн баруун хоёрт мөн хуяг дуулга өмссөн гартаа аль эрт цагийн монгол дархны гараар бүтээгдсэн онгорхой амтай алд гаруй хэмжээний хүнд цахиур буу барьсан дөрвөн хүн явна. Эдний хойноос сор залах лам гарч ирэв. Энэ лам толгойдоо очир, очирын дор хохимой, түүний дор хувхай ясан цээж бүхий хохимой жинстэй бөгөөд түүний хоёр талаар уг малгайн том дугуй хар хүрээнээс аваад оройн очир хүрсэн гал дөлийн чимэгт "шанааны тага" гэдэг ер бишийн сүрт малгай өмсөж, биендээ, цамынх адил доош унжсан гурвалжин том ханцуйтай, өвөр бэлхүүсэндээ зээ ваазын толгой, догшин дүрийг урлан хатгасан хатгалмалт хувцас өмссөн аж.
Ийнхүү сор залах нь бага хэрэг биш. Бүх догшид бурхдын дотроос хамгийн догшин "Жигжидийн" нанчин /их нямбыг/ гурван жил дүблэн /бясалган/ ер бусын шид олсон хүн л залж чадна.
Сорын ламын рараас хэдэн арван лам даган явна. Тэдний өмсөж зүүсэн нь бас энгийн биш, элгэн хүрэн тэрмэн орхимжоор бүх биеэ битүү ороож, шар торгон өндөр оройтой хянган ирмэгтэй овоодойгорой дээрээ цогцлуулсны нь хэлэх үү! Үдшийн бүрэнхий, бүрээн дууны хүнд хүнгэнэлт, бишгүүрийн авиа ямар нэг үл үзэгдэх хий амьтныг аргадах мэт уянгалах, цан хэнгэрэг огторгуйн гүнийг илчилж байна уу гэлмээр нүржигнэн үүний дээр өнөөх хохимой оройтой гурвалжин сор, ард нь яваа залагч лам, түүний хойноос дагасан хамтран залагч нар, тэгээд бас зүгийн муу зүүн урд зүгийг барин аажуухан давших нь үнэхээр үл ялагдах дайсныг аварга хүчээр даран тонилгох шинж төлөвийг бүрдүүлжээ.
Хүрэх газар нь шар ордны зүүн өмнө, хэдэн зуун алхмын тэртээ. Тэнд өвс мод хоёроор барьсан том овоохой байна. Сорыг очмогц овоохойд гал оруулав. Их дөл гэнэт бадран ойртсон бүхний элгэнд улаан шаргал туяагаа тусгана. Одоо үзээд өнөөх сор, түүний оройн хохимой, хоёр хажуугийн нь галын дөлөн чимэглэл хийгээд доод сууринд нь хий дүүргэсэн хонины өлөн гэдсийг мушгиралдуулан хэдэн давхар ороосон энэ тэр нь бүр ер биш, бүх орчлонгийн хамаг гай гамшгийг шингээсэн буй заа гэж лавтай итгэгдэнэ. Ард нь яваа залагчийг дахин ажвал хохимой ясан жинст шанааны таг өмссөнийхөө дор магнайнаасаа аваад хамрынхаа үзүүрийг хүртэл хар будгаар зурвас, халзалсан галын гэрэлд анх тодрон үзэгдэх бөгөөд тэр лам, хоёр нүдээ дан цагаан эргэлдүүлэн гялалзуулахынхаа зэрэгцээгээр шүдээ хүчлэн зууж, амаа заналтайгаар өмөлзүүлэн уншлагаа уншиж, зүүн гартаа атгасан шингэн дуут хонх юугаа жин жин дуугаргана. Ингэхэд ламын оюун ухаан орчлонгоос аль хэдий нь тасраад, үй түмэн муу зүгийн амьтадтай ач тач тулалдаж байгаа мэт ажээ.
Гэтэл өмнөх сорын доодох хэдэн давхар мушгиралдсан өлөн гэдсийн дунд хүмүүсийн жижиг баримал дүр олныг суулгасан байх нь юу вэ? Тэр баримлууд нь нэг жигдийн хавтгай оройтой саарал малгай, мөн нэг жигдийн оготор цамц, урт өмдтэй бөгөөд тус бүрнээ буу мэтийг барьснаараа гамингууд байх аж. 
-Үгүй, тэр чандрууднуудыг харж байна уу? гэх шивгэнээн олны дундуур нэг явагдаад дараа нь:
-Хайрхан! Дээрхээс Дүйнхорын Да ламтныг өөрийн биеэр сор зал гэж зарлиг буулгасан юм гэдэг шүү гэсэн хоёр дахь шивнээн сонсогдон замхрав.
Сор залагч Дүйнхорын Да лам өмнөх сороо ухасхийн шүүрэн авлаа. Энэ хүн нуруу нам, үзтэл бяр чадал багатай баймаар атал хоёр хүний арай чарай дамжлан авчирсан хүнд сорыг сэвхийлгэн дээр өргөх нь үнэхээр ид шидийг үзүүлэх шиг.
Энэ даруй бүх орчин өөрчлөгдлөө. Ширүүн галын бадралт туйлдаа хүрэн, догшин дөл нь үе үе оройгоос тасран хийд замхарна. Бүрээн дуу хувиран хүнгэнэхийн оронд ярдаглан хашгирч, бишгүүр бас уянгалахын оронд хамгийн нарийн хөгөөр царган жиргэж, цан хэнгэрэг нижигнэхийн оронд хавиралдан харшилдаж, дэргэдээ байгаа хүмүүсийг ганцхан айн сүрдэхийн зүг авчирна. Гэтэл үүний хажуугаар гандан ясанд хадах зэвүүн дуугаар эхэр татан ягших нь эрлэгийн элч нарыг урин дуудаж байгаа нь тэр байлаа.
Юм бүр учиртай. Да ламтан, дээр өргөсөн сороо галын зүг оройгоор нь бөхийлгөн гударч мушгин, агаар өрөмдсөнөө дээш татав. Дахин хоёр дахь өрөмдөлтөө хийлээ. Гурав дахиа хийхэд нь бүх хөгжлийн авиа бас хувирсан нь бүр зэвүүн! Хүмүүсийн гол зүрх, аман дээрээ ирэн, их ламын нүдээ тас анин царай нь цайрах харлах хоёроор ээлжлэн хөлс дуслуулахыг харж эс чадна. 
Дөрөв дэх дээрээ Да лам сороо гал руу гялх буулган шидээнд хойноос нь хар хадаг уяхан очир бариулт пүрэвийг элгэн доороосоо суга татан авч гурвантаа хий дүрэх бөгөөд энэ даруй хуяг дуулгат дөрвөн эр онгорхой амт цахиур буугаа нэг зэрэг гал руу тонгойлгон пин буулган, бүх чимээ таг тасарлаа.
Ёстой таг чиг. Тун саяхан туйлдаа хүрэн дүрэлзэж байсан гал доош суун түүний хурц дөлийн оронд хааяа дарийн гашуун утаа зүг бүрдээ хүмүүсийн хамарт хүрнэ. 
Одоо үзвэл сор залсан лам өөрийнхөө биеэс зайлан одсон амин сүнсээ арайхийн эгүүлэн авчрах бололтой, тас аньсан нүдээ нээн их амьсгал аваад алив амьтдад амар жаргалыг түгээх ерөөлийн номыг уяхан хоолойгоор эхлэн уншиж хойш эргэнэ. Бусад лам нар мөн уншилцан хамт явна. Тэдний ард юу үлдэв гэвэл дөл нь барагдсан галын час улаан цог бөгөөд харанхуй дундуур гэрийн зүг явж байгаа хүмүүсийн сэтгэлд, бүх гамингийн сүнс сүлд тэнгэрийнхээ хамт үгүй болов. Одоо тэдний дунд ханиад томуу тархан үй олноороо хиарна бий  гэсэн нэг гордлого эргэлдэнэ.
Энэ шөнө Балданцэрэнгийн нойр дахин хулжлаа. Ер гамингийн эсрэг тэмцэх явдалд сор залах нь дэмий сэтгэлээ хуурснаас өөр үнэн бодит юм болох уу гэж бодож эхэлсэн нь нэг мэдэхэд тэрхүү бодол хулжин очиж удаа дараагийн баригдсан хүмүүсийг дурсан бодож тэдний төлөө гамшуудах харамсах, гунин гутрах цөм нийлэн, түмэн зүйлийн зовлон болон эргэлдэнэ. Эцэст нь Балданцэрэн юу ч бодохгүй байхын төлөө тэмцэв. Элдвийг бодох нь зөвхөн гадагш гаран олж сонсохыг байх тул Балданцэрэн гадагш гарахаа байя гэж бодно. Хийгээд байх юм хунадаа гэж чин сэтгэлээсээ бодох боловч маргааш нь чихэнд чимэгтэй юм дуулдах юу магад гэж горьдон мөн л гарсан аж. Гэтэл бас л гүн Жигмиддорж баригджээ. Лам Цэнд оргожээ. Бавуу гэгч ч баригдсан бололтой. Бас Жав, Даш нар алга л гэнэ. Магсар хурцын хүү Дугаржав оргосон л гэнэ.
Хаана л бол хаана уур бухимдал болон хөмсөг зангидсан хүмүүс баригдсан зугтаасан хоёрын төлөө сэтгэл зовнин шивэр авир хэлэлцэнэ. Нэг мэдэхэд Жамъян гүнгийн нэр дуулдах шиг.
-Жамъян гүн яасан гэв ээ? Гэж цочин асуухад өөр хүнтэй цааш харан ярьж байгаа хүн эргэн,
-Аль хэдий нь баригдсан. Одоо арваад хонож байгаа бол уу, буутай гамингууд дундаа хийн явж байхтай нь би дайралдсан гэжээ.
Балданцэрэнгийн царай хохин цагаан болон гэрийн зүг яаран эргэв. Юунд энэ вэ? Бүү мэд. Өөрөө үл мэднэ. Гамингууд юу гэж байна вэ? Аль зүтгэлтэн бүхнийг хаман барьж байгаа нь Балданцэрэнд тодорхой аж. Гурван хоног гэртээ шигдээд одоо юу дуулдах бол гэж дахин гарахад бас л баригдаж гэнэ л гэлцэх юм. За хэн баригдав гэхэд Дүйнхорын Да ламын нэр ч гарлаа. Тэгснээ Сүхбаатарыг барьсан хүнд арван мянган янчаан өгнө гэж гамингийн яамнаас зар тараасан гэнэ. Бодоо, Данзан, Лосол, Догсом, Шагдаржав, Чойбалсан нарыг барьж авчирсан хүнийг хөхүүлэн шагнах гэнэ ч гэх шиг... Хүмүүсийн яриа ийм байхын зэрэгцээгээр: "Богд ламтанг яах бол?" гэсэн нэг түгшүүрт яриа байна байн дайралдана. Өнгөрсөн хавар гамингууд Богдыг барин хориод, олны сэтгэл айхавтар алдагдах аюул гарч магадгүй болж ирэхэд сулласан бөгөөд тэгэхдээ мөн олны сэтгэлийг өөртөө татах гэж туг хиур хийсгэн бүрээ бөмбөр нижигнүүлэн ихэд хүндэтгэх маяг гарган ордонд нь залсан аж. Гэсэн ч ард олон гамингийн тэр арга ухаанд автагдсан зүйлгүй, харин гамингууд Богд ламтны амьд бурхан болохыг одоо мэдэн, өөрийн эрхгүй мөргөн сөгдөв гэж үзсэн байна. Өнөө ч гэсэн тэр бодол нь хэвээр бөгөөд гамингууд барихгүй дэг ээ гэж бие биеийн сэтгэлийг аргадан тайтгаруулна. Гэтэл бас "Богдын орд хэдэн давхар гамингийн манаагаар хүрээлэгдэн хүн амьтан орж гарч болохгүй байна" гэж хэлэлцэх нь юу вэ?
Балданцэрэн, Богд ч мөн баригдаад байгаа юм байна гэж бодсоор гэртээ хариад түших төр, тулгуурлах хань нөхөдгүй хүний ёсоор мөн л элэг тэврэн газар ширтэн суув. Хашааны хаалга хяхтнан нээгдэхэд: "Ашгүй хуучин танилуудаас минь ирж байгаа бол уу" гэж горьдон сэтгэл сэргэв. Хоёр хүний хөлийн чимээ үүдэн дээр ирэхэд угтан авах гэж өндийв. Гэтэл хоёр гамин байлаа. Түрүүчийнх нь гамин дарга, дараачийнх нь харчин монгол хэлмэрч эжээ. Гамин дарга нь маш туранхай, нүд нь ухархайдаа шигдэж, шанааны яс гар тээглэм ёрдгор бөгөөд гуулин шаргал царайны нь нимгэн уруулд армаг тармаг сахал бурзайна. Хувцасны нь зах хүзүүндээ хэт элбэгдсэн дөч эргэм насны хүн байлаа. Энэ хүн гэрийн доторхыг уйтгартай нүдээр санаа алдан эргүүлж тойруулан хараад хэлмэрчээ чи ярь гэх мэт нүүрий нь ширэв. Хэлмэрч:
-Та Балданцэрэн мөн үү?
-Мөн би Балданцэрэн байна.
-Та автономитын гадаад яаманд гадаад хэргийг эрхэлсэн түшмэлийн алба хааж байсан байхаа, тийм үү?
-Тийм ээ, хааж байсан...
Хэлмэрч нь даргадаа саяынхаа ярьсныг ойлгуулан дамжуулав. Дарга нь: "уун, уун..." дуугаран сонсоод:
-Таныг манай Си лин пүүгийн яам дуудав гэж хэл гэв. Түүний нь Балданцэрэн тодорхой ойлгосон боловч хэлмэрчээр зориуд давтуулав. Тэр зуураа, "Намайг бусдыг байцаан шүүх өнөөх хэрэгтээ ашиглах нь" гэж тааварлан хэрхэн мултрах тухай бодов. Тэгснээ "за за" гээд малгай аван босоход хэлмэрч:
-Үгүй та байз! Бодвол та тэнд хэд хичнээн ч хонож магадгүй, хөнжил дэвсгэрээ ав! Гэв.
Балданцэрэн сая учрыг ойлгомогц эгшин зуурын дотор бүх бие зарсхийн зүрхний нь цохилт тархин дотроо тасрах шиг болсноо "За яамай! Өдөр тутам улс орны тэргүүн хүмүүсийн өдий төдийгөөр баригдахыг сонсон тарчилж сууснаас нэгэн адил баригдан хамт сууж байсан нь дээр" гэж бодохтойгоо зэрэг сэтгэл онгойж нэг л их сайхан болох шиг болов. Хөнжил дэвсгэрээ яаран хуулан авсанд, гамин дарга: Та битгий яар! Цай хоолой аятай тавтай идэж уухыг ч би зөвшөөрнө" гэв. Үүнд Балданцэрэн баярлаж, "үнэхээр хятадын ард түмэн бидний хооронд өшөө хонзон байхгүй шүү дээ!" гэдэг нэг шинэ бодол төрөв. Хөнжил дэвсгэрээ сугавчлан  гарахад гэрийн хаалганы хоёр талаас хоёр гамин буу тонгойлгон угтан авч араас нь даган эхлэв. Хашааны хаалгаар гарахад бас хоёр гамин угтан авч өмнө нь оров.
Одоо л Балданцэрэн өөрийгөө хэчнээн сүрхий том хүн болохоо мэдэв. Урьд өмнө өөрийгөө тун ялигүй бага, хүч чадлаар боловч дорой, оюун ухааны талаар ч гэвэл буурал толгойтой, нүдний нь зовхи буусан өвгөдийн дэргэд юу ч биш гэж биеэ тун багад аваачин боддог байсан аж.

ГАМИНГИЙН ШОРОН

Богдын хүрээний зүүн урд зах, хуучин Манж амбаны сууж байсан газар Силин пүүгийн яам байдгийг хэн эс мэдэх билээ. Харин түүний урдхантай гэнэт доош буусан газрын гангыг ашиглан ухаж маш айхавтар оромж савууд бий болгосныг бас тэр бүрээрээ мэддэг биз.
Балданцэрэн буутай дөрвөн гамингийн дунд явсаар саяын дурдсан газрын их хашааны өмнө ирэв. Хаалган дээр нь бас л буутай манаа зогсож байв. Хашаа нь маш өндөр, цэх сайхан гуалингуудын холтсыг шударгадан ховхолж гуулин шар болгож, оройгий нь шор болтол үзүүрлэж хатгасны нь харахдаа хүмүүс энэ хашаан дотор нь юу байгааг мөн тодорхой мэдэж байв.
Баригдсан этгээдийг их хаалганы хажуугийн бага хаалгаар оруулмагц өмнөөс нь нэг бага дарга угтан авч, хажуугийн бяцхан байшинд оруулж, хань нөхөдтэйгээ хүч хавсран нэгжих төдийгүй, "Өмд шувтал! Цааш эргэ! Доош тонгой!" гэж хүртэл шалгана. Балданцэрэн ч ингэж хамаг байдгаа үзүүлээд мөн л туугдан гарч тэрүүхэн хойхон нь байгаа ганганы нүүрэнд зоож суулгасан хоёр хаалгыг үзэн, ногооны зоорь бол уу гэж бодов. Тэгээд ард яваа даргын түрүүлэн очиж хоорондоо хэлхээстэй том том түлхүүрийг шажигнуулан гаргаж ирэхий нь нүд гөлрөн гайхна. Цоож нээгдлээ. Хаалгын самбарыг хөндлөн даруулсан хүн төмрийг цүүнээс мултран хаяхад хан янхийсэн айхавтар авиа гарав. Ийнхүү ер бусын зузаан хаалга хяхнасан муухай дуугаар нээгдэж, хадны агуй мэт ангайсан том амтай сав руу Балданцэрэн өөрийн эрхгүй түлхэгдэн орлоо. Ороод хэдхэн алхахад хүмүүсийн хүүхэн цагаан царай нүдэнд нь туссаныг дэвтэй ажиглаж амжаагүй атал ард хаалга хаагдмагц таг харанхуй болжээ.
-Энэ юун сав бэ? Шорон уу? Биш, зоорь! Тэгэхдээ ногооных биш, хүнийх ёстой хүн нэрэн дээр нь амьд хүүр болгодог хар тамын зоорь. Шорон гэдэг нь хүмүүсийг зөвхөн гадуурх шорон оройт хашаагаар хашсаныг нэрлэнэ.
Нээрэн аймшигт зоорь. Хаалга хаагдмагц хав харанхуй болж ирээд санаанд багташгүй муухай үнэр ханхална.
Балданцэрэн нударгатай ханцуйгаа яаран хамартаа аваачин нэг хэсэг хөдөлгөөнгүй зогсов. Нэг хүн:
-За хө чи наашаа! гэж баргил бүдүүн хоолойгоор дуудах сонсдов. Тэр хүний хаана байгааг олж харах гэж доош бөхийн ширтэхэд хажуугаас:
-Яв яв ламтан дуудаж байна гэж шивнэнэ. Урдаа тэвэрсэн хөнжил дэвсгэрийг доош буулган орхиж, урагш зүтгэхэд: "хүүе чи хөл дээр!", "Үгүй энэ чинь сохор юм уу даа?", "Аргагүй ээ, нүд дасаж юм үзэх болоогүй байгаа буй заа" гэх сонсдоно. Нэг хүн гараас нь шүүрэн авч хэд алхсанаа:
-За суу! Одоо чи багш ламтанг харж байгаа буй заа гэж шивнэхий нь сонсоод доош суув.Урд нь үнэхээр нэг хүн хохин цавьдар болсон царай, манан будангийн цаанаас харагдах сар шиг үзэгдэж, хажууд нь байгаа хүмүүс Балданцэрэнгийн нүдний буланд бүүр түүр үзэгдэхтэй болов.
-За чи хэн бэ?
-Жа би Балданцэрэн байна.
-Уухай Балданцэрэн гүн үү?
Жа тийм ээ, гүн...
-Гүн чи тэгээд юү хийж орхиод баригдах нь энэ билээ?
-Жа ер нь мэдэх юм алга.
-Мөөн.
-Одоо үзвэл энэ хүн жалханз хутагт! Их хутагтын өмнө сууж байгаагаа санахад, үгүй энэ чинь юү билээ? гэх шиг санагджээ.
-За тэгээд одоо чи юу бодож байна вэ?
-Жа хийсэн хэрэггүй атал энэ тамын оронд орох минь юу билээ? гэж гайхахаас өөр юм алга. 
-Юу, чи үүнийг тамын орон гэж бодно уу? Биш ээ! Энэ бол бурхны оронд очихын өмнө дайралддаг зуурдын орон...
-Балданцэрэн алга хавсран "Жа" гэж цээж даран мэхийв.
-Гэвч энд орж ирсэн бүхнээрээ бурхны оронд очих заяатай ч бас биш, тамд унах нүгэлтэн ч байж болно ингэхлээр өөрийнхөө чин сэтгэлийг энэ тэр хүнд хамаагүй ярихаа цээрлэ! 
-Жа!
-За тэгээд хүнд бэрх саванд оров гэж гутрах хэрэггүй. Харин хаяагаа  харамласан нохой харин хүнд өшиглүүлсэндээ улмаар зориг хатууждөг ёс ч бий. Үнэндээ ч тийм юм чинь дээ...
-Жа! гэж уриалангуй хариу өчих мөртөө хутагтын үгийг "Энд гаминд биеэ худалдсан этгээд тагнаад байж магадгүй тул үг бүү ярь! Улс орныхоо төлөө тавьсан бодлоо хувьдаа хадгалж тэр л бодол дээрээ бат итгэж зогс!" гэж байгаа хэрэг гэж санамагц дахин "Жа" гээд малгай аван мэхийж:
-Ламтан адис хайрла! гэхэд
-Зүгээр! Газар доорх амьтдын хувь заяа ав адилхан байдаг шигээр энд байгаа бидэнд дээр доор гэх юм байхгүй болох тул чи надаас адис авахыг хүсэх хэрэггүй ээ.
-Жа! 
Балданцэрэн гэдрэг эргэн явав. Одоо үзвэл энэ зоорь арай ч таг харанхуй биш, бэх бат хаалгын дэгээтэй байгаа бяцхан гэгээвчээр үүрийн туяа шиг гэгээ тусан арван хэдэн алхмын урт хонгилыг гийгүүлнэ. Ингэхэд Жалханз хутагт, Дүйнхорын Да лам,Дар эх лам, Хатанбаатар Магсаржав, Манлай ван Дамдинсүрэн нараас эхлэн удаа дараагийн бүх баригдагсад энд чихээстэй байгаа бөгөөд эд дуганд цугларан нямба хийж байгаа юм шиг хоёр талын ханын дагуу зээглэн суужээ. Ганцхан Дар эх ламтан дээш харан нэг хөл дээрээ нөгөө хөлөө ачин тэрийн хэвтэж байгаа ажээ. 
Балданцэрэн хөнжил дэвсгэр орхисон газраа ирэв. Хамгийн адагт суугаа хүн таних нүүр шиг харагдсаныг хэн гэгч билээ? гэж бодоход зээл дээр согтуу, гамингуудыг хараан хашгичиж байгаад баригдсан хүн санаанд оров. Ард нэг хүн:
Балданцэрэн ээ, тэнд чинь зай байхгүй, чи зүгээр энд ирнэ үү! Гэх бүр сайн таних дуу гарав. Тэр хүн нь Жамъян гүн байжээ. Дэргэд нь нээрэн нэг хүн багтах зай байвч том гэгчийн модон гантай юм байх нь юу вэ? Тэр бол бүх хоригдож байгаа хүмүүсийн бие засах сав. Хэцүү үнэр нь ойртох тусам хүндэрч, бөглөрч үхэм хэцүү болох боловч Балданцэрэн Жамъянгийн дэргэд очин хөнжил, дэвсгэрээ тавив.
-За тэгээд та сайн сууж байна уу?
-Үгүй яахав дээ, амьд л байна. Чи сая баригдаад ирж байгаа чинь энэ үү?
-Тийм ингээд хойшдоо юу гэдгийг үздэг хэрэг вэ?
-Амаргүй дээ гээд Жамъян гүн цааш ярих хэрэггүй гэх мэт дуу хураан ташуу харав. Балданцэрэн ч хажуугийнхаа юмны үнэрт байж ядан амаа таглав. Гэвч "Үүнд чинь би эртхэн дасаж авбал амар шүү дээ" гэж бодон ханцуйтай гараа доош буулган биеэ сул тавин амьсгална. Бохир үнэр уушгинд ороод буцан гарахдаа бүх бие ялзруулж байна уу гэмээр хамар хоолой завааруулан хорсгоно.
Хаалгын ард том түлхүүрүүд шажигнан цоож түлхэгдэв. Хөндлөн төмөр доош харагдан хан ян савлах нь дотор суугаа хүмүүсийн чихэнд маш зэвүүтэй сонсогдоно. Хаалга нээгдэн өдрийн сайхан цагаан гэрэл, ариун тунгалаг агаарын хамт цэлс буун орж ирэв. Хаалгын хажууд хоёр хөл алцайлган зогссон  гамин даргын хажууд хоёр гамин гадуураа эсгий уутанд хийсэн том хувинтай юмыг дамнан орж ирэв. Шоронд суугаа хүмүүсийн нэгний нь ар гэрээс эргэлт ирснийг оруулж байгаа нь энэ байлаа. Уг газрын чангалан тушааснаар бол өдөр дундаас хойш эргэлт оруулахыг бүрмөсөн хорьсон байв. Гэвч эргэлт оруулахаар ирсэн бүхэн гаднах манаанаас нь аваад харуул эрхэлсэн дарга тэгээд цэрэн нэг бүрт мөнгө янчаан атгуулсаар байгаад хам намаагий нь алдуулсан төдийгүй тэдэнд сорон сахихаас дээд юмгүй болгож чадсан ажээ. "Дальхи лам аа!" гэж гамин даргын өгүүлмэгц доод талаас хүн босон хувинтайг хүлээн авч хойш зүтгэнэ. Дарь эх лам тэрийн хэвтсэнээ өндийв. Хажуугийн хүмүүс боловч аяга гарган урдаа авчирна.
Гаднаас эргэлт оруулах нь зөвхөн шоронд орогсдын ар гэр биш, аль нэгэнд нь шавь орсон хүмүүс, буян санагч сүсэгтэн, нинжийн сэтгэлтэй жирийн хүмүүс хийгээд танил тал найз нар ба ах дүү нарын цөмөөс нь байх бөгөөд өдөртөө бүхэл бүтэн хонины махаар хийсэн янз бүрийн хоол хэд дахин ч орж ирж магадгүй байдаг байжээ. Гэтэл зүүн талын шоронд усанд чанасан шар будаа сайн бол давсалсан ногоотойг, гамингийн гараас харахаас өөр юмгүй хөөрхий болсон өвөр монголын харчин, цахар, барга холилдсон баахан хүмүүс байгаа аж. Гэвч одоо тэд гэдэс цатгалан сууна. Учир нь юу хэмээвээс Халхын сайчуул өөрсдөө орж ирдэг олон түмний буянгаас харуул манааны гамингуудаар дамжуулан өгсөөр байгаад цатгалан төдийгүй алдагдсан хүч тамир нь ч нэмж суужээ. 
Түлхүүр цоож хангир жингэр дуугаран, хаалгын хөндлөн даруулга төмөр хаягдан дахин хаалга нээгдэв. Гамингийн талаас шоронгийн хүмүүст зориулсан хоол унд ирж байгаа нь энэ ажээ. Жалханз хутагтаас: "Энэ хоолыг хүндэтгэн идэж бай" гэж айлдсан учир хүн бүр аяга барин урагш сарвайн давшлаа. Эдний дунд Балданцэрэн сэтгэл амгалан, улс орны төлөө удаан хугацаагаар зовлон эдлэх зуур халуун амрагаасаа хагацан гаслан зовлонгийн хамгийн хүндийг үзсэний эцэст гэр орноо эзгүй хаян ирсэн бүх явдлаа бүрмөсөн мартжээ. Тэр байтугай шоронгийн хоол хэчнээн амт шимтгүй байхын хэрээр энд орж ирснээ бахархал болгон үзнэ.
Хаалга дахин нээгдэж хоёр гамин ухаангүй болсон нэг хүнийг дамнан оруулж ирэн, шоронгийн голд тавин дамнуураа аван гарав. Хүмүүс үхсэн мэт хэвтэж байгаа хүн рүү чихцэлдэнэ.
-Үгүй та минь, зай тавь! Салхи оруулсан нь дээр.
-Тийм ээ, энгэр заамы нь тайлъя гэж хүмүүсийн сандран хэлэлцэхийн далимд Балданцэрэн, хоёр хацар улаан нэлий болтол шаахайдуулсан хүний нүүрийг хальт олж  харав. Тэгснээ тэр хүн амьсгал авч эхлэх шиг болов. Шүд зуун янцаглаж түрүүлгээ харахыг оролдов. Энэ нь хоёр хонгоо сэг болтол банздуулсны тэмдэг аж.
-Хэчнээн банздуулав гэхэд: гар өндийлгөн таван хуруу сарвайлгана. Энэ бол таван зуу банздуулснаа мэдэгдэж байгаа аж. 
-Хэрэг хүлээсэн үү? гэхэд: Толгой сэгсрээд нүд нээн хүн нэг бүрийг ширтэн ажсанаа Жамъян гүн онцлон ширтэж:
-Муу золиг! Олгой хорхой шиг нялцгай болоод хорт амьтан чи сайхан мэдээрэй! Гэв.
Энэ бол Жигмиддорж гүн гэгч. Балданцэрэн дуугаар нь танив. Гэтэл Жамъянг занах нь юу вэ? Хүмүүс Жигжиддоржийн үгийг бүрэн зөвшөөрөх байдлаар Жамъян хүйтнээр харав. Жамъян үг дуугүй доош иртэн хойш ухрав. Ингэхэд Жамъян эрдмийн хувьд хэн бүхнээс давуутай эрдэмтэн хүн боловч олонд зэмлэгдэх нэг буруутай юм хийж орхисон нь илэрхий байна.

АШГҮЙ НЭГ ЗАВШААН

Харь оронд очин хүний гарт орсон гурван жинчид бас ч амьд яваа аж. Тэдэнд анх баригдан айн чичрэхээс өөр юу ч үгүй явж байснаа санахад тун саяхан шиг санагдана. Гэвч нэг мэдэхэд усны шувууд урдаасаа хойш үргэлжлэн нисээд, дахин нэг мэдэхэд хойноосоо урагш нисэн шувтарсаар нэлээд удаж байгаа тул тэд хавар, зун, намар гурав юутай хурдан өнгөрч орхив? гэж гайхан ярилцана. 
Энэ зуур  Дорж, Данзан хоёр хэл сурахыг цаг ямагт оролдсоны ачаар овоо болсон бөгөөд түүнийхээ ачаар зөвхөн нүдээр үзсэн төдийхнийг биш, эргэн тойронд юу гэгч болж байгааг олж мэдэн ой тойндоо оруулан тогтоон авсан нь ер бага биш. Гэтэл ор тас үл ойлгогдох юм бас байна. Тэр нь гэвэл энд болж байгаа их дайн байлаа. Цаг ямагт хамт явсаар хэл амаа бүрэн ойлголцох болсон хажуугийн гамингуудаас асуухад: "Энэтэй талд нэг том ноён, нөгөө талд бас нэг ноён. Ингээд энэ хоёр эв түнжин хагарсан бололтой. Чухам юунаас болсныг бүү мэд!" гэнэ. Үнэхээр ч гамингууд өөрсдөө үл мэдэх тул ёстой бүү мэд гэгч энэ ажээ.
Ингээд чухам ямраар тайлбарлан хэлэлцэх явдал Дорж Дарзан хоёрын санаа зоригийн хэрэг болсон аж. 
-Үгүй хө, энэ ч лав эд хөрөнгөө булаалдсан хэрэг бий гэж нэгнийгээ өгүүлэхэд,
-Хаанаас! Эд хөрөнгийн мөр дээрээс болсон бол юунд ингэж өдий төдий хөрөнгө мөнгөний үнэтэй юмсыг газар шидлэн тулалдах билээ? Зүгээр миний бодоход ямар нэгэн үзэсгэлэнтэй хүүхнийг л булаалдсан хэрэг байх гэж нөгөө нь өгүүлэхэд:
-За хаанаас! Хүүхний мөр дээр бол өдий олон амьтан юунд ингэж амь үрэгдэн тулалдаж үхэх билээ. Харин шашин мөргөлийн явдал дээрээс л болсон байж магадгүй байна гэж нэг нь өгүүлэхүйе,
-Шашин мөргөл ий? Үгүй ээ. Эд чинь нэг хэлтэй, нэгэн номын улс. За тэгээд тийм байлаа ч гэсэн шашин мөргөл юуны хамаа хувь хувийнхаа шүтэн биширдэгтээ залбиран гэр орондоо сууж байна биз. Ингэхлээр эхнэрийн л явдал байх ёстой! гэхчилэн элдвээр хэлэлцэх бөгөөд заримдаа өөр өөрийнхийгөө зөвтгөх гэж мэтгэлцэн уурлалцахад ч хүрдэг авай.
Хүрэл нь эл ярианд оролцохын оронд зав л гарвал мэддэг чаддаг ном бүрээ уншин залбирал боддог байжээ. Гэвч урд зүгийн нэрэн хотоос зэвсэг тээн явах зуураа:
-Үгүй та нар өөрсдийнхөө шашин бурхан орон нутгийнхаа лус савдагт амь биеэ даатган залбирахын оронд юунд энэ дэмий юмыг ярьж явдаг улс вэ гэж байн байн зэмэлдгээрээ зэмлээд, дараа нь тайлбарлан хэлэхдээ:
-Үгүй ер нь мэдэж ядах юу байх билээ. Зэрэг жинсээ л булаалдаа биз гэлээ. Үүнийг нөгөө хоёр үг дуугүй зөвшөөрсөн бөгөөд түүнээс хойш зэрэг жинсийн тухай цаг үргэлж сонирхон хүүрнэх болов. 
Ингээд зэрэг жинсийн төлөө тэмцэлдэх явдал газар бүр байдаг аж. Манжийн үед гэвэл монголын дээд хаад, ноёд зэрэг жинсийг худалдан авах гэж ард олондоо сүрхий их албан татвар гарган сандраадаг байсныг орон нутгийн ахмад настнууд хэлэлцдэг байжээ. Сүүлийн үед доод ноёд, тайж нар зарга заальхай болон давхилцдаг байжээ. Тэрхүү сүүлийн хэрэг явдлыг Дорж,Данзан хоёр бүр биеэрээ үзсэн аж. Гэтэл хамгийн эцэст төрийн их сайд Эрдэнэ Шанзав Бадамдорж гэгч хятадын нэг том ноён Чэнь И гэдэг улс орноо бүр зэрэг жинс, алт мөнгө авахаар худалдаж орхисныг Дорж, аялан гарахынхаа өмнө эцгийнхээ амнаас дуулсан байв. Иймд тэд: "Гайтай хар зэрэг жинс газар бүрийн хүн ардын амар жаргалыг сүйтгэж байна. Энд бидний баригдсан явдал ч түүний гай. Ер нь зэрэг жинсийг хүсэгчид төр шашин, хүн амьтан, газар дэлхий, орон байшин бүгдийн дайсан юм" гэж Дорж, Данзан хоёр бодохдоо тэднийг чинь сэтгэлээсээ өшин занах болжээ. 
Тэмээ мал нь гэвэл хүний нутгийн хэтэрхий дулаан агаар усан дундуур хатуу ширүүн эдлэгдэн тураалын туйлд хүрэхийн зэрэгцээгээр хамуу өвчинд баригдсан байв. Тэмээнүүд нь хүний адил наад цаадыг бодон гаслал зовлон тоочихгүй боловч гүдгэр хүзүүгээ цаг ямагт дээш сунган баруун зүгийн тэнгэрийн хаяа ширтэн үе үе бөөн бөөн нулимс дуслуулах буюу эсвэл хурц шүдээ хавиран гаслангийн авиагаар хяхтнуулан эздийнхээ зүрхийг донсолгоно. 
Ингэхэд эздий нь биес хэдийгээр эрүүл мэнд байгаа боловч яахин хэвийнхээ байдлаар байх билээ. Дорж гэж нэг их дэнхгэр толгой. Ам нь төрөлхийн томынхоо дээр улмаар том болсон бөгөөд хүзүү нь нарийсан хүнийхээс гадуур болсон нь жигтэйхэн. Гэвч Дорж зовлон зүдгүүр нэмэгдэх тусам гунин гутрахыг хойш тавин оронд нь цаг үргэлж алиалан марзаганах болсон бөгөөд энэ нь түүний сэтгэлээ сэргээхэд хэрэгтэй байжээ. Өмссөн хувцас нь аль хэдийн бие халхлах юмгүй болоход нь сэлээдий буутай ноён алагдсан цэргийн цус шороо хоёртой хутгалдсан баахан хувцас авчирсан байв. Тэгэхэд нь Дорж түүнээс нь Данзантайгаа эрээ цээргүй шилэн биедээ тохируулан авч өмссөн ажээ. Хятад хэл Данзангаас дутуу сурсан боловч хараалын үгсийг тогтоосон нь нэгдүгээр зэрэгт орно.
Хүрэл нь гэвэл нас ахимаг хүн болохоор ядарсан нь тун их, юу юуны урьд атриа суусан өргөн магнайн нь дорх номин ногоон нүд нь галгүй болж эхлээд дараа нь одоо хоног ирэх тутам эцэн турсаар нуман хэлбэрийн нэг их урт биетэй амьтан болж, үс сахал нь тал тал тийшээ урган цадигаа алдаад орос, монгол, тангад төвд  таван хэлний амьтдын алинтай нь ч ижилгүй болжээ. Өмссөн хувцас нь мөн бусдын адил аль хэдийн элэгдсэн байх нь мэдээжийн хэрэг. Гэтэл алагдсан гамингийн хувцаснаас өмсвөл хойд насандаа гамин болж төрнө гэж сэжиглэн аваагүй байжээ. Тэгээд хувцсаа өдөр бүр тэмээний унгас нийтгэн оё оёсоор цул утсан хэрээс болгов. Ер нь Хүрэл нүүрийн буянтай хүн байв. Сэлээдий буутай ноёноос аваад бас бусад гамин цөм дотночлон үзнэ. Хятад хэлнээс ганцхан "бүдүүн дэй" л гэж тогтоожээ. Тэгээд түүнээ хятад бүрийн өмнө хэлсээр байгаад "бүдүүн дэй" гэж нэрлэгддэг болжээ.
Ингэхэд хамгийн ядраагүй нь Данзан байлаа. Анхныхаа үед олсон олз эд хөрөнгөндөө харуусан ихэд гутарсныг Хүрэл элдвээр ятган зогсоосон бөгөөд түүнээс хойш Данзан санаа шулуудан зөвхөн хятад хэл сурахад хамаг анхаарлаа тавьжээ.
Энэ зур жинчид сум зөөх ажлыг Тэн Жин жиакогоос биш, урд зүгийн нэртэй нэргүй янз бүрийн хот, тосгоноос тээвэрлээд хагас сарын өмнө сүүлчийн тээврийг хийгээд байжээ. Зам зуурт хэд хэдэн тэмээ явж чадахаа болоход ачааг нь хятад, монгол цөм хуваан авч үүрэхэд хүрчээ. Тэгэхэд сэлээдий буутай ноён Хүрэлд өрөвчхөн сэтгэл гарган хувьд нь оногдсоныг өөртөө аван өчнөөн төчнөөн хол газар явжээ. Ер нь тэр хүн үе үе эрлэгийн элч шиг догшин ширүүн авирлах боловч үнэндээ дээд ахлах захлах хүмүүстээ цаг үргэлж ухархайгаа ширгэтэл загнуулж явдаг мөн л нэг үйлтэй амьтан байв. Жишээлбэл гурван сарын өмнө нэг өдөр зүүн талынхаа энгэр дээр том шаазан аяганы ёроолын хэртэй мөнгөн чимэг зүүсэн омогтой ноён өөрөө явдаг гурван дугуйтай тэргээр пажигнуулан давхиж ирэн тархи түрүүгүй загнасан төдийгүй ам хамраас нь цус садартал алгадахыг жинчид үзэв. Энэчлэн өөр бусад ноёдод аль загнуулан зодуулахыг тэр гэх вэ.
Сэлээдий буутай ноён бусдаас ял зэмлэл хүлээхтэйгээ зэрэг онц хэрцгий болдог тул дэргэд нь яваа бүхнээрээ түүнийг хэзээ ямагт хэнд ч битгий зэмлүүлээсэй гэж бодно.
Бүх тэмээ хөдлөх чадалгүй болон зогсоход эндхийн дээд ноёд аль болох түргэн хугацаанд тэнхрүүлэхийг тушаасан байв. Эздий нь мөн ирээдүйд тэнхэрсэн тэмээтэй нь цуг хэрэглэхээр харуул манаагаар сахиулсан аж. Илжиг модон хударгандаа дуртай гэгчээр жинчид гэв гэнэт зүгээр суух болсондоо уйтгарлан байж ядах болсон билээ.
Дорж майхны хойд мухарт хэвтэж байснаа хүүхэд шиг хөл гараа арвагануулан хоёр тийшээ хэд дахин холбироод эцэст нь түрүүлгээ харан бөв бөөрөнхий болж аваад унтах мэт болов. Зүүн урдтай нь Хүрэл дээлийнхээ уранхайг оёж сууна. Түрүү түрүүчийнхээ оёсныг дахин давтан ханзлаад оёх тул хийж барагдахгүй ажил тэр байв. Баруунтай нь Данзан өдөр тутам өгдөг хайрцагтай янжуураас зориуд татан толгойгоо мансууруулна. Өнгөрсөн цагт хамт явалцдаг гамингуудын нэг нь ганцхан сорсон утаагаараа арван дугариг үлээн гаргаж нөхдөдөө гайхуулсныг үзсэнээр Данзан бас тийм цагираг гаргахыг оролдоод эс чадан арга барагдана.
Эргэнэ тойронд ч анир чимээгүй, уйтгарт дарагдан байхад нь сэлийдий буутай ноён дуугарав.
-Хүүе чи яв! Монголчуудыг аван тийш яв! гэх сонсогдлоо.
Дорж,
-Дуулав уу тэр, биднийг нэг тийш нь явуулах нь! гэж инээмсэглэн өндийв. 
Үүдэн дээрээс манааны  хүн: Хай босоцгоо гэв. Жинчид тус бүрнээ баярласан царай гарган гарлаа. Манааны хүмүүс буугаа мөрөвчлөнгүүтээ өмнө нь орон их цэргийн хуаран чиглэн явав. Тэнд эрүүл хүн ховор, олон мянган хөнгөн шархтан байгаа бөгөөд цөм нэгэн дор цугларснаас гадна, цан хэнгэрэг пажигнах сонсдоно.
Аль нэгэн хотоос шийчингүүд ирээд байгаа аж. Гэтэл жинчид шийг үзэх байтугай дуулаагүй улс болохоор хүрэлцэн очихтойгоо зэрэг ам ангайлган гайхан ширтэнэ.
Олны өмнө тусгайлан зассан өндөр тавцан дээр нэг хүн хоёр сандал тавин гоёмсог юмаар бүтээгээд хажуу тийш оров.
Жиан жун хийсэн хөгжмийн авиа хэдэн зэрэг жингэнэж цугларсан олон улмаар чихцэлдэн манааны хүн хүртэл урагш зүтгэв.
-За та минь энд чинь юу гэгч болох гэж байна даа? гэж Данзангийн гайхан асуухад Дорж,
-Юу гэгчийг хэн мэдлээ. Юу ч гэсэн юм л гэгч болох нь бололтой гээд урдах хүмүүстээ хараалган ухаан жолоогүй зүтгэв. Тавцангийн мухраас даавуун үүд дээш шидэгдэн төө шахмын зузаан ултай шаахайтай хүн гарч ирэхэд Дорж лавлан ажиглана. Урьд өмнө даанч үзээгүй гоёмсог хувцастай, урдуураа арслан барс хоёрын аль нэгний нь толгой бол уу гэмээр амьтны толгойг эрээлэн тавьсан хөг мэтийг зүүсэн час улаан нүүртэй хүн байлаа. Тэгээд тэр хүн хөлөө дээр өргөн хөндлөн гишгэж эрүүний доорх хар ёнхор цацаг мэт шууд доош унжсан урт сахлаа гар даллан илбэж, хажуу тийш хаяад баруун гартаа барьсан тал саран сүхт жадны ишийг шилэн дээр түс буулган хэдэн үг хэлэв. Хойноос нь бас нэгэн сүрхий амьтан гарч ирлээ. Нүүр нь хар эрээн, толгойд нь хоёр нарийхан урт эвэр нахилзаж, ар нуруунд нь эрүүн дарцгууд сэлбэлзэнэ. Түрүүчийн гарч ирсэн хүнтэй том том дуугаар харилцан ярилцах зуур өөр бусад жад, сэлэм, муна, элдвийг барьсан ёстой ёрын царайтай амьтан удаа дараалан гарч ирсэн байлаа.
Үнэндээ жинчид тэр бүрийг нүд гүйцэн харж чадахаа больсон аж.
-Энэ чинь одоо юү гээч вэ? гэж Дорж эргэн Хүрэлээс асуухад Хүрэл: -хай, хай гэж бодсоноо
-Эрт цагт Бээжинд жасаалсан нэг түшмэл ший гэж иймэрхүү нэгэн хачин илбэ шидийн юм үзлээ гэж ярьж байсан хундаа, энэ ч лав тэр нь шиг байна гэж хариулав. Энүүхэн зуур өнөөх хүмүүсийн дээр амаа эгээл улаан хошуут шиг час улаанаар будсан  хундан цагаан царайтай нэг хүүхэн нэмэгдсэн байна. Тэр хүүхэн салхинд гуйвах байдлаар ганхан нааш цааш явангуутаа эмэгтэй хүний хоолойн хамгийн шингэнээр хачин чанга дуулна. Хажуугаар хатуу цуурайтай хөгжмүүд үргэлжлэн жингэнэж, үе үе чихний хулхи загатнуулна. 
Данзан хүүхний чухам юун тухай дуулж байгааг мэдэхэд хамаг анхаарлаа тавиад, өөрийн мэдэх үгээс нэг ч дуулдахгүйд сэтгэл гомдоход хүрэв. Гэвч Данзан тэрхүү хүүхний янхан ягаан өнгөт дээлийнхээ өргөн ханцуйгаар нүүр халхлан, хоолойгоо эхэр татуулан уйлах маяг үзүүлэхэд нь өөрийн эрхгүй өрөвсөв. Дараад нь хүүхэн нөгөө ханцуйнаасаа хутга гарган цээж рүүгээ дүрсэн болоод буцан ороход Данзан, энэ ч харин шал дэмий хуурамч хэрэг байна даа гэж бодохдоо сэтгэл алдагдав. Гэвч бусад үзэгчид, даруй таван мянгаас доош хүмүүс нэг зэрэг "хао ваа" хашгирахад "энэ ч лав тэр хүүхний үхээгүйд баярлаж байгаа буй заа" гэж бодон баярлав.
Энэ зуур Хүрэл,тавцангийн юмыг сонирхохын оронд өөр зүйлийг бодон орчин тойрныг байн байн ажиглав. Тэгээд эцэст нь нөгөөдүүлийнхээ тохойноос татан:
-Нөхөд минь оргоё! гэж шивнээд дахин бас эргэн тойрон ажиглана. Оргох гэдэг жинчдийн хэзээний хүсэл. Ганцхан үргэлж сахигч манааны тав үсэрдэг си сан лийн хаагуур нь гарах вэ? гэдэг дээр л эргэлдсээр өдий хүрсэн хэрэг аж. Гурвуулан сэтгэл хөдлөн эргэн тойрныг ажвал нийтийн анхааралд шийд татагдан, дэргэдээ үхэр бууны сум тусавч мэдэхгүй байгаагаас гадна, сүүдэр мэт дагавч манаа нь олж авсан байраа алдахгүйг хичээн урагш зүтгэсээр байлаа. 
-Дорж том амаа таталдуулан инээвхийлж нүдээ Хүрэл дээр тусган,
-Эхлээд хаашаа гарах вэ? гэсэнд Хүрэл,
-Урьдаар баруун талын найхнуудын дундуур ороод дараа нь урагш гаран тэмээн дээрээ очихыг бодъё гэв. Данзан байж ядан баярлахдаа: -Нээрэн тэгье! гэж чангаар хэлэв. Хамаг гай ч эндээс эхэллээ. Манааны хүн Данзангийн дуугаар санаа аван босон харайж ирээд гурвууланг урдаа оруулан суулгав. Энэ даруй баяр баясгалан огтгүй болж, нөгөө хоёр нь Данзан руу хялалзана. Данзан ч үнэхээр буруутай болсон тул гол нь харлан нөхдийнхөө царайг ч харж чадахаа болив.
Тавцан дээр эрээн мяраан нүүртэй элдэв шалдавын гоёмсгийг өмссөн амьтад цан, бөмбөрийн дуугаар хөдлөн хар тэнхээгээрээ дуулалдана. Данзан түүнийг сонирхохын оронд хөмсгөө тас зангидан дан биеэ зэмлэн доош ширтэнэ. Гэвч цаг үргэлж дуулдах юманд аяндаа татагдан: "Энэ юу вэ? Хэнгэрэг үү? Ай биш! Хэнгэрэг бол ийм чанга цохилтын аяыг яахин даах билээ. За бас энэ хажуугаар нь цангинаад байгаа нь юу вэ? Цан уу, аль харанга уу? Үгүй биш. Алин нь ч биш. Хэрэв мөн сэн бол өдийд аль хэдийнээ цоо үсрээд дуугарах юмгүй болох шүү дээ гэж бодон сууна. Урд нь хүмүүс гэнэт "Гал! гал" гэж шуугилдан босон харайв. Нэг хүний хөвөнтэй өмдөн дээр хажуугий нь хүний янжуурын гал унан авалцсан аж. Олны үймээнд өнөөх гал салхи аван дүрэлзэхэд тэр хүн зүг бүр рүү үсрэн тонгочиж бөөн бужигнаан дэгдэв. Манаач энэ далимыг ашиглан Данзанг урагш түрэн суулгаад өөрөө мөрөн дээр нь цээж тэгнэн явган суужээ. 
Хүрэл Дорж хоёр ард нь хаягдаад Данзанг эрэх болов. Манааны хүнийг араас нь харахдаа ганцаарангий нь байгаа гэж бодсон билээ.
-Үгүй ер, түрүүчийн хэлэлцсэнээр тэмээ рүү явчихсангүй байгаа даа гэж Хүрэл ногоон нүдээ эргэлдүүлснээ,
-Юу ч атугай би түүгээр нэг шүүрдээд ирье! гээд Доржийг орхин явав. Дорж нөгөө талы нь барин эрсэн бөгөөд эцэст нь хоёулан эс олсон учир "үнэхээр оргон зугтжээ" гэж хэлэлцэн хойноос нь яаран явахаар болов.
Тавцан дээр эрээн мяраан нүүртэй хүмүүс барьсан зэвсгээ сэнсэн дүүгүүр болтол эргэлдүүлж, зарим нь дээш үсрэн хий агаарт хэд дахин тонгорохыг Данзан алмайран ширтэнэ. Хүн болсоор тийм хачин юм үзээгүйдээ бүр бүх гай гамшгийг мартсан байв. Үзэгч олон учир нажиргүй пажигнах харанга бөмбөрийн дууг үе үе дарагдтла нь "хао ваа" хашгирахад: Данзан ч болтугай дагалдан хаширна. Эцэст нь Данзан дотор бачууран байж суухын аргагүй болж байгааг мэдээд, цээж тэнийлгэн амьсгал авах гэтэл дээрээс нь манааны хүн дарсаар аж. 
-Ай лооян гараа авна уу гэхэд манааны хүн:
-Хай битгий дуугар! гэж зандран хоёр гараа дал мөрөн дээр зөрүүлэн улмаар даран тэгнэв. Үүнээс хойш Данзан тавцан дээр анхаарлаа тавьж чадахыг болив. Гэвч Данзан хөгжмийн дуу гэнэт тасран үзэгчдийн "хао ваа" тэнгэрт хадахыг даган дуурайхаа орхиогүй билээ.
Ший дуусмагц бүх үзэгчид нэгэн зэрэг босож, бахдан сайшаах үгсийг ам амандаа өгүүлэх аж. Ингэхэд гайтай хар манааны хүн юунд суусаар үлдэх билээ. Олны хамт босон эргэж харснаа нүдээ том болгон,
-Ай нөхөд чинь хаана байна? гэж Данзанг ширэв. 
Данзан "мэдэхгүй" гээд ийш тийш харав. Манааны хүн сандран: хоёр монгол, хоёр монгол, хоёр монгол хаана байна, үзэв үү та минь, хоёр монгол хүнийг! гэж нүд бүлтэгнүүлэн хашгирав. Тархаж байгаа хүмүүс хариу хэлэх байтугай анхаарах ч үгүй аж. Манааны хүний амьсгал дээр хөөрөн,
-Ай чи мэдэх ёстой! гээд Данзанг барин авав. Хариуд нь Данзан "мэдэхгүй" гэлээ. Үнэхээр мэдэхгүйдээ сэтгэл бардам байлаа.
Манааны хүн таг мухардан ганцааранг нь туун явав. Майхны дэргэд ирэхтэй зэрэг сэлээдийтэй ноён угтан авч нөгөө хоёр яасан бэ?
-Мэдэхгүй гэж манааны хүн амнаасаа арайхийн гаргаж хэлэв. Энэ даруй буугаа булаалдаад яагаад мэддэггүй юм бэ? гэх үг тэнгэрт хадав.
Ингээд манааны хүн ёстой нармайтлаа балбуулж эхэллээ. Уг эрийн нас тун залуу, биеэр нарийхан, нүүр царай, гар хуруу цөм булбарай бөгөөд эгээ л хүүхдийнх шиг шингэн хоолойгоор жингэнэн, хоёр гараа элгэндээ тэврээд! "Өршөө! өршөө!" гэж мөргөвч сэлээдийтэй ноён хайр найргүй цохин газар унагаад дуугарч чадахгүй болсон хойно нь сая болин бууг нь газар хаяв.
Ийм юмыг Данзан зүрх алдан харж байхдаа, дараа нь өөр дээрээ мөн түүнээс доргүй аюул ирэхийг хүлээж байлаа.
-Нөхөд чинь хаачсан бэ? гэхэд нь
-Мэдэхгүй гэж мөн л амнаасаа арайхийн гаргаж хэлэв.
-Яагаад мэддэггүй юм бэ? гээд ноён сэлээдий буугаа хамры нь үзүүрт тулгахад Данзан, албал ч алаг гэж зориглон
-Мэдэхгүй! гэж ширүүнээр хэлэн урагш давшлав. 
Ноён буудсангүй, харин дал мөрнөөс нь базан авч майхны өмнө авчрангуутаа өшиглөв. Данзан түүний уурыг дарагдах болов уу гэсэндээ биеэ сул тавин майхны мухар руу толгойгоороо шаан уналаа. Чих тавин чагнахад ноён ойр хавийн бүх хүмүүсийг цугларуулан, алга бологсдыг олох тушаал өгөх тал, тал тийш нь явуулах сонсдоно. Нэг үе дуу чимээ таг тасран байснаа арваад хүний жагсан ирэх сонсдоод хажуугаар нь өнгөрөн алга болов. Дараа нь морины туурай сонсдоод мөн явчив. 
Ийнхүү үе үе чимээ гаран тасарсны эцэст өөрөө явдаг гурван дугуйтай тэрэг пажигнан ирж зогсоод, дараахантай нэг хүн, өөр бусдыг зандчин загнах болсон төдийгүй тас няс буулган алгадах болов. Майхны хаяагаар сэм шагайн ажихад гурван дугуйтай тэрэгний дэргэд цааш харан зогссон мундаг том биетэй нэг ноёны өмнө сэлээдий буутай ноён шонгийн мод шиг гозойн зогсож байгаа нь үзэгдэв.
Ер нь энэ оройн байдал тун аягүй. Наран жаргахын өмнөхөнтэй ирдэг мантуу, шингэн хар цай, янжуур цөм үгүй болов. Гол төлөв ор нэр болон гадаа байдаг манаач, майхны үүднээс салахаа болин, нүд ирмэх зуур нисэн одох жигүүртэнг хариулж байгаа юм шиг нүд салгалгүй ширтэнэ. Шөнийн цагаар харанхуй суух өөрчлөгдөн, үдэш болмогц урт цагаан лаа майхны голд асаж байх болов. 
Данзан тамтаг болсон нэхий дээлээ нөмрөн Доржийн дээлийн тасархайгаар хөлөө хучин хэвтэв. "Нөхөд минь намайг юунд хаяад явчихсан юм бол?" гэхээс, ядуу болохоор минь, хүн гэж бодоогүй буй заа гэж бодон, гунин гутрах, өшөн занах хоёр сэтгэлд эргэлдэнэ. Гэвч Данзан нөхдөө "Битгий баригдаасай!" гэхдээ өөрийнхөө ганц мэдэх "мэгзэм" гэдэг дөрвөн шад номыг гурван долоо хорин нэг, хуруу даран тоолж уншив.

ЭЦСИЙН ЗОРИГЛОЛ

Анир чимээ огтхон ч үгүйн дунд Данзан орчлонгийн юмсыг сэтгэлдээ зай завсаргүй урвуулж хөрвүүлэн бодоод унтах нойр хулжив. Элдэв дээдийн юмсын дотор орон нутаг нь уул устайгаа, гэр орон нь эх, эгч нартайгаа нүдэнд тусах нь даанч тэсэхүйеэ бэрх. Үнэхээр ухаан жолоогүй уйлмаар аж. Тэгээд уйлъя гэтэл нүднээс нулимс үл гарна. Иймд зүгээр хашгирмаар санагдана. Гэтэл хашгирч үл болох тул шууд үхмээр! Тэгээд үхье гэтэл амь бас хайран! Ийнхүү шаналан шарлаж байтал, ер нь ямар ч байсан оргон гарахыг бодохоос дээр юмгүй шиг бодогдов. 
Толгой бүтээсэн дээлийн хормойг үл мэдэг сөхөн харахад манааны хүн яг майхны үүдэн дээр зогсож байв. Түүний наадтай урт цагаан лаа шатан дуусах шахаж байгаа үзэгдэнэ. Түүнийг нүд салгалгүй ширтэн унтрааж аваад ноорхой хучлагаасаа хөлөө гарган майхны хаяа руу гулгав. Зүрх нь цээжиндээ оволзохоос өөр чимээ гарсангүй. Хөл нүцгэн гадаа гарахад хүйтэн жавар цохиж гутлаа санав. Гараа буцаан тэмтрэхэд манаа "битгий хөдөл!" гэж зандрав. Хариуд нь Данзан зүүдлэгч болон амаа тамшаалж хэсэг хөдлөлгүй байснаа дахин гар сунган шаахайгаа олж авах далимд зургаан хайрцаг янжуур, арваад хайрцаг чүдэнз дайралдсаныг олзуурхан авлаа. Аз ирэхэд энэ шөнө таг харанхуй, хүн хүнээ олж харах байтугай гарын хурууг хамрын үзүүрт аваачихад ч үл үзэгдэнэ. Иймд Данзан зөвхөн чимээ гарахаас болгоомжлон шаахайгаа барин баруун хойш чиглэн алхав. Хөлд нойтон шороо, хүйтэн чулуу, элдэв юмс гишгэгдэх нь ёстой юу ч биш байжээ. 
Хэдэн сарын өмнө болсон сүүлчийн удаа ширүүн тулалдаанд амь үрэгдэгсдийн булшин дундуур гарах хэрэгтэй болсон бөгөөд буг чөтгөр санаанд нь орон дотор нь зарсхийв. Гэвч үхсэн нь босон харайж ирээд амьдыгаа барьж авдаггүй гэж бодоход зориг оров.
Монгол хүн бол хар багаас уул хаданд өдөр шөнийг үл ялган явж сурсан хойно Данзан зүг чиг алдахгүй байсан бөгөөд нэг удаа бутын ёроолд унтсан боршувуу гэнэт тэрхийн нисэхэд цочсоноос өөр ямар ч аюул үл дайралдав. 
-Үүр цайхын үед Данзан их шугуйн захад хүрлээ. Санаа сэтгэл бүрэн тайвшрахад шөнийн оргон гарсан явдал сэтгэлд юутай бахтай санагдана вэ? Одоо ингээд хаачих вэ? гэж өөрөөсөө асуухад, юуны урьд зам мөр буруулууштай бодогдоно. Газрын өөд авиран явахад уяагаа таслуулсан нохой юмуу, торноос гарсан шувуу иймэрхүү  байдаг бол уу гэмээр хөл өөрөө тэмүүлэхээс гадна чиглээд ирсэн чийчаан тэрэгний чих нь мултраад налмайна даа, ай хө" гэдэг дуу аманд аяандаа орж ирэхэд дуулахгүй байж яахин чадах билээ.
Хүн амьтан хэзээ ч яваагүй болов уу гэмээр шигүү ширэнгэн дотор орон явж байтал гэнэт бөөн юм босон нүүр өөд  үсрэх шиг болов. Айн сандрахад нүдий нь юм битүү бүрхэв. Яаран арчин харахад нэг гамин! Яг ч үгүй, цээж өргөн, царайн нь өнгө хүрэн бор, нүд хурц, уруул нь зузаан бөгөөд хөмхийгөө зуун бууныхаа замгийг тас няс буулган тулгаж:
-Зогс! Би чамайг буудна гэж заналтай боловч шивнэн хэлэв. Данзан анхандаа ихэд цочсон боловч, барилцан авах дээр хүрвэл би дийлдэнэ гэж бодохдоо даруй тайвшрав. Тэгээд дахин:
-Чи хэн бэ? гэхэд нь
-Би монгол! гэв.
-Гамин: -Монгол? гэж гайхан амандаа давтан хэлснээ?
Монгол гэж юу вэ?
-Монгол гэж хүмүүс байдгийг мэдэхгүй гэж үү?
Гамин "Ай" гэж дуугаран инээмсэглэн буугаа хойш татаад
-Чи юун хүн бэ? гэхэд
-Би оргодол хүн гэж хариулав.
Оргодол хүн мөн оргодолтойгоо дайралдсандаа баярлана.
-Би оргодол гэхэд -Гамин хао! гэж инээн буугаа мөрөндөө өлгөн Данзангийн гарыг шүүрэн авлаа. 
-Чи юунд оргоно вэ?
-Хай, дайны хэрэг надад алга. Чамд ч бас тийм болоо биз дээ?
-Үгүй би цэргийн хүн биш, тэмээн жин тээж яваад танайханд баригдсан юм.
-Ай тийм би мэднэ. Бусад чинь яасан бэ?
-Бусад маань мөн оргосон.
-Маш сайн. Харин та нар аль түрүүн оргохгүй яасан улс вэ?
-Яая гэх вэ, үргэлж манаатай байлаа. 
-Манаа юуны хамаа. Би өчигдөр зугтаая гэж бодохтойгоо зэрэг юм хумаа бэлтгэн шөнөө манааны хажуугаар мөлхөн гарав гээд өөрийнхөө явдлаас үргэлжлүүлэн ярив. Дараа нь:
-Тэгээд одоо чи хаашаа явах вэ? гэхэд гамин, баруун тийш зааснаа:
-Чи? гэж асуув. Данзан:
-Би ч бас тэр зүг явна гэв. 

ШИНЭ НАЙЗ

Цэргээс оргосон залуугийн нэг Пүү жин гэгч байлаа. Өчигдөрхөн оргон зугтаахаар шийдсэн боловч идэх хүнс сайн бэлтгэсэн байв. Түүгээрээ Данзанг зочлоод дараа нь чиг зүг зам мөрөө олохын тулд уулын оройд гарав. Ингээд эргэн тойрон дан уул! Хүрэн хар өнгөтэй шовх өндөр уулс битүү хүрээлсний цаана мөн л уул... Уулнаас өөр юм үл үзэгдэхэд Пүү-Жингийн толгой эргэн зүг чиг алдарна.
-Аяа Жин жиа хо хаана байна? гэж өөр зүг ширтэнэ. Данзан бол толгой эргэх зүйлгүй, оюун ухаан нь тэнийн баясан, явах зам, дайрах газар цээжинд нь тов тодхон эргэлдэнэ.
нөхөр минь би сайн мэдэж байна гээд явах гэхэд Пүү Жин
-Ай гэж дуу алдан: -Битгий яар! Хүрэх газар хол боловч өдөр хоног олон. Сэтгэл яаравч нас залуу гээд доош суун янжуур гарган татна. Данзан нээрэн тийм дээ гэж бодовч сэтгэл яаран байж ядна. Пүү Жин янжуураа тайвнаар татаж дуусгаад үлдсэн бяцхан хэсгийн галыг шаахайнхаа уланд үрэн хаяж босов. Үүрэг нь нэлээд хүнд. Түүний нь дээр буу байна. Бүсэнд нь дайзтай сум бий. Өвөрт нь дэл сул юм шажигнана. Энэ бүхнийг Данзан тодорхой мэдэж байгаа тул үүргий нь авч үүрэв.
Уулнаас буумагц тарианы нүцгэн хар талбай үргэлжлэнэ. Их бага суурин тосгон энд тэндгүй бараантан, хүн амьтан үргэлжлэн дайралдана. Данзан баригдахаас айн сэтгэл түгшиж явахад Пүү жин айх огт хэрэггүй:
-Энгийн хүмүүс биднийг барих зүрх байхгүй, хэрэв цэрэг дайралдвал хамт явж магад гэж хөгжилтэйхэн ярина. 
-Хэрэв ноён ирвэл яанаа? Гэхэд
-Буудахгүй юу? гээд Пүү Жин гурван жил цэргийн сургууль хийж хоёр жил дайнд  явахдаа алах гэснээ алах, алахгүй гэснээ чихий нь цоо буудах тийм мэргэн буудагч болсон гэж алиалах, гайхуулах хоёр хослуулан ярив. Данзан эс үнэмшин улмаар сэтгэл зовно. 
-Би чамд нэг ший дуулах уу? гэхэд нь
-За тэг гэж амы нь дагуулан хариулав. 
Харанга бөмбөрөөс эхлэн лимбэ, хуучир бүгдийг нээрээ эндүүрэгдэн элэглэх нь өчигдрийн үзсэн юмыг санагдуулна. Эрээн мяраан нүүртнүүдийг дуурайн гар даллан хоосон сахлыг хий элбэх нь өөрийн эрхгүй сонирхол татна. Дараа нь Пүү Жин хоёр гурван хүн болон харилцан хэлэлцсэнээ мөн ээлжлүүлэн дуулахыг үзэгчдийн "хао ваа" хашгиралдахыг хийх нь ёстой ер бус... Энэ дэлхийд ийм хачин хүн бас байдаг аа гэж дотроо гайхна. Гэтэл түүний үзүүлэх юм яагаа ч үгүй аж. Мөрөн дэх буугаа мулт татан авангуутаа сэнсэн дүүгүүр болтол нь эргэлдүүлэн хатгалдан тулалдахад орлоо. Данзан түүний гал цахилгаан шиг хурдан болоод эцэж цуцахыг мэдэхгүй байгааг гайхна. Нэг мэдэхэд Пүү Жин нам жим болох боловч дуусаж байгаа биш, урьдын хэсэг дуусаж өөр зүйлд орж байгаа аж. Улаан хошуутан хүүхэн болон дуулж гарлаа.
Ийнхүү хөгжөөнтэй яваадаа тэд, даваа гүвээг хэд хэчнээнийг ардаа орхисноо эс мэдэв. Наран жаргах шахаж, юм бүхний сүүдэр зүүнээ урт уртаар тусаж байхад Пүү Жин анх эхэлсэн шигээ дуусаж монголын завхай дуунуудтай төстэй нэг дууг намуухнаар эгшиглэв. Тэр нь Данзанд, орон нутгийн аж амьдрал, хайр дурлалын явдлуудыг санагдуулна. 
Хоёр талаараа ширгэн бургастай нарийхан гол руу орж ирэв. Замын хажуугийн хэдэн чулуунаас нэг туулай босон ар бөгсөө гялалзуулан харайж бургас руу орлоо. Данзан "туулай, туулай..." гэж хашгирахад Пүү Жин буугаа мөрнөөсөө гарган буудав.
-Энэ шөнө туулай иднэ гэж бургасанд гүйн ороод туулайн борвиос барин гарч ирэхэд нь Данзан түүний нээрээ мэргэн буудагч болохыг мэдэж бишрэв. 
Нар жаргасны дараа гал дүрэлзэн дээр нь гамин цэргийн хэрэгсэл бяцхан хувинд бужгар бор мах оволзон буцална. "Монголын хүү тогоогоо, хятадын хүү галаа" гэгчээр Данзан, найзынхаа хутган жадаар бургас цавчлан зогсоо зайгүй гал түлж байх зуураа хувин руу байн байн өнгийн, сайхан үнэрий нь амталж байв. Нэг мэдэхэд дэргэд нь сэлэм зүүсэн албаны хүн зогсож байв. Тэр хүн амар мэндийн оронд хараал тавин: -Та нар юунд гал түлэв? гэж зандран давшлав. Хариуд нь Пүү Жин: 
-Чамд хамаагүй.
Нөгөө хүн:
-Хамаагүй гэнэ ээ? Би эндхийн цагдаа гэж ташаа тулан цааш омогдов. Түүний үгээр бол бургас огтолбол нэг бүр нь нэг янчаанаар торгох хуультай гэнэ. Тэр хүн бас саяхан өвчсөн туулай,, нойтон арьсыг бургасны мөчир дээр дэлгэн тавьсныг үзэж орхив. Хамраа сартайлган "Арван янчаан!" гэж амандаа шивнэх сонсдоно. Нөхрийг ажихад айн сүрдсэний тэмдэг ер үгүй, харин ч элэг доог хийх мэт хүйтнээр ширтэн инээмсэглэнэ.
-Чи мэдэж байна уу? Би цагдаа! Бос би та нарыг барина! гэж хашгирахад нь Данзан, айн сүрдэхийн эрхээр бүр дуугүй босон харайв.
-Уухай чи цагдаа юу? Сайн! Гэвч миний өмнө цагдаа нохой хоёр адил гээд Пүү Жин бургасны бутанд нуун тавьсан буугаа шүүрэн авав. Цагдаагийн байдал шал өөр боллоо.
-Ай чи битгий уурла гэж хоёр гараа өмнөө авчран ха ха! гэж худал инээв. 
-Чи надтай битгий ярь! гэж зандраад Пүү Жин: Эргээд! гэж тушаав. Цагдаа өвдөг чичрүүлэн эргэтэл "Гүйгээд" гэж бууны замгийг тас няс буулган цааш алхсанаа эргэн харав. Пүү Жин -Гүй! гэж хашгиран бууныхаа голыг дарав. Алс гэгээ тасарсан нам гүмийн дотор бууны дуу дуугарсан нь жигтэй чанга. Данзангийн чих таг дүлийрэн хоолойд нь дарийн утаа гашуу оргин амтлагдаж, нүдэнд нь цагдаагийн баруун гартаа доёийлгон барьсан эрээн мод хугаран унаж, цагдаа цаашаа огло үсрэн туулай шиг дэгдэн харайлгав. Ард хятад монгол хоёр элгээ хөштөл инээлээ.
Пор пор буцалсаар нэлээд удсан туулайныхаа махыг тэд тасчин хаясан бургасны нарийн мөчрүүд дээр гаргав. Хувинтай шөлийг хоёр талаас нь уух гэж дундаа тавьжээ. Хажууд нь давстай ногоо, мантуу хоёр бэлэн байна. Махыг анх хувинд үйхдээ бууныхаа хутган жадаар тас тас цавчилсан бөгөөд одоо огтлон идэх хутгагүй тул нэг нэгэн хэсгийг шүүрэн авч шүдээрээ зулгаана. Данзанд махны амт хичнээн сайхан байгааг өгүүлэхэд бэрх. 
Сэтгэлд нь ганц туулайг байтугай бүхэл бүтэн хонины махыг идэвч цадамгүй санагдана. Хажууд нь Пүү Жин, барьсан махаа эрхий хурууныхаа хумсаар таслан авч мантуун дээр тавин амтална. Уртаашаа ганц хааны далыг идэх төдийхөн болсноо: 
-Ай чуу цадлаа! гэж хойшоо гэдийв. Данзанг харснаа: -Ай чи ямар хүн бэ? гэж нүд цавчлан ширтэнэ. Данзан хариу гайхлаа.
-Би монгол! гэж мангуурсан царай гарган өөдөөс нь ширтэв.
-Түүнийг чинь би мэднэ, зүгээр чи ийм их мах идэж яах болох вэ гээд Пүү Жин Данзанг дахин ажиглав. Түүний нүдэнд Данзангийн байдал нээрээ аймаар, гартаа барьсан бөгс мах руу толгой цээжтэйгээ бөхийн ам нь ер бусаар ангасхийгээд хахаж үхэм том юмыг зулга татан авч зажлахад нь, яс мөгөөрс дайралдан тас няс дуугарна.Залгихад нь хоолой нь гүрсийнхөдлөг бөгөөд түүндээ сэтгэл нь улам хомхойрон хэл нь бултасхийн гарч дээд доод уруулаа гавшгайлан  долоогоод ам нь мах руугаа дахин ангасхийнэ.Үүгээрээ Данзанг, Пүү Жин хүн амьтны хөл хүрээгүй зэрлэг газрын араатан л барьсан ангаа иймэрхүү иддэг бол уу гэх шиг санагдана. Пүү Жин ийнхүү аягүйрхэн ажих боловч их мах идсэнээс болон лав өвчин болно байх гэж сэтгэл зовно.
-Ай чи ийм их мах идэж яаж болох вэ? Май мантуу ид гэв.
Данзан: -Зүгээр! Гэж ажиггүй хариулан цааш иднэ. Түүнийг ажихад сүр сүртэй, нүд нь шөнийн галын гэрэлд гялалзан шүд нь тав яв дуугаран авалцаж, заримдаа хий хавиралдана. Үлдсэн махыг Данзан ганцаараа идэж дуусаад, шөлийг мөн ганцаараа уун савыг хоослов. Эцэст нь Данзан түрүүчийнхээ орхисон хоосон ясыг эргүүлэн авч мэрэхдээ хөнгөн нимгэн ясыг нь тас няс буулган хазна.
Олон хоног махны бараа хараагүй идэр монгол эр туулайн махан дээр ийм байлаа. Хавирганы толгойг боловч хэмх, бут мэрэн дуусмагц бүх бие сулран, хоёр нүд өөрийн эрхгүй анилдана. Хятад нөхөр нь өөрцгүй туулайн маханд цохигдох аж. Саяхан асаасан янжуураа дөнгөж талд нь оруулаад: -Унтъя! Гэж сулхнаар өгүүлэн хөнжил дэвсгэр бүхий үүрэг рүүгээ гар сунгав.
Тэнгэрт үйл түмэн одод зай завсаргүй гялалзан буйн дор тэр хоёр нохойн хэл шиг гэж хэлэгдэм нарийн дэвсгэр дээр бие зэрэгцэн хэвтэж, дээрээ бор тааран хөнжил мэтийг хаяжээ. Эргэн тойронд анир чимээ огтхон ч үгүй, зөвхөн тэр хоёрын ширүүн хурхиралт хоор зуураа уралдан үе үе зэрэгцэж, үе үе хойно урдаа орон пажигнана.
Туулайн махаар тэнхэл авснаасаа хойш дөрвөн өдөр явав. Энэ зуур Пүү Жин өглөөнөөс аван бүхэл өдрийн энгээр ший дуулах буюу тун үгүйдээ элдэв инээдэмтэй үлгэр домог ярьж явлаа. Данзан хүн болсоор дуулаагүй сонин хочныг дуулан сонирхож яваа гэж баярлана. Үнэндээ ч тийм бөгөөд Данзан зарим нэгэн онц сонирхсоноо орон нутагт очсон хойноо бусдад сонирхуулахыг эрмэлзэн сэтгэлдээ байн байн эргэцүүлэн тогтооно.
Хэрэв тэд шөнө орой болтол явбал ус түлш хоёргүй газар хонох болно гэж болгоомжилдог байжээ. Нар жаргахын үеэр мөн л нэг хоёр талаараа хэдэн бор бургастай гол руу орж ирэн хөл татав. Онцын хийх юм тэдэнд үгүй, зөвхөн галын түлш бэлтгэх, ундны ус аван буцалгах энэ хоёр билээ. Үүнээс гадна идэх мантуу, давстай ногоо, татах янжуур, зурах чүдэнз хараахан дуусаагүй байгаад сэтгэл амар жимэр ажээ. Дуусахаар чухам юу болохыг хоёулан үл бодох бөгөөд үүгээрээ тэд ёстой энэ дэлхийд энх амгаланг эдлэгчид болжээ. Хоёр зэрэг гар хөдлөн өндөр үнэтэй цэх сайхан бургасуудыг хайр найргүй хядан огтчиж маш том гал түлэв. Эргэн тойронд бараа харагдаж байгаа тосгод бишгүй байгаа боловч бургасны тухай гүйн ирэх хүн алга. Үдэш шөнө гал орчны хүмүүсийн нүднээ тусах боловч эндхийнхэн тэр хоёрыг аль хэдий нь харан буу зэвсэгтэй цэргийн хүмүүс гэж ойлгожээ. 
Тэд цэргийн хүмүүсээс ухаангүй айна. "Цэрэн бол даруй алан хядагч, булаан авагч, цэрэн дээмчин хоёр ижилдээ ижил ялгаа нь гэвэл нэр нь л өөр" гэж хятадын ард иргэн бүхэн үзнэ. Үнэндээ ч тийм байлаа.
Пүү Жин Данзан хоёр уух усаа буцалгаж аваад аяныхаа хийцэнд оров. Гэтэл гэдэс цадах яагаа ч үгүй байхад хэрэг биш болов. Данзан уутны ам руу гар оруулан ёроолы нь тэмтрэн:
-Хаяа, мантуу дууссан гэж үү? гэж гартаа баригдсан эцсийн тал мантууг дор нь орхин гараа хойш татав. Пүү Жин: -Юу? гэж нүдээ том болгон уутыг гаднаас нь барьж үзээд мөн л "хаяа!" гэж дуу алдав.
Данзан давстай ногоороор сэтгэлээ хуурах гэж түүн рүү хандсанаа мөн л дуусаж байгааг харан:
-Ногоо ч дууслаа гээд санаа алдав.
Пүү Жин: -Аяа! гэж дээш харан нэвтэрсэн хар үүлээр битүү бүрхэгдсэн тэнгэрийг нэг ширтээд дараа нь саяхан дундуур нь орж ирсэн тосгоныг нэг ажаад эцэст нь буугаа харан:
-Мэ ю ган шит! гэж инээлгэв. /Мэ ю ган шит! гэдэг бол "хамаагүй" гэсэн үг/.
Данзан нөхрийнхөө мэ ю ган шит! гэснийг хоосон хонох болж байгаа дээр хэлэв гэж бодон сэтгэл амарч -Мэ ю ган шит! гэж хариу инээмсэглээд бяцхан хувинтай халуун усыг хэнэггүй оочин уув. Чухам ямар газар ирээд байгаагаа барагцаалж байгаа бөгөөд: -Маргааш бид Жин жа ко орно гэхэд Пүү Жин: -Тэгвэл одоо унтаж маргааш эрт оръё гэлээ. Энэ үгийг Данзан зөвшөөрөв. Гэвч тэд хэвтэнгүүтээ тус тусын орон нутаг, хүн амьтан, аж амьдралын тухай харилцан хэлэлцэнэ. Пүү Жингийн нутаг Тяньзин гэдэг их хотын ойролцоо байдаг нэгэн бяцхан хот гэнэ. Өөрийн орон нутаг, газар шороо, уур амьсгал, тариа будаа, жимс ба аав ээж, ах дүү нар, амраг нөхөд тэр бүгдийнхээ тухай ярихдаа нүд нь сэргэн нойр нь хулжих бөгөөд харь орны хатуу ширүүн улиралд газрын хүнд санаанд багташгүй сайн сайхныг бахдан өгүүлнэ. Хариуд нь Данзан өөрийнхийгөө ярихдаа мөн муу муухайгаар биш, салхи адил хурдан морьд, сүрхий холын аян жинд явдаг атан тэмээ, хавар цагийн мал төллөлт, зун цагийн цагаан идээ, өвөл цагийн тарган мах, тэр бүгдийг ярихад харь орны хүн: -Ай хай мэдэхгүй, хэрэв энэ бүхнээрээ үнэн бол мөн ч сонин газар байх нь ээ! гэж бодно.
Шөнө дундын хэрд яриа зогсон нам гүм болов. Данзангийн ид сайхан нойрондоо зуны сайхан улирлын уул усыг зүүдэлж байхад нэг хүн: "бос бос!" гэж цочир шивнэн сэрэв. Толгой дээгүүрээ нөмөрсөн хөнжлийг сөхөн харанхад дээрх үүл халь хэдийн замхарч мичид гялалзана. Хажуу тийш харвал баруун гартаа буу хөндлөн барьсан, нарийхан урт дээл бяцхан тоорцог мэтийг өмссөн хүн, баруунаас ташуу тусаж байгаа жаргар сарын загал саарал гэрэлд тодхон үзэгдэнэ. Гэвч энэ хүн нөхөр нь байлаа.
-Чи бос! Одоо явъя гэж шивнэн буугаа доош тавин юмаа яаран эмхлэв. Данзан нөхрийнхөө ямар нэг гэмт хэрэг үйлдсэнийг дотроо гадарлан босон харайж, хоёр муу шаахайгаа өмсөв.
Энэхэн зуун Пүү Жин бүх юмаа цэгчлэн үүргэндээ хийхийг хийж, баглахы нь баглаж гүйцээд Данзангийн босоход нуруунд нь барин үүрүүлж, өөрөө түрүүлэн алхав. Данзан хойноос нь зуур зуур гүйн даган явлаа. Хоорондоо үг яриангүй явсаар нар гаргав. Нэгэн томхон нуурын хажуу руу орж ирээд Пүү Жин шингэн ургасан хэсэг зэгсэнд оров. Данзан арваад алхмын хойно явсаар гүйцэн очиж нуруунаасаа үүргээ мултлан хаяв. Нөхрийн өмссөн хувцсыг ажихад хар хөх өнгийн "хуа чи" гэдэг нарийн даалимбан гадартай хөвөнтэй дээл, бага зэрэг хуучирсан хар торгон тоорцог, хар хилэн шаахайнаас эхлэн дотуур цамц өмд бүгд солигдсон байв. Өврөөсөө пууямбар гэдэг дээд чанарын ягаан хайрцагтай янжуур гарган нэг өнцгийг зад татан ураад, "тамхи тат!" гэж Данзангийн өмнө барин инээмсэглэв. Данзан тамхи татах хүсэлгүй байснаас гадна тэр янжуурыг ямар нэгэн бузар аргаар авсны нь санан жигшинэ.
-Би татахгүй гэж толгой сэгсрээд: -Чи энэ юмыг яаж олов? гэхэд Пүү Жин нүд ирмэн ирээмсэглэж 
-Булаасан юм гэв.
-Хэнээс? гэхэд
-Тосгоны баянаас.
-Яаж?
-Байшингий нь цонхоор орон данжаадад буу тулган авлаа. Үүнээс цааш чухам юу дуртайгаа авч болох байв. Гэвч би дээрэмчин биш болоод зөвхөн өөртөө хэрэгтэй л юм авлаа гэж ямар ч нүгэл хийгээгүй байдал гаргана.
-Ай хүний юмыг ингэж авах бол маш муухай! гэхэд: -Пүү Жин мэ ю ган шит! Гэж хөмсөг зангидан уцаарласнаа сэтгэл засан инээмсэглэж, уг хэргийг хийхээс өөр аргагүй болсноо ярив. Энэ нь Пүү Жин өчигдөр хонох газраа эрэх замдаа тосгоны олон жижигхэн шавар байшингуудын дундах бах бат хэрэмтэй хөх туйпуун байшин байхыг ажисан байв. Үдэш мантуу дуусахыг гэнэт мэдэхэд сэтгэл нь тун аягүй болсон бөгөөд дэмий дээш ширтэхэд өөдөөс нь бүрхэг тэнгэр: "Чиний энэ амьдрахыг хүсэж яваа өнөөгийн ертөнц, үгүйрэн хоосорсныг энэрэн тэтгэх дээр биш харин хажуудаа байгаа бүхнийг тоног мөлжиж ясан дахь чөмгий нь хүртэл сорон хөндийлж чадсанд л жаргалын дээдийг эдлүүлдэг юм" гэх шиг болжээ. Дараа нь Пүү Жин: "Тэр жаргал эдлэгч хаана байна вэ" гэж өөртөө асуудал тавихад дэргэд нь байгаа тосгоны хөх туйпуун байшингийн эзэн санаанд орсон байв. Гэтэл буу нь нүдэнд нь тусаж ямар нэг хий юм сэтгэлийг татан дуудсанаар Пүү Жин: -Мэ ю шит! Гэсэн аж. гэвч тэр даруйдаа аймшигт үйл хийхээ 
эрсэлсэн зүйлгүй, ганцхан, шөнө Данзангийн орон нутгийнхаа тухай ярьж байснаа дутуу хаян хухирмагц ходоод нь хоол нэхэж эхэлсний дээр маргаашийн өлсгөлөн урьдчилан бодогдож, өөрийн эрхгүй буугаа аван босон харайхад хүргэжээ.
Газрын эзний хэрмэн дээгүүр ороход хөх туйпуун байшингийн олон цонхнуудын хоёр нь гэрэлтэй байв. Түүний нэгээр сэм шагайхад насанд дарагдсан эцэнхий биетэй данжаад ганцаараа, орон дээрээ хучаастай, хар тамхи татаж байжээ. Пүү Жин цонхыг хэмх цохин үсрэн орж буу тулгасан ажээ. Данжаад "аяа" гэх мэт амаа ангайлган ширтсэнээ: "Ав ав. Юу дуртайгаа ав!" гэж арайхийн хэлээд, "мөнгөнийхөө авдрын түлхүүрийг аль!" гэж тушаахад данжаад түлхүүрээ гарган өгөөд муужран унасан гэнэ.
Пүү Жин тэр аймшигт үйлээ тийм амархан хийснээ баяр хөөр болгон ярьж, нарийхан дээлийн ташаан дахь уутан өвөрт түнхийтэл чихсэн мөнгөн янчаануудыг гаднаас нь барилан шажигнуулан дуугаргаж байв.
Данзангийн "Аяа" гэж толгой сэгсрэн: 
-Чамд хүн тэгж буу тулган юмыг чинь авбал ямар байх вэ? гэхэд Пүү Жин,
-Тэгвэл би баярлана гээд, ха ха инээв.
-Яагаад тэр вэ? гэхэд
-Хүн надад мянга дахин буу тулгавч, ганц өдрийн хоолны мөнгө олдохгүй болохоор тэр! гэж хариулав.
-Тэгвэл аавыг чинь ингэвэл юу болох вэ?
-Зүгээр миний аав данжаад биш, бүх гэр бүлээрээ мөлжүүлдэг хүн болохоор хүн мөн юу ч олохгүй гэж өөрийнхөө ядуу хоосныг гайхуулснаа: -Ай энэ хувцасны эзэн их баян, эргэн тойрныхоо хүмүүсийг хэдэн арван жилээр мөлжсөн буйзаа. Ингэхлээр би өөртөө хэрэглэхийг авах байтугай бүх юмыг нь мөлжигдсөн олон хүнд тараан өгөх ёстой гэж царайгаа төв болгон хэлэв. Данзан бол мөн мөлжигдөгч бөгөөд аль хар багаасаа баячуудад зарагдан ариун хөдөлмөрөө мөлжүүлсэн хүн билээ. Гэвч өшин хорсох юу ч үгүй, харин үүрд мөлжигдөж байхыг хүсэх мэт мөлжигч бүрийг өндөр хувь заяатан гэж бишрэн үздэг тул Пүү Жингийн үгийг жигшин эс дуугарав. Гэтэл Пүү Жин гэнэт хараал тавин босон харайв. Үүргээ зад татаад, дэл сул сумуудаа атган авч нуур рүү шидэв. Шидсэн сумнууд нь агаарт гарахтайгаа зэрэг ширхэг ширхгээрээ бутран доош буухдаа нуурын зайрмаг мөсийг цөм цөм цохилон доош ширгэж ор сураггүй болов. Дараа нь Пүү Жин "Хао ваа " гээд бүсэлсэн дайзтай сумаа угз татан авч мөн нуурт цүлхийлгэв. Буугаа бас шидлээ. Тэр нь бүр харамсалтай. Хүнд бөгсөөрөө пүл хийн унангуутаа амаараа хэд дахин даллан ор сураггүй болов.
-Хаяа! Яаж байгаа чинь энэ вэ? гэж Данзангийн босон харайхад Пүү Жин тажигнатал инээв.
-Одоо би өөр замаар явна гээд үүргээ шүүрэн авч нуруун дээрээ хаян шууд явлаа. Данзан гайхан араас нь даган явав. "Өөрийгөө хаяад явах гэж байна уу? гэж бодоход хүрэн айх ажээ.
-Үгүй чи юун тухай ямар замыг хэлнэ вэ? гэхэд Пүү Жин инээмсэглэн эргэж: -"Гүн чин даан! гэж золбоолог нүдээ гялалзуулан хэлэв. 
-Юу байдаг юм бэ?
-Чи мэдэхгүй гэж үү? Хариу гайхан доош сууж, газар тэгшлэн алх хадуур барьсан хоёр хүнийг зэрэгцүүлэн зурж, баахан юм ярив. Данзан толгой сэгсрэн "Бүдүүнтэй!" гэв. Пүү Жин:
-Чи заавал ойлгох хэрэгтэ! Гүн чан даан орос оронд байна гээд цааш бас л Данзангийн үл мэдэх хэл нэлээдийг оруулан баахныг ярив. Данзан толгой сэгсэрнэ. Пүү Жин урам хугарах боловч үнэхээр ойлгуулахыг хичээх ажээ. "... Гүн чан даан одоо манай нутагт бий болж байна" ч гэх шиг. "... Би хариад гүн чан даан болно... Бид цэргийн том ноёд баячууд хоёрыг үгүй хийнэ. Ер нь бүх дэлхий гүн чан даан хайртай нөхөд болно" гэнчилэнийг яриад Данзан ойлгосон зүйл юу ч үгүй бөгөөд эцэст нь шууд тэр ярианаас салахын мөрөөдөс болон:
-Ай сайн, би ойлголоо гэв. Тэгээд "Гүн чан даан" гэж юу болохыг зүйл зүйлээр эргэцүүлэн дэмий толгойгоо зовооно. Пүү Жин нь гүн чан даан болох гэж яваадаа сэтгэл хөөрөн хол хол гишгэлэн явна. Гэтэл цэргүүдийн дунд гарсан нэг дуу санаанд нь оржээ.
Май хуар май хуар
Миний май хуар сайн уу?
Өнөөдөр би эрүүл мэнд
Эрчит суманд оногдоогүй
Амьдын баяр энэ байна даа
Май хуар, май хуар!
Маргааш ер яах бол?
Магад би алагдана бий
Үхэх чухам юуны төлөө?
Алалцах бас хэний төлөө?
Ай май хуар, май хуар!
Энэ шөнө би зугтана
Учир нь гэвэл хайрт минь
Амь биеийг хайрлахдаа биш
Айн сүрдсэнийх бүр биш
Өөр дайн, өөр дайн
Эрх чөлөөний ширүүн дайн
Үй олныг дуудаж байна
Эндээсээ би тэнд очно
Очно, очно заавал очно
Энэ бол мэндийн мэдээ
Амьд яваа баярын чимээ
Эргэн уулзах төдий байвч
Ялан дийлэхэд минь итгээрэй!
Ай май хуар, май хуараа",
дууны эцэст Данзан "хао ваа" хашгирав. Пүү Жин түүнд нь урамшин хоолой засан дуулна. Аятайхан нь аргагүй дуулан явснаа гэнэт таслан "тэмээ, тэмээ" гэж зог тусав. Үзтэл урдхан талд нь нэг тэмээ хажуулдан хэвтэж байлаа. 
Хүрэлийн сахиуст улаан ат ажээ. Бүх тэмээний дотор хэдэн хоногийн хүчтэй үлдсэн нэг нь энэ бөгөөд Дорж, Хүрэл хоёр үүгээр явсан нь илэрхий болов.
Дэргэд нь ирж үзэхэд араас хэд дахин буудуулан үхсэн аж. Хажууд нь Хүрэлийн гутлынхаа түрийд нуун хадгалж явсан үйсэн иштэй хутга бариулаа хүртэл цустай, шорооны дороос цухуйж байв. Гэтэл тэрээхэн хойд талд шинэхэн оршуулсан булш үзэгдэнэ.
Ай хөөрхий нөхөд минь энд алтан амиа алдаж дээ! Гэж хоолой чичрүүлэн хэлэхэд Пүү Жин булшин дээр гүйн хүрээд:
-Биш, хятад хүн гэж баярласан царай гаргав. Булшны дээд талд суулгасан чулуун дээр: "Суман дарга Шон Шундай" гэж томоор бичсэний дор: "энэ булшийг битгий хөнд!"  гэж багаар бичсэнийг Пүү Жин уншив. 
"Шо Шүндай!" гэдэг бол сэлээдий буутай ноён мөн байна. Жинчдэд хамгийн аюултай хүн байсан боловч Данзан түүний дээд дарга ноёддоо цаг үргэлж дарлагдан амар заяа үзэхгүй байсны нь санан харуусна. "Хөөрхий хөөрхий" гэж амандаа хэлэхэд Пүү Жин
-Хай чи нөхдөө бодохын оронд юунд дэмий гасална вэ? гэж зэмлэснээ, энэ хүн хамаагүй чи зүгээр нөхдөө олохыг бод 
Данзан:
-Ай зөв! Нөхөд маань намайг хаа нэгтээ хүлээж байгаа байх гээд Пүү Жингээс түрүүлэн явав. Гишгэх тусам хөл нь хөнгөрөн гүйх шахам болох аж. Сэтгэлд нь үнэхээр нөхөд нь өмнөхөн талд нь гар даллан хүлээж байгаа шиг байлаа. Нэг гүвээн дээр гарав. Газрын уруу гүйхээрээ орон хоёр дахь гүвээн дээр гарав. Гэтэл түрүүлгээ харан унасан монгол хүний эсгий оймстой паливгар гутлын ул нүдэнд тусах бөгөөд лавлан харахад тэр хүний энд тэндгүй умиралдуулан оёсон дээл тодхон харагдана.
Энэ бол Хүрэл. Дээлийн ханцуй, энгэр заам хүү хүү урагдсан төдийгүй, толгой нь их биеэсээ саланги, хагас алхмын зайтай, сонихноор эргэлдүүлэн байдаг ногоон нүдээ тас анин зүүн чихээ дэрлэн хэвтэнэ. Энэ бол хажуудаа явсан хоёрынхоо төлөө цаг үргэлж зовсон, сургасан, заасан, орон нутагтаа бол үнэнч шударга, үгээгүй ядуусыг тэтгээчин, мал маллах, аян жин тээх хоёрт гарамгай гэж алдаршсан хүн билээ. Одоо энд ийнхүү амь үрэгджээ.
Данзан Хүрэлийг үзэнгүүтээ дотор харанхуйлан өөрийн эрхгүй хөшин зогсов. Пүү Жин Данзанг гүйцэн ирээд "аяа" гэж дуу алдан мөн зогсов.
-Энэ хүн нөхөр чинь үү?
-Тийм! Миний нөхөр.
-Сайн хүн байсан уу?
-Тэгэлгүй яахав, ёстой сайн хүн, ёстой гүн журмын хүн гэвэл энэ хүнийг хэлж болох байсан билээ.
Пүү Жин толгой сэгсрэн хүүрийг тойрон явлаа. Царай нь тун аягүй болон Данзангийн дэргэд ирэн:
-Одоо яая гэх вэ, үхсэний хойноос зовохын оронд хүндэтгэ гэж үг бий гэж шивнэн, өврөөсөө гурван ширхэг поиз /хятад цаасан төгрөг/ гарган Хүрэлийн толгойн өмнө тавин чүдэнз зуран шатаав.

ЖАНЧХҮҮ ДЭЭР

Өдөр дунд өнгөрөхийн хэрд Пүү Жин Данзан хоёр Жанчхүү орж ирлээ. Бусдад баригдан гай гамшигт унахаас болгоомжлон замаа гажуудуулснаас уг хотын зүүн хойноос орж иржээ. Данзанд урьд өмнө дайралдаагүй гудамж, нурж унахаа шахсан орон байшин, хоёр хүн зөрж боломгүй нарийхан булан тохой элдэв юмс үргэлжлэн дайралдана. Пүү Жин түрүүлэн явж байснаа тохилон шилэн цонхнуудтай хөх пуйпуун байшингийн өмнө зогсож:
-Энэ гуанз! гэж инээмсэглэн нөхрөө харав.
Данзан хариу инээмсэглэн: -Тийм ээ, гуанз! гэх боловч энд орсоор заавал мөнгө хэрэгтэй болдгийг санан:
-Мөнгө яах вэ?
Пүү Жин баруун ташаан дахь мөнгөө хөдөлгөн дуугаргаж дахин инээмсэглээд хаалга татан дотогш оров. Амтлаг бүхний сайхан үнэр ханхалж, хар өнгийн цэвэрхэн өмд цамц, хар хилэн шаахай зэргийг өмссөн ахимаг настай бяцхан биетэй  хүн галав гулав хөдлөн тосон авч:
-Хоолоо идсэн үү? гэж мэхэлзэх аж. 
-Идсэн, та идсэн үү гэж Пүү Жин хэнэггүй хариулав.
Данзан, хоолоо идэх байтугай өлсгөлөн үхэх гэж яваа байж ирнгэж хэлэх юу вэ? гэж нөхрөө гайхав.
Угтан авсан хүн тэр хоёрыг олны дундуур оруулан удирдаж зүүн хойд булангийн дугуй ширээнээ суулгав. Энэ хүн бол хоол зөөгч, мөрөн дээрээ тохон тавьсан цагаан алчуурыг шувт татан өнгө нь нүүр үзэгдэм гялалзсан хүрэн суман ширээг гавшгайлан арчиж:
-Ай данжаад юу идэх вэ? Юу уух вэ? Манай гуанзанд юм бүхэн байна. Нугас шувууг боловч жинхэнэ бээжин маягаар маш хурдан, маш сайн шарна.
-Ах та битгий буруушаагаарай, бид тун саяхан хоолоо идсэн, тийм их юм идэхгүй, зүгээр аар саархан л юм идье гээд Пүү Жин Данзангийн үл мэдэх өдий төдий хоолны нэр дурдан хуруу даран тоочиж захиалав. Хоол зөөгч Пүү Жингийн хуруу дарах тусам баясан: -Ай ай гэж мэхэлзэн найрсаад арван наймын тоонд хүрэхэд ёстой бах ханан тэр бүрийн нэрийг байшин цууриатуулан хашгирав. Хариуд нь тогооч "ай" хашгирч гулууз гампанз тас няс буулган тачигнуулж гарав. Данзан өөрийн үл мэдэх арван найман төрлийн хоолыг сонирхохын оронд мянтууз, бууз, хуушуур гурвыг бодохын дээр найзынхаа мөнгийг харамсах аж.
-Чи юун их хоол захина вэ? Мөнгө их орно биш үү? гэхэд Пүү Жин хажуугийн ширээний хүмүүсээс ичин нүүр улайж:
-Мөнгө гайгүй! Өнөөдөр бол бидэнд баярын өдөр гэж зориуд чанга хэлэн ха ха инээнэ.
-Харин миний санахад хамгийн муу өдөр дөө гэхэд,
-Ай гэж дуу алдан ярвайж: Ийм муу үг битгий хэл! Сайн нөхөр чинь бидний дэргэд байна гэж нууцлан шивнэв.
-Ямар нөхөр? гэж цочин асуув.
-Яагаа вэ, нас барсан нөхөр чинь. Мөнгө гайгүй, бид сайхан зочилно. Дараа нь бид хоёр тус тусынхаа нутаг руу явна. Ай сайн, маш сайн, амьдралд ийм сайхан юм олон дайралдахгүй гээд хойш эргэн: Ай ах сонс! Бид гурван хүн шүү.
Данзан одоо ойлголоо. Хятадын ёс суртахууныг мэдэхгүйдээ элдвээр будлин шившиг болж байгаагаа мэдэн:
-Сайн, маш сайн гэв.
Хоол зөөгчийн хурдан гавшгайг хэн боловч гайхах буй заа. Хэдхэн үг солилцох зуур аяга авчран цай дүүргэсэн, савх, давстай ногоо, архины хундага тус бүрийг ээлж дараалан авчирсан байлаа. Гэтэл тогоочийн ажиллагаа бүр ч гайхалтай. Гулууз, гампанз, заазуур гурав нь мөндөр шиг тачигнасаар аяга цайг хараахан барж уугаагүй байхад тогоогоо хан ян буулган "Хай" хашгирна. Энэ нь уг хоолыг хийж дууссаны дохио аж. Хоол зөөгч хариу"хай" хашгиран год үсрэн гүйнэ. Хуурсан жигнэснээс аваад шөлтэй, шөлгүй янз бүрийн юмс хойно хойноосоо залган ирж ширээ дүүргэнэ. Түүнийг хоёр хүн хэрхэвч барахгүй боловч нэг хий хүн байна. Тэр хүн бол Хүрэл. Түүнд зориулан аяга, таван,савх,дийз юм бүхний хэрэглэл тавьсныг мөн зохих зүйл бүрээр дүүргэнэ. Данзан түрүүн ёс мэдэхгүйгээс болон баахан мунгинаснаа цаг ямагт бодон Пүү Жингийн хөдлөх бүрийг сэм ажиглан дагайн дуурайна. Олон төрлийн хоолноос идэж үзэхэд салшгүй сайхан амттай ч байлаа. Гэвч Данзан "Сайн, маш сайн" гэж дан бахдан баярласан царай гарган сууна. Архины зүйлс нь аль түрүүн ирсэн бөгөөд гуулин гүцэнд халаасныг эрхийвч гэж нэрлэвэл зохих бяцхан хундагаар Данзан гурав дахин уугаад биеэ ажив. Уруул нь чимчигнэн гэдэс нь дотроос аятайхнаар халууцан байгаагийн дээр муу зүгийн юм бүхэн мартагдаж, сэтгэлд нь дан баяр, тэр байтугай харсан зүг болгоны юмс цөм сайхан, хаа хамаагүй танихгүй хүнийг боловч "ах дүү" гэж дуудан хүзүүдэн авууштай санагдана.
Иймд Данзан дахин уулаа. Нөхрийн шаардлагаар биш харин нөхрөө шаардан дөрөв дэх, тав дахиа уугаад биеэ дахин ажихад нэг биш, нүднээ тусах бүхэнд жижигхэн хар дов бий болсны дээр бүх байшин тэр аяараа дайвалзан хөдөлнө. Данзан согтож байгаагаа мэдлээ. Гэвч хүн согтон ухаан алдан унадагтай биеэ зүйрлүүлэн үзэхэд яагаа ч үгүй байгаа шиг санагдана. "Тиймээ, яагаа ч үгүй" гэж монголоор өгүүлээд зургаа дахь хурдагыг шүүрэн авч хөнтрөв. Гэтэл гүц хоосроод байсан аж. Пүү Жин: -Ай их ах аа! Бидэнд дахин архи хэрэгтэй гэж цэргийн ноён шиг зандрахгүй дуугаар хашгирав. Данзан "Сайн!" гэж эрхий хуруугаа босгон инээд алдаад, хоол зөөгчийн гүцийг аван одоход "халаах хэрэгтэй" гэж нөхрөө дууриан хашгирав. 
-Өнөөдөр ян ли дий европын 12 дугаар сарын арван дөрвөн битгий мартаарай! гээд Пүү жин хоол зөөгчийн авчирч байгаа гүцтэй архийг хүлээн авч хундагалаад:
-Салахын баярт,
Данзан орон нутгийн зүг чиглэсэн их зам нүдэнд нь туссан шиг болсноо, Пүү Жингийн, нуурын захад ярьсан яриа санаад нь оржээ.
-Ай тийм, бид эндээс сална. Чи тэр гүн чан дааны замаар сайн яваарай! гэтэл Пүү Жин ихэд сандран:
-Хай чи юунд дэмий юм ярина вэ? Би тэр замыг баригч биш, харин эсэргүүцэгч гэж чангаар хэлэн хуурмагаар инээв. Данзан гайхлаа. Хажуугийн хүмүүсийг ажихад цөмийн нүд өөр дээр сэжиглэгдэн туссан байх бөгөөд зарим нэг нь хажуугийнхаа хүнд сэм шивнэх аж. Иймд Данзан хэн хүний дэргэд хамаагүй хэлж болдоггүй гэмт үг хэлснээ ойлгов. Пүү Жин ч тайван байдлаа алдаж урдах хундагаа дүүргэн яаран уугаад, хоол зөөгчийг дуудан ирүүлж хоолны тооцоо асуув. Хоол зөөгч ширээн дээр аяга тавгуудаар юу юу өгснөө бүртгэнгүүтээ зохих үнийг дээр дээрээс нь нэмж гурван янчаан тавин мөнгө болгов. Пүү Жин мөнгө янчааныг цаг үргэлж ус шиг урсган сүйтгэж сурсан хүний янзаар ташааныхаа өвөрт гар хийхтэйгээ зэрэг дөрвөн янчаан гарган, гар дээр нь хаяв. Хоол зөөгч шүүрэн авангуутаа олны өмнө бахдал болгох мэт дааш шидэн хан ян буулган барьж аваад:
-Тавин мөнгөний хишиг буулаа! гэж цээлхэн шингэн хоолойгоор бүх байшинг  хашгирав. Гэтэл тогоочид нь баярлалаа гэж хоолой нийлүүлэн хашгирах сонсдоно.
Явахаар болон босоход хоол зөөгч сойз барин гүйн ирж Пүү Жингийн хэн бүхний өмсдөггүй чамбай хувцсыг байтугай Данзангийн хир буртагт дарагдсан цэрэг хувцасны тамтгийг хүртэл цэвэрлэн, хаалга гарган үдээд, хойноос нь бас: -Ай эрхэм данжаад авгай нараа, дахин морилж ирцгээхийг  гуйя! Гэж дуудан байлаа.
Данзан хүн болсоор архи гэгчийг анх удаа ууж, мөн анх удаагаа согтож байгаа нь энэ бөгөөд хүнд бас хүндлэгдэж үзээгүйгээрээ хүндлэгдсэндээ сэтгэл нь сүрхий хөөрөх аж. Пүү Жин бүр ч илүүтэй согтсон байв. Нэг булан тойрсноо зогсон Данзанг инээн ширтэж:
-Чи түрүүн миний нууцыг олны дэргэд хэлсэн боловч би айгаагүй.
-Сайн, би ч айдаггүй зоригтон хүн болоод хамаагүй хэслэн юм гэж Данзан хариу инээв. Ингээд бие биеэ ёргион "бү паа! бү паа!" гэж /айхгүй айхгүй... / хашгиралдан хүзүү сээрээрээ тэврэлдэн цааш явав. Үнэхээр ч айн эмээх юу ч үгүй болтлоо согтсон бөгөөд Пүү Жин "Май хуар, май хуар минь чи сайн уу?" гэж дуугаа хөгжилтэйгээр дуулж эхлэв. Хажууд нь Данзан "Мядагмаа, Мядагмаа миний хайртай Мядагмаа" гэж ая нийлүүлэхийг оролдох боловч зэрлэгээр хашгична. Гудамжны хүмүүс сонирхон зогсож, саваагүй залуус араас дагана. Гэвч хоёул ажиггүй, хэд хэдэн гудамж өнгөрснөө бэлэн хувцасны бяцхан пүүсэнд оров. Залуухан цагаан царайтай овжин худалдагч угтан авав.
-Ай данжаад гуай хоолоо зооглосон уу? гэж өгүүлэхэд нь хоёулаа: -Идсээн! гэж хоолой нийлүүлэн хэлж, хүрэн зээрд болсон царайгаар инээмсэглэлцэнэ.
-Танд юу хэрэгтэйсэн бол?
-Хувцас! Нэг хүний бүрэн хувцас:
-Ай болно. Ямар бол ямар.
-Даруй авчир! Пүү Жингийн дээрэнгүйгээр хэлэхэд худалдагч, чиний авир хамаагүй, мөнгийг чинь л салгавал барав гэсэн янзтай инээж, өлгөөстэй хувцаснуудаас яаран буулгав. "Ай энэ сайн, ёстой Бээжин маяг. Тэр бол бүр сайн. Тяньжин хийц, ай энэ бол тун ховор зүйл, мэй гүа Жамерак эд, ганцхан манайд л байна" гэж энэ тэр болон авчирсан юмсаа илбэчин хүний байдлаар дээр дор оруулан гялалзуулна. Тэгээд, Пүү жин тоомсоргүй байхыг сэм ажсанаа нэг хувцсыг шүүрэн авч биед нь барив.
Пүү Жин:
-Би өмсөх юм биш, энэ хүнд гэхэд худалдагчийн идэвх суларна. Түрүүн нүднийхээ булангаар байн байн ажиж байснаа одоо тоомсоргүйгээр нүүр ширтэн:
-Өө энэ хүнд үү? Сайн. Үнэ хямдтай болоод бөх эдлэлээр хийгдсэн сайн хувцас ч бас байна аа гэснээ аажуухан хөдөлж лангууныхаа дороос баравгар эдлэлээр хийгдсэн юмсыг гаргав. Пүү Жин эгдүүцэн "Хай!" хашгирч:
-Ийм юмыг чинь хэн өмсөх юм бэ?
Худалдагч нүд цавчлан гайхав. 
-Данжаад та өршөө, би зүгээр юу юу байдгаа сонирхуулж байгаа шүү дээ гээд түрүүчийнхийг дахин магтаж Данзангийн бие барив.
Данзан нөхрийнхөө хувцас авч өгөх гэж байгааг мэдсэнээс хойш сэтгэл нь нэг л аягүй болсон билээ. Юунд гэвэл, өөрийн нь "орон нутаг хол, ар гэр ядуу, ах дүү нар олонтой" гэж ярьсан болохоор мөнгий нь хайрласан хэрэг.
-Хай юу хийнэ. Надад хувцас хэрэггүй гэж худалдагчид пүүсэнд орсон бүхнээрээ дээрэнхүй байдаг шиг ширүүнээр хэлэв.
-Юу? Гээд Пүү Жин нүдээ том болгов.
-Зүгээр, би энэ хувцсаараа харьж чадна.
-Хая! Нэгд нутаг минь хол, хоёрт чи оргодол, хувцас солихгүй байж болохгүй гэж Пүү Жин бүх биеэ өөрчлөн хичээнгүйлэн барьж байснаа санаа алдан хэлэв.
Гэтэл хажууд нь: "оон!" гэж дуу алдах сонсдоно. Ажвал худалдагч тэр хоёрыг заналхийлэн ширтэж байгаа үзэгдэв.
-Хаанаас оргосон хүн бэ гэж дөхөн ирсэнд Пүү Жин сая үг алдсанаа мэдэв. Түүний инээн бялдуучлахаа ор мөргүй болгон ширтэж байгаа зэвүүн царайг нэг хэсэг нүд чавцлан ажаад даруй гарахын мөрөөдөс болон хойш ухрав.
Худалдагч: "Хай зогс! гэж хашгирав. Хаалганы өмнө үсрэн биеэр таглаж аваад: -Битгий хөдөл би та нарыг барин цагдаад тушаана. Эсэн бол..."
-Эс бол юу гэж? Пүү Жин гэнэт айн цочсоноо буцаан авч чадалгүй асуув.
-Эс бол таван янчаан!
Пүү Жин айсан хэвээр Данзанг харснаа гэнэт зориг орон "бү паа!" гэж шивнэхэд Данзан "бү паа!" хашгирав. Ингэхэд ёстой "бү паа!" /битгий ай/ гэгч эхэллээ.
Пүү Жин: "бү паа!" хашгиран худалдагчийг барин авч байшингийн ханыг хоёр дахин мөргүүлээд цааш бас балбаж гарлаа. Данзан хажууд нь "бүү паа! , бүү паа!" хашгиран нөхрийнхөө уур омгийг дэврээнэ. Худалдагч анхандаа "аяа" гэж дуу алдаад, дараа нь өршөөл гуйн уйлаан унжаан болсон бөгөөд эцэст нь биеэ сул хаян газар унаж "юу дуртайгаа ав!" гэх сонсдов. Гэвч Пүү Жин юм авахын оронд: Хэрэв чи орон байшингаа хар нүүрс болгуулахыг хүсээгүй бол болиорой! Гээд хоёр янчаан гарган нохойд өгч байгаа юм шиг газар хаяад, Данзангийн гараас шүүрэн авч гарав. Ард нь худалдагч өршөөл гуйн мөргөсөөр үлдэв.
Пүү Жин гудамжинд гарахтайгаа зэрэг их гутралд дарагдсан мэт дуугүй болов. Энэ нь сая болсон хэргээс биш бас архины мананд цохигдон ухаан мэдрэл элий балай яваадаа ч биш, ирээдүйн замд саяынх шиг олиггүй хүмүүс хэд хэчнээн ч дайралдаж болох шүү дээ гэсэн нэг бодол сэтгэлд нь гүнзгий эргэлдсэнийх байлаа. Гэвч Пүү Жин тэр бүрийг аргаар, аргаар эс болж өгвөл хүчээр даван туулах ёстой гэж дотроо бодон "бү паа!" гэж амандаа өгүүлэв. Ард нь Данзан нөхрийнхөө гэв гэнэт дуу шуугүй болсны нь хувьд: "би гомдоож орхиогүй байгаа даа" гэж зовнин явснаа "бү паа!" гэж хэлэх шиг болсонд нь сэтгэл бага зэрэг онгойжээ. Боов чихрийн дэлгүүрт ороод Пүү Жин нэлээдийг авч бааданд боолгож Данзанд бариулаад мөнгөө өгөхдөө мөн л бү паа! гэсэнд худалдагч цочин нэг удаа ихээр харав. Гэлээ ч юу ч болсонгүй. Тэндээс гаран нэг гудамж өнгөрч, нөгөө гудамжинд орсноо Пүү Жин инээмсэглэн эргэж: 
-Чи дуулж байна уу? Галт тэрэг! 
Чих тавин чагнахад пүн пан гэсэн авиа чихэнд баригдсанаа гуугалан хашгирах нь тодхон сонсдоно. 
Үүний урьд Данзан галт тэрэг гэгчийг нэг удаа холоос хоёр дахь дээрээ ойрхноос олж харсан бөгөөд тэгэхдээ олон том мухлаг тэргүүдийн толгойд оргилсон хар утааг огторгуй тэнгэрт асгаруулсан айхавтар том том зуухтай юм явсныг тодорхой харсан бөгөөд чухам яагаад өөрөө явах болсны шалтгааныг хэдэн арван зүйлээр бодон олоогүй билээ. Ганцхан хамт явсан Хүрэл уг замыг үзээд: "цагийн зэвүүн болоход төмөр могой дэлхийг гурав орооно" гэж Богдын лүндэнд байдаг маань энэ байж гэж байсныг хэзээд мартахааргүй тогтоосон бөгөөд одоо тэр төмөр зам дэлхийг гурав ороохдоо манай монгол орныг бүү дайраасай гэж бодно.
-Тийм, галт тэрэг ирж явна. Хоёулаа очиж үзэх үү гэсэнд Пүү Жин:
-Одоо бидний салах цаг болсон. Чи энэ хотоос яаран гар! Эс тэгвэл баригдаж магад. За баяртай! .
Данзангийн сэтгэл тун аягүй болов. Галт тэрэг дахин гуугалах сонсдов. Нөхөртөө ямар нэгэн сайхан үг олж хэлэхийг эрэлхийлэн доош ширтээд гүн чан дааныхаа замаар сайн яваарай гэж хэлэхийг шийдэн толгой дээш татвал Пүү Жин нь алга. Эндээс салан олон хүний дунд орохтойгоо зэрэг Пүү Жин ор мөргүй алга болсон байжээ.

ЧӨТГӨР ШУЛАМС ХОЁР

Данзан нөхрийн үлдээсэн баадантай юмыг мөрөн дээрээ хаян баруун тийш хандав. Хуучин явж байсан танил газрууд нүдэнд тусаж эхэлжээ. Цааш жаахан явмагц анх нөхөдтэйгээ ирэн хүндлэгдэн зочлогдож байсан цагаан далайн пүүсийн асарт том хаалга тэр дүрээрээ дайралдлаа. Одоо орхигдсон юмс сэтгэлд нь буух аж. Гэвч Хүрэлийн "бүх муу юм чөтгөрийн хар данжаадаас болов" гэж хэлдэг байсан нь санаанд орлоо. Тэгээд урагш гишгэлтээ удаашран бодож үзэхэд Хүрэлийн үг баримттай биш, зөвхөн хар санаа болохоос гадна, эх эгч нарт зориулан авсан дээлийн өнгө, луучин гутал, өнөөх нэгэн эмэгтэйд авсан хувууд, алтан шармал ээмэг, өөрт авсан ганс... цөм нүдэнд нь тусан сэтгэл булаана. Гэтэл Хүрэл Дорж хоёрын юмыг гэр оронд нь хүргэж өгвөл тэр ар гэрий нь хүмүүстэй уулзаж болмоор аж. Энэчлэн Данзан маш олон өнгийн юм бодлоо. Бодох тусам эд хогшлын зүйлс сэтгэл булаана. Гэтэл бүр хамгийн чухал нь бүх юмаа авч гэмээ нь аль нэгэн дайралдсан аянчдад үнэ хөлс төлөн орон нутагтаа амархан хүрмээр бодогджээ.
Орохыг бүрмөсөн шийдэж их хаалгын өмнө ирэхэд том асар хаалга нээлттэй өндөр хэрмэн хашааны доторх дөрвөлжин чөлөө нам гүм "энд хэн ч орж болно ганцхан үймээн шуугиан л битгий дэгдээ!" гэсэн шиг байлаа. Данзан данжаадын хаана суудгийг тодорхой мэднэ. Байшин руу шууд чиглэн очоод эхний хаалгыг нээхэд, эрт урьдынхаа байсан хэвээр, ганцхан энд хэн ч үгүй, хоёр дахь хаалгыг татахад бас өөрчлөгдсөн юм алга. Данжаадын өрөөний өмнө ирэн түр зогсоход хар тамхины хиншүүтэй үнэр ханхлан зугтмаар  байвч шударга хөгжим нарийн хөгөн дээрээ дан ян цуурайтан сэтгэл баясгаж бас нэг жаахан зогсон чагнууштай санагджээ. 
Хөгжмийн хажуугаар эмэгтэй хүний хээнцэрхэн хоолой ганган эгшиглэж эхэллээ. Данзан өөрийн эрхгүй амьсгал хураан чагнав. 
Энэ үед биеий нь байдал тун базаахгүй нүд нь хүчтэйгээр эрээлжлэн дотор нь муухайгаар бүрзийж ухаан санаа нь орон гаран үймнэ. Гэвч Данзан өөрийгөө даан их согтоогүй гэж бодно. Хаалгыг зөөлөн татан хөлийн өлмийг босго давуулав. Хамгийн түрүүн зургийн хуар шиг үзэсгэлэнтэй хүүхний нарийхан цагаан гар шударга хөгжмийн урт ишин дээр нахилзаж үзэгдээд дараа нь цэнхэр хөх утаан дээр нь тунаран эргэлдэж байгаа нь ажиглагдав. Ингэхэд тэр хүүхэн үүлэн дунд задран яваа тэнгэрийн дагиныг санагдуулав.
Энэ тэнгэрийн дагины нөгөө талд өвгөн данжаад хар тамхи татан хэвтэж, урд талд нь зарц хүү асаатай дэнг гансанд нь барьж шомбойн сууж байна.
Хүүхэн Данзанг харахтайгаа зэрэг "Тэнгэр" гэж уулгалан хөгжмөө алдав. Зарц хүү, бас эргэн харангуутаа "аяа" гээд босон харайв.
Данзан тэдний цочихын учрыг эс ойлгов. Өөрийн цэрэн хувцасны тамтаг, толгойн үс зүг бүр рүүгээ буурцаглан унжсан хийгээд царайн өнгө хүрэл тогоо  шиг болсныг мэдэх боловч бусдын нүдэнд айн цочихуйц үзэгдэнэ гэж хараахан бодоогүй билээ. Түүнийхээ дээр одоо шал согтуу, хоёр нүд цавчлагагүй, харсан бүхэн рүүгээ хамар шуухитнуулан гөлөрнө. Ер ийм хүн данжаад дээр орох байтугай хашааны нь хаалгаар шагайж байсан удаа үгүй байлаа.
Данжаад аман дахь хар тамхиныхаа утааг агаарт хөврөлдүүлэн өлөн буурал толгойгоо алгуур хөдөлгөн Данзанг харснаа мөн л цочив. Нойрмог нүдээ чавцлан жарвайлгаж, үг дуугүй ширтэхэд нь Данзан түүний танихгүй байгааг мэдэв.
-Данжаад аа, би танай жинг тээж ирсэн гурван монголын нэг нь шүү дээ гэж монголоор хэлэхэд данжаад хүүхэн рүү харснаа монгол хэл мэддэгээ гайхуулах гэж байгаа юм шиг
-Тийм ээ гэж үгээ хэлээд бусад чинь хаана вэ? гэхдээ жаварт нүдний нь цаана занал хорсол шингэснийг Данзан мэдэв.
-Манай нөхөд үү? гэснээ Данзан түгдрэн энд! Үгүй ээ, тэнд, биш ээ, нөгөө гамингуудтайгаа гэж будлив.
Данжаад худал хэлж байгаагий нь мэдэв.
-Ай тэр гамингууд яасан муу. Би та нарын хойноос дандаа зовно шүү. Одоо та нарт юу хэрэгтэй!
-Бидэнд бидний юм хэрэгтэй!
-Ямар юм гэж гайхсан царай гаргав.
-Яагаав дээ, данжаад аа, бидний дээл хувцас энэ тэр,
-Ай тэр үү? Байна байна, Хэзээ авна?
-Одоо данжаад аа. Баярлан урагш алхахад данжаад зэвүүцэн хойш гэдийж:
-Тэмээгүй яаж аваачна?
-Тэр яахав данжаад аа, би үүрнэ, ингээд шүү гээд дал мөр рүүгээ заасанд данжаад тэсгэлгүй инээд алдав. Гэтэл тэр инээд нь хөхүүлэн ханиалгах болон хувирав. Бөөрөнхий болсон нуруу нь уурласан муурных шиг болон бөг бөг хөдөлж эхэлсэн царай хөхрөн хажуулдан унав. Энэ даруй хүүхэн зарц хоёр сандран толгой түрүүгий нь түшин авч ар цээжий нь барилангуутаа байн байн пид пид буулган цохилно. Ингэвэл данжаад сэргэдэг байжээ. Нэг үе бүр үхэх шиг таг чиг болсноо арайхийн өндийж зарц хүүд хэдэн хүний нэр дурдан дуудан ирүүлэхээр гаргав. Энэ явдлыг Дандан ер анхаарсан зүйлгүй, зөвхөн данжаадын амь мэнд сэргэсэн тухай л баярлана. Нөгөө талаар хүүхэн данжаадын ам хамраас гарсан элдэв бохирыг эрээ цээргүй цэвэрлэн сувилсанд баярлана. Тэгээд хүүхнийг ажихад үнэхээр зургийн хуар. Эрхтэн бүхэн нь тун булбарай ердөө лааны тосоор цутгуурдан хийгдсэн шиг үзэгдэх бөгөөд данжаадын хүзүү сээрийг илэн таалж аан, оон наалинхайтах нь юу юугүй хажуу хувирганаас хайлж байна уу? гэмээр байх аж.
Хүүхэн Данзанг хариу ажлаа. Хүн гэж үзэхийн оронд жигшин зэвүүцэж, янхан цагаан алчуураараа ам хамраа таглаж, данжааддаа үдшийн галууны хонгор авиагаар:
-Миний ухаантан сайхан буурлаа даа ёзи битгий тат. Энэ лав чиний амийг авч магад. Аяа би замаасаа ганцаараа газар дэлхийд амьд явахын хэрэг даан ч үгүй болно гэж шилэн бөмбөг, гарын алтанд бөмбөрөн мэт хэлсэнд Данзан тэдний янаг амрагийн явдалтан болохыг сая мэдэн ой гутав.
Данжаад хүүхнийг
-Ай май хуар аа! Гэж дуудаад: -Чи битгий зов! Би даа ёзи татахгүй бол харин нэг өдрийн ч амьгүй. Хэрэв татаж байвал зуу наслах ч юун магад гэж тэнхэл алдан суларсан хэлээр хэлээд хүүхийн цээжин дэх хоёр хөөрхөн түмбэгэр хөхөнд нь толгой өгөн нүдээ анив. 
Данзан: "Май хуар" нэрийг сонсохтойгоо зэрэг "Май хуар" гэдэг дууг санах бөгөөд хэрэв тэр дууны май хуар энэ май хуар шиг бол харин шал дэмий май хуар байх нь дээ гэж бодов. Гэтэл хүүхэн данжаадыг ган оон болон илэн таалахын оронд түрүүнд Данзанг ажсан шигээ зэвүүрхэн дээрээс нь ширтэх аж. Иймд Данзан:
"Ай хөөрхий энэ хүүхэн чухам ядуу хоосон болоод аав,ээж, ах дүү нараа тэжээхийн эрхэнд өвгөн данжаадыг тийнхүү илэн таалсан хэрэг байж шүү" гэж бодон өрөвдөх сэтгэл төрөв.
Ингэхэд хүүхэн, өвгөн данжаадыг жигшин зэвүүцсэн нь үнэнтэй бөгөөд "Чи өдий болтол үхэж өгдөггүй яасан бөх амьтай вэ" гэж бодон чин сэтгэлээсээ бодсон аж. Гэвч энэ хүүхний амьдрал Данзангийн тааварласантай хэрхэвч үл хавьцна. Юунд гэвэл энэ хүүхэн өвгөн данжаадтай хувь нийлүүлэн хоршооллосон залуу эр Ван Хайтоагийн төрсөн дүү бөгөөд данжаадын хэдэн давхар ган өргөстэй цоожоор цоожлогдсон зуун түмэн янчааныг ахынхаа гарт оруулах их зорилгыг өмнөө тавьжээ.  Гэвч хүүхэн эрх жаргал гэгчийг дур зоргоороо эдлэгч биш, харин зовлон! Зовлонгоор л эрх жаргал гэгчийг эрэгч, тухайлбал арван долоон наснаа дөнгөж хүрмэгц угийн үзэсгэлэн гоо царай нь өндөр заяатан болгоны зүрхийг оволзуулах болсон нэг баяр байвч төрсөн ах нь барсын адил  ширүүн гараараа атган авч, ов мэх болгоныг сургасан нь тун бага биш, ямар ч хатуу өргөстэй цоожийг гар хуруу оруулан тайлж чадна. Эс тайлбал бүх биеэ шургуулан оруулж тайлах онцгой чадлыг олсон аж. Гэвч өөрийн нь оюун ухаан сэргэлэн болоод үзэсгэлэн гоо төгөлдрийнхөө дээр, уянгалуулан дуулах хоолойн сайхан бүрдмэл биш байсан бол ахы нь тэр заан сургасан ов мэхийн зүйл ч болохгүй байсан буй заа. Тэгээд хүүхэн өвгөн данжаадыг аль хэдийний унтран замхарсан залуу насны тачаалын галыг илбэдэн сэргээн элэг зүрхэнд нь амин судас болон шингэжээ. Гэлээ ч хүүхэн ариун тунгалаг биеэ хэнээс ч илүүтэй эрхэмлэх тул арьс сарьс болсон данжаадын биеийг элгэн биеэрээ дулаацуулсан удаа нэг ч үгүй, зөвхөн толгой түрүүгий нь цээжиндээ аваачин
-Ай данжаад чи миний зүрхийг чагнаа! Ганцхан чамдаа л гэж байгаа биз дээ? гэж уран гоёмсгоор инээх, эс бол янагийн халуунд согтуурах байдлаар тунгалаг хар нүдээ талимаатуулан
-Аяа, миний сайхан буурал аа! Ёстой миний үзэсгэлэнт бүргэд шиг сайхан буурал толгой чинь над цаг үргэлж Тян шин "Тэнгэр уул"-ыг бодогдуулна гэж бээжин хэлний гоёмсог аялгуугаар өгүүлэн хэл хазан шөнийн галууны авианд хувилан гангануулна. Архи бол аманд орсоор бүх мэдрэлийн сүв судас болгоноор дамжин оюун ухааныг согтоодог билээ. Гэтэл хүн, хүнийхээ сэтгэхүйг тийнхүү согтоох нь яалаа ч гэсэн тийм амар байх вэ дээ. Өглөө бүр хүүхэн, гар нүүрээ угаасныхаа дараа арьсны өнгө чанар хоёрыг юутай ч зүйрлэшгүй зөөлрүүлдгээрээ дэлхийд алдаршсан цас цагаан япон тос түрхээд дээрээс нь америкийн голивууд хотын кино жүжигчдийн хэрэглэдэг нүүрийн будгаар уруул хамсөг хацраа засаад, бас дээрээс нь францын ялимгүй ягаавтар өнгийн, үнэр сайхантай оогоор тэгшлэн, төрөлхийн өнгө үзэсгэлэн шиг болгоно. Гэлээ ч арчилгааны ажил үүгээр дуусахгүй, бүх хувцсандаа дээд чанарын үнэрт ус цацан шингээгээд, гар, хүзүү, хоолой энэ тэр рүүгээ элдэв халдварт өвчний нянгаас хамгаалах исгэлэндүү нунтаг эм цацаад сая дуусаж санаа алдан гэрээс гарна. Орой буцан ирмэгцээ хар тамхины үнэр шингэсэн байхаас болгоомжлон бүх өмссөнөө тайлан эрүүл агаарт өлгөөд, өөрийнхөө биеийг онгоцтой халуун усанд оруулна.
Ай даа энэ явдлын зах сэжүүрийг өвгөн данжаад мэдвэл чухам тэр дороо: -Хая, чи хүн биш, үнэгэн шулмас байна шүү" гэж дуу алдан хөөн гаргаад, мөнгө янчааны авдрыг байтугай, хашаа байшин цөмийг хэдэн давхар цоожоор цоожлох буйзаа. Гэтэл хүүхэн үнэхээр үнэгэн шуламс. Эрлэгийн элчийг боловч илэн таалахаар хууран буцаах тийм айхавтар чадлаар данжаадыг бүрэн согтоосон ажээ.
Өглөө орж ирэх бүрд нь данжаад:
-Ай миний үзэсгэлэнт гоо цэцэг ээ! Үнэнхүү хувь заяаны минь хайрт дагина аа  Бие чинь эндээс нэг мөчийн төдий боловч салж чадахгүй болсны учрыг мэдэж байна. Энэ бол одоо яая гэх вэ, эртний хувь ерөөл шүү гэж угтана. Хариуд нь хүүхэн биеэ салхинд ганхуулах мэт хөдөлгөн гишгэлж очин, хүзүүгээр нь тэврэн толгой нийлүүлж аваад:
-Ай миний буурал, үнэхээр үзэсгэлэн төгөлдөр өвгөн үргэд гэх боловч дотроо "энэ муухай өвгөн чөтгөр өнөөдөр бас л амьд,бас л эрүүл, хэзээ чи энэ ертөнцөөс тонилох юм бэ?" гэж бодон гол харлана.

ӨШӨӨ ХОРСЛЫН ҮРГЭЛЖЛЭЛ

Данзан хар тамхины утаа холилдсон бүгчим агаарт орж ирсээр уусан архиндаа цохигдон дэн дун болжээ. Үзэгдэх юм бүр дээр дор орон манарч, ямар боловч хаана нэгтэй унан нүд анихсан гэхээс өөр юм бодохоо байлаа. Данжаад үзэсгэлэнт дагиныхаа элгэнээс толгой татан өндийж:
-Энэ монголыг байшинд оруулан цоожлоод, маргааш Зо Чимингийнхэнд хүргэж өг гэв. Энэ тухайд Данзан айн цочсон юу ч үгүй, харин данжаадын үг бүрийг тодорхой ойлгосондоо "би чинь ер согтоогүй байгаа юм байна шүү" гэж бодов. Гэтэл ард нь гурван чийрэг эр орж ирээд зогсож байсан аж. Тэдний нэгэн зэрэг гар хөдлөн барин авахад Данзан ямар ч эсэргүүцэл хийсэнгүй, зөвхөн "за одо баригдлаа!" гэж бодон гары нь аясаар чирэгдэн гарав.
Нэг байшингийн өмнө аваачаад түлхэн оруулахад нь түрүүлгээ харан унаад, хаалга хамхигдан харанхуй болж, түлхүүр цоож шажигнахыг там тум мэдэв. Тэгээд мөн л гунин гутарсан зүйлгүй. "А ээж минь ээ, орон нутгийн минь лус савдгууд аа, намайгаа авар! гэж аман дотроо ёс болгон хэлээд нүдээ анив. Ингэхэд доод газар нь үргэлжлэн дээр дор орон хөдлөх аж. "За би дүүрлээ" гэж сэтгэлд нь буух боловч мөн айх юм байсангүй. Юунд орсноо ажихаар аньсан нүдээ албадан нээн харахад урд нь боов чихэр, танзуур, еэвэн үргэлжлэн хэвтэж байгаа үзэгдэнэ. Энэ яасан гайхалтай вэ?"! аман дотроо хэлээд гартаа баригдсаныг авч нүдэндээ тулган үзэхэд үнэхээр нэг том бор еэвэн байлаа. Иймд Данзан сая түрүүлгээ харан унахад ваадантай юмныхаа зад үсэрснийг мэдэв. Хураан авах гэхэд цөм амь орсон юм шиг цааш нааш өнхрөн гараас мултарна. Уйгагүй хөөцөлдсөөр байгаад эцэст нь унтаж орхисон аж.
Шөнө дундын цаг болж, хаана нэгтэй байгаа сүмийн том харанга цохигдсон бөгөөд түүний сайхан авиа бүх хотын дээгүүр ганцаараа чөлөөтэй цуурайтахад Данзан сэрэв.
Дотор тун аягүй, толгой хагарах гэж байгаа юм шиг ангалзан айхавтар өвдөж байлаа. "Үгүй энэ чинь би хаана байгаа билээ" гэхээс тасалгаа руу түлхэгдэн унасан ба урд нь боов чихрийн зүйл үргэлжлэн хэвтэж, хураан авах гэхэд баригдахгүй байсан зэрэг явдлууд санаанд оров. Тэгээд босож тэмтрэн үзэхэд бүгдийг хураан ваадандаа хийж чадсан байлаа. Гэтэл данжаадын "Зо Чимингийнхэнд тушаа" гэж байсан нь санаанд орлоо.
Даруй айх, бухимдах, хорсох цөм бий болон босон харайв. Гэтэл тасалгаа та харанхуй. Харанхуй дотроос салан одсон нөхөр нь: -Хай! Ший бү паа!" гэж хэлэх шиг болов. Иймд Данзан айн чичрэхийг хойш тавин, амиа гартал тэмцэлдэхийг санав. Гамин цамцны баруун ташаан дахь өвөртөө гар хийн тэмтрэхэд бас гайхалтай хүнд чанарын дугуй хэлбэртэй юмс баригдав. Энэ бол янчаан. Пүү Жин дээл хувцас авч өгөхийн оронд өвөрт нь сэм хийсэн арав гаруй янчаан байлаа. Данзан уг хэргийг мэдэхтэйгээ зэрэг өөрийгөө ор тас гар хоосон гэж бодон данжаадынд орж ирснээ санан гол харлав. Тэгээд одоо яах билээ. гэхээ алалцан тулалдах санаанд орон зориг төрөв.
Нөгөө талынхаа өврийг тэмтрэхэд аль нэгэн цагт хайрцгаасаа сугаран үлдсэн хэдэн шүдэнд баригджээ. Түүний нэгийг шаахайнхаа уланд хавиран асаахад анх нөхөдтэйгээ ирэн сууж байсан байшинд байгаа аж.
Тэр цагт Данзан, ханзыг чухам юугаар хэрхэн хийснийг ажиглахдаа бүх банзуудыг дэрлүүлэн тавьсан урт царс мод байхыг үзсэн бөгөөд түүний яс чанарыг ихэд гайхсан ажээ. Одоо тэр нь санаанд нь орон ханзыг хэмхчиж, өнөөх модыг сугалан авав. Тэгээд цаасан бүрээст цонхыг цөм цохин шагайхад тэнгэрт сартай, эргэн тойрны юмс тодхон харагдана. Ваадантай юмаа баглан нуруундаа аван тулалдах шийдмээ урдаа барин цонхоор үсрэн гарав. Хашаан дотор хэн ч үгүй, орон байшинтай юутай хүүтэйгээ нам гүмийн дотор нойрсож байгаа мэт аж.
Гэнэт нохойн дуу хүр хүр хийн бөөн хар юм дайран ирэв. Өмнөх шийдмээ хоёр гардан далайн угтуулан явуулахад мод тас хийн хугарч нохойн дуу ган хийн газар унав. Өдөр тутам хоёр удаа шар будаагаар тэжээлгэж хэр хэмжээнээсээ хэдэн хувь илүү зоолоод тэжээгчээсээ бусдыг уран тасчихаас өөр юм мэдэхээ больсон нохойг цохисондоо Данзан баярлав. Гарт үлдсэн дэлэн хэртэй модоо барин хаалганд хүрлээ. Самбары нь дээд, доод хоёрыг нимгэн хар төмрөөр төмөрлөснөө том том товруут хадаасыг зайгүй суулган бэхэлсэн лужир хаалгыг хоёр давхар оньсоор чагтлан түгжсэн байжээ. Данзан оньсуудыг сугачин хаяж гарав.
Сэтгэлд нь дан алах, цохих бодогдоно. Гарын шийдмийг улмаар чангалан атгаж явав. Энэ зуур толгойн өвчин ор тас үгүй болжээ. Хүйтэн агаар нүүр илэн, хоолой руу сэнгэнэж нозоорсон биеийг хөнгөрүүлж эхлэв. 
Анх баригдан байгуулагдсан өдрөөсөө аваад хүний хоорондын халуун харьцаа дотночлох сэтгэлийг харилцан бие биеэ тонон мөлжихөд хувилган уралдуулсаар хэдхэн тооны баячуудын эд бараа, мөнгө янчааны зоорь болгосон Жанчхүү хот анир чимээгүй утсаар л байв. Тэртээ дээрээс дугуй цагаан сар сүүн цагаан гэрлээ хэн юунд ч харамгүй тусгасаар байх атал, хоёр талын өндөр шавран хашаанууд хар сүүдэр хаян таглана. Эндээс дөнгөж мултармагц алсын бараа нүдэн тусан, аялах зам сэтгэл дурайн, зориг дээр зориг, чадалд чадал нэмэх ажээ.

ӨШӨӨ ХОРСЛЫН ҮРГЭЛЖЛЭЛ

Данзан хар тамхины утаа холилдсон бүгчим агаарт орж ирсээр уусан архиндаа цохигдон дэн дун болжээ. Үзэгдэх юм бүр дээр дор орон манарч, ямар боловч хаана нэгтэй унан нүд анихсан гэхээс өөр юм бодохоо байлаа. Данжаад үзэсгэлэнт дагиныхаа элгэнээс толгой татан өндийж:
-Энэ монголыг байшинд оруулан цоожлоод, маргааш Зо Чимингийнхэнд хүргэж өг гэв. Энэ тухайд Данзан айн цочсон юу ч үгүй, харин данжаадын үг бүрийг тодорхой ойлгосондоо "би чинь ер согтоогүй байгаа юм байна шүү" гэж бодов. Гэтэл ард нь гурван чийрэг эр орж ирээд зогсож байсан аж. Тэдний нэгэн зэрэг гар хөдлөн барин авахад Данзан ямар ч эсэргүүцэл хийсэнгүй, зөвхөн "за одо баригдлаа!" гэж бодон гары нь аясаар чирэгдэн гарав.
Нэг байшингийн өмнө аваачаад түлхэн оруулахад нь түрүүлгээ харан унаад, хаалга хамхигдан харанхуй болж, түлхүүр цоож шажигнахыг там тум мэдэв. Тэгээд мөн л гунин гутарсан зүйлгүй. "А ээж минь ээ, орон нутгийн минь лус савдгууд аа, намайгаа авар! гэж аман дотроо ёс болгон хэлээд нүдээ анив. Ингэхэд доод газар нь үргэлжлэн дээр дор орон хөдлөх аж. "За би дүүрлээ" гэж сэтгэлд нь буух боловч мөн айх юм байсангүй. Юунд орсноо ажихаар аньсан нүдээ албадан нээн харахад урд нь боов чихэр, танзуур, еэвэн үргэлжлэн хэвтэж байгаа үзэгдэнэ. Энэ яасан гайхалтай вэ?"! аман дотроо хэлээд гартаа баригдсаныг авч нүдэндээ тулган үзэхэд үнэхээр нэг том бор еэвэн байлаа. Иймд Данзан сая түрүүлгээ харан унахад ваадантай юмныхаа зад үсэрснийг мэдэв. Хураан авах гэхэд цөм амь орсон юм шиг цааш нааш өнхрөн гараас мултарна. Уйгагүй хөөцөлдсөөр байгаад эцэст нь унтаж орхисон аж.
Шөнө дундын цаг болж, хаана нэгтэй байгаа сүмийн том харанга цохигдсон бөгөөд түүний сайхан авиа бүх хотын дээгүүр ганцаараа чөлөөтэй цуурайтахад Данзан сэрэв.
Дотор тун аягүй, толгой хагарах гэж байгаа юм шиг ангалзан айхавтар өвдөж байлаа. "Үгүй энэ чинь би хаана байгаа билээ" гэхээс тасалгаа руу түлхэгдэн унасан ба урд нь боов чихрийн зүйл үргэлжлэн хэвтэж, хураан авах гэхэд баригдахгүй байсан зэрэг явдлууд санаанд оров. Тэгээд босож тэмтрэн үзэхэд бүгдийг хураан ваадандаа хийж чадсан байлаа. Гэтэл данжаадын "Зо Чимингийнхэнд тушаа" гэж байсан нь санаанд орлоо.
Даруй айх, бухимдах, хорсох цөм бий болон босон харайв. Гэтэл тасалгаа та харанхуй. Харанхуй дотроос салан одсон нөхөр нь: -Хай! Ший бү паа!" гэж хэлэх шиг болов. Иймд Данзан айн чичрэхийг хойш тавин, амиа гартал тэмцэлдэхийг санав. Гамин цамцны баруун ташаан дахь өвөртөө гар хийн тэмтрэхэд бас гайхалтай хүнд чанарын дугуй хэлбэртэй юмс баригдав. Энэ бол янчаан. Пүү Жин дээл хувцас авч өгөхийн оронд өвөрт нь сэм хийсэн арав гаруй янчаан байлаа. Данзан уг хэргийг мэдэхтэйгээ зэрэг өөрийгөө ор тас гар хоосон гэж бодон данжаадынд орж ирснээ санан гол харлав. Тэгээд одоо яах билээ. гэхээ алалцан тулалдах санаанд орон зориг төрөв.
Нөгөө талынхаа өврийг тэмтрэхэд аль нэгэн цагт хайрцгаасаа сугаран үлдсэн хэдэн шүдэнд баригджээ. Түүний нэгийг шаахайнхаа уланд хавиран асаахад анх нөхөдтэйгээ ирэн сууж байсан байшинд байгаа аж.
Тэр цагт Данзан, ханзыг чухам юугаар хэрхэн хийснийг ажиглахдаа бүх банзуудыг дэрлүүлэн тавьсан урт царс мод байхыг үзсэн бөгөөд түүний яс чанарыг ихэд гайхсан ажээ. Одоо тэр нь санаанд нь орон ханзыг хэмхчиж, өнөөх модыг сугалан авав. Тэгээд цаасан бүрээст цонхыг цөм цохин шагайхад тэнгэрт сартай, эргэн тойрны юмс тодхон харагдана. Ваадантай юмаа баглан нуруундаа аван тулалдах шийдмээ урдаа барин цонхоор үсрэн гарав. Хашаан дотор хэн ч үгүй, орон байшинтай юутай хүүтэйгээ нам гүмийн дотор нойрсож байгаа мэт аж.
Гэнэт нохойн дуу хүр хүр хийн бөөн хар юм дайран ирэв. Өмнөх шийдмээ хоёр гардан далайн угтуулан явуулахад мод тас хийн хугарч нохойн дуу ган хийн газар унав. Өдөр тутам хоёр удаа шар будаагаар тэжээлгэж хэр хэмжээнээсээ хэдэн хувь илүү зоолоод тэжээгчээсээ бусдыг уран тасчихаас өөр юм мэдэхээ больсон нохойг цохисондоо Данзан баярлав. Гарт үлдсэн дэлэн хэртэй модоо барин хаалганд хүрлээ. Самбары нь дээд, доод хоёрыг нимгэн хар төмрөөр төмөрлөснөө том том товруут хадаасыг зайгүй суулган бэхэлсэн лужир хаалгыг хоёр давхар оньсоор чагтлан түгжсэн байжээ. Данзан оньсуудыг сугачин хаяж гарав.
Сэтгэлд нь дан алах, цохих бодогдоно. Гарын шийдмийг улмаар чангалан атгаж явав. Энэ зуур толгойн өвчин ор тас үгүй болжээ. Хүйтэн агаар нүүр илэн, хоолой руу сэнгэнэж нозоорсон биеийг хөнгөрүүлж эхлэв. 
Анх баригдан байгуулагдсан өдрөөсөө аваад хүний хоорондын халуун харьцаа дотночлох сэтгэлийг харилцан бие биеэ тонон мөлжихөд хувилган уралдуулсаар хэдхэн тооны баячуудын эд бараа, мөнгө янчааны зоорь болгосон Жанчхүү хот анир чимээгүй утсаар л байв. Тэртээ дээрээс дугуй цагаан сар сүүн цагаан гэрлээ хэн юунд ч харамгүй тусгасаар байх атал, хоёр талын өндөр шавран хашаанууд хар сүүдэр хаян таглана ҮНЭНЧ НАЙЗ

Жанчхүүгийн давааг дөнгөж давсаар уур амьсгал эрс өөрчлөгдөн хүйтэн жавар, жихүүн салхи хацар алгадан сэнгэнэнэ. Гэлээ ч Данзан баяртай. Хоёр хөлөө тасралтгүй хөдөлгөн тэр өдрийг аваад шөнө хээр хонов.
Нэг талаар аюул зовлонгоос гарсандаа баярлана. Нөгөө талаар дахин аюул зовлонд унахаас болгоомжлохдоо, өөрийн эрхгүй өмнөөс ирэх ажил  төрлийн хүмүүсийг нүүр буруулан өнгөрөөнө. Идэх зүйл өвөрт яваа тул гэдэс цатгалан. Ганцхан ам нь сүрхий цангана.
Үзтэл энд хэдхэн хоногийн өмнө их цас орсон байвч тэр нь ширүүн салхинд үлээгдэн шороотой хутгалдан аманд хийхийн аргагүй болсон ажээ.
Дэргэдэх нэгэн гүвээний цаана худаг байсан нь санагдана. Сэтгэл яаран хөлийн хурдыг нэмэх тусам өмнөх газар сунах шиг харагдана. Яв явсаар хөтөл дээр гарахад үнэхээр худгийн бараа харагдах бөгөөд урд талд нь нэгэн овгор юм бий болсон байлаа. Газрын уруу хөл сунган гишиглэхдээ тэр хар юмыг байн байн ажигласныхаа эцэст урагш харан хэвтсэн ганц тэмээ болохыг танив. Ойртон очоод Данзан, өөрсдийнхөө хамт баригдсан, элдэв зовлонг нэгэн адил эдэлсэн хар буур болохыг танилаа. Буур бас Данзанг таньжээ. Барааны газраас том толгойгоо эргүүлэн байн байн ажиж байснаа Данзан дэргэд нь хүрээд ирэхэд шүдээ хяхтнуулан хавирч, хүзүү сунган угтав.
Энэ явдал Данзанд зүүд шиг байлаа. Эргэн тойронд нь газрыг ажихад гамин цэргийн шаахайтай ганц хүний мөр хэдэн арван удаа тойрсон шиг байх тул Доржийн энд ирээд буураа үенгэдүүлэн хаясныг мэдэв. "Хөөг" хашгиран босгох гэхэд буур цээжин биеэ өндийлгөн нэг удаа зүтгэснээ тэнхэл алдан доош сууна. Тэмээ бол яв явсаар нэг өдрийн хэвтэр дээрээсээ босож чадахгүй болдог боловч өргүүлэн боссоныхоо дараа хэдэн хоног явж чаддагийг Данзан мэдэх билээ. Ард нь гарч, гарынхаа алгыг нулиман норгож, хооронд нь халтал үрж аваад сүүжний нь хэрдгэр ясан доогуур хийн "хөөг" хашгиран дээш өргөв. Буур бас учир мэдэн дээш зүтгэв. Гэвч Данзангийн гар бүслэхээсээ өнгөрөхтэйгөө зэрэг цааш өргөх нөхцөлгүй болсон бөгөөд буур нь босоо хэвтээ хоёрын хооронд зоогдов. Данзан  сандрахдаа майхны үүд шиг онгойсон том салтаа руу нь бөхийн орж гэдсэн биеэс нь тулан "хөөг" хашгирлаа. Энэ даруй нурууны үе нужигнан, дорх газар хар ногооноор эргэлдсэнээ гэнэт агаарт дэгдэх шиг болсон бөгөөд энэ нь буурын босохыг бүх биеэрээ хариуцан өргөснийх байжээ. Боссон буурын доороос биеэ аван хажууд нь гарсан хойно хүртэл нүд эрээлжлэн алсын юмс бүрэлзэж байв.
Буур хөшсөн биеэ суниан, алс барууныг нэг ажаад, дараа нь Данзанг үнэрлэн бусдын юм шиг доош унжсан далбагар уруулаа шал пал дуугарган толгой дээш өргөв. Үүний нь Данзан үхлийн хар хэвтрээс боссондоо сэтгэл хөдлөн баярлаж байна гэж үзэв.
Данзан тун саяхан ам цанган тэвдэж байснаа ор тас мартсан байв. Одоо түүнээ санахтайгаа зэрэг худаг дээр гүйн хүрэв. Гэтэл энд ховоо алга. Өнгийн харахад эргэлдсэн хар нүх тэртээ дор үзэгдэнэ. Урьд энд хоног тааруулан буугаад ус авахад гурван алд татлага орж байсан явдал санагдана. Иймд өөрийн эрхгүй арга барагдан амсар дээр нь сандайлан сууж байтал буур ирэв. Түүний ам бүр Данзангийнхаас илүүтэй цангасан байж магад. Худаг руу тонгойн үнэрлэж үзсэнээ л мөн л гайхаш тасрах мэт эргэн тойронг ажаад дараа нь толгой буулган худгийн хажуу дахь шуурганд хөөгдөн хуралдсан шороотой цасыг том том үмхэлж эхлэв.
Данзан түүнийг хараад амны нь цангаа тэсэшгүй болсон бөгөөд гараа цас руу өөрийн эрхгүй сарвайн амаа хойноос нь ангайн тэмүүлжээ. Нэг мэдэхэд аман дотор элс шороо шажигнаж байвч өнөөх цаснаас ойгоо гуттал идэв.
Ингээд эндээс баруун тийш явахад буур өөрөө даган сажлав. Данзанд ч түүнийг хаях сэтгэл байсангүй, харин нэг талаар хамт явах ханьтай болсондоо баярлана. Нөгөө талаар энэхүү, үхэн үхтэлээ зөвхөн хүний төлөө хүч чадлаа зориулахад заяагдсан шударга амьтныг орон нутагтаа хүргэе гэж бодлоо.
. Эндээс дөнгөж мултармагц алсын бараа нүдэн тусан, аялах зам сэтгэл дурайн, зориг дээр зориг, чадалд чадал нэмэх ажээ.

ЯДУУС ЯДУУДАА 

Данзан орон нутагтаа амар мэнд хүрнэ гэдэгт бат итгэн шулуун шуурхай явахыг хүсэхээс өөр юмгүй болсон билээ. Гэтэл буур хүнд тавхайгаа зөөж тавих нь удааширч ард нь хаягдав. Иймд Данзан түүнийг хэрхэхээ элдвээр эргэцүүлэн бодоод эцэст нь "хүний газар мал хаягдах байтугай хань нөхөд маань намайг гамингуудын гарт хаян зугтсан шүү дээ" гэж бодон хөөрхий муу буурал хаяхаар шийджээ. Өрөөсөн гараа санжигнуулан барин яваа баадантай юмаа мөрөн дээрээ хаяад нөгөө гараараа нэг үзүүрийг нь барин, нөгөө үзүүрийг газар чирүүлэн явсан модыг өмнөө авчран хөндөлдүүлж аваад урагш хурдлав. Гэвч сэтгэл нь үл түвдэх ажээ. Гэвч буурын төлөө зовнисон сэтгэлийг өөрчилж эс чадна. Иймд Данзан чухам хэний хэн болохыг хэн хүний өмнө хэзээ ч хэлж үзээгүй хүрэн бор царайтай хүүхнээ бодохыг оролдов. Энэ хүүхэн хэзээ боловч сэтгэлд буух бүрдээ тун сайн сайхныг зөгнүүлэн баясгадаг байсан нь одоо үгүйсэж, оронд нь мөн л буур. Буурнаас өөр юу ч эс бодогдоно. 
Нэг даваан дээр гараад эргэн харахад буур тэртээ хойно хаягдсан байгаа боловч явсаар л байв. Уг нь Данзан эцсийн удаа барааг нь харахаар эргэн харсан боловч эрээн тарлан цаст хөндийд гав ганцаар норойн үзэгдэх нь үнэхээр өрөвдөлтэй ажээ. Данзан өөрийн эрхгүй доош суун, халуун хайрт янагаа хүлээх мэт хүлээв. Газрын өөд буур урт хүзүүгээ сунган зүтгээд авирснаа тамирдан зогсоход Данзан мөн өөрийн эрхгүй босон гүйн хүрэв. 
Энэ зуур нар жаргав. Данзан буурыг хаях гэсэн санаагаа бүрмөсөн орхиод оронд нь хаа нэгтээ амраан идүүлэн хонохыг бодох болов. Буур бас Данзангийн бодлыг мэдсэн бололтой, даваан дээр гарч ирүүтээ хүзүүгээ доош тавин өвс зулгааж эхлэв.
Иймд Данзан тэндээ хонохыг шийдсэн бөгөөд шөнө буураа газрын уруу харуулан хэвтүүлж өөрөө хажуу хавирганд нь биеэ шигтгэн тун сайхан унтжээ.
Өглөө буураа босгож аваад явахад буур нь мөн л даган гарав. Гэвч биеийн тэнхэл өчигдрийнхөөсөө дордсон ажээ. Данзан түүнийг орон нутгийнхаа зүг замаа алдахгүй явахыг сайн мэдэж байгаа тул өөрөө түрүүлэв. Замын ойролцоо айл байвал аймшиггүй очин халуун унд уухыг мөрөөдсөн билээ. Нэлээд яваад бяцхан голын зах дахь нэгэн тосгон руу орж ирэв. Ойртон очиход гурван нүхэн ором дайралдана. Тус бүрийн  нь шавар яндан шиг юмнаас утаа уугина. Урд нь тав зургаан торой дагуулсан хар алаг ганц туранхай мэгж хог урвуулан байжээ. Данзан түүнийг тэжээврийн ноход шиг торойнуудаа харамлан дайран давхидаг амьтан байж магадгүй гэж болгоомжлон алсуур тойрон гарав. Тосгон дунд орж ирэхэд хөл хөдөлгөөн огтхон ч үгүй харагдахаас зөвхөн навтгар шавар байшингууд ажээ. Хэд хэдэн байшингийн цаана бололтой, нэг тахиа гэнэт хамаг тэнхээгээрээ хашгирахад бараг айл бүрийн хашаанд тахианууд удаа дараагаараа хашгиран бүх тосгоныг нэг удаа амь оруулах мэт сэрээснээ  дуу хураан таг чиг болов. Эндэх хүмүүс гэр орондоо байгаа боловч хэдэн долоо хоногийн өмнө хураан авсан тариа будаагаа боловсруулах ажилд ид дарагдан гадагш гарах зав чөлөөгүй байжээ. 
Үнэхээр эл хуль, эзэнгүй хаягдсан балгас шиг байгаагийн дунд Данзан гав ганцаараа гайхаш тасран нэлээд зогслоо. Гэтэл зүүн талын бяцхан байшингаас арваад хэр насны хүүхэд гүйн гарч ирэв. Данзанг харахтайгаа зэрэг тэр хүү, хөө, хөө ирлээ гэж дуу алдан буцаж далд орсноо өөрөөсөө бага хоёр жаалыг дагуулан гарч ирэв. Тэгээд Данзанд тулан очсоноо биш байна гэж хэлэн зог тусаж хойш ухрав. Данзан хүүхдүүдийн тийнхүү эндүүрснийг лав сайн ёр болов уу гэж дотроо баярлав.
-Хүүе чи надаас битгий ай. Би чамаас юм асууя гэхэд хоёр жаалаа алдчих вий гэсэн мэт сугандаа аван тэвэрч 
-Та цэрэг хүн үү?
-Тийм ээ, би цэрэг хүн.
-Тэгвэл та миний ахыг таних уу?
-Танилгүй дээ. Гэвч хаа байдаг юм бэ?
-Цэрэгт байдаг юм гэж хүү инээмсэглэв.
-Ээ тэгвэл би танилгүй яахав гэж Данзан тэр хүүг өхөөрдөн хэлүүтээ урагш алхаад, ээж чинь бий юү? Гэхэд хүүхдүүд "бий, бий" гэж бие биетэйгээ уралдан хариулав. Тэр дундаас их хүү онцын их баяр баясгалан болон дорхноо эргэн "маа-маа, маа-маа" гэж дуудан байшин руугаа гүйв. Хойноос нь нөгөө хоёр нь мөн л "маа маа" дуудан гүйгээд, хамгийн бага нь бүдрэн унаж бөөн хар бархираан болов. Байшингийн цаанаас хар хөх өнгийн урт дээлтэй бяцхан хөлтэй, нуруу бөгтөр туранхай авгай сандран гүйн гарч ирлээ.
-Яав? Юун болов? Гэж түрүүлгээ харан тийчилж байгаа хүүхдийг яаран босгосноо ам хамраас нь цус гарсныг үзэн,
-Ээ тэнгэр яах билээ! гэж дуу алдан хүүхдийнхээ ам хамрыг арчингуутаа их хүү рүүгээ хялалзан үүнийг хэн унагав? Чи унагасан уу? Би мэдэж байна, чамаас өөр хэн унагах билээ? гэж давшлав.
Хариуд нь тэр жаал Данзанг заасан бөгөөд Данзан одоо өөрийг хүүхэд унагасан хэрэгтэй холбогдов гэж бодон ухаанаа гартал айв. Гэтэл хүү:
-Үгүй ээж ээ, энэ хүн ахын нөхөр, таныг сурсан юм шүү гэж хэлэв.
Авгай Данзанг сая олж харан, "ээ" гэж дуу алдав. 
-Үгүй яасан их баяр вэ? гээд гүйн ирж цээжийг нь тэврэн зүүгджээ. Данзан энэ авгайн хүүг гамингуудын нэг болохын зэрэгцээгээр нөхөр нь болон эндүүрэгдэж байгаадаа нүүр халан хэрхэх ухаанаа олохгүй болов. Тэгээд дэмий тэвдэхдээ:
-Ээ ахайтан хоолоо идсэн үү? Гэж мэндлэв.
Авгай
-Идсэн, идсэн чи идсэн үү?
Данзан хариу хэлэлгүй бөхөлзөв.
Авгай, Данзангийн цээжийг тавин толгойгоос нь аваад хөлийг нь хүртэл ажигласнаа гарыг нь шүүрэн авч:
-Чи ор, манайд орох ёстой гэж хөтлөн явлаа.
Байшин нь маш намхан, гар өргөвөл таазанд нь хүрнэ. Орох хаалга нь зүүнтэйгээсээ, баруун талыг ханз эзэлнэ. Авгай Данзанг тийм байшиндаа оруулж аваад ханзан дээрээ суулгав.
-Хүү чи миний хүүгийн нөхөр юм биз дээ гэж хэлэн дахин нүүрийг ажаад- Ээ дээ мөн сайхан баяр байна даа! гэж амьсгаадан инээмсэглэж бас нүүрийг нь ширтэв. Хариуд нь Данзан гэмтэн шиг хулмалзан:
-Ахайтан минь бодвол би таны хүүг танихгүй биз ээ.
-Юу? Үгүй чи хүүгийн минь нөхөр гэж хэлсэн юм биш үү? Гэж авгай гайхсан царай гаргав. 
-Үгүй ээ би энэ хүүг... гээд өхөөрдөн цаашлуулсан юм гэж хэлэх гэсэн боловч уг үгийг хятадаар эвлүүлэн хэлж чадахгүйд хүрэн тагжрав. Авгай "ай" гэж санаа алдаад хүүгээ муухай харан,
-Чи юунд худал хэлэв?
Хүү нь доогуур харан хамраа шуухитнуулан,
-Үгүй ээ, энэ ах өөрөө тэгж хэлсэн юм гэж Данзангаас бишүүрхэн аман дотроо бувтнав.
Нэг хэсэг яриа тасарч хачин чимээгүй болов. Тэр зуур Данзан хүүг санамсаргүй хуурснаа санан гэмшив. Бас нөгөө талаар авгайн царайд уй гашуунаас өөр юу ч үгүй байгааг нүднийхээ булангаар ажин халширна.
-Ахайтан минь би явъя баяртай гээд босоход авгай өөдөөс нь босон харайж, замыг таглан:
-Үгүй чи суу, би чамайг гэртээ урин оруулж ирсэн болохоор заавал цай уулгах ёстой гэж суулгаад бэлэн цайнаас яаран аягалж өмнө нь барив. Дараад нь танзуур таваглан тавив. Бас өврөөсөө хэдэн түлхүүр гарган хайрцаг уудлан ганц ширхэг янжуур гарган өгөв.
Ингэхэд Данзан цаг ямагт авгайгаас халшран зовниж байсны эрхээр цайны амт чухам ямар байгааг олж эс мэдэв. Харин янжуурыг татахад нялуун нь мэдрэлд дорхноо хүрэн аятайхан байв. Гэтэл авгай:
-За тэгээд хүү чи хаанаас яваа билээ? гэж асуув.
 -Би дайны газраас гэхэд,
-Ай бүүр буудалцаан болж байгаагийн тэндээс үү?
-Тийм ээ, тэр газраас...
Авгайн царай айн сандрах шинжтэй болов. "Тэнгэр, тэнгэр" гэж өөртөө хэлээд,
-Тэнд ер олон хүн амь үрэгдэж байна уу? гэхдээ хоолой нь чичирч нүдэнд нь нулимс хуралдав. Данзан энэ авгайд үнэн байдлыг хэрхэвч ярьж болохгүйг мэдлээ.
-Та битгий зов. Тэнд онцын аюултай юм болоогүй байгаа шүү, би бодвол ээ дээ, дайн ч одоо удахгүй дуусна бий гэв. Авгайн царай даруй өөрчлөгдөн,
-Ээ яасан сайхан чимээ вэ? Сүүлийн хэдэн шөнө би дандаа хүүгээ үзэн зүүдэлдэг болсон юм. Үгүй ээ ер бас сонин оо, ийм сайхан чимээ дуулах л гэж байж шүү дээ гэж Данзанд хэлснээ: Үгүй эсвэл хүү минь бүр ирж яваа байх аа, түүнээс биш зөвхөн ийм чимээ дуулахын төдийд яасан ч тэгж зүүдлэхгүй билээ. эвий минь нэг мэдэхэд л ороод ирнэ дээ гэж дээд таазныхаа утаанд идэгдсэн бор цаасыг нүд цалчилгүй ширэн ганцаараа ярив. 
Энэ нь Данзанд яахын аргагүй солиотой юм шиг үзэгдсэн боловч Данзан түүний баяр баясгалантай болсонд нь сэтгэл тайвшрав. Ууж байгаа цайны амт өөрчлөгдөн аятайхан болохын зэрэгцээгээр бүх бие тавигдан хөлс гарна. Гэвч Данзан таг дуугүй суухад маш бэрхтэй байх тул,
-Танай хүү цэрэгт явсаар удаж байна уу?
-Хоёр жил болж байна. Гэвч энэ хоёр жил, миний бүх эдэлсэн дөчин хоёр наснаас ч удаан юм шиг өнгөрлөө гэж толгой унаган хариулав.
-Ээ хөөрхий тийм үү? Ингэхэд хүү чинь өөрөө сайн дураар явсан юм уу?
-Хаанаас гээд авгай цочин хэлснээ: - хүн өөрийн эрхээр амьдрах нөхцөлгүй болохоороо өлбөрч үхсэнд орвол дайнд явж хоол идэж яваад үхье гэж явдаг нэг ёс бий. Зарим нэг нь  гавьяа байгуулан мөнгө янчаан ихийг олох юуны магад гэж явдаг ч ёс бий. Харин манай хүү гэвэл аль алиныг хүсээгүй юм.
-Тэгээд юунд явсан юм бэ?
-Яая гэх вэ! Нэг өдөр, үгүй ээ тэр өдрийн тэнгэрийн муухай байсныг яанаа, арваад морьт цэрэг давхин ирж бүх тосгоны залуусыг барилсан шүү. Түүнд ганцхан баячууд л хөвгүүдээ явуулаагүй.
-Баячууд яагаад тэр вэ?
-Яахав, тэд янчаанаа гарган тоолж өгөөд тэр байхгүй юу? Манайд гэвэл тийм их янчаан хаана байх билээ. Бид бол ийм нэгэн бяцхан байшинтай, зөвхөн өөрсдийгөө тэжээх ам дөрвөлжин газартай тийм л айл. 
Гэвч данжаад маань хүүгээ эгүүлэн авах гэж дүү охиныг нь аван Жанчхүү рүү орсон. Гэтэл тэр үед аяа бас хэцүү. Манайх шиг сандарсан айл хааяагүй бий болж, охидын  үнэ сул болсон байв. Арван гурван жил бусдын мэдэлд ороход дөнгөж 150 янчаан хүрэв. Уг нь энэ мөнгө юун бага мөнгө байх билээ. Гэвч миний охин ямар мал биш, хүн шүү дээ гэж толгой санжигнуулан ярьж байснаа таслан санаа алдаад: -Аяа ингэхэд чи бас энэ дэлхийд амьтдыг ямар их нүгэлтэй байдаг гэж санана? Зарим хүмүүс тэр мөнгөний сургаар "Танайх яасан азтай вэ? Одоо хүүгийнхээ хойноос явахын ч хэрэг алга, зүгээр тэр их янчаанаа идээд амар тайван суувал болох нь тэр" гэж хэлнэ. Зарим нь бас "Хөдөө тосгоны ядуу гэрийн нэг охин төдий их үнэ хүрэх юутай хачин бэ?" гэж шагшраад "ёстой тэнгэрийн дагина шиг үзэсгэлэн гоо болоод тэр бий" гэж атаархан өөрийнхөө охины зүс царайг сэм ажна.
Бурхны өмнө очихоороо хүн бүр залбирах атал үнэн санаанаасаа буян үйлдэх хүн нэг ч алга. Сүмээс гарахтайгаа зэрэг дан нүгэл, хэлэх хөдлөх цөм нүгэл л байх юм гэж авгай толгойгоо тасралтгүй хөдөлгөн ярив.
-Танайх янчаантай болсон атал хүүгээ яагаад авч чадсангүй вэ дээ? гэж асуухад:
-Аяа яагаад гэх юу байхав дээ, данжаад маань янчаантай болохтойгоо зэрэг хойноос нь яваад юу болсон гэж санана? Өдий төдий албан газруудаар дамжин явсан шүү. Тэгэхдээ бас орсон газар болгоныхоо үүдний нь ноёнд хүртэл өнөөх янчаанаасаа нууц алба барьсан гэнэ билээ. Тэгээд хамгийн эцэст нь их ноёнд бараалхан зуун янчаанаа өгөөд хүүгээ авах бичиг хийлгэж авсан юм. Гэтэл хүү маань олдохоо больчихсон байлаа. Би бодвол дайны газар явчихаад тэр бий. Юу ч атугай бид ингээд хүү ч үгүй, хүүхэн ч үгүй, мөнгө ч үгүй болсондоо гээд нэг хэсэг бодсоноо хүүхдүүдээ заан, эд маань нялх, нялх мөртлөө идэх нь гүйцэгддэггүй ёроолгүй хүүдийнүүд. Данжаад маань энэ хүүдийнүүдийг чалчийлгачихалгүй байлгах гэж өглөө бүр эрт гараад оройдоо ирдэг. Өөрийн ажил дууссан байвал ойр хавийн баячуудын ажлаас хийлцэнэ. Би гэвэл аяа хэцүү, эдэнд ороогдоод нэмэр болж чаддаггүй гэж мөн л уй гуниг болон хэлэв.
Данзан авгайн ярианаас ар гэрээ саналаа. Хөгшин эхээ мөн л үүн шиг энэ тэрийг хутгалдуулан ярьж, бусдын өмнө солиотой юм шиг үзэгдэж байгаа байхдаа зайлуул гэхээс зүрх цохилон элэг эмтэрнэ. Ер нэгэнт ийм сэтгэл санааны зовлон болсон хүнийг ямраар боловч тайтгаруулах ёстой шүү дээ гэж бодов. 
-Ахайтан минь та сэтгэл зовох хэрэггүй. Таны хүү ирнэ. Тэнд дайн болж байгаа гэх боловч би хүн үхэхийг бараг үзээгүй шүү.
-Ээ би итгэе. Чи ийм сайхан үгийг түрүүн нэг хэлсэн. Одоо бас давтан хэллээ гэж авгай тайвшран анх удаагаа инээмсэглээд хүүхдүүдээ "Та нар дуулаа биз? Цаана чинь ах чинь удахгүй ирэх гэж байгааг? Явахдаа юу юу захилаа. Тэр ёсоор та нар тариа ногооны завсарт ургасан муу өвсийг өдөр бүр зулгааж өглөө бүр шуудууны ус тавин аавдаа тусалж бай мэдэв үү" их хүү эхээ хэнэггүй ширтэн,
-Үгүй ээ би мэдээгүй гэлээ.
-Юу? Яагаад чи мэдэхгүй байна вэ? гэж эх нь зандартал хүү хариуд нь,
-Одоо ургаж байгаа ногоо хаана ч байхгүй. Шуудуу бас хөлдчихсөн шүү дээ гэв.
Эх даруй инээн,
-Ээ чи мөн ч ухаантай байна. Хойшдоо мөн л ийм ухаантай хэвээрээ байгаарай мэдэв үү?
-Мэдлээ.
-Тэгвэл гарцгаа. Түлш оруул. Би хоол хийнэ. Харин та нарт биш, ахын чинь энэ нөхөрт шүү.
Хүүхдүүд гүйлдэн гарч тарианы мушгисан сүрэл оруулж ирэв. Авгай угтан авч заазуураар цавчлан хэсэглэж бяцхан шавар зуухандаад чүдэнз зуран асаав.
-Ингэхэд нутаг чинь хаа билээ дээ?
-Гадаад монголд.
-Гадаад монгол?
-Тийм ээ, би ч гадаад монгол хүн.
-За за одоо мэдлээ. Би, чиний ярианы байдлыг гайхаад байлаа. Тэгсэн чинь гадаад монгол хүн байжээ гэж бодсоноо, ингэхэд гадаад монгол хүн маань эндхийн цэрэгт явах юү билээ?
-Үгүйдээ би жинчин хүн. Ноднин, жин тээж Жанчхүүд ирээд цэрэгт баригдсан юм.
-Аяа гэж авгай уулга алдаад, тэгээд чи яаж гарч ирэв.
Энэ тухайд Данзан үнэнээ хэлэхийг татгалзана. 
-Их ноён намайг харь гэж тушаасан гэж хэнэггүй байдал үзүүлэхийг оролдон биеэ барин хэлэв.
Авгай нүд сэргэн
-Яагаад тэр вэ?
-Бүү мэд. Явахгүй гэхэд заавал яв гэж тушаалаа.
-Ээ чи яасан томоогүй вэ? Тэнд хоргодохын хэрэг юу билээ?
-Одоо яая гэх вэ? Тэмээнүүддээ хоргодоод л тэр дээ.
-Ээ тэмээ юуны хамаа гэснээ авгай: -Үгүй миний хүү нэг өдөр ингээд хүрээд ирвэл яанаа? гэж ганцаараа ярин  газар ширтэв. Гэвч тэр дорхноо Данзангийн хэлсэн үгсийг эргэцүүлэн боджээ. Баячууд зарц нараа хөөж явуулдгаас биш, ноёд цэргүүдээ хөөн явуулдгийг би дуулаагүй ч байх нь юу вэ? гэж амандаа шивнэв. 
-Үгүй хүү чи надад үнэнээ хэл. Тэндхийн ноён чамайг нээрэн хөөн явуулав уу?
-Тийм дээ. Ноён л яв гэсэн гэж Данзан нүд цавчлан хэлэв.
-Тэгвэл нээрэн дайн дуусах гэж байгаа юм байна гэж авгай инээмсэглээд, хүүхдүүдийнхээ нэмэн оруулж ирсэн өвсийг угтан авч заазуурдав.
Данзан тэр далимд нь авгайн байдлыг тавтай нь аргагүй ажиглав. Ингэхэд авгай өөрийн нь эхтэй тун адилхан үзэгдсэн бөгөөд түүний өмнө элдэв худлыг ярьж байгаагаа санахад нүүр улиайн сууж байхын аргагүй болов.
-Ээ ахайтан аа! Би явъя, баяртай! Гээд босоход авгай,
-Үгүй чи суу гэж түрүүчийн адил босон зам таглаад чи манайд хоол идэх ёстой. Тэр байтугай хоно. Хэд хоносон ч яахав, зүгээр амар.
Энэ үгэнд Данзан улмаар айн цочив.
-Зүгээр, би ядраагүй яваа.
-Худлаа зүс царайнаасаа аваад өмссөн нь хүртэл ингэж хүнээс гадуур болсон хүн хаанаас ядаагүй байх билээ гэж хойш түрэн ханзан дээрээ суулгав.
-Үгүй би ээжтэйгээ уулзах гэж яарч яваа хүн шүү гэж нэмэн бас худал хэлэхэд,
-Ээ чи яасан сайн хүү вэ? гэж нүдэндээ нулимс хуралдуулаад,
-Эхийн төлөө ядрахыг мэдэхгүй яваагаараа чи сайн юм гэж нүдний нулимсыг арчина. -Аль чи нааш хар. Би чамайг дахин нэг ажиглая гэсэнд Данзан арга буюу тааллыг нь дагуулан өөдөөс нь харав. Нулимс цийлгэнэсэн нүд үргэлжлэн чичигнэж байгаа уруул энэ тэр нь хэдийгээр баярын боловч Данзанд айн зугтмаар үзэгдэв.
-Ээ чи ёстой сайн хүү байна. Ээждээ яарч яваагаараа л гэж амандаа шивэгнээд, -гэтэл нутаг чинь хол шүү дээ. Тэмээн жингийн хүмүүс сар шахам явдаг гэж улсын хэлэлцэхийг би дуулсан. Иймд чи битгий яар гэж ёстой эхийн сайхан халуун амьсгалаар хэлэв. Хариуд нь Данзан: -За гэлээ.
Авгай цэнхэр паалантай төмпөнг ханзан дороос гарган гурван тулгуурт тавиур дээр тавин ус хийж за одоо гар нүүрээ угаа гээд шинэ цагаан алчуур, цэцгийн үнэртэй саван гаргаж өгөв. Данзан авгайн эрхэнд бүрмөсөн орсон мэт үг дуугүй босон сарлагийнх шиг болсон толгойгоо хүртэл савандан угааж эхлэв. Авгай гулууз, гампанзхоёроо өмнөө тавин хоол хийх ажилд оров. Данзангийн орон нутгийн байдал, ар гэрийнх нь аж амьжиргаанаас нь асуун сонирхох болсон бөгөөд энэ нь Данзангийн байдлыг амар тайван болгов. Цааш ярилцах тусмаа авгайн үрээ гэсэн мөрөөдөл, өөр бусдыг энэрэн хайрлаж буй ариун сэтгэлийг хүндэтгэн үзэхээс өөр юмгүй болжээ. Ийм хүнийг би юугаараа баясгах билээ? гэсэндээ баруун ташааныхаа өвөрт гараа хийн мөнгөн янчаанаа тэмтрэн барьснаа үүнээсээ өгсөнд орвол буураа өгвөл яасан юм бэ? Тэр маань тэртээ тэргүй орон нутагтаа хүрч чадахгүй шүү дээ гэж бодов.
-Би нэг тэмээтэй явуу хүн. Түүнээ өгвөл танайд хэрэг болох уу? гэв.
Авгай энэ үгийг тодорхой дуулсан боловч чихэндээ итгэлгүй өндийж,
-Юу? Тэмээ гэнээ?
-Тийм ээ, тэмээ, одоохондоо ядралын туйлд хүрэн явж чадахгүй болсон боловч уг тэмээ эрүүл, бяр чадал маш сайн тэмээ. 
-Тэгвэл чи түүнээ бусдад өгөхийн оронд хэдэн хоног байн тэнхээ оруулж аваад явбал дээр биш үү?
-Үгүй ээ ээж минь түүний тэнхээ орохыг хүлээвэл би танайд дор хаяад хоёр сар болно шүү дээ. 
Авгай өөрийгөө ээж гэж дуудсанд баярлан, "хүү минь" гэж инээмсэглээд: -Манайд хоёр сар чинь хамаагүй, ганцхан чамайг хүлээж байгаа эх чинь л хэцүү байна байх даа гээд агшин зуур зовних царай гарган бодсоноо:
-Тэгээд тэр чинь одоо хаана байгаа тэмээ вэ?
-Ойрхон. Би орхиод ирсэн.
-Түүнийг манай данжаад лав сайн болгож чадна бий гээд авгай дийз, таваг, модон савх зэргийг ширээн дээр авчран тавив.
Хүүхдүүд байшингийнхаа буланд томоотой зогсон, үг яриа чагнаж байснаа лоотуу, лоотуу! Гэж өгүүлэлдэн, том нь багыгаа, "уйлдаг хүүхдийг хаздаг, уул шиг том амьтан байдаг юм" гэж тайлбарлаж байлаа. Авгай Данзангийн өмнө тахианы өндөгтэй шөл, хуурсан ногоо, хуурай хайрсан бин, "ид ид" гэж шаардана. 
"Ид, ид" гэж шаардах нь энэ газрын ёс. "Ид ид" гэж байж идүүлж орхиод эцэст нь "ид ид" гэх нь хүний ёс, идчихээд явах бол малын ёс гэж хэлцдэг данжаад нарын зүйр үг байдгийг монгол хүн мэдүүштэй шүү хүүхдүүдээ гэж дээр цагт Хүрэлийн хэлж байсныг Данзан санав. Гэвч энэ авгайн "ид ид" гэх нь үнэн санаанаасаа байлаа. Хэрэв идэхгүй бол авгай гунин гутрах нь илтэд байх тул Данзан эрээ цээргүй идэх болов.
Гурван хүүхэд Данзанд ойртон ирээд ширээ рүү ширтэн шүлсээ залгина. Авгай тэднээ хараад,
-Зочдын хоол идэх рүү хүүхэд харвал хүүхдийн нүд өвддөг гэдэг билээ. Та нар минь зүгээр гарцгааж үз гээд нэг нэгэн танзуур бариулан хөөн гаргав. Хүүхдүүдийн гармагц Данзан сэтгэл чөлөөтэй боллоо. Хоолны хольцоонд махгүй байх атлаа махтайгаас ялгаагүй сайхан амт бийг гайхна. Ид идсээр Данзан урагш бөхийхөд гэдэс тулгаран янцаглах болоход сая цадсанаа мэдэн савхаа хойш тавив.

БУУРЫГ АВЧРАХ ЗАМДАА

    Буурын зүг явахаар болж хөтлөх олж гаргуулж аваад том хүүг дагуулан гарлаа. Тосгоны хүмүүс ажил хэрэгтээ дарагдсан хэвээр байх тул мөн л хол хөдөлгөөнгүй байжээ. Зөвхөн энд тэнд тахианы хашгирах  л сонсдоно. Намхан шавар хэрмэн хашаануудын дэргэдүүр өнгөрөхөд дотор нь үр үндсий нь авсан тариа ногооны шарласан навчис хөглөрөн хэвтэх үзэгдэнэ. Тосгоноос гараад хэдэн алхам явтал аяны их зам дайралдах ажээ. Тэндээс Данзан зүүнийг чиглэн явлаа. Гэтэл хажууд нь жаахан хүү "лоотуу лоотуу" гэж хашгиран зогтусаад - Ээ энэ лоотуу лав дүү нарыг минь иднэ бий гэж айн чичирсэн хоолойгоор хэлэв.
    Буурын тэнхээ улам доройтсон байх боловч замаа барин гарч ирж яваа ажээ. Данзан түүнийг дороо зогсон хүлээв.
    Тэмээ дүү нарыг чинь идэхгүй. Өвснөөс өөр юм иддэггүй юм гэхэд хүү:
    -Иднээ, заавал иднэ. Аав ээж нар биднийг үг дуулахгүй байвал тэмээнд өгч идүүлнэ гэж хэлдэг. Ээ заримдаа бүүр лоотууд өгч явуулна гэдэг шүү гэж зүрх алдана.
    Лоотуу гэж монгол хүнийг аймшиг болон дурдсан үг ажээ. Түүнийг Данзан үл мэднэ.
    -Лоотуу гэж юу байдаг юм бэ? гэхэд хүү:
    -Та лоотууг мэдэхгүй гэж үү? Лоотуу бол маш аймшигтай. Өвөл болон ус хөлдөж цас орохоор лоотуу бол энэ замаар олон тэмээгээ цувуулан өдөр бүр явна. 
    Данзан монгол хүнийг хэлж байгааг ойлгон:
-Мөн. Мэдлээ гээд зун явдаггүй юм уу?
Тийм ээ явахгүй. Юунд гэвэл тэмээ нь цас шиг хайлчихдаг юм гэнэ билээ.
Данзан тэсэлгүй инээд алдав.
-Ингэхэд чи лоотуугийн дэргэд очиж үзсэн үү?
-Ээ хаанаас, зүгээр нэг удаа сайн харсан гээд тэр тухайгаа ярьж гарлаа. 
Нондин өвөл манай тосгон дундуур хоёр том лоотуу тэмээн дээрээ хөндлөн суун явахад нь би байшиндаа зугтан ороод хуруугаа норгон цонхоо цоолоод энэ нүдээрээ харсан гэж зүүн нүдээ анин баруунаа заав. 
Данзан дахин инээд алдав. Гэтэл тэр явдал хүүд инээдэм биш ханиадам байжээ.
-Ээ тэр хоёр лоотуу үнэхээр аймаар гэж ярвайгаад дараад нь: -Хоёулан том цагаан хонин дээлтэй, малгай нь нохой атлаа хар биш улаан, гутал гэвэл дэндүү том, би бодвол тэд лав хүүхэд эрж явсан биз ээ гэж ийш тийш байн байн харан явснаа уурлан урт модоороо тэмээгээ тас буулган зодов. Тэмээ нь гав гув дуугаран амнаасаа нэг юм хаяад урагш гүйлгэн одсон гэж тайван ярьж байснаа гэнэт цочин:
-Ээ тэмээ ирлээ гээд айн хойш ухарчээ.
Данзан буураа тосон авч толгойд нь ногт зангидаж аваад тосгоны зүг хандав. Хүү урьдтай нь байн байн эргэн харан бөндөгнөн гүйн явлаа.
-Гөөгөө минь энэ тэмээ дүү нарыг минь лав иднэ байх гэж амьсгаадан хэлэхэд нь Данзан:
-Зүгээр! Энэ тэмээ бол хүүхдэд хайртай онцгой сайн тэмээ гэж хариулав.
Хүүгийн айн сүрдэх явдал аяндаа багассан бөгөөд тосгоны захад хүрч ирэхэд:
-Ээ гөөгөө, би нэг хөтөлж үзэх үү? гэж гуйлаа. 
Данзан бурантгийн үзүүрийг бариулав. Хүү баярлах боловч өвдөг нь чичрэн байн байн эргэн харна.
Ер нь энд нэг тэмээ бий болох явдал маш гайхалтай ажээ. Айл бүрээс хүмүүс лоотуу лоотуу лоотуу гэж шуугилдан гүйн гарч ирж дагана. Урагш явах тусам улс амьтан нэмэгдэж үймээн шуугиан дэлгэрэхэд буурын тэнхлүүн авир хөдлөх мэт нүд нь сөрвөлзөн энэ тэрийг ажиглана. Гэтэл хүү түүнээс айн сүрдэхээ бүрмөсөн больсон төдийгүй харин олны өмнө "Та нар миний хичнээн зоригтой эр болохыг харж байна уу?" гэж гайхуулах байдлаар инээмсэглэн алхлах ажээ.

ГЭРИЙН ЭЗЭН

Ядуу тариачин Люу Лий хувийн бяцхан газар дээр жаал зугаа юм тарьснаа аль хэдийн хураан авч дуусчээ. Тэр нь бүх гэр бүлийнхний бүтэн жилийн тэжээлд хэрхэвч үл хүрэх учир зэргэлдээ тосгоны нэгэн баяныд очиж ажиллан үйлээ үздэг ажээ. Хийх юм нь ер хөнгөн биш тариа будаа цохиж цайруулах, тээрэмд хар хөлсөө шавхан биеэр зүтгэн гурил боловсруулах зэрэг нүсэр ажлаас аваад хамгийн хөнгөн нь гэхэд сав шуудай сэлбэн нөхөх байлаа. Энэ тосгон Люу Лийгийн тосгоноос гурван мод зайтай бөгөөд өглөө бүр Люу Лий үүрийн шар гэгээтэй уралдан очоод, орой нар жаргалтаар гэрийн зүг хандана. Өнөөдөр харин нар жаргах яагаа ч үгүй байхад буцжээ. Зам зуур Люу Лий, ээ дээ идэр залуу байхад яасан сайхан байгаа вэ? Энэ хооронд чинь би өдөртөө арван гурав гүйхийг зугаа цэнгэлд боддог байсан нь юу вэ? гэж бодлоо. 
Энэ хүн төрөлхийн нуруу жаахан бөгтөр, түүнийхээ дээр улам бөхийн газар ширтэнэ. Зузаан хөвөнтэй бааргар өмдөндөө түүртсэн мэт олон давхар даавуу ширмэл хүнд шаахайгаа ойрхон бөгөөд удаанаар зөөж тавин сажилна. Ийнхүү бие ядарсны хэрээр, ухаан санаа суларсан ажээ. Сэтгэлд нь бодогдох юм ер үгүй. Зөвхөн тамхи, тамхийг нь энэ хүн хэтэрхий их, хэтэрхий шунамхай татах ажээ.
Тамхийг асааж авангуутаа ухаан жолоогүй сорон, утааг нь залгихаар, бие хөнгөрөн санаа сэргэх төдийгүй өдөр тутмынхаа хүнд зүдүүрийг ор мөргүй мартан амсхийнэ. Иймд Люу Лий тамхийг хамгийн дээд жаргалын идээ гэж үзнэ. Гэвч одоо биед нь тамхи алга. Ажил дээр тамхитай байсаар, байн байн татах явдал гаран саатаж авах хөлс багасна гэж Люу Лий тамхиа дандаа гэртээ орхидог байжээ. Түүнээс бүр аюултай юмыг яаж мэдэх вэ? Эзний юманд гал гарвал юуны түрүүнд би тэр хэрэгт сэжиглэгдэнэ гэж болгоомжилдог ч байжээ. Газрын дунд хэрд орж ирэхэд тамхи мартагдан ааг амтгүй боловч халуун цай бодогдоно. Ам нь эгшин, хэл нь хөшилдөж биеийн тэнхэл улам доройтно. "Гэр маань бас л яагаа ч үгүй хэзээ хүрнэ" гэхээс хөл эцэн, зориг шантарна. Гэтэл цай мартагдан ханз, ханзан дээр хэвтэн амрах л мөрөөдөгдөв. Тэгээд гэрийн өмнө ирэхэд тамхи, цай, ханз гурвуулаа нэгэн зэрэг бодогдон сандаргав. Хариуд нь Люу Лий нэгэнт гаднаа ирснээс хойш бүгд бэлэн шүү дээ гэж сэтгэлээ аргадан дотогшоо оров. Өмнөөс нь авгай: - Ээ гэж уулгалан, 
-Ашгүй чи ирэв үү? Би чамайг шалавхан ирээсэй гэж хүсэж байлаа гэж инээн угтав. 
Урьд өмнө бол авгай нь дан уй гашуу, гол төлөв алдагдсан үр хүүхдээ дурсан уйлаан унжаан болон сууж байдаг байжээ. Өнөөдөр тун өөр байгаад Люу Лий сэтгэл хачин болон өнөөх хүсэн мөрөөдөж байснаа бүгдийг мартав. 
-Би өнөөдөр тээрэмд зүтгэн ядраад эрт ирлээ. Чи юу болов. Юунд намайг хүлээгээв? гээд нөхөр нь ханзан дээрээ суув. Эхнэрийнхээ ганс тамхи авч өгөхийг дадсан зуршлаараа хүлээн авч чүдэнз зуран тамхиа асаажээ.
Авгай:
-Данжаад минь өнөөдөр манайд нэг хүү.
-Юу хаанахын?
-Хүүгийн минь үеийн хүү...
-Ээ, хаанаас тэр вэ?
-Дайны газраас.
-Хээ, яасан хачин хэрэг вэ?
-Тийм, нээрэн хачин. Гадаад монгол гэнэ. Маш хачин сайхныг ярив гээд авгай Данзангаас дуулснаа ярьж эхлэв. Люу Лийгийн ядрал тамхи, цай хоёртойгоо уулзахтайгаа зэрэг арилна. Эхнэрийнхээ үгийг "уун, уун" хамраараа дуугаран чагнана. Тэр бүхнийг ер үнэмшихгүй байвч, хөөрхий эхнэрийнхээ сэтгэлд таацуулан үнэмших байдал үзүүлэн "уун, уун" гэсээр л сууна. Түүний орж ирсээр төдийлөн их удаагүй байхад бяцхан байшин нь тамхины утаагаар дүүрч таазны борлосон муутуу цаас үзэгдэхтэй үгүйтэй болжээ.
Тамхины утаа хэт манаран нэгэн булангаас нөгөө булангийн юм харагдахгүй болж байхад Данзан орж ирэв. Люу Лий яаран босож амар эрээд, ханзан дахь ширээнийхээ нөгөө талд суулгав. Юуны урьд Данзан түүний толгойдоо ороосон нарийн сүлжмэл гэзэг, магнайны олон давхар үрчлээс, нүүрний нь хөлсөнд түлэгдсэн мэтийн шарангуйг ажиглан тавь гаруй настай болов уу гэж дотроо тааварлав. Тэгээд хэлэх үг бүрийг уун, уун дуугаран хүлээн авах, өөрийнх дээрээ болохоор тамхинд хэт шарласан үүдэн шүдээ зориуд үзүүлэн инээмсэглэхэд нь Данзан "Ээ чи болгоомжил!" гэж өөртөө захина. Люу Лий эхнэрийнхээ ярианаас Данзангийн худал ярьсныг сайн мэдэж байгаа бөгөөд одоо нүүр учирсны хувьд үнэнийг хэрхэн олох билээ гэхдээ үнэгэн заль гаргахыг бодно.
-За тэгвэл чи ядарч явна уу?
-Үгүй ээ, ер ядарсан зүйлгүй гэхэд Люу Лий Данзангийн үнэнээ ярихыг ихэд цээрлэж байгааг тодорхой мэдэв.
-Ядраагүй бол маш сайн гэж инээмсэглээд манай эхнэр надад ярихдаа чамайг цэрэгт баригдсан хүн гэж ярьсан. Тэдэнд баригдах бол үхэлд уналаа гэсэн үг гээд Люу Лий юу гэж хэлэхий нь хүлээв. Гэтэл авгай нь зуухныхаа тэндээс,
-Данжаад минь чи тэр цэрэг дайны газар ямар байгааг асуугаач! Би дахин дуулахыг хүсэж байна. Люу Лий "Хээ" гэж уцаарлав.
-Эхнэр минь түүнийг энэ хүү түрүүн чамд тодорхой ярьсан биш үү? Дараа нь чи надад ярьсан болохоор дахин давтан яриад байхын хэрэг алга гээд Данзан руу инээмсэглэн хандаж,
-Хүү чи манайд нэг тэмээ өгөх гэсэн гэл үү?
-Тийм ээ өгье гэсэн.
-Тэмээгээ бусдад зүгээр өгнө гэдэг чинь юу гэсэн үг вэ? гэж гайхсан царайгаар Данзанг ширтэв. 
-Тэр хамаагүй ээ, ядралын туйлд хүрсэн муу тэмээ. Харин танайд хэрэг болж магад.
-Ойлголоо. Гэвч тэмээ бол тахиа биш. Чи зүгээр манайд хэд хонон, тэмээгээ тэнхрүүлж аваад явбал яасан юм бэ? Данзан гэрийн эзний үнэн санааны үгийг өөрөөр бодон сэжиглэнэ.
-Зүгээр. Би нэг хоноод явъя.
-Хүү чи томоогүй байна. Нэгд, нутаг чинь хол, Хоёрт одоо өвөл. Эндээс явах тусам хэцүү болно. Ядаж жинчдийн явахыг хүлээ. Би танай хүмүүсийг бие биедээ хачин тусчийг аль хар багаасаа сонссон. Нэг нь нөгөөгөө аваад явах байтугай хоол хүнсээ хуваан идэж баравч хамаагүй улс гэнэ билээ. Манай тосгоны урдуур явсан зам байна. Үүгээр жилийн жилд жинчид үргэлж явна. Ганцхан энэ жил яасныг мэдэхгүй тун цөөн явж байна. Гэвч би мэдэж байна. Заавал явна. 
Нөгөө талаас авгай:
-Аа тийм. Ганцаар явж яасан ч болохгүй. Хөлдөж үхнэ. Аа би бас дуулсан. Танай нутагт чоно их байдаг гэнэ билээ. Тэр барьж иднэ.
Гэрт хүн, хүнтэйгээ ийнхүү ярилцаж байхад гадна хачин том хар биетэй амьтан бий болов гэж бүх тосгоныхон цугларчээ. Хүүхэд багачууд гэр орон руугаа байн байн гүйлдэн сонгино, сармис мэтийн хүчтэн ургамлыг авчирна. Түүний нь Люу Лийгийн хүү тосон авч хар буурын өмнө барина. Буурын толгой маш том, ам нь бол бүр ч хэтэрхий, жаал хүүгийн бүх чинээгээрээ тэвэрснийг боловч ганцхан үнхэх нь олны сонирхлыг онц татна. Гэрийн эзэн Люу Лий гуай ч өөрцгүй байшингаасаа гаран харангуутаа: - Үгүй ээ, энэ чинь гэж уулга алдав.
-Үгүй ээ, энэ чинь тэмээ биш уул байх нь юу вэ? гээд хүүгийнхээ юу хийж байгааг харан бас цочиж, 
-Хүүе чи юу хийж байна вэ? Ингэж байж залгиулчих нь уу?
-Үгүй ээ та битгий ай, энэ чинь надад харин хайртай болж орхиод харин хацрыг минь үнсэх гэж тэмүүлээд байна гэж хүү хэлэн олны инээдэм болов. Энэ чимээнээр эх нь гарч ирэн, мөн л "Хай" гэж дуу алдаад, энэ Да Лооягийн байшингаас өндөр бий гэлээ. Үүнээс болон олны дунд Лооягийн байшингаас өндөр, өндөр биш гэж зөрөлдсөн яриа гарав. Байшиндаа эгж орж ирэхэд оройн хоол бэлэн болоод байлаа. Авгай харь орны эрхэм зочин ирсэн гэж үзэхдээ аль байдгийнхаа дээдээр сүрхий нарийн хоол хийсэн нь илэрхий. Ширээн дээр өрөн тавьсныг хүүхдүүд нь харан нүд сэргэн шуугилдана. Тэдний хамгийн бага  дөрвөн настай, биендээ бараг өмссөн юмгүй охин Данзанг эхийнхээ цаг ямагт дурсан байдаг ахаа мөн гэж бодох ажээ. Эхлээд эцгийнхээ хажууд сууснаа Данзан руу тэмүүлэн ирж өвөр дээр нь сууж "Жээга водий гөөгөө" /энэ миний ах/ гэж ёстой ангирын зулзаган дуугаар үгүүлэн бусаддаа гайхуулна. Эх нь гэвэл бөөн баяр. Данзангийн дэмий балай ярьсныг үнэмшин алдагдсан хүүгээ ирнэ гэж итгэх болсондоо л тэр.
-Данжаад минь дайны газар хүүхдүүдийн амь үрэгдэхгүй байгаа гэдэг шүү. Бас сайхнаа. Би мэдэж байна. Дайн дуусна гэхэд Люу Лий
-Хээ чи үүнийг байн байн дурсахын хэрэг юу вэ?
-Ээ чи хүүгийн тухай юунд ярих дургүй байна вэ? Эсвэл чи хүүгээ бүр битгий ирээсэй гэж боддог хүн үү?
-Эхнэр минь хаанаас? Дуугардаг сэтгэлээс дуугардаггүй сэтгэл түмэн зовлон эдэлнэ гэгчээр би хүүгийн тухай чамаас илүүтэй зовдог байж магад. Тэгээд ч би одоо хүүгийн бие мэнд удахгүй эргэж ирэх гэж байгааг мэдлээ. Ингэхлээр тэр тухай байн байн ярьж юу хийх вэ. Зүгээр л сэтгэл амар хүлээе гээд Люу Лий эхнэрийнхээ өөртөө гомдсон царайг ажиглаад,
-Эхнэр минь хоёулаа энэ хүүгийн орон нутгийн байдлаас яриулъя. Эднийхэн бол манайхан шиг ам дөрвөлжин газар хоргодон эзэн баядынхаа өмнө уяатай юм шиг суудаг улс биш. Өндөр уулс, өргөн тал, гол горхины хаа байгаа сайхныг эрх дураараа хэсэн нүүдэллэж явдаг улс. Нэг газар буун хэдэн хоног болоод нүүхдээ мянган лангийн үнэтэй юмыг хаяна гэж очиж үзсэн бүхнээрээ хэлцдэг шүү дээ гэж Данзангаас цагаан мөөг, хунчир хэмээх ургамлын үндэс, бугын эвэр, сүйжийн чулуу зэргийг шамдгайлан асуун сураглана. 
Эдгээр зүйлс хятад оронд ховор үнэтэй байдаг байжээ. Монгол оронд бол дэл сул хэвтэн үрэгдэнэ. Данзангаас тэр тухай ярьж эхлэхэд авгай өөрийн эрхгүй татагдан, "энэ хайран хайран" гэж шагширна. Люу Лий "уун уун" дуугаран чагнах боловч сэтгэлд нь өөр зүйл эргэлдэх ажээ.
-Маш сониныг дууллаа. Одоо яриагаа зогсооё. Ядуу хүнд яриа ихдэх зохисгүй гэдэг шүү. Эхнэр чи хүүхдүүдтэйгээ гарч тэмээ тэжээ. Бид хоёр жаахан амаръя.
Авгай, хүүхдүүдээ дагуулан гарав. Бага охин Данзангийн өвөр дээр суусан чигээрээ унтаж орхисон байлаа. Гэрийн эзэн хажуулан амрахын оронд урагш дөхөн бөхийж,
-Хүү чи түрүүн эхнэрт минь лав үнэнтэй юмыг яриагүй байх аа гээд үгээ таслан ширтэхэд нь Данзангийн дотор пал буулаа. Гэтэл Люу Лий,
-За яахав, тэр муу биш, харин сэтгэлий нь тайтгаруулсан чинь сайн. Алдагдсан хүүгийнхээ хойноос зовон галзуурах шахсан хүн гээд үгээ таслав. Гадна нар жаргаж, цагаан гэгээтэй байгаа боловч навтгар байшингийн муутуу цаасаар бүрхсэн бяцхан цонхоор тусах гэрэл тун бага. Тэр дунд Данзангийн зүрх пал пал буун цохилно. Люу Лий, Данзангийн царай хэрхэн өөрчлөгдөн сандарсныг хулгай нүдээ ажин тэр тухай асуухыг бодно.
-Ээ чи битгий зов. Би ноён хүн биш, баян хүн биш, ядуу тариачин. Нэр минь Люу Лий. Манай Люу овогтонд бусдын ул шагайн мууг үзэхээр ашиг завшаан эрэгч цай гүнз /эдийн шуналтан/ хэзээ ч байсангүй. Иймд чи элдвийг санан зоволгүй үзсэн дуулснаа ярь! гэж шивнэв. Данзан ч ярихыг шийдлээ.
-За би ярья. Тэнд болж байгаа юмыг энд суун нүдээр үзээгүй байгаа хүн үнэмшихэд бэрх гээд эмх замбараагүйхэн ярьж гарлаа. Уг явдлыг илэрхийлэн гаргахад үе үе үг дутагдан түгдрэх бөгөөд "даа чоо ххоотон хоотон" /үхэр буу түн түн/ гэж суудлаасаа  нэг үе өндийж дараа нь "жигүн чаан та та та" /Пулемёт тас тас/ гэж доош навайн "шаа, шаа" /алаад, алаад/ "сий сий" /үхээд үхээд/ "тай дуа" /тун олон/ гэж зүрх алдан толгой сэгсэрнэ. Люу Лий урт амьсгалаар "ай" гэж дуу алдана. Газар дэлхий хэрхэн  донсолж орон байшин хэрхэн шатаж, хүн амьтан ямраар бархиралдан бужигнаж байгаа нь Люу Лийд тодхон харагдаж ажээ. Тэнд хүү нь очсон. "Хүү алагдсаан, аль хэдийн шороонд булагджээ" гэж бодохоос төрөлхийн нь шарангуй царай нь шаргалтана. Ер нь Люу Лий ноднин хүүгийнхээ хойноос яваад олоогүйгээсээ хойш "Одоо өнгөрлөө" гэж санаа шулуудсан хүн юм. Гэвч зовно. Бусад үхсэн ба үхэх гэж байгаа үй түмэн залуус, тэдний ард үлдсэн эцэг эх бүхний төлөө зовно.
-Одоо тэнд чухам ямар шүү байна даа?
-Тийм ээ, дайн.
-Сүүлийн хэдэн сард овоо намжсан боловч цэрэг, цэргүүдийн хоол хүнс, сум хэрэглэл тасралтгүй нэмэгдэн хураагдсаар байна.
-Мөөн, дайн дуусахгүй нь ээ.
-Тийм дээ, дуусахгүй. 
Данзан өөрийнхөө бодлоор хариулав. Гэтэл хэлсэн зүйл санаанд нь орж ирэв.
-Та гүн чан даан гэж юу байдгийг мэдэх үү?
-Гүн чан даан гэнээ? Ер дуулаагүй зүйл гэж Люу Лий Данзангийн амыг ширтэнэ. Гүн чан даан гэдэг бол /эв хамт нам/ гэсэн агуулгатайгаас Люу Лий гайхан сонирхох ажээ. Данзан үнэн учрыг байтугай тэр агуулгыг ч үл мэднэ.
-Ээ энэ чинь юу вэ? Чи надад тодорхой ярь гэж Люу Лийгийн шаардахад Данзан Пүү Жингээс дуулснаа наана цаана оруулан ярьж эхлэв. Люу Лий үг бүрийг уун уун гэж хамраараа дуугаран хүлээн авч байснаа инээмсэглэн "дүй, дүй" гэх болсон бөгөөд эцэст нь "хао хао"  гэж бахдан баярлах болжээ. 
Авгай нь орж ирлээ.
-Үгүй та нар чинь юу билээ? Амарцгаана гэсэнгүй билүү? Гэхэд Люу Лий,
-Тийм ээ, гээч бид энэ дэлхийн ирээдүйн тухай ярилцаж сууна шүү дээ.
-Ээ, энэ дэлхий бидэнд юуны хамаа. Ганцхан хүү л хэрэгтэй гэж авгай гутарсан царай гаргав.
-Үгүй ээ эхнэр минь, чи юмыг битгий наагуур бод. Энэ дэлхийн тухай ярих бол хүүгийн тухай ярьж байгаа хэрэг.
-За тэгвэл маш сайн. Гэвч чи надад хэл. Хүү ирмээр байна уу? үгүй юу?
-Ирнээ ирнэ. Дайн юу юугүй дуусах гэж байгаа л юм байна.

АМЬД ЯВАХ ХУВЬ ЗАЯАТАН

Данзанг халуун байшинд ухаангүй унтаж байхад хоёрхон өртөөний тэртээ Жанчхүү ороод буцсан аяны баахан сул тэмээнүүд барууныг чиглэн зурайна. Түүн дунд нэг тэмээн дээр халцгай дах нөмөрсөн нэг хүн унасан тэмээнийхээ том бөхийг тэврэн элгэн талаасаа халуун дулаан хагас унтаж явна. Энэ бол Дорж амьд гарах хувь заяатан. Хөөрхий минь яаж явж гарав даа гэвэл нэгд ший дээрээс Хүрэлтэйгээ Данзанг оргоод явчихаж гэж бодоод тэмээн дээр хүрэх мөртөө хөл залган зугтааснаараа амьд гарах хувь заяатан байжээ. Хоёрт хойноосоо хөөсөн хэсгийн гүйцэн ирж, хэдэн арван сум буудахад оногдоогүйгээрээ амьд гарах хувь заяатан байжээ. Хүрэлийн тэмээ буудагдан унахыг Дорж харсан боловч Хүрэлийн бусдын зүрхэнд хутга шаасныг үл мэдэх бөгөөд хэн боловч баригдсаар алагдах нь дамжиггүй гэдгийг Дорж эрхбиш мэдэхгүй яахав. Тэндээс Дорж хар буураа тасралтгүй тэшүүлсээр Жанчхүүгийн гол гудамжаар гарахдаа боловч бурантаг таталгүй явсаар худаг дээр ирэн хоноод өглөө буураа босгож чадаагүй билээ.
Энэ тэр төрөлхийн хэнэггүй, энэ талаар эцэгтээ зовлон хурааж орон нутгийнхандаа гайхал болсон эр. Гунин гутрахыг хүн болсоор үзээгүй байлаа. Арван тавтайдаа саахалтын хургыг шарж идсэн удаа бий. Үхэр малд нь үхсэн хүний хохимой уян тавьж байсан удаа аль олон бий. Тэр бүр дээр эцэгтээ халууран хэвттэл зодуулж байсан бөгөөд тэгэхэд гараагүй нулимс нь хар буурыг хаяхад л гарчээ. Гэвч хачин, ер бусын том ширхэгт нулимс хэдхэн удаа дусалснаар бүх нулимс нь барагдаад, харанхуй хөндийд чонын улиг шиг авиа үлдэж байв. Гэвч Дорж, тэр дорхноо, хань нөхдөөсөө хагацахдаа уйлаагүй байж адгуус малыг хаяхдаа уйлах маань юу вэ? гэж бодон гаж буруу хэлбэртэй ангайсан том амаа хамхин таг дуугүй болж байв.
Энэчлэн Дорж шарын шашинд гүн автагдсан орны хүн атал бурхан сахиус гэгчийг сонирхож байсан удаагүй, дуган сүмийн доторх алтан мөнгөн бурхдыг, амьгүй боловч аугаа хүчийг цаанаа хадгалан шүтэн бишрэгсдийг өршөөн тэтгэх, эс биширвэл амь насанд цөв болдог гэж олонтой сонссон боловч нэг чихээрээ оруулан нөгөө чихээрээ гаргаж байснаас өөр юмгүй. Ер нь эргэл мөргөл ба залбирал, даатгал болохыг идэр залуу хүний явдал биш гэж үздэг байжээ. Одоо тэр нь өөрчлөгдөн, буурын хойд насыг хүний төрөлд төрүүлэхийг бодно. Буурын сүнсийг тэмээнээс хувилгах гэж улаан бүрээст ногт ба буйл бурантгийг хураан авч, амь аварсны чинь хариуг хойд насандаа хариулна шүү! гэж салах ёс гүйцэтгэжээ.
Энэ бол Данзангийн буур дээр ирэхээс хоёр хоногийн өмнө болсон хэрэг билээ. Доржийг буурынхаа дэргэд хоноод босоход, газар бараан, тэнгэр дүнсгэр, гол төлөв их цас орохоос өмнө агаар хүнд, салхи савиргүй байдаг ёсоор байсан бөгөөд буураа орхин явахад цас асгаран газар дэлхий бууралтаж эхэлжээ. Ингэхэд Дорж өөрийнхөө гахай явган, нохой нүцгэн болсныхоо төлөө зовнисон юмгүй, буурын хойд нас "хойд насандаа бид бие биеэ таних, эдүүгээгийн энэ зовлон зүдүүрлээ ч мэдэхгүй байх тал би ач тус хариулахыг хойд насандаа гэж амалсан минь юу билээ? Түүний оронд ганц атга өвс өмнө нь тавьж өгөх минь яалаа?" гэж харуусан зовно. Өдөр дундын хэрд хүйтэн салхи сэвэлзэж ая тааваараа орж байсан цасыг үймээнтэйхэн болгож эхэллээ. Тэр дунд Дорж мөн л хэнэггүй хэвээр явжээ. Баруун зүг маш сайхан, төрсөн нутаг минь тэртээ хол, гэлээ ч гэсэн хүрнэ гэж алхална. Явах тусам хүйтэн жаварт явган шуурга гялалзан шавхуурдаж зүрхний тольтыг хүртэл хайрах шиг болно. Гэлээ ч гэсэн Дорж алхалсаар байжээ. Хөл мэдээ алдан, цээжнээсээ тасарсан шиг байвч алхална. Нэг үе доош суумаар болсныг зүрх чангалан хориглов. Ингэснийхээ хүчээр гуу жалга, даваа гүвээнүүдийг ардаа хаясаар л байжээ. Биеийн тэнхэл барагдахын хэрээр бодон сэтгэх тагжирч зөвхөн газар унахгүйг л хичээнэ. Тэртээх нэгэн уулын энгэр цасан шамарганд дөнгөн данган сүүтэгнэхийг нүд ширтэн явна. Гэнэт аргалын утаа хан хийн үнэртэхэд зогтусан ажиглав. Урд талд нь замын хажууханд хоёр зэл татан уясан тэмээнүүдийн дунд ганц майхан сүүмэлзэн үзэгдэнэ. Энэ даруй бүх биед галын илч тусах шиг болсон бөгөөд тэгээд тэнд хэрхэн хүрснээ өөрөө үл мэднэ. Майхны зөрүүлээстэй үүдийг шурган орохтойгоо зэрэг хүч алдан сөхрөн унав.
Майханд гурван монгол хүн задгай гал дүрэлзүүлэн, саяхан чанасан гашуун хар цайгаа уугаад суужээ. Гэнэт их гамин цэрэг хувцастай, хачин зүс царайтай амьтны орж ирэн унахад цөм цочив. Дорж тэдэнд тартагтаа тулснаа үзүүлэхгүйг хичээн амар эрэхийг оролдовч эс чадна. Түүнд орвол "Монгол ах дүү нар минь амь авар" гэж хэлэхэд арай амар байлаа. Аянчид тэр үгийг сонсон бие биеэ харав. Майхны хоймрыг ганцаараа эзэлсэн элбэнхэн дош хүрэмтэй ахимаг насны бүдүүн хар хүн,
-Үгүй ээ энэ чинь монгол хүн байх нь юу вэ? гэж бүдүүн баргил хоолойгоор хэлэхэд баруун талын залуу эр,
-Осгосон хүн байна. Аль вэ чи гэж санахтайгаа зэрэг цай руугаа ухасхийв.
-Байз осгосон хүнд халуун юм өгч болдоггүй гэж хоймрын хүн хэлээд булигаар богцоо аван лонхтой архи гарган аягалав. Доржийн бие салганан чичирч аяга барьж чадахгүй байлаа. Аянчид гурван зэрэг хөдлөн гар хөлий нь барин архи цутган уулгаад тогооны ёроол дахь царцанги хоолноос нэг аяга идүүлжээ. Доржийн бие ходоодноосоо эхлэн халууцаж эхэлснээ хурууны үзүүр хүртэл чимчигнэн гагцхүү унтахын мөрөөдөс болов. Хойшдоо юу болсныг өөрөө үл мэднэ.
Аянчид шуурга бага зэрэг онгоймогц майхан буулган хөдөлсөн бөгөөд үүр шөнийн завсраар зогсон буудаллав. Майхны гадас хөлдүү газар шаахад таг яг дуугарч байхад Дорж сая ухаан оров. Хэдэн давхар эсгийд боодолтой, тэмээний нурууны дээр тээгдэн  ирснээ үл мэднэ. Хүмүүсийн өргөн авахад сүнс маань эрлэгийнх тийш явж байгаа нь энэ үү гэж бодов.
Майханд оруулан эсгий ороолтоос гаргахад амь аврагдсанаа мэдэв. Ийнхүү Дорж тохиолдсон аюул бүхнийг даван туулснаараа амьд явах хувь заяатан байлаа.

ГАМИНГИЙН БАЙЦААЛТ

Балданцэрэн, Жалханз хутагтаас:
-Хэн хүнтэй хамаагүй ярих хэрэггүй гэж айлдсаныг санан дув дуугүй байхыг хичээнэ. Бусдыг ажихад тэд дув дуугүй биш, ихэс дээдсүүд тэндээ нэг хэсэг, түүнээс дооших нь хоёр хоёроороо, зарим нь гурван бие хошуу холбон шивэр авир ярилцана. Энэ бол мэдээжээр эрт урьдын танил буюу, эсвэл энд орж ирсэн хойноо танилцан амин сүнсээ мэдэлцээд, амин сүнснийхээ үгсийг хэлэлцэж байгаа хэрэг. Гэтэл Балданцэрэнгийн хажуу дахь Жамъянтай ярилцах хүн ер үгүй, харин ч хоорондынхоо ярьсныг нууцална. Жамъян ч бусадтай ярилцах эрмэлзэлгүй цаг ямагт доош гөлрөн үе үе санаа алдан сууна. Балданцэрэнг: Гамингийн байцаалт ба эрүүл шүүлт үзсэн эсэхийг асуухад Жамъян: Тийм, үгүй, мэдэхгүй гэх төдийхнөөр хариулжээ.
-Юунд энэ вэ? Бүү мэд.
Шөнө болон бүх шоронгоороо унтаж эхлэхэд өдрийн байцаалтанд хэт балбуулсан хүмүүсийн ёолох нь ёолж, янцаглах нь янцаглана. Ингэхэд ирээдүйд чухам юу үзэн ямар юмтай тулгарахаа мэдэхгүй байгаа Балданцэрэнд нэг л аягүй, зүрх шимшрэн сэтгэл зовуурилна. Зэргэлдээ хэвтэж байгаа Жамъян, бусдад мэдэгдэхгүйг хичээн хамраараа янцаглах нь "эрүү шүүлтийг үзсэн үү" гэхэд: "үзсээн" гээд: "хүндээр үү" гэхэд "тийм" гэж хариулсантайгаа тохирно.
Нэг өдөр өнгөрч нөгөө өдөр эхлэхэд, шоронгийн хүнд хаалгын ард байн байн түлхүүр шажигнан цоож түлхэгдээд, хөндлөн даруулга төмөр нь шидэгдэн хан ян дуугарч хаалга нээгдэн хүмүүс дуудагдана. Хаалга нээгдэх бүр дээр, шоронд өдрийн сайхан цагаан гэрэл цан хүүрэг маналзуулан орж ирэх бөгөөд тэр завшаанд хүмүүсийн царай ажихад: одоо намайг уу гэж зүрх шимширч байгаа нь илт үзэгдэнэ. "Дамдинсүрэн ээ!" гэж хуягуудын даргын дуудахад: Тэртээ хойноос Манлай Ван Дамдинсүрэн урьд удаагийнхаа эрүү шүүлтүүдэд шархалсан өвчтэй биеэ дааж ядан босно. Вангийн нас өндөр, бие янхигар, нүүрэндээ нэг насаар тэмцэл ба тэмцлийн хатуу ширүүн хийгээд зовлон зүдүүрэл үзсэнээ гэрчлэх дүүрэн гүн суусан үрчлээсүүдтэй билээ.
-За Ван минь, өнөөдөр мөн л тэсвэрлэнэ шүү дээ гэж хажуугийн нэг хүний захин өгүүлэхэд:
-Тэснээ! Мах цусаа байтугай амин голоо огтлуулавч тэснэ гээд Манлай ван зөвхөн зүрхээ биш, бүх биеэ чангалан эрүүл хүн шиг гавшгайлан гишгэж шоронгоос гарав. Ингээд хэд хэдэн хүн дуудагдан явсны дараа өчигдөр өөрийн ухаангүй тамлуулан ирээд шөнийн турш ёолон нойргүй хоносон Пүрэвийн нэр гарав. Пүрэв ууртайгаар өндийн: 
-Та нар надаар ямар элэнцгээ хийх гээ вэ? Нэгд надад босох чадал алга. Хоёрт яалаа ч гэсэн мэдүүлэх юм байхгүй болохоор та нарт ажлын саад гэж хэл гэж зандран хашгирав. Гэлээ ч нэмэр алга, хоёр хуяг дамнуур авчран дээр нь тавиад явлаа.
Хамгийн эцэст Балданцэрэн дуудагдлаа: "Одоо бусдын адил хүнд эрүү шүүлт үзнэ бий" гэхээс сэтгэл түгшиж байлаа. Гэвч шоронгоос гармагц эрүүл агаар өөдөөс нь угтан, уушгинд нь сэнгэнэж, тунгалаг нар цэлс буун хол ойрын юмсыг нүдний нь өмнө авчирсныг хэлэх үү, сэтгэлийн аягүйцэл дорхноо арилж: -Үгүй энэ агаар, энэ нар, ай даа энэ ертөнцийн сайхан нь энэ агаар нар хоёртоо байдаг юм байна даа" гэж боджээ.
Уг шоронг суулган барьсан дэнж дээр гармагц гамингийн олон яамдыг нэгэн дор төвлөрүүлсэн "Си лин пүүгийн яам" гэгчийн хэдэн байшингууд руу орно. Түүний дундхантай цонх бүрийг бэх бат төмөр сараалжаар бэхэлсэн хөндлөн цагаан байшин байдаг нь хэрэгтнийг шүүдэг шүүх яам нь байлаа. Хаалгыг татан ормогц урт гудам нүдэнд тусна. Түүний урагш харсан тав, зургаан тасалгаа бүрээс дан ширүүн авиа: "Хэл! Цохь! Гэж хятад хүмүүсийн урт хашгирааг хэлмэрчийн нь давтсан хашгиралт, банз шаахай тас няс буух, хариуд нь "аа эзэд минь өршөө, би мэдэхгүй, чин үнэн минь энэ ээ!" гэж уйлах бархирах, хараах, хэдэрлэх, ухаан алдан муужрах, дөнгөн данган янцаглах, энэ бүгд нэг зэрэг сонсдоно. Ер энэ албан хэргээ явуулж байгаа үеэр ялангуяа байцаагдахаар орж ирж байгаа хүнд маш хүнд, өөрийн эрхгүй зүрх шижигнэн шимширнэ.  Гэвч Балданцэрэн тэр дорхноо: Айн сүрдэх бол дэмий балай донгосоход хүрэхийн тэмдэг шүү дээ гэж бодон зүрх чангалан сэтгэлээ ятгав.
Урд нь яваа гамин дарга, нэг тасалгааны хаалга нээн дотогш орохыг дохив. Хятад маягийн албан ширээний ард тарган цатгалан биетэй, цагаан царайтай, нүдэндээ шилтэй, мөрөн дээрээ дунд тушаалтны тэмдэг зүүсэн цэрэг хувцастай сэхээтний шинж бүхий хүн сууж байгаа үзэгдэнэ. Энэ бол байцаагч ажээ. Балданцэрэн ч байцаагч болохы нь харахтайгаа зэрэг мэдэн, асуулт бүрийг хаширлан хариулахаа бодов.
-Та тэнд суу гэж байцаагч, эелдгээр инээмсэглэн өөрийнхөө ширээнээс гурван алхмын зайтай тавьсан бяцхан вандан сандал руу гар сунган заав. Балданцэрэн үл ойлгох байдлаар алмайран зогсож: Энэ хүнтэй хятадаар ярих уу, байх уу гэдгээ бодов. Хятад хэлээр байцаагдахын оронд хэлмэрчээр дамжуулан байцаагдвал хэлэх үгийг бодох чөлөөтэй байлгаж болох шиг санагджээ. Өнөөх байцаагч түрүүчийнхээ үгийг даван, дахин сандал руу заав. Балданцэрэн зөвхөн дохилтыг ойлгох байдал гарган сандал дээр суув. Байцаагч гайхсан царай гарган, тав арван хуудас агуулсан хавтас нээн гавшгайлан харснаа:
-Та хятад хэл сайн мэддэг атлаа яагаад миний үгийг ойлгохгүй байна вэ?
-Балданцэрэн толгой сэгсрэв.
Байцаагч "хай" гэж дуу алдан босон, ойртон ирж -Зүгээр, та хятадаар ярь! Та одоо хэдийгээр шоронд байгаа боловч хүнд хэрэгтэн биш. Нэг хоёр асуугдаад суллагдана. Тэгээд танд хүсэл байвал бид таныг албан ажилд оруулан авч болно. За миний чин сэтгэлийн үг ийм байна гэж, цэвэр бээжин хэлний ганган аялгууг улмаар уян хатан болгон өгүүлэв. Балданцэрэн:
-Би хятад хэл мэдэхгүй гэж монголоор өгүүлэн толгой сэгсрэв. Байцаагчийн царай хувьсхийн:
-Муу байна гэснээ хуурмагаар инээмсэглэн: -Арай та надтай эвлэрэхийн оронд дайсагналцахыг оролдож байгаагүй буй заа? Гэж хэлэнгүүтээ дахин ойртоно.
Балданцэрэн толгой сэгсрэв.
-Та бодох хэрэгтэй! Хэрэв бодохгүй бол өөрт чинь муу болно.
Балданцэрэн дахин толгой сэгсрэв. Байцаагчийн арга барагдав бололтой Балданцэрэнгийн нүүр өөд нэг хэсэг нүд цавчилгүй ширтсэнээ уурлан эргэж, хаалга нээн нэг хүнийг дуудав. Энэ даруй ташаандаа хүрсэн оноотой урт нарийхан хар дээлтэй хятад хэлмэрч орж ирэв. Байцаагч ширээнийхээ ард тавлан сууж түрүүн нэг удаа нээсэн, тав, арван хуудас хавчуулсан хавтсаа нээн Балданцэрэнгийн нэр, нас, удаа дараагийн хаасан албан ажил энэ тэрийг лавлан асууна. Тэр бүр дээр Балданцэрэн шулуун шуурхай хариулж байснаа: "хятад хэл мэддэг үү" гэдэг дээр:
-Үгүй ээ, би мэддэггүй.
-Юу, та мэддэг шүү дээ?
-Үгүй би мэддэггүй.
Ингэснээр нэг хэсэг "мэднэ!", "мэдэхгүй" гэсэн мэтгэлцээн явагдаж эцэст нь байцаагч үнэхээр эгдүүцэн:
-За яахав, энэ бол миний танаас асуух зүйлийн гол биш болохоор би орхиё. Гэвч би таны хятад хэл мэддэгийг өөртөө хадгаллаа. Та ч мэдэхгүй гэж зүтгэснээ хувьдаа хадгалаарай гэж заналхийлээд: -Одоо би танаас заавал мэдвэл зохих зүйлдээ оръё. Та Сүхбаатартай чухам хэдийнээс эхлэн найз нөхөд бололцсон бэ?
-Үгүй би танихгүй.
-Танихгүй гэнээ? Бараагий нь хараагүй гэж үү?
-Харсаан. Чухам нүүр учран үг хэл авалцаж байсан удаа алга.
-Яагаад тэр вэ?
-Яахав нэгэнт хэзээний танил биш болохын дээр бидний хооронд уулзах хэрэг явдал тохиолдож байсангүй.
-Худлаа!
-Үнээн.
-Ингэхэд та миний асуусан бүрийг зөрж байвал өөртөө ашигтай болно гэж бодож байна уу?
-Хаанаас, харин чин үнэнээ айлтгаж байх нь чухал гэж болно.
-Тэгвэл та Жамъян гүн гэгчийг таних уу?
-Танина.
-Хэдийнээс эхлэн таних болсон юм бэ?
-Бид автономитын үед гүн зэрэг хүртэхдээ нэг зарлигаар хүртсэний учир анх нүүр учран танилцсан юм.
Байлдагч олзуурхан тэмдэглэн авав. Балданцэрэн ч чухам ямраар болохыг эс мэдэх боловч нэг зүйлийг алдан өчиглөж байгаагаа ойлгон сэтгэл гонсойн харуусна. 
-За цааш нь! гэж байцаагчийн асуухад,
-Анх танилцсанаасаа хойш зориуд уулзалдаж байсан удаагүй, зүгээр дайралдах бүрдээ амар мэндээ мэдэлцэн өнгөрдөг байсаар өдий хүрэв.
-Одоо шоронд Жамъян чамд юу ярьж байна?
-Юу ч ярьсангүй.
-Яагаад тэр вэ?
-Мэдэхгүй. Ер нь ганц Жамъян биш, шоронд байгаа бүхэн хоорондоо ярилцахгүй байна. 
-Та тэднээс юм асуусангүй гэж үү?
-Үгүй дээ.
-Яагаад тэр вэ?
-Манай эцэг өвгөдийн уламжлалт үгэнд инээснээс асуу, уйлснаас бүү асуу гэсэн сургамжтай үг байдгаас надад шоронгийн хүмүүсээс юм асуух хүсэл байсангүй.
Одоо байцаагч мухардав бололтой.
-За яахав энэ бол миний танаас асуух зүйлийн гол биш гээд,
-Та Нямжав бээстэй найз байхаа?
-Энэ асуултыг Балданцэрэн байцаагчийн амнаас гарахаас нь аваад хэлмэрчээр дамжин ирэх хүртэл нь хэрхэн хариулахаа бодон шийдвэрлэж эс чадав. Цааш бас бодох хугацаа олох гэж: -Нямжав бээс гэнээ? Гэж хэлмэрчээр дамжуулан лавлав. Гэлээ ч мөн шийдвэрлэж чадсангүй. 
-Олонтой дуулсан нэр байна гэв.
Байцаагч уурлан хараал өгүүлэн:
-Үгүй би танаас нэр төрийг асууж байгаа биш, аль хэр дотно болохыг чинь асууж байна гэж урагш тэмүүлэн өндийв. Хариуд нь Балданцэрэн:
-Зөвхөн зүс танихаас өөр юм алга. 
Байцаагч хойш суун хоёр дахиа олзуурхан тэмдэглэнэ. Балданцэрэн ч хоёр дахь удаагаа алдаж байгаагаа мэдэн, гол харлалаа.
-Өнөөдрийн байцаалтыг дуусгая. Та үүн дээр гарын үсэг зур! гэхэд нь Балданцэрэн босон ширээний нь өмнө очин бичсэн рүү нь өнгийгөөд:
-Энэ чинь чухам юун тухай бичиг вэ?
-Өөрөө унш!
-Би танай бичгийг байтугай хэл мэддэггүйгээ дээр айлтгасан шүү дээ.
-Мэдээд унш гээд байцаагч нянтайгаараа ширээ цохин зандрав. Балданцэрэн:
-Манай хэлэнд мэдэхгүй гэдэг бол үл мэдэхээ илэрхийлсэн ганц утгатай байдаг болохоор надад танай энэ үгийг ойлгоход бэрхтэй байна гэж хэлээд эцэст нь, хэтэрхий хэдэрлэсэн хэрэг болов уу гэж дотроо бодон өөрийгөө зэмлэхэд хүрэв. Гэтэл хэлмэрч уг үгийг тун дулимагхан ойлгосондоо: -мэдэхгүй, хэл ч мэдэхгүй, бичиг ч мэдэхгүй гэж байна гэж дамжуулав. Байцаагч ууртайгаар бичгээ шүүрэн авч уншив: -Түүндээ: -Сүхбаатарыг танихгүй, хятад хэл бичих мэдэхгүй. Жамъян гүнг танина. Нямжав бээстэй найз биш, зөвхөн зүс танина гэж товч бичсэн байлаа.
Балданцэрэн гарын үсэг зурав. Тэндээсээ эргэн суудалдаа суухад байцаагч санаа алдан Балданцэрэнг хөөрхийлөх байдлаар ширтэж:
-Үнэнийг хэлэхэд таны хэрэг бусдынхыг бодвол тун ялимгүй юмсан. Гэтэл өнөөдрийн хувиар бол та өөрөө үнэнээ буруулан гуйвуулсаар байгаад их л нуршаантай болгох тийш хандуулж орхив. Хэрэв та хойшдоо энэ хэвээр байх аваас хүзүүгээ хэдэн давхар хүнд юманд ороолдуулах болно шүү гэдгийг би хувиасаа сануулъя. Надад бол та болоод таны хань нөхөд, ер хэнд боловч аюул зовлон учруулахыг хүсэх юм юу байх билээ. Хууль бол энэрэнгүй. Бүх нийгэмд эрх чөлөө, энх амгалан, ариун шударгыг л хүснэ. Гэвч хууль бол нийгмийн мэдлийн хэрэг биш, нийгмийг гартаа атгасан төрийн зэвсэг болох учир ариун шударга алдан эсэргүүцэн тэмцэгсдийг яахаасаа ч буцахгүй шүү дээ. За ийм байна. Та бодох хэрэгтэй. Маргааш бол тантай дахин уулзаж байцаалтаа үргэлжлүүлнэ. 
Балданцэрэн хоёр хуягт туугдан шорон руу явж байхдаа агаарын сайхныг амтархан амьсгалаа ор тас мартав. Нүднийхээ өмнө тусах орчны юмсыг ч анхааран ажсан зүйлгүй, сэтгэлд нь саяын байцаалт ба өөрийн зүгээс өгсөн мэдүүлэгт иш мухаргүй эргэлдэнэ. Дараа нь байцаагчийн тухай бодов. Түүний эцсийн нь хэлсэн үгнээс "сүрхий ухаантай болоод мөн ч ариун шударгыг барьсан хүн байх нь ээ" гэж бишрэн сүсэглэх сэтгэл төрөв. Гэвч тэр дорхноо "ямар ч байлаа гэсэн миний дайсан, монголын ард түмнийг дарангуйлан захирахын төлөө зүтгэгч шүү дээ" гэж бодон сэтгэлээ татан авав. Харанхуй шоронгийн муухай үнэр гэнэт хамрын нүхээр багтаж ядан ханхлахад Балданцэрэн шорондоо орж ирж байгаагаа мэдэв.
-За байцаагдсан хэрэг ямар байна? гэж Жамъянгийн асуухад,
-Аа хай мэдэхгүй, тэр гэх тэмдэг алга гэлээ.
-Хүлээсэн хэрэггүй биз дээ гэхэд нь:
-Байхгүй гэлээ.
Жамъян Балданцэрэн хоёрын яриа ердөө л энэ. Бусад хүмүүс Балданцэрэнг хань нөхрөө гэж үзэхийн оронд гамингийн тагнуул байж магадгүй гэж сэм ажиглана. Шөнө Балданцэрэн өдрийнхөө байцаагдсаныг дахин давтан бодсоноос болон нойр хулжив. Хажууд нь мөн өдрийн эрүү шүүлтэнд шаналан шарласан хүмүүсийн ёолох нь ёолж, янцаглах нь янцаглаж унтах нойрыг улмаар хулжаах ажээ. Ингэсээр байтал хоёр дахь шөнө өнгөрч, хоёр дахь өдөр эхэлж, хоёр дахь удаагийн байцаалтанд очлоо.
Тарган цатгалан цагаан царайтай байцаагч тасалгаандаа ганцаараа, нүднийхээ тунгалаг шилийг торгомсог эдлэлээр сайтар арчиж, нүдэндээ аваачин баттай суулгаж аваад:
-Би таныг өчигдрийнх шиг дэмий балай ярихгүй байх гэж итгэж байна гэж үгээ хэлэв. Балданцэрэн байцаагчийн үгийг хүлээн авахын оронд зөвхөн хятад хэл мэдэхгүй гэж мэдүүлээд, мэдэхгүй гэсэн дээрээ тэмцэл хийснээ санан толгой сэгсрэв.
-Та битгий маягла! Таны энэ маяглал өөрт чинь эрүү шүүлт үзэхэд хүргэх төдийгүй хувь заяаг чинь доройтуулах шүү дээ.
Балданцэрэн дахин толгой сэгсрэв.
Байцаагч уурлалаа. 
-Чи ер нь юу вэ? Хэн болоод чи манай дундад иргэн улсын ариун хуулийг мөчөөрхөн тэмцэж байна вэ? гэж чихэнд хадаан хашгиран давшлав. Хариуд нь Балданцэрэн айн сандарсан хүн болон босон харайж,
-Ай ноён өршөө! гэж газар сөхрөн унаж мөргөв. Энэ нь гэвэл ёстой л маяглал байлаа.
Байцаагч хаалга нээн хэлмэрчээ дуудав. Уураа барихыг оролдон царайгаа төв болговч амьсгал нь эс дарагдах аж. Хэлмэрчийнхээ орж ирэхэд:
-Чи үүнд хэл! Өчигдрийнхөө худал мэдүүлгийг буцаан авч өршөөл гуйх сэтгэл байна уу? гээ гэв.
-Жа өршөө! Миний өчигдрийн мэдүүлэг чин үнэн...
-Аа тийм үү? Худал болохыг би одоохон үзүүлнэ. 
-Байцаагч хуудас аван хэдэн үг бичин хэлмэрчид өгөв. Хэлмэрч авч үзэнгүүтээ яаран гарав. Байцаагч Балданцэрэнгийн өмнө ирэн нэг хараав. Хоёр дахиа хараав. Балданцэрэнгийн хэл мэдэхгүй гэж гэдийсний өшөөнд буюу эсвэл үнэхээр мэдэх эсэхий нь шалгах гэж хараах, занах, доромжлох гурвыг баахан үргэлжлүүлснээ:
-Чи, миний, хүн үзээд, хүний ёсоор хэлэлцэх гэснийг гутаасныхаа бузар жигшүүрийг одоохон үзэхээ мэдэж байна уу? гэж ам, хамар, гар хуруу бүхнээрээ заналхийлэн хэлэв. Хариуд нь Балданцэрэн таг чиг, ёстой дүлий дүмбээ оргин сууна. Сэтгэлдээ, юу ч атугай та нарт эрлэгийн толь гэгчээр хүний дотроо хадгалсныг мэдэх багаж хэрэглэл байхгүй нь магад даа гэж бодно.
Хаалга нээгдэв. Эхлээд Нямжав, дараа нь хэлмэрч орж ирлээ. Нямжав, байцаагчийн зүг цээж даран мэхийн амар эрж ха, ха инээснээ Балданцэрэнг харахтайгаа зэрэг царай нь хувьсхийн нүүр буруулна.
-Эрхэм ноён та энэ хүний тухай хэдэн үг хэлж өгч болох бол уу? гэж байцаагчийн хэлэхэд Нямжав:
-Ай бололгүй яахав.
-Маш сайн. Та энэ хүний хэн болохыг хэлж өгнө үү?
-Аа энэ бол Балданцэрэн гүн гэгч.
-Энэ хүнийг та сайн таних уу?
-Сайн танина. Дотно найз гэж ч хэлж болно.
-Тэгвэл таны энэ найз хятад хэл мэддэг үү?
-Мэднэ, хэл, бичиг хоёуланг сайн мэддэг юм.
Байцаагч Балданцэрэн рүү хандан ам асуух байдлаа инээмсэглэн:
-За та одоо түрүүчийнхээ ташаа мэдүүлснийг буцаан авч болох сон бол уу?
-Үгүй. Би танай улсын хэл бичгийг мэдэхгүй. Мэдэхийг оролдож байсан удаа ч үгүй.
Нямжав цочин сандрав. Балданцэрэнгийн нүүрийг анх удаагаа эгцлэн харж: -Балданцэрэн ээ, Балданцэрэн ээ гэж шивнэв. Энэ нь үнэний нь хэлүүлэх гэсэн оролдлого байлаа.
Байцаагч тун тайвнаар инээмсэглэн:
-Ноён та зовох хэрэггүй. Энэ таны эрхэм найз одоо мэдэхгүй гэж мэлзэж байгаа боловч удахгүй мэдэх болно, мэдэх тэр хэлээрээ өршөөл гуйна гэснээ: -Энэ хүн Сүхбаатарыг таних уу?
-Танина.
-Таньдгий нь та яаж мэдсэн юм бэ?
-Ноднин өвөл Сүхбаатартай Дунд голын гүүрэн дээр найз нөхдийн ёсоор ярилцаж байхы нь би нэг удаа харсан. Дараа нь хүрээний зүүн хойноос хоёрхон биеэр нааш цааш холхин ихээхэн зүйл хэлэлцэн явахы нь би мөн харсан. Энэ учраас би Балданцэрэн Сүхбаатар хоёрыг эрхгүй дотнын найз нөхөд мөн гэж гэрчилнэ гэв. 
Энэ зуур Балданцэрэн бачимдан сандарсан зүйл огт үгүй хүнд хүнд хэргүүдийг олонтоо даван туулсан туршлагатай хүний ёсоор Нямжавын нүүрэлддэг ба үнэнтэй гэрчилгээс хэрхэн зайлан гарахаа тайвнаар бодож байлаа. Гэтэл Нямжавт гэнэт уур хүрэв. Түүний эх орон ард түмнээсээ урван энэ тэрийг гаминд мэдээлдэг, гамингийн тагнуул болсны нь хувьд  хязгааргүй их уур хүрэн: -Худлаа! Ор үндэсгүй худлаа! гэж хашгиран босон харайв. 
-Нүүр нүдээ алдсан чамайг ч би танихгүй гэж ханцуй шамлан урагш үсрэхэд Нямжав сандран байцаагчийн араар гүйн оров. Гэлээ ч Балданцэрэнд ашиг алга. Араас нь хоёр хүн барин авч хойш татна. Харвал хоёр гамин хуяг аж. Хэрэв энэ тасалгаанд ямар нэг үймээн шуугиан дэгдвэл байцаагдан суугаа хүний ар дахь хаалганаас хоёр хүн үсрэн гарч ирдэг байв. Хоёр гамин Балданцэрэнг хойш татаж албадан суулгав. Энэ зуур өнөөх ухаан алдан сандарсан Нямжав гарч одсон байв. Хойноос нь хэлмэрч гарснаа Жамъян гүнг урдаа оруулан орж ирэв. Энэ нь Балданцэрэнд анхандаа ёстой аймшиг санагдав. Энэ байцаагч Жамъянгаар юу хэлүүлж надад тулгах гэж байгаа бол гэхээс зүрх цохилон хөлс чийхарна. Нүдний булангаар Жамъянг ажихад, дор хормойн үзүүр чичрэн, амьсгал нь донсолгоонтойгоор сонсдоно.
-Жамъян чи энэ хүнийг таних уу?
-Танихгүй, шоронд орж ирснээс хойш зүс таних болж байна гэж Жамъян айн чичирсэн хоолойгоор хариулав.
Байцаагч ямар нэгэн амттайхан юмыг амтархах байдлаар ам хөдөлгөн инээмсэглэж:
-Ингэхэд Балданцэрэн чи сайн таньдаг гэж мэдүүлсэн байхаа?
-Тийм ээ, таньдаг гэж мэдүүлсэн.
Жамъянгийн хүчээр санаа алдах чихэнд нь сонсогдоно. Гэвч байцаагч Жамъянгаас өөр үг асуулгүй гаргав. Энэ тухай Балданцэрэн гайхахаас өөр аргагүй болсон бөгөөд эцэст нь байцаагчийн эл нүүр тулгалтыг зөвхөн санаа сэтгэлий минь бүрмөсөн буулган авахын үүднээс бол уу гэж дотроо тааварлав. 
-Жамъян чамайг танихгүй гэлээ. Чи таньдаг гээд байгаа ингэхээр хууль та хоёрын хэнийхийг үнэн гэж үзвэл зохих вэ? гээд байцаагч сандлынхаа ар түшүүрийг налан гэдийв. 
-Миний бодоход хэн хэнийхийг үнэн гэж үзвэл зохино.
-Яагаад гэж байцаагч урагш бөхийв.
-Жамъян гүн зэрэг шагнагдахдаа намайг анх үзсэнээ мартсан байж болно.
Байцаагч тэсрэх мэт гэнэт инээд алдан:
-Хүн тийм чухал хэрэг дээр уулзалдсанаа бас мартах гэж үү?
-Тийм ээ, мартах учир үгүй, гэвч Жамъян эрдэм ном ихтэй, мөн ч насаар надаас олон ах хүн болохоор намайг хүн гэж тоогоогүй байж болно. Ингэхлээр түүний намайг танихгүй гэх нь зүйн хэрэг байх аа.

Байцаагч хэлэх үггүй болов бололтой ам нээн хэлээ хэд дахин бултагануулан ээдрээд:
-Чи бусад өрөө тасалгаануудад юу болж байгааг сонсож байна уу?
-Цаг ямагт сонссоор байна.
-Юу дуулдаж байна вэ? гээд хүйтнээр инээмсэглэхийнхээ чацуугаар заналхийлэн ширтэх нь тунгалаг шилээрээ нэвт харагдлаа.
Хажуугийн өрөө тасалгаануудаар гэвэл: "Хэл! Цохь" гэж дайран давшилсан хашгираан, банз, шаахайн тас няс буух, түүний хариуд өнөөх л янз бүрийн бархираан, хараан зүхэх, гуйн гувших, муужран янцаглах, цөм тодхон сонсогдохоор үл барам хэний авиа, хэрхэн юу болж байгаа нь хүртэл мэдэгдэж танигдана. Энэ аймшигт авиаг Балданцэрэн анх сонсохдоо цөс цалгиж, зүрх шимшрүүлж байсан бөгөөд харин өнөөдрийн хувьд гэвэл, нэг талаар хоёр өдөр үргэлжлэн сонссондоо сэтгэл дөжирч, нөгөө талаар шоронд ороод гаминд бууж өгөх хүсэл үгүй болж, зайлшгүй үхэх эрүү шүүлтийг ердөө л бүх чадлаараа үзэх нь яамай хэрэг гэж бодох болсон ажээ.
-Надад дуулдаж байгаагаар бол үнэн худлыг ялгах, нүдээ алдсан танай байцаагч нарын хэрцгий хашгираан, тэдний дор арьс махаа тасчуулж байгаа хөөрхий монгол ах дүү нарын гаслал л дуулдуулж байна гэхэд байцаагчийн уур шатав. Гэнэт хашгиран уухилж үсрэхэд нь Балданцэрэнгийн чих дотроо ян хийтэл доргив. Бузар булай хараалын үгсийг байцаагч эрээ цээргүй урсган урдаа байгаа атга дүүрмийн хэмжээний гуулин нянтайгаа шүүрэн авч ширээгээ цохиход нь бүх ширээний юмс ойн буух үзэгдэнэ. Гэтэл Балданцэрэнгийн ар дахь хаалганаас хоёр эрүүдэгч үсрэн гарч ирээд байцаагчийн "балба, цохь" гэж хэлэхийг хүлээж байгаа билээ.
-Чи бүх байцаагдаж байгаа хүмүүсийг эх орноосоо урвагсад биш гэх үү? Улаан оростой сүлбээлдэн тэрчлэгчид биш гэж хэлээд  энд гарган тавих баримт байна уу? Хэлээд аль, хэлээд аль! гэж байцаагч ширээн дээгүүр цээжээ давуулан тэгнэж нохой боргох шиг юм болов.
Энэ бол байцаагчийн үнэн нүүр. Урьд өмнө Балданцэрэн энэ хүнийг оюутан сэхээтэн гэж дотроо хүндэтгэн үздэг байсан учир одоо "энэ хүн юу болж орхив?" гэж гөлрөн гайхна. Гэвч Балданцэрэнгийн сэтгэхүйн гүнд Сүхбаатар! Сүхбаатарын ярьсан яриа, одоогийн шоронд байгаа хүмүүс цөм Сүхбаатарын үйл хэрэгт холбогдолтой нь тодорхой болон эргэлдэх бөгөөд харин өөрийн биеийг энэ хэрэгт ямар ч холбогдолгүй гэж бодно. Гэтэл байцаагч:
-Чи Сүхбаатартай ямар холбоотой болохоо даруй хэл! гэж нянтайгаараа ширээ цохин давшлах болов. 
-Надад ямар ч холбоо байхгүй гэхэд байцаагч "Цохь! Цохь!" гэж ширээнийхээ өмнө үсрэн гарч ирэв. Энэ даруй Балданцэрэнгийн ард бэлэн байгаа хоёр эрүүдэгч хоёр талаас нь чихдэн хацар дээр тас няс буулгана.
Энэ бол шаахайдалт. Эхний цохилтод сэрүү татах шиг болоод хоёр дахь дээр хорсоод, гурав дахь дээр толгойн яс тэр аяараа янгинаад цаашдаа нүдэнд гал цахилгаан авалцах шиг болон үргэлжилнэ. Гэвч Балданцэрэн олонх хүмүүсийн адил дуу чимээ болсонгүй. Шүдээ сугаран унагаахгүйг бодон шазуур зууна. "Цохь! Цохь!" гэж хашгиралт, хацар дээр тас няс буун гал цахилгаан авалцах үргэлжилсээр нэг мэдэхэд хүйтэн сэрүүн юм хоолой руу буун ирэх шиг болно. Энэ чинь юу билээ? Цус хацрын арьс урагдан цус нь урсаж байх аж. Нэг мэдэхэд байцаагчийн дуу тасарч, шаахайдах нь зогсов. Одоо өөрийн биеийг ажихад толгой дүйнгэ, ухаан балар, тас няс хийх авиа чихэнд сонсодсоор. Нүд анин доош бөхийн нэг хэсэг болоод байцаагчийг харахад нь ам нь хөдөлж байна. Амны нь хөдөлгөөнөөр бол "хэл, хэл!" гэж байгаа нь илэрхий.
Балданцэрэн дуугарсангүй. Гэмгүй хүнийг барьж хорин, тэр мөртөө муугий нь үзэж байгаагий чинь хариуд дуугарахгүй л байя гэж бодно. Тэгээд энэ өдөр байцаалтыг дув дуугүй суусаар ардаа тавив. 
Ар өвөр хоёртоо зэвсэгт хүмүүсээр хамгаалуулан шоронгийн зүг гэлдэрч явахад хүйтэн агаар хоолой руу сэнгэнэн толгойн дүүрэлтийг сэргээнэ. Гэлээ ч Балданцэрэнгийн сэтгэлд баясах юм алга. Харин ч сэтгэл үймэн гол харлаж, гаминг өшин занах нэмэгдэнэ. Шоронгийн үүднээ ирэхэд хаалга нь угтан нээгдэж, дүүрэн гантай бохирыг хоёр хүн дамнан гарч ирэв. Түрүүнд нь яваа дамнагч нь намхан нуруутай салбархай дээлтэй бөгөөд Балданцэрэнгийн нүдний үзүүрт таних хүн шиг тусав. Лавлан харахад магнайд нь морин туурай хэлбэрийн гялайн сорви тодорч, хаана дайралдсан хэн болохоо тодхон санагдуулна. Анх уулзсан тэр цагтаа Балданцэрэн энэ хүнийг үнэхээр өрөвдөж байсан бол одоо ижилдээ ижил, годилдоо годил гэгчээр мөн шоронд сууж байгаагийн хувьд өрөвдөх юм алга, зөвхөн урьд удаа зүс таних болсныхоо хувьд:
-За сайн байна уу? гэлээ.
Гоожоо зог тусан ажсанаа гантайгаа доош буулгав. Царайд нь баяр баясгалангийн юм бий болсноо даруй хувиран гунихралтай болж хүн бүрийн амнаас гардаггүй хараалыг хятадаар хэлэв. Энэ нь Балданцэрэнгийн шоронд эрүү шүүлтэнд тамлагдсаныг үзэж гол харласных байжээ. Ард нь яваа гамин "Яв!" гэж зандран тушаав. Гоожоо дамнуураа мөрөвчлөн гантайгаа дээш өргөн урагш гишиглэв. Одоо үзвэл гоожоо гар, хөл хоёртоо мөн л гав гинжтэй. Тэр нь гишгэх бүрийн тоогоор шажигнан жингэнэнэ.
Балданцэрэн шорон руу оров. Хүмүүс шаахайдуулсны нь үзээд нүдээ том болгон ажиглана. Тэр дундаас Жамъян сэтгэл баахан зовнингуй:
-За тэгээд хүлээсэн юм бий юу? гэж шивнэнэ. 
-Байхгүй гээд Балданцэрэн гурав нугалан олбог болгон тавьсан дэвсгэр дээрээ өвдөг нугалан сууж памбайн хавдсан хацраа тэмтрэн үзэж байлаа.
-Чамд эргэлт ирсэн. Түүнээсээ ид дээ гэж Жамъян хэлэв.
-Надад гэнээ? гэж Балданцэрэн гайхав.
-Тийм ээ, чамд гээд Жамъян дал дөрвөн өндөртэй тарган иргэний ууцыг өмнө нь тавив. Балданцэрэн улмаар гайхна. Өөрий нь бодлоор бол эргэх хүн ер баймгүй аж. Нэр ташаарсан хэрэг бол уу гэж бодно. Гэвч энэ тухай дурдахын хэрэггүй мэт байх ажээ. 
-Дээш нь барьсан уу? гэхэд:
-Барьсан, цөм зооглосон гэж Жамъян хариулав. Энэ шоронд эргэлт авсан хүмүүс юуны урьд ихэс дээдсүүддээ барих бөгөөд тэндээс хүмүүс дэс дараагаар өөрийн тааллаар зооглож бууж ирсэн хойно өөрөө идэх бөгөөд, энэчлэн тэр дээдсүүд эргэлтээ дорд хүмүүстэй хуваан идэх, ийм журам аяндаа тогтоогдсон байжээ.
Балданцэрэн юм идэх хүсэлгүй байгаа бөгөөд хамры нь хавдар ам хөдлөх бүрд эмзэглэнэ. Тэгж байтал Гоожоо нөхөртэйгээ хоосон гангаа өмхий самхай ханхлуулан орж ирэв. Балданцэрэнг харан инээмсэглэх боловч бас нэг хараал тавьсныхаа дараа Гоожоо нүдээ хурцлан, нүүрээ улайлган:
-Бид өнөөдөр гамингийн гарт тарчилж тамлагдаж байгаа боловч хоолойд нь хутга тавьж хариугаа авах цаг ирнэ гэж заналхийлэн шүднийхээ завсраар жис няс исгэрүүлэн хэлэв.
Энэ үгийг хэн сонирхов? Хэн ч үгүй. Уранхай дээлтэй туранхай царайтай адгийн муу дорд хоригдол хэлж байгаагий нь хувьд "энэ хүн галзуу юм уу даа л" гэж бодно. Ганцхан олон даяарт "согтуу баатар" гэж алдаршсан янхигар биетэй эр: -"Ай даа!" гэж, дуу алдав. Гэтэл нээлттэй хаалган дээр шоронд орж ирэх агаар нар хоёрыг халхлан ташаа тулан зогсож байгаа гамин: "Битгий ярилц!" гэж хятадаар зандрав. Гоожоо толгой нам буулган мөргөж:
-Ноён өршөө би энэ улсад хоолноосоо сэтгэл харамгүй хайрлаж байдагт баярлаж хэдэн үг хэлэв. Та бүхнээс ч тэр зүйлийг саадгүй дамжуулж байдагт баярлана гэж хятадаар ус цас шиг урсган хэлээд шоронгийн хүмүүс рүү хандан нэг үг хэлэх гэтэл гамин: 
-Хай муу гуйлгачин, түргэн гар! Чиний энэ дэмий яриа хэнд ч хэрэггүй гэж үгий нь таслав. Балданцэрэн Гоожоогийн хойш эргэхэд нь тарган хониныхоо ууцыг суганд нь хавчуулав. Гоожоо баярлах бололтой эргэн олны зүг инээмсэглэн: "Миний нэр Гоожоо баатар шүү" гээд цааш эргэн хөлийнхөө гинжийг янгир жингэр дуугарган гарч одов. Ингэхэд хүмүүс Гоожоог ер сонирхсон зүйлгүй бөгөөд сонирхсон ч "энэ эр ч хачин эр байна даа. Галзуу солиотой ч байж магад" гэж хэлэлцэнэ. 

ХҮНД ЭРҮҮ ШҮҮЛТ

Маргааш нь Балданцэрэн мөн л байцаалтанд орлоо. Байцаагч ширээнийхээ ард суудгаараа сууж байгаа боловч өчигдрийнхөө ширүүн догшноор авирлан эрүү шүүлт үзүүлснээ ариутган цагаатгахыг эрмэлзэх мэт. 
-Таны бие ашгүй зүгээр үү, тавтай нойрсож хоноо биз дээ? Үнэнийг хэлэхэд өчигдөр та бидний хооронд тун эвгүй явдал болсон байна. Харин өнөөдөр эвтэй сайхан ярилцана шүү дээ гэж өгүүлбэр болгон дээрээ инээмсэглэн байцаалтаа эхлэв. Хэлмэрч хэлмэрчлэхдээ инээхий нь хүртэл дамжуулах гэсэн юм шиг аятайхан зан гаргана. Балданцэрэн дуугүй л байлаа.
-Та юунд дуугүй байна? Арай надтай дуугарахгүй гэж бодсон юм биш буй заа? Хэрэв тийм бол дэмий! Тун дэмий! Нэгд би таныг ямар, өөрийнхөө дураар өмнөө авчирч байцааж байгаа биш. Хоёрт, би бол өөрийн эрхгүй дээд ноён дарга нарын тушаалыг үг дуугүй гүйцэтгэх үүрэгтэй цэргийн хүн. Энэ учраас та ямар боловч байцаагч миний өмнө чин үнэнээ хэлэхгүй байж яаж болох вэ. Та асуусан бүхнийг үнэн мөнөөр нь хариулж, өөртөө хал балгүйгээр эндээс мултран гарах ч ёстой шүү гэв. За та ярь, би таны хэргийг аль болохоор хөнгөн болгохыг бодож үзье.
-Би тантай ярилцахад бэлэн байна. Гэвч намайг гэмт этгээд гэж үзээд хийсэн хэргээ хэл гэж тулгаж байгаа болохоороо надад ярих юм алга. 
-Энэ таны зөв байж болно. Би ч таныг хүнд хэрэгтэн гэж үзэж байгаа биш шүү. Хүлээх зүйл чинь нэгд, та Сүхбаатартай удаа дараалан уулзаж байсныхаа учрыг тодорхойлчих! Хоёрт, Сүхбаатарын юу юу хэлж байсныг нуулгүй хэлчих! Ингээд л таны хэрэг гүйцээ. Та шоронгоос гарна.
-Ойлголоо! гэтэл яая гэх вэ. Сүхбаатартай уулзаж байсан удаа алга.
-Ай! гэж байцаагч нүд том болгон ширтэж: -Нямжав ноён Сүхбаатар та хоёрын уулздаг байсныг хэлж байхад та ингэж хэлж яаж болно вэ?
-Тэр бол ор үндэсгүй зүйл.
-Хэрэв та ингэж зүтгэвэл би танд эрүү шүүлт тулгахаас өөр арга алга.
-Одоо яая гэх вэ.
Байцаагч аман дотроо хараал болсноо төдхөн царайгаа төв болгож учирлах байдалд орлоо. Түүний үгээр бол өөрөө "Нанжин хотод шүүх цаазны сургууль төгссөн хүн гэнэ. Байцаан шалгах тухай өгүүлэхдээ, хэрэгтэн этгээдийг шүүлтээр хатуулах нь зүйн хэрэг боловч үнэн зөвийг олоход зохистой арга биш" гэнэ. Яагаад вэ? гэж байцаагч асуулт тавин өөрөө хариулахдаа, "хүн зовон тарчилж, айн сандрахдаа буруу зөрүү мэдүүлэг гарган, байцаагчийн талаас үнэн мөний нь шалган олох явдалд бэрхшээл учруулна гэнэ. Түүгээр ч барахгүй зарим хэрэгтэн хүнд эрүү шүүлтээс болон өчнөөн төчнөөн илүү юм өөр дээрээ овоолон, оногдох ялаа хүндрүүлэх ч явдал бий" гэж байцаагч үнэхээр ариун шударга дүр барин хэлэв. Дараа нь байцаагч хуулийн доторх агуулгад орохдоо... хууль бол нарийн гэнэ. Хууль бол шударга гэнэ. Гэвч хуулийн шударга байх эсэхийг ганц байцаагч биш, байцаагч хэрэгтэн хоёрын шударга харилцах эсэхээс болох гэнэ. Ингээд байцаагч хэрэг нэхэмжлэх ажилдаа аятайхнаар хэлбийн орж баахан яриад, эцэст нь би бодвол та одоо Сүхбаатартай хэдэн удаа уулзсан, түүний юу юу ярьсныг нэгд нэггүй мэдүүлэх биз. Харин миний талаас сануулахад, та илүү юм битгий хэлээрэй. Тэр байтугай санаандаа тодорхой биш байгаа юмыг ч дурдахын хэрэггүй. Ялангуяа Сүхбаатар дээр. Сүхбаатар хэдийгээр улаан оростой сүлбээдэн эх орноос урван тэрсэлж байгаа хүн боловч хууль түүнийг мөн хайрлан, энэрнэ. За та ярь! Би бичье.
Бийрээ шүүрэн авч нянтайгаа нийлэн хүлээв.
Балданцэрэн эхлээд байцаагчийн яриаг тун тоомсоргүй зөвхөн гаднаа хичээнгүйлэн чагнах байдал гаргасан билээ. Гэвч нэг мэдэхэд түүний уран үгэнд автагдан, өчиг мэдүүлэхгүй байх гэсэн хатуужил, угийн хянуур хурц ухаан хоёроо алдан "энэ байцаагч аргагүй мэргэн ухаантай болоод, үнэн шударгыг баримталсан хүн байх нь юу вэ? гэж бодож эхэлсэн бөгөөд тэр нь улмаар гүнзгийрч "Ер нь Сүхбаатартай уулзаж байснаа хэлбэл яасан юм бэ? Надад цааш холбоогүй бөгөөд Сүхбаатарын ярьсныг энд хэллээ ч гэсэн тэр өөрөө ор сураггүй алга болсон хүн тул аюул учрах юм алга" гэсэн нэг бодол сэтгэлд нь эргэлдэнэ. Гэвч ямаршуу маягаар эвлүүлэн хэлэх вэ? Үүнийг боловсруулахад ялимгүйхэн хугацаа хэрэгтэй болов.
-Та жаахан хүлээ. Би урьдаар бодъё. 
Байцаагч баясан:
-Сайн, маш сайн. Та бодох хэрэгтэй, гэхдээ ха ха... гэж инээх төдийгүй толгой даран ёсолж, бийрээ доош тавина.
Балданцэрэн үгээ боловсруулж аваад ам нээх гэтэл хаалга нээгдэн саад боллоо.
Хэн орж ирэв. Үгүй энэ чинь ямар гайхалтай юм гэгч болоод байна даа! Ноднин орон нутагтаа харина гэж гэрээс гарч алга болсон ганц шавь Намсрай нь ороод ирчихсэн байна. Одоо Намсрай гамин цэргийн хуучирсан муу хувцасны тамтагтай, тэр мөртөө гамин цэрэг шиг шовсхийн ёсолж "дарга танд их ноёны илгээсэн бичгийг барьж болох бол уу?" гэж хятадаар өгүүлэх нь юү вэ?
Энэ бол Балданцэрэнд ёстой золиг монди, гай гамшиг гэгч байлаа.
Намсрай Балданцэрэнг харахтайгаа зэрэг нүүр буруулан байцаагчид дугтуйтай бичиг гаргаж өгөөд мөн нүүр буруулсан чигээрээ гарав. Байцаагч дугтуйг нээн нэг хуудас дүүрэн бичиг гаргаж нүд гүйлгэн ам хөдөлгөн уншина. Балданцэрэнгийн сэтгэлд урвах гэдэг үг арав дахин эргэлдэж урвагсдыг хэдэн арван давхар занана. Гэтэл одоо өөрөө өөрийгөө сонжин үзэхэд мөн урвах, урвахын даваан дээр ирээд байгаа нь тодорхой байх тул гол харлан нүдэнд нь нулимс хуралдана. Байцаагч бичгээ уншиж дуусаад толгой гилжийлгэн нэг хэсэг бодсоноо санаа алдав. Тэгээд бичгээ эгүүлж дугтуйд нь шургуулав. Үүнээс нь үзэхэд тэр бичигт ямар нэгэн амаргүй явдал байгаа нь илэрхий. Гэвч Балданцэрэн байцаагчийг ажсан зүйлгүй. Урвасан шавь, урвасан Нямжав бээс хоёрыг өөрийн гараар зүрхий нь сугалахсан л гэж бодно. 
-За та одоо бодож гүйцээ биз дээ гэж эелдэгхэнээр өгүүлэхийг Балданцэрэн сонсоод толгой өргөн харвал байцаагч хэн бүхнийг мадаггүй төөрөлдүүлж чаддаг аятайхан инээмсэглэлээрээ инээмсэглэн бийрээ нянтайдаа нийлж байгаа үзэгдэнэ. 
-Надад мэдүүлэх юм байхгүйгээ би удаа дараалан мэдүүлсээр ирсэн билээ гэж Балданцэрэн байцаагчаас айн тэвдэхдээ биш, ард түмнээс урвагсдыг өшин занасан уурандаа хоолой чичрүүлэн өгүүлэв.
Байцаагч - Юу? гэж дуу алдан босон харайв.
Одоо үзвэл энэ байцаагчид сайхан юм ер алга. Сайхан тунгалаг цагаан царай ч алга. Оюун ухаан ба ариун шударгын ямар ч үнэр алга. Түүнд байгаа юм гэвэл цөм илбэ, ид шид, хүнийг үнэг шиг залилан мэхлэх, эрүүдэн тамлах хоёрыг ээлжлүүлэн хэрэглэхэд мэргэжсэн ёстой л хүний яс махыг амьдаар нь хэмлэгч араатан үзэгдэнэ.
-Надад мэдүүлэх юм алга! гэж Балданцэрэн түүний цочин дуу алдсанаас нь арай давуу дуугаар хэлэв. Гуулин нянтай ширээн дээр тас буун хэлэх үү, үгүй юу? гэж хашгирахад нь цонхны шил доргино. Балданцэрэнд сүрдэх юм алга. Үхтлээ тэмцэх, үхсэн хойноо бас тэмцэх ийм бодолд бүх сэтгэл мэдрэл нь эзлэгдсэн байлаа.
-Би эх орон, ард түмнээсээ хэзээ ч урвахгүй гэж хариу хашгиран өөдөөс нь үсрэв. Гэвч урагш үсэрсний ашиг юу байх билээ? Хэлмэрч урдуур нь орон байцаагчаа хамгаална. Араас нь бас л хоёр хүн барин авлаа. "Цохь, банзад!" гэж байцаагчийн хашгирснаар хоёр эрүүдэгч, хэлмэрчтэй хамтран дээл тайлан өмд шувтална. Өөдөөс нь Балданцэрэн хараав, занав, гар хөл бүх буйгаараа эсэргүүцэн тулалдав. Гэлээ ч нэмэр алга. Даанч алга. Шалдан гуян дээр урт хулсан банз нахис тахис бууж, байцаагчийн: "балба, цохь! хэл!" гэж тасралтгүй хашгирахыг хэлмэрч бас монголоор давтана. Ингэсээр удлаа. Тун их удлаа.
Балданцэрэн энэ өдөр байцаалт дуусаж хоёр хүнээр дамжлуулан шоронд ирснээ үл мэднэ. Хажууд суугч Жамъянгийн хүйтэн юм ам руу хийж байхад нь ухаан оров. Хамгийн түрүүн бөгсөн бие халуу оргин шархирч байгаа нь мэдэгдэнэ. Байцаагч ба түүний эрүүдэгч нар зөвхөн хоёр хонго балбаад зогссон биш. Цээжин биед хөндүүрлэх газар олон байна. Хажуугаас нь нэг хүн "хэрэг хүлээсэн үү?" гэж асуух шиг. Үнэндээ хэн ч асуусан биш, зөвхөн сэтгэлд бодогдсоныг сонсов гэж ташаарсан аж. "Үгүй ээ, өөрийн ухаантай байхдаа л үгүй" гэж хэлээд Балданцэрэн, ухаан алдсан хойноо үг алдан гарын үсэг зураагүй байгаа гэж бодон зовнино. Шөнөдөө бие нь айхавтар халуурав. Хөдлөх бүрд балбуулсан газрын арьс мах таталдан эмзэглэнэ. Үүнээс Балданцэрэн удаа дараагийн хүндээр эрүүдүүлсэн хүмүүсийн шөнөдөө ихэд амьсгаадан янцаглахын учрыг олж мэдэв. Тэгээд өөрөө аль болохоор чөлөөтэй амьсгалан биеэ амраахыг бодон дув дуугүй байх бөгөөд сэтгэлд нь эх адаггүй юмс орж ирэн нойр хулжина. Гэтэл тэнд нэг хүн зүүдэлж байна "Ай өршөө! Над мэдүүлэх юм алга, алга..." гэж амандаа үглэнэ. Өөр нэг газар, эрүү шүүлтийг үзээгүй хүн байх атал "үхэх нь үхэх нь, яах билээ" гэж амьсгаадна. Бүр хойно ихэс дээдсүүдийн дунд бололтой нэг хүн байж ядан янцаглана. Тэр бол Манлай ван Дамдинсүрэн, Манж хятадын дарлалын эсрэг идэр залуу цагаасаа эхлэн тэмцэн түүхт хүн болох учир, гамингуудад хамгийн их өшигдөн занагдсан хүн ажээ. Өдөр бүр байцаагдан, тэр бүр дээрээ эрүү шүүлт давхар давхар үзүүлсээр гамингууд өөрийн ухаангүй болтол нь балбаад үхлийн даваан дээр ирэхээр нь дамнан авчирч шоронгийн мухарт хаяна.
Үүр цайхын өмнөхөн Балданцэрэн хүнд ядралд дарагдан ухаангүй унтлаа. Өдөр дундын хэрд хүмүүс сандран "яах билээ, үхэх нь, өнгөрөх нь!" гэж сэм үглэлдэн босох чимээгээр сэрэв. Нэг хүн хүндээр амьсгаадан та минь намайг тавь, битгий түш, би өөрөө өндийнө. Өөрөө, өөрөө... гэж аахилан хэлэх сонсдоно. 
Энэ бол Манлай ван Дамдинсүрэн, толгойгоо даахгүй болон хүний гарт орсон хүн атал өөрөө өндийв. Бас цааш босох гэж тэмүүлнэ. Хүмүүс түүнийг хайрлан халуун дэмжлэг үзүүлэхсэн гэхдээ тус бүрдээ гар сарвайлган ширтэнэ. Гэтэл Дамдинсүрэн "Үгүй ээ байз! Би өөрөө! Өөрөө босох минь!" гэж дээш зүтгэснээ эс чадав. Хоёр дахь дээрээ мөн эс чадах боловч шоронгийн бүдүүн дүнзэн ханыг түшин авлаа. Тэгээд тэндээс дээш авирахыг оролдоно. Насны өтлөлтөнд арьс хөрс ч үрчийж шоронгийн ядралтад тураалын туйл болсон урт гараа дээш сунган ханын дүнзүүдийг самардан маажилна. Нэг хүн тэсэж ядан туслах гэхэд хажуугаас  нь нэг хүн "байг! өөрөө босог!" Өөрөө босох гэж зүтгэх нь учиртай хэрэг" гэж шивнэв. Ингэж хэлсэн тэр хүн нь халх даяарт амьд бурхан гэж алдаршсан Жалханз хутагт байх тул нөгөө хүн гараа яаран хойш татлаа.
Дамдинсүрэн юу юугүй босохын даваан дээр ирснээ тэнхэл алдан нэг хэсэг зогсов. Дахин цааш зүтгэлээ. Гарын нь хуруунууд дүнзэн модонд хадаас мэт шигдэн маажиж байгаа нь тодхон сонсогдоно. 
Дамдинсүрэнтэн бослоо. Бүр хөл дээрээ босож чадсандаа Дамдинсүрэнтэн баярлан хөлс чийхарсан бараан нүүрээрээ тойрон зогссон хань нөхдөө инээмсэглэн харав. Энэ нь ёстой ер бусын хэрэг байлгүй. Хоёр нүд нь залуу хүнийх шиг галтай биш боловч нүүр дүүрэн гүн суусан олон зурааснуудынхаа хамтаар шоронгийн харанхуйд тодхон харагдана. Тэр байтугай өргөн цээжий нь янхигар яс, өмссөн дээлээ нэвт харагдах шиг. Тэгээд чухам юу шиг байв? Эгээ л хад! Хад хаддаа халуун наран, харанхуй шөнө зөөлөн бороо, урьхан салхи, ширүүн мөндөр, догшин салхи, аянга аадар аль бүгдийг үзэн бүгдэд элэгдэн хуучирсан өндөр гэгчийн хадан цохио шиг байх төдийгүй хойшдоо мөн хэзээ хэдийд ч яг энэ хэвээрээ зогсож байх шиг л үзэгдэнэ.
Гэтэл энэ хад бүрэнхий боловч бүх шоронгийн харанхуй хөндийд дүүрэн сонсдох дуугаар,
-Гамингууд насанд дарагдсан миний арьс, махнаас өлсгөлөн чоно шиг зулгааж байж хэвтүүлсэн билүү? гэж ам асуух мэт инээмсэглээд, дараа нь, үгүй л дээ тэд намайг хэвтүүлж чадаагүй, би хөл дээрээ зогсож байна. Тийм биз дээ?
-Тийм ээ, та хөл дээрээ зогсож байна! гэж хүмүүс хариулав.
-Гамингууд миний удаа дараагийн тэмцэлд бурууг хүлээлгэх гэж улайсгасан халуун төмрөөр хүртэл хайрч байсан. Тийм биз дээ?
-Тийм ээ, бид үүнийг нүдээр үзсэн, хэзээ ч мартахгүй гэж хүмүүс хариулав.
-Өөрийн эрхгүй үг алдмаар эрүү шүүлтүүдийг би олонтой үзлээ. Гэвч тэр бүр дээр өөрийнхөө дайсанд ялагдал бууж өгөх шиг гутамшиг энэ хорвоод үгүй гэж бодсон нэг бодол, өөрийн хэргийг илчилсээр хайрт хань нөхдөө хэлж өгөхөд хүрдэг бас нэг гутамшиг, энэ хоёр миний хэлийг хөндлөн зуулгаж байсны дээр улс орны тусгаа тогтнол нь амьд хүний хувь заяаны хэрэг боловч амь бие хайргүй зүтгэгсдийн тэмцлээр батжин бойжно гэсэн миний төрөлхийн санаа үүрдийн итгэл, хойшдын хүсэл энэ бүгд намайг хад чулуу шиг болгож байв.
Энэ үед Балданцэрэн арьс махны эмзэглэн өвдөхийг эс хайхран босож, Манлай вантны өмнө зогсож байлаа. Ард нь нэг хүн мэгшин уйлах сонсдоно. Эргэн харвал Жамъян гүн, хоёр гараараа гутралт нүүрээ хав даран мэгшиж байснаа бүр ингэнэн уйлах боллоо. 
Юунд энэ вэ?
Энэ хүн хэрэг хүлээсэн хүн ажээ. Хэрэг хүлээн хань нөхдөө илчилж орхисондоо одоо гал харлан уйлж байгаа аж.
Вангийн уруул таталдан хөдлөв. Энэ бол инээмсэглэл, инээмсэглэж байгаагий нь хүмүүс ойлгов. Ам нь нааш цааш таталдан ахин ахин хөдөлнө. Энэ бол түүний ярьж байгаа хэрэг! Би гамингийн шоронд хэвтээгээрээ үхэхгүйг зорин босож чадлаа. Үүгээр үзвэл Сүхбаатарын зорьсон их хэрэг заавал биелэх юм байна! гэж хэлсэн нь хүмүүсийн чихэнд алсын алсаас дамжин ирэх цуурай мэт сонсогдов.
Вангийн амьсгал зогслоо. Цус нь гүйхээ больж, царай нь хөхрөн, төв хөдөлгөөнгүй болох боловч өнөөх ханандаа зогссоор байх нь гайхалтайн гайхалтай. Гэтэл гэнэт бэх бат гэгчийн өндөр багана хажуу тийш хазайх мэт хазайв. Хазайн хазайсаар пис буун унав. Энэ даруй ерөөл эхэллээ. Жалханз хутагт, Дарь эх ламтан, Дүйнхорын Да лам энэ гурав уяхан намуун хоолойгоор эхэлсний дараа тэр ерөөлийг мэддэг бүхнээрээ даган уншив. Ингэхэд энэ орон өнөөх гамингийн өмхий шорон биш боллоо. Ерөөсөө газар дор баригдсан харанхуй орон ч биш, харин ч манай газар дэлхий дээр! Дээр дээрээ дэлхийд биш тэнгэрт,  Тэнгэрт байдаг диваажингийн орон гэгчийг санагдуулна. Гэвч ганц диваажинг биш, газар дээр "Сүхбаатарын зорьсон их хэрэг заавал биелэх юм байна" гэж вантны хэлснийг давхар санан ерөөл уншив.

ӨНГӨРСӨН БААТРЫН АРД ҮЛДЭГСЭД

Нэг хүн дуудагдан байцаалтанд явлаа. Дараа нь бас нэг хүн явлаа. Нэг шөнө өнгөрч, нэг өдөр эхэлсээр хүмүүс ийнхүү удаа дараагаар дуудагдан яваад орой ёолон янцаглан эгж ирнэ. Энэ бол өдөр тутмын хэвийн явдал. Гэвч хүмүүс одоо бие биеэсээ зөвхөн "юм хүлээсэн үү" гэж асуух төдий биш, "За юу болов? Юу гэж асуугдав? Юу гэж өчив? Хэчнээн цохиулав?" гэхээс эхлэн гамингуудын чухам юу хэлүүлэх гээд байгаа ба ямар аргаар хэрэг хүлээлгэхийг оролддог энэ тэрийг эрээ цээргүй хэлэлцэх болсон бөгөөд энэчлэн байцаалтын өмнө ямар байвал зохихыг зөвлөн хэлэлцэнэ.
Энэ бол вантны нас барснаас хойш л ийм болсон билээ.
Вантны нас барахад хүмүүс уй гашуу болсон бөгөөд тэр зуур бие биеэ ажиглан энд гамингийн тагнуул байхгүйг тодорхой мэдсэн учир ийнхүү итгэлцэх болсон байлаа.
Гамингууд хүмүүсийг улайлгахдаа: -айлган сүрдүүлэх, аргадан уяруулах, гэнэт гэндүүлэх, ялимгүй зүйлээр ороон нэг үг алдуулж аваад их хэрэгт тулган зууралдуулах, тэгээд эс болбол балбаад, тэгж балбаад эс болохоороо өөрөө мэдүүлэг гарган бичээд түүн дээр гарын үсэг зуруулах гэж ухаан жолоогүй зүтгэх, ёстой далан долоон зүйлийн чөтгөрийн аргатай байжээ. Иймд хүн тэр далан долоон аргын нэгийг давна. Хоёрыг нь давна. Бүр нэлээд хэсгийг давж байснаа гэнэт ам алдан нэгд нь бүдэрнэ. Гэтэл хүн хэчнээн хашир догь болохынхоо хэрээр амархан бүдэгдэг бололтой. Жамъян гүн балбан жанчихад нь дэмий сандран нэгмөсөн бүдэрч бүх хэргээ тоочиж орхисон байлаа. Гэвч юунд ч бүдэрдэггүй зоригтон олон байна. Жишээлбэл Жигмид гүн. Жигмид гүн бол биеэр бага, арьс хөрс нимгэнтэй, аль хар багаасаа эхлэн үлгэр түүж, утга зохиол унших, хуур хөгжим даран наадахаас өөр онцын юм үзээгүй номхон даруу хүн атал юунд ч бүдрэлгүй яв явсаар гамингийн байцаагч нараас айн сандрагч биш, тэднийг айлган сүрдүүлэгч болсон аж. Яагаад энэ вэ? Өөрийн нь үгээр бол хүн айх хэрэггүй, бодох ч хэрэггүй, байцаалтанд анх орохоосоо аваа ухаан алдахаа хүртэл амандаа орсон хараал бүхнээрээ хэдэрлэн тэмцэх хэрэгтэй гэнэ. Ингэснээр юу болох вэ гэвэл балбуулна. Гамингууд балбан балбасаар эцэст нь цөхрөнгөө баран өөрсдөө айн сүрддэг болсон аж. 
Энэ бол амаргүй хэрэг. Гэвч энд Жигмэдээс илүү зоригтон бас байна. Энэ бол согтуу баатар билээ. Байцаагчаас:
-Чи манай Дундад иргэн улсын таван угсаа нэгэн гэртээ багтан эрх тэгш батжин тогтнохыг чин сэтгэлээсээ эсэргүүцдэг хүн юм биз дээ гэж байцаалт эхлэхэд:
-За яршиг! Би та нарын тэр угсаа зугсаа, эрх ямба энэ тэрийг мэддэг хүн биш ээ. Чи зүгээр манай улсаас танай улс орныг эзэлсэн тухай юу гэж үздэг вэ? гэж асуу гэв.
-Үгүй ээ манай улс, танай улсыг эзэлсэн хэрэг биш, харин танай улс тусгаар улс болон тогтнож чадахаа болиод, манай улсын нөмөр нөлөөнд багтан амар жимэр жаргая гэж гуйсанд бид ирсэн юм гээд байцаагч цааш ухуулан сэнхрүүлэх гэж оролдсонд, мань эр сонссон ч үгүй, сонирхсон ч үгүй.
-За яршиг! Худал үгэнд бээжин ярианы хэрэг юу билээ! гэж хэлж орхиод банздуулсан гэнэ. Гэвч мань эр, баатар нэрээ хадгалах гэж ёолсон ч үгүй, талын тавь тавь цохисныг тавтай тоолон дуусгахад:
-Та нар чинь ардын хөрөнгийг тонож ханадаггүй, амьтны махыг шулбаж цаддаггүй яасан муухай улс вэ? гэж сүрхий зандран хашгирчээ. Тэгээд энэ гүн галзуу, согтуугийн тоонд орсон бололтой, нэг ч байцаагдсангүй.
Ингэхэд бас өмнө тулгарсан хэргийг эвтэйхнээр булзааруулж чаддаг уран аргатан бас байна. 
Баруун аймгийн Цэлмэн шар гэдэг хочтой, хүн бүрийн өмнө "Жа, та" гэж инээмсэглэн нахилзсан, ахимаг насны шамшгар шар царайтай жирийн нэг ард, амин хувийн хэргээр хүрээ орж ирээд Сүхбаатартай уулзах гэж эрж яваад гаминд баригдсан аж. Тэгээд өөрийн эрхгүй Сүхбаатарын хань хамсаатан болох хэрэгт тулгагдав. Цэлмэн шар өөрөө чих урттай болоод нэгэнт дуулснаа хэдэн талаар эргэцүүлэн бодож ул мөрий нь тодорхой танин мэдэж чаддаг хүн болох тул Сүхбаатартай хань нөхөд болохыг зорин сурвалжилж явсан байв.
Энэ нь одоо гамингуудад нэгэнт тодорхой биш байгаа тул мань Цэлмэнд тийм ч аюултай биш байгаа бөгөөд ганцхан Сүхбаатарыг эрэн явсан гэдгээс зайлан гарах нөхцөлгүй байв. Гэвч Цэлмэн шар юу юугүй банз шаахай тулгарахад:
-Ээ эзэд минь өршөө! Би чин үнэнээ айлтгая гээд:
-Миний Сүхбаатарыг эрэн явсан үнээн. Учир юу вэ гэвэл миний энэ царай шаргал болсныг багш мэргэд үзээд түмэн олонд дархан баатар цол олсон идэр чийрэг эр хүнээр талын тав тав алгадуулбал зүгээр болно гэж айлдсанаас тэр билээ гэв. Гэтэл байцаагч:
-Үнэхээр тийм бол чи үүнээ эртхэн хэлэх ёстой байсан атал, мэдэхгүй, дуулаагүй гэдгээр цааргалан өдий хүрсэн билээ гээд уг хэрэгт нь улмаар тулгав. Хариуд нь Цэлмэн шар: -Жаа гэж алга хавсран мэхийгээд:
-Их яамны босго өндөр, эрхэм ноёны бараа сүрлэг, сүсгээр эрээгүй, санамсаргүй сурагласан Сүхбаатартай шууд холбон тулгасан учир, боол би бачимдан буруу ташаа хэрэг хүлээсэн, энэ үнээн! гэж өчиг гарган байцаагчийн амыг нэг удаа таглажээ. Гэлэ ч хүн ингэсээр хэргээс мултран гарч амждаггүй ажээ.
Маргааш нь байцаагч, Цэлмэн шарыг Сүхбаатартай холбохоо болиод "улаан оростой ямар холбоотой в?" гэж асууж эхлэв. Цэлмэн ч тэр байцаагчийн улаан оростой холбон нэг үг алдуулж аваад дараа нь Сүхбаатартай холбох гэж байгааг мэдэв.
-Жа, үгүй эд ер нь дуулаагүй юм байна гэж өчиг өгөв. Үнэндээ Цэлмэн шар улаан оросыг сайн мэднэ. Цагааны үзэлтэй нэг худалдаачин оросоос улаан оросын түмэн зүйлээ жигшин ярьснаа улаан оросын дарлагдсан бага буурай орон бүхний итгэлтэй хань мөн болохыг таньж мэдсэн бөгөөд Сүхбаатарын түүнийг түшиглэх гэснийг нь дам сонсоод чин сэтгэлээс талархсан хүн юм. Гэтэл Цэлмэн шар одоо энэ хэрэгтээ тулгагдаж байгаа бөгөөд хариуд нь: -Жа үгүй ээ, мэдэхгүй, дуулаа ч үгүй юм байна гэдгээ нэг хэлэв. Нэмэр алга. Арав хэлэв. Бас нэмэр алга. Зуу дахив ч үнэхээр нэмэргүй, шалдан гуя дээр хулсан банз нахис бууж эхлэхэд:
-Ээ эзэд минь ээ, өршөө, одоо би чин үнэнээ мэдүүлье гэж гуйв. 
Байцаагч даруй балбан банздахыг зогсоон өөрөө гүйн гарав. Үнэхээр нэг том хэрэг илрэх болов гэж баярлахдаа эхэс дээдсүүдээ урин авчрав бололтой хоёр том тушаалтныг дагуулан орж ирэв.
-За чи чин үнэнээ мэдүүлнэ гэсэн биз дээ? гэхэд нь,
-Жа тийм ээ, чин үнэнээ мэдүүлнэ.
-Ингэхэд чи аль түрүүнээс аван огт мэдүүлэхгүй байснаа яагаад одоо мэдүүлэх болов?
-Жа яа гэх вэ, би хэрэг хэлэхгүй байхыг бодсон юм, гэтэл танай хууль нэг нүдтэй биш, мянган мэлмийтэй болохыг банз цохилт нэг бүрээс яахын аргагүй тодорхой болсон учир өчүүхэн боол яая гэх вэ чин үнэнээ мэдүүлэхээс өөр аргагүй болов гэхэд өнөөх байцаагч:
-Зөв, манай хууль мянган нүдтэй гэж сэтгэл ханан инээв. Нөгөө хоёр нь, бас цаас бэлтгэн хэлэх үгийг хүлээн ширтэнэ. Мань Цэлмэн шар мэдүүлэхээсээ халшрах байдал үзүүлэх гэж амьсгалаа ходлоодоо барин нүүрээ улайлган хөлсөө арчаад:
-За эзэд минь үйлдсэн хэрэг нээрэн хүнд, амнаас гарахад тун хэцүү байна гэхэд байцаагч:
-Зүгээр, хэл! Бид чамайг яах ч үгүй гэж инээмсэглэхийн зэрэгцээгээр:
-Үнэнээ мэдүүлэн буруугаа хүлээсэн хүнийг манай хууль өршөөдөг юм гэж хажуугий нь ноён нэмэн тайлбарлав.
Цэлмэн шар жа! гэж алга хавсран мөргөөд:
-Хөтөлгөө морьтой гэрээс гаран хоёр хоног давхин улаан оросуудад очоод хаанд нь бараалхан учраа айлтган тусламж гуйсан билээ" гэхэд нөгөөдүүл гайхсан царайгаар өөр хоорондоо хэлэлцэнэ.
-Учир айлтгасан гэж юү вэ? Юун тухай хэлсэн юм бэ? гэхэд Цэлмэн:
-Та бүхний тухай Монгол орныг эзлэн ард түмнийг дарлаж байна гэж хэлсэн хэрэг.
-Уухай тэгээд, ямар тусламж гуйсан юм бэ?
-Зэр зэвсэг.
-Өгнө гэсэн үү?
-Өгнө гэснээр барахгүй мянган сумтай ланжуу нэгийг үнэ төлбөргүй өгсөн. 
Гамингууд дахин үймэн хэлэлцээд:
-Тэгээд улаан орос чамд юу даалгав?
-Сайн байлдахыг даалгаад, хялман шар царайтай юм байна гэвч яахав, хэрэг зоригоо гүйцэтгэсний чинь дараа халх монголын хаан боломц л гэж байна билээ гэхэд гамингуудын толгойд ёстой түймэр асав бололтой тус бүрнээ хашгиран босон харайж давшлах болов. Ингэхий нь Цэлмэн шар хүлээж байсан хэрэг. Нэг талаа сэтгэл түгшин, нөгөө талаар инээд хүрэн тэднийг ажиглана. Хэлмэрчийн дамжуулан хэлэхийг сонсвол тэд, "Худал хэлэв. Хуулийг мэхлэн доромжлохыг оролдов. Хэн чамд ингэж мэдүүлэхийг заав. Одоо үнэнээ мэдүүл!" гэж байгаа аж. Хариуд нь Цэлмэн шар, уг мэдүүлснээ үнэн гэж зүтгэнэ. "Үнэнээ мэдүүлэн өршөөл гуйж байгаа минь энэ!" гэж баахан зүтгээд эцэст нь "хийсэн хэрэггүй байх атал та бүхэн хэргээ хэл гэж балбан жанчих тул би яая гэх вэ, хийсэн хэрэгтэй хүн болох гэж мэдүүлсэн минь энэ ээ" гэж бүх мэдүүлснээ буцав.
Энэ бол тэр хүний арга. Өөрийнхөө биед эрүү шүүлтийг тулгах бүр дээр Цэлмэн шар: "Ээ эзэд минь одоо чин үнэнээ айлтгая" гээд дээрхийн адил мэдүүлгүүдийг байн байн гаргасаар байгаад гамингуудад яаж ч болдоггүй нэг гайтай амьтан болсон ажээ. 
Энэчлэн хүн бүрд нэг хэрэг хүлээхгүй байхад чиглэсэн нэг санаа, нэг арга байна. Тэгэхдээ тэр бүрээрээ саяын нэр дурдсан хүмүүсийн шиг тууштай биш. Гэлээ ч Манлай ван Дамдинсүрэнтний нас барснаас хойш хүн бүхний санаа эрс зоригжин гамингийн өмнө хэрэг хүлээх хүнгүй болсон бөгөөд "зориг хатуу байхын хэрээр эрүү шүүлтийг даван туулахад амар байна" гэж хэлэлцэнэ.
Балданцэрэнгийн тухайд гэвэл эцсийн удаа сүрхий эрүүдэгдэн шүүгдсэнээс нь хойш дахин байцаагдсангүй билээ. Өөрт нь айн зовних юм алга, бодох ч юм алга, ганцхан гамингуудад хэрхэвч юм хүлээхгүй гэсэн нэг бодол эргэлдэнэ.
Үүнээс гадна Балданцэрэн урьд өмнө үерхэн нөхөрлөж байгаагүй боловч үнэн сэтгэлээсээ эрхэмлэн хүндэтгэж явсан Жамъянтай чин сэтгэлийнхээ үгсийг үргэлж хэлэлцэх болсноос улс орны дотор ардын нам байгуулагдсан түүний өнөөгийн болоод ирээдүйн зорилт Сүхбаатар, Чойбалсан, Бодоо, Данзан, Шагдар, Лосол, Догсом долоон хүний Зөвлөлт орос улсаас тусламж гуйхаар явсныг бүрэн тодорхой олж сонсов. Энэчлэн Балданцэрэн улаан орос /Зөвлөлт орос улс/ гэж юу болохыг тодорхой мэдлээ. Урьд өмнө орос гэдэг үгийг сонсмогц ухаан мэдрэл зарсхийдэг байсан бол одоо чухам ямар орос вэ гэдгийг бодох нь чухал юм байна гэж бодох төдийгүй хүн дээр боловч ямар үзлийн хүн бэ? гэж үзэх нь чухал юм байна гэж Балданцэрэн боддог болжээ. Юм ер хачин шүү. Жамъян гүнгийн үгээр үзэхэд энд хоригдож байгаа Жалханз хутагт, Дар эх ламтан, Дүйнхорын Да лам гэх мэтийн хүмүүс ардын намын гишүүн биш гэнэ. 
Гэлээ ч шоронд сууж байна. Яагаад тэр вэ? Эд бол хэзээний эх орончид, нөгөө талаар мөн ч ардын нам байгуулагдаж Зөвлөлт улс тусламж үзүүлэхийг бүрэн мэдэж сайшаан талархсан улс учраас ийнхүү баригджээ. Гэлээ ч эд мэдсэн тэр зүйлсээ удаа дараагийн хатуу ширүүн байцаалтанд хэлээгүй... ерөөсөө хэлэх ч үгүй гайхалтай улс байлаа.
Гэтэл заримдаа Балданцэрэнгийн сэтгэлд хараахан багтахгүй юмыг ярина. Жишээлбэл нэг шөнийн шивнээнд: -Хэрэв манай намын үйл хэрэг бүтэж, жинхэнэ ардын засаг төрийг тогтооход хүрвэл энэ эхэс дээдсүүд бидэнтэй хамт нийлж чадахгүй, харин эсэргүүцэн тэмцэгчид нар болон хувирна байх аа гэв. 
Яагаад тэр вэ? гэхэд:
-Эд харь орны гар байгаа цагт улс орондоо чин сэтгэлээ тавих боловч улс орны батжин тогтнох цагт шинийг хүсэхгүй зөвхөн хуучныг хүснэ гээд цааш ярихыг цээрлэн амаа жимийв. Үүнийг Балданцэрэн эс ойлгоно. Өөрийн нь бодолд хамгийн түрүүн ард түмэн. Ард түмнийг л боддогоороо Балданцэрэн, Жамъянгийн ихэс дээдсүүдийн тухай ярьсныг эс ойлгоно. Гэлээ ч Жамъянд баярлана. Жамъянгаас улс төрийн чухал юм олныг сонсон сэтгэл өөрчлөгдөж, алсын юмыг хэдэн давхар бодох болсондоо баярлан, шоронд орсныг олзуурхана. Ингэхэд бас аз хиймориор ч муугүй байх шиг. Гаднаас хоёр хоног тутамд тарган  хонины ууц дал дөрвөн өндөртэй орж ирнэ. Үүнийг анхандаа бусдын юм нэр ташаарагдан ирж байна уу гэж баахан зовдог байсан нь аяндаа үгүйсэж "өнөөдөр над эргэлт ирдэг өдөр" гэж хүлээн суудаг болжээ. Тэр нь ч заавал ирдгээрээ ирнэ. 
Гэтэл нэг өдөр тасалдлаа. Бусад хүмүүсийнх ч алга. Байцаалт бас тасрав. Өнөөдөр чухам хэдэн сарын хэдэн болохыг тоолж үзэхэд өвлийн улирлын сүүл сарын хорин зургаан. Шоронгийн хүмүүс идэш, уушийн зүйлийг дараа идэхээр хойш тавьж заншаагүй тул гамингийн өгдөг шим тэжээлгүй даржин хоолоор тэр өдрийг авлаа. Маргааш нь мөн хэнд ч юм  ирсэнгүй, өлсгөлөн эхэллээ. Өлсгөлөнгийн хажуугаар зэргэлдээ шоронгийн өдөр бүр орж ирэн, гантай бохирыг асгадаг өвөр монголынхон алга. Хүмүүс хоорондоо "Үгүй та минь энэ чинь юу болж байна вэ?" Ядаж гамингууд биднийг дуудан байцаахаа больчихлоо" гэж гайхан хэлэлцэнэ. Оройн цагаар нэг удаа өгдөг хоол орж ирэх далимд гантай юмыг сүйд болж байгааг ам амандаа дуугаран өөрсдөө гарган асгая гэхэд гамин: -Та нарыг гадагш гаргаж болохгүй гэсэн дээд газрын тушаал бий гэв. Дараа нь хажуугийн шоронгийн хүмүүс яасныг асуухад тэр гамин, гараараа буу шагайх хөдөлгөөн хийн амаараа буудах чимээ гарган ер бусаар инээмсэглэв.
Иймд хүмүүс, Өвөр монголынхныг алагдаж гэж бодохоос өөр аргагүй болсон бөгөөд Жалханз хутагт:
-Ай хөөрхий, тэр чин зоригт сайн эрсийн төлөө мэддэг нь ерөөл, эс мэдэх нь маань мэгзмээ уншаарай гэв. Энэ даруй буян номын эгшиг, шорон дүүрэн цууриатахын зэрэгцээ хүмүүсийн сэтгэлд урьд өмнө тоогдоогүй өнөөх магнайдаа морин туурай хэлбэрийн гялаан сорвит Гоожоо баатар бусдаасаа онцлогдож эргэлдэв.
Хорин найм, ес, гучин энэ гурван өдөр бүр хэцүү. Эргэлт тойролтын явдал таг чиг тасарсны улмаас дан өлсгөлөн, шорон дүүрэн өмхий, шалан дээгүүр нойтон бохир. Үүнээс шоронгийн хуяг дарга нар боловч жигшин зайлав бололтой орж ирэх нь цөөрөв. Тэгээд битүүн гэдэг өдөр болоход өгөөлний хар цай ч алга. Алив юм амьд хүний явдлаас хэдэн хувь өнгөрсөн  учир хүмүүс "Одоо л алах нь бололтой. Алах алахдаа өлсгөлөнгөөр" гэж хэлэлцэн гуних нь гуньж, айх нь айж, зориглох нь зориглоно. Гэвч амиа хорлох хүн алга. Амиа хорловол хүн алсны адил нүгэлтэй гэдгийг санан амьд л байна.
Битүүн өнгөрч шинийн нэгэн боллоо. "Өнөөдөр бол цагаан сар. Хүн бүрд нэг жил өнгөрч, нэг нас нэмэгдэж байгаад баярлан сайн сайхан үгээр амар мэндээ мэдэлцэн золгодог шүү дээ" гэсэн бодол тэдний сэтгэлд тасралтгүй эргэлдээд: "Гадаа нар гарч байгаа бол уу, яаж байгаа бол?" гэж бие биеэс байн байн асууна. Тэгээд шоронгийн хаалгын дээдэх цас мөсөөр битүү бүрхэгдсэн байлаа. 
Гэгээвчээр лавтай гэгээ тусаж эхлэхэд "За та минь шинэлцгээе! гээд золгоцгоов. "Сар шинэ сайхан шинэлэв үү?" Бие лагшин тавтай тунгалаг уу, нас сүүдэр хэд хүрч байгаа билээ?" гэдэг үг хүн бүрийн амнаас гарав. Үзтэл эд өлсгөлөн, үхлээ хүлээж байгаа боловч үнэхээр нэг баяр! Инээн баяссан царай гараагүй хүн нэг ч үгүй бөгөөд гэтэл гэнэт хаалга цохилоо. Үнэндээ цохих биш, шууд эвдэхээр пис пис буулган балбаад, юу юугүй эвдэж эхлэхэд цочин зэвүүцээгүй хүн нэг ч үгүй. Цөмий нь амьсгал яг зогсон, цөмий нь царай хүүхэн цагаан болжээ.
Хаалга бүр эвдэрлээ. Өглөөний тас няс хийсэн хүйтэн жавар дун цагаан цан хүүрэг гялалзуулан шорон дүүрэн орж ирэв. Түүний ард дөрвөн буутай хүн зогсож байгаа нь цочин зэвүүцсэн хүмүүсийн нүдний үзүүрт хэдэн арван хүн болон үзэгдэх аж. Гэтэл тэр хүмүүсийн нэг нь:
-Жа дээдсүүд минь морилон гарцгаа! Одоо эндээс гарах цаг болсон! гэж өвөр монгол хэлний аялгуугаар хашгирав. Энэ бол зүүд биш, зөгнөлт ч биш, бодит хэрэг бөгөөд тэр хашгирагч нь өнөөх магнайдаа морин туурай хэлбэрийн гялаан сорвит Гоожоо баатар мөн.
Энэ бол үнэхээр зүүд, зөн хоёрын алин нь ч биш. Гэлээ ч хүмүүс алмайран зогсоно. Тэр дундаас Жамъян гүн, элдэв хэрэгт сэцэн мэргэнээрээ ихэс дээдсүүдийнхээ өмнө очин хормой дэвсэн сөгдөж:
-Жаа багш мэргэд минь цаг болсон гэнэ, гадагш морилж хайрла! гэв. 
Эндээс Жалханз хутагт, Дар эх лам, Дүйнхорын Да лам нар түрүүлэн гарав. Тэгэхдээ тэд гамингийн өмхий хар шоронгоос биш, алтан дээвэрт дуганаас гаран орд өргөө рүүгээ явах мэт хоёр ханцуйгаа доош сунган тавьж амгалан тайван гишгэлнэ. Эдний араас Хатан баатар Магсаржавын автономитын үеийн хаад гүнгүүдийг хойноос дагуулан мөн л шоронгоос биш, албан яам руу явах байдлаар гарав. Дараа нь улс орныхоо төлөө чин сэтгэлийг барьсан жирийн харц хүмүүс...
Хэмжээ хязгаараа алдсан хүйтэн жавар, гишгэх бүрд хөлөөр зууралдан хяхар хухар дуугарсан зузаан цас тэднийг угтан авав. Цөм гарч гүйцээд нэг дор бөөгнөрөн зогсоход Гоожоо барон Унгерн хэмээх цагаан оросын их жанжин гаминтай байлдан Наймаа хотыг аваад одоо түрүүч нь хүрээнд орж ирж байгааг хэлэв. Чих тавин чагнахад зүг бүрээс бууны дуу, тас няс сонсдоно. Хүмүүс Гоожоогоос яаж яваад тэр бароныхонтой нийлэн гаминтай байлдах болсны нь асуув. Ингэхэд гамингууд өшин занасан өвөр монголын хүмүүсээ шоронгоос гарган буу зэвсэг бариулан урдаа оруулан баронтай байлдсан байх бөгөөд гэтэл тэд нь эргэн өөрсдий нь хядсан аж. Одоо үзвэл энэ Гоожоо үнэхээр баатар, ардаа ч буу, өвөртөө ч буу, цээж дүүрэн баглаа сум, ташаанд нь цус болсон хуйгүй цагаан сэлэм хөдлөх бүрд нь даялзан гялалзана. Үг хэлэхдээ уруулаа чангад барин өмөлзөх, энгийндээ араа шүдээ тасралтгүй хавиран шанаагаа гүрэлзүүлэх, магнайны нь гялаан сорви, түүний дорх чонон хэлбэрийн гурвалжин нүд бүгдэд нь дан өшөө. Үнэхээр өшөө хорсол шингэсний нь нэг харахад аймаар, ахин харахад биширмээр.
-Одоо надад гамингуудыг алах хядахаас өөр хэрэгтэй юм байхгүй, энэ бол миний амьд яваагийн баяр! Үхэн үхтлээ алалцан тулалдаж явах одонд би төржээ. За ийм байна. Өндөр заяат дээдсүүд минь намайг битгий мартаарай гээд Гоожоо үзтэл, гамингийн аль нэгэн өндөр тушаалтны эзэмшилд байснаас үл зайлах, овъёос вандуй хоёроор тэжээгдэн аарцаг дүүрэн таргалсан тас хар нүдтэй хун цагаан морин дээр үсрэн гарч, хань нөхдөө дагуулан давхин одов. 
Балданцэрэн гэрийн зүг явлаа. Хөлд нь хэдэн хоног үргэлжлэн орсон хөлдүү цас гишгэгдэн хүржигнэнэ. Газар дэлхийг битүү бүрхсэн тэр цасан дээр элдэв амьтны мөр бишгүй байх боловч одоодоо амьд голтой юмны бараа оргүй зөвхөн алагдсан гамингийн хүүр энд тэнд бүртгэр хар толбо болон хэвтээ үзэгдэнэ. Гэвч бууны дуу үргэлжлэн сонсдохын чацуугаар цойлсон ба тэнэсэн сум агаарт байн байн исгэрнэ. Ингэхэд харин Балданцэрэнд айх юм алга, баярлах ч юм алга. "Шоронгоос амьд мэнд гарав гэж угтан авах хэн байх билээ? Хэн ч үгүй. Ард үлдсэнээс дөрвөн ханатай гэр байх боловч тэр одоо мөсний хонгил болоод байгаагаас өөр юу байх билээ?" гэх төдийгүй, энэ хөл үймээнээр орон гэрээ мөргүй болсон ч байж мэдэх шүү дээ гэж бодох тул үнэхээр баярлах юмгүй ажээ. 
Хашааныхаа хаалган дээр ирэхэд нэг хүн орсны мөр үзэгдэв. Хаалгаа алгуур түлхэн сэм ажихад гэрийн яндангаас ширүүн галын утаа оргилон бургилж байгаа бөгөөд түүнийг үзээд Балданцэрэнгийн сэтгэл эвгүй боллоо. "Ямар нэг этгээд намайг үхэж үрэгдсэн гэж бодон гэр орныг минь дур мэдэн эзэмшсэн хэрэг бол уу?" гэж бодон хэсэг зогсоод дотогш орон гэрийнхээ хаалгыг татав. Нилээд бядруу биетэй цагаан нэхий дээлтэй идэр насны эр цааш харан гурил элдэж сууснаа цочисхийн эргэн харав. Амар мэнд мэдэхэд хариу мэндлээд сүрхий ажиглана.
-Энэ чинь хэнийх гэдэг айл вэ? гэж асуусанд
-Энэ бол Балданцэрэнгийнх гэв.
-Та тэр хүний юу нь вэ?
-Юу нь ч биш. Зүгээр эзгүй байгаагий нь хувьд гэр бараагий нь харж байдаг ухаантай.
Балданцэрэн гайхлаа. Тэр хүн ч улмаар ажиглан ширтэнэ.
-Яасан гайхалтай хэрэг вэ? Уг нь тэр Балданцэрэн гэдэг чинь би юмсан гэхэд тэр хар хүн: "Аа тийм байлгүй. Би чухам таныг одоо л нэг ирж магадгүй гэж горьдон хоол хош бэлтгэн суугаа минь энэ" гэж дуу алдан босон харайснаа
-Та надад адис хайрла гэж өвдөг дээрээ сөхрөн мэхийв. Балданцэрэн бүр сандран тэвдэж:
-Үгүй, та бос! Би ямар хүн амьтанд адис тавьдаг хүн биш.
-Жаа, тийм, гэвч та бол миний амийг аварсан учир би танаас адис авах ёстой. Үгүй та мэдэж байгаа биз дээ, миний суваргын ёроолд үхлүүт хэвтэж байсныг!
Балданцэрэн одоо ойлголоо. Үнэн сэтгэлээсээ сөгдөн мөргөж байгаагий нь хувьд гарын үзүүрээр адис тавиад дараа нь "өнөөх шоронд байхад өнжөөд нэг эргэлт оруулж байсан хүн энэ байх нь ээ" гэж дотроо бодов.

ХӨЛ ҮЙМЭЭНИЙ ЦУУРИА

Доржийн амийг аварсан аянчид нь эгээ л Хүрэл, Дорж, Данзан нарын адил, Жумбаан гэдэг даамалтай, Пэлжээ гэдэг дагалттай, Вандан гэдэг хөтөлтэй мөн тавь гаруй тэмээ хөтөлсөн улс байжээ. Гэвч ялгаа их бий. Даамал Жумбаанд, Хүрэлийн сайхан чанар алга. Цаг ямагт уурлан хувирганаж хань нөхөддөө амар заяа үл үзүүлнэ. Ялангуяа хөтөлдөө онц ширүүн, унтахдаа дэр дэвсгэрээ засуулан хөлөө хучуулахаас эхлээд ганцхан зарах, зандрахаа л мэднэ. Гэтэл Ванданд Данзангийн цог золбоо алга. Ажил болгон дээр хийхээсээ өмнө хамраа шуухитнуулан зогсомтгой. Тэмээн дээр явахдаа хүртэл гараа ханцуйдаа зөрүүлэн бээвийн үхээнц оргин явна. Харин Пэлжээ нь золбоотой, найзархаг, аятайхан нь ч аргагүй эр байв.
Эдний тэмээ баргаараа ачаагүй. Уг нь Жанчхүүд арьс шир оруулаад буцахдаа бараа тээх ёстой байжээ. Гэтэл пүүсний данжаад, Халх оронд хөл үймээн гарсан гээд тээвэрлэх бараа өгөөгүйгээс бүх жингийн хөлсийг хагас олгосон гэнэ. Энэ тухай Жумбаан бөөн уур, аманд ордог нь л "хогийн луйварчин гуулин гансандаа гудруулж үхмэр!" болсон байв.  Тэгээд Доржийн бүх явдлыг сонссоноос хойш өөрчлөгдөн: "Ай даа манай данжаад уу, шудрага даа" гэх болсныхоо дээр өөрсдийнхөө аз хийморийг бахдан гайхуулна. Гэлээ ч сэтгэл өлөн, "олз омог олоогүй хэвтэж, аяны тэмээг сонгон турааж юу хийнэ" гэж өнжин хонохыг ихэвчилнэ.
Арван тав дахь хоног дээр халх нутагт арай чарай орж ирээд тэндээс долоо хоног дээрээ Жанжин Чойр уулын барааг ашгүй нэг харав. Эндээс тэр хүмүүс баруун зүг, Сайн хааны аймаг чиглэх болсонд Дорж салах боллоо. Даамал Жумбаан тун харамч хөхөө өвлийн хүйтэн, хөр цасны хайрганд гамин цэргийн зуны хувцастай яаж явах билээ? гэхэд:
-Үгүй ер яах билээ гэж Жумбаан баргил сөөнгө хоолойгоор өгүүлэн баахан бодсоноо: -Заяая гэх вэ эр хүний замын хүзүү урт, алс нь бид уулзах л байлгүй, наад дахаа аваад явна уу даа гэж Доржид нөмрүүлсээр ирсэн дахаа заав. Энэ дах бол оёдол ханзархай, үс халцармал, эрт урьдын цагт дах байснаас нь дах гэж нэрлэхээс биш аль хэдийн нохойн хэвтэрт зориулагдах болсон эд байв. Пэлжээ хажуугаас нь Доржид нүд ирмэн тэр харамчийг ёжилж:
-Эр хүнд тохиолдох гарз алиныг тэр гэх вэ, май! Үүнийг хөлдөө углаад яв! гэж цоо шинэхэн чонон дэгтийгээ тайлан өгөв. Бас хэдэн хоногийн идэх хуурай хэрэглэл өгчээ. 
Иймд Дорж өвөртөө идэхтэй, биендээ дахтай, хөлдөө дэгтий, гарт бас хугарсан шатны хэсэгтээ хүрээ замыг барин гарлаа. Өмнөөс ёстой хөр цасны хайрга, хөндий талын жавар тас няс хайравч ажиггүй алхална. Тэр шөнөдөө хөдөө хонов. Маргааш нь үдээс хойш нэг хотын бараа харав. Гэвч баярлах юм алга, айн цочих ч юу байх билээ. Муу дахныхаа хормойг навс савс буулган хүрч, угтан ирсэн ноходтой нь зад тулалдана. Баруун урд талын гэрийн гадаа ирээд "нохой хорь оо!" ч гэлгүй шууд оров. Гэрт ахимаг настай авгай, нэг хүүхэд, өвгөн гурвуулан байснаа айн цочиж бараг босон харайх шахав. Амар мэнд мэдэхэд тэд чичирсэн хоолойгоор дутуу дулимаг хариулан бие биеэ ширтэнэ. Дараахантай нь ширмэл ширдгэн үүд нь удаа дараалан онголзож, хаалгаар багтаж ядсан том том нэхий дээлтэй эрчүүд орж ирнэ. Тэр бүрээрээ амар мэнд мэдэхийн оронд ширүүн дориун харан "Үгүй энэ юу вэ?" гэж бие биеэсээ асууна. Дорж тэднийг эгдүүцэн:
-Би монгол хүн! гэж төрөлхийн хэнэггүйгээр хэлэхэд: "Би өнөөх чандруунуудаас ирэв үү" гэж айв шүү. "Үгүй би ч бас тэгж бодсон гэв" гэж инээлдэнэ. Доржийн хаанаас яваа хэн болохыг асуун лавлаад: Анх нутгаас аян жингээр гараад, юу юутай тохиолдон ёстой амь наана, там цаана гэгч болон гарч ирснийг ярихад эхнэр хүүхнүүд шагшран наминчилж, идэж уухыг өмнө авчран овоолно. Эрчүүд "Үгүй ер өө!" гэж дуу алдан зүг бүрээс дөхөн сууж нүд бүлтийлгэнэ. Нэг нь Доржийн яриаг таслан,
-Хүрээнд дайн болох гэж байгаа шүү дээ.
-Үгүй яана гэнэ ээ? Хэн нь хэнтэйгээ дайтах гэж байгаа хэрэг вэ? гэж асуухад:
-Тавдугаар богдын хувилгаан, гамингуудыг хүйс тэмтрэх гэж байгаа даа.
-Өө яасан гайхалтай вэ? Үгүй тэгээд тэр тавдугаар богд чинь хаанаас гараад ирж байгаа богд байна даа?
-Аяар, Богдын алдрыг битгий ширүүн хэл! гэж өөр нэг нь орой дээрээ наманчлаад, бид биш богд болсон хойно хаанаас тодрох нь хамаагүй, зүгээр бид залбирав л барав.
Дорж ийм мухар сохор юмыг олж сонсож байгаадаа гав гайхна.
Орой наран жаргаж, амьтны хөл тасарсны дараа гэрийн эзний яриаг сонсвол мөн л хачин: "хошуу шавийн дээдсүүд тавдугаар богд барон жанжинд цэрэг эр, агт морьд, хоол хүнс нийлүүлж байгаа гэнэ билээ" гэж овоо ерийн ойлгомжтой юм ярьж эхэлснээ: "Үгүй тэр барон жанжны цэрэгт явсан хүнийг буун сум даахгүй гэнээ, даагдан амь үрэгдэвч бурхны оронд очих гэнэ" гэж өөр тийш хазайгаад, "Богд барон жанжин өөрөө нэг авдар дүүрэн төмөр цэрэгтэй гэнээ, авдрыг нээмэгц хэдэн түмэн төмөр цэрэг хаана байна, хаана байна" гэж шуугилдан гарч дайсныг хиар хядах гэнэ.
Ийм зүйлийг Дорж хэзээ ч эс үнэмшинэ. Энэ хүн ер нь надаар даажигнаж байна уу? гэж ажихад бас ч тийм биш, нүүрэнд нь бахархал, гар нь урдаа залбираастай үзэгдэнэ.
-Үгүй тийм олон төмөр цэрэгтэй юм бол цэрэг эрийг татан нийлүүлж яах нь вэ? гэхэд:
-Уг нь тийм л баймаар. Гэтэл тэр төмөр цэргийг авдраас нэг гаргачихвал буцаад цугларуулахад тун бэрхтэй, хэцүү догшин гайхлууд даг аа гэж ам таглана. Дорж эл яриаг хэдийгээр эс үнэмшивч Барон жанжин гэдэг нэг сүрхий хүн бий болж гаминтай байлдах гэж байгаа юм байна гэж тааварлан баярлана. Маргааш нь гэрийн эзэн, эхнэр хоёр хэд хоног биеэ амраахыг шаардсанд Дорж тэгэхээр болов. Үг бүр эс үнэмшигдэх боловч эрхгүй ор мөртэй биз ээ гэж итгэгдсэн дайн тулааны явдал сэтгэлд үргэлжлэн эргэлдэнэ. Олон хоног дааран чичирч явсан бас бүрэн дулаацаж үе мөч болгон тэнийсний дээр өөх тосонд гэдэс ханан хэнхэг арилснаас хүний өмнө хүний дүрстэй үзэгдэхийг ч хүсэн мөрөөдөх болов. Олон сарын турш дур зоргоор ургасан ширүүн хар үсээ авахуулах гэж эрэл сурал болон байж нэг тонгорог олж, гэрийн эзнээр хусуулж эхлэв. Харамсалтай нь аргагүй тэр тонгорог эс даан зулайгаас бусдыг хайчаар хяргуулахад хүрэв. Энэчлэн навс савс буусан муу дахаа мөдхөн сэлбэж өөд татлаа. Тэр айл дутуу элдсэн азарган үстэй нэхий нэгийг өгснөөр лоовууз маягийн нэг сайхан юм хийж авав.
Ер нь Дорж хүн болсоор аж төрөн амиа аргалахыг анх удаа ухаарсан төдийгүй улс орныхоо төлөө сэтгэл тавих болов. Мөнөөх хотноо гурав хоноход гадагш явсан хэн ч үгүй, гаднаас ирсэн ч үгүй байх атал өнөөх шуугиан нэмэгдэхийг яана? "Өнгөрсөн намар Барон жанжинтай Богдын хүрээнээ ойртон очоод хурай хашгиран дайрахад Богд уулын ой хүрээний зүг хагаран найгасан юм гэнэ" ч гэх шиг. "Гамингуудыг урагш зугтаахад Туул голын мөс гэнэт цөмрөн өдий төдий гамин живсэн гэдэг шүү" ч гэх шиг ер хүн итгэхийн эрхгүй дэмий шуугиан дороосоо ундран гарах нь итгэл тасармаар байвч Дорж эрхгүй нэг явдал болно бий гэж горьдоно.
Дөрөв дэх өдрийнхөө өглөө явах замдаа орлоо. Их талын жавар урьд урьдынхаас илүүтэй сэнгэнэвч өмссөн малгай халуун хөлс алдуулна. Сэтгэлд бүлх залгисан юм шиг цаг үргэлж бугшиж байсан гутрал арилж оронд нь ирээдүйн юм болгон, сэтгэлчлэн бүтэх гэж байгаа шиг санагдана.
Хүн болсоор дуу дуулж үзээгүй боловч "Эр бор харцага" гэдэг дууг амандаа гиншиж туршиж үзээд "идэр залуу насандаа даан ч ажимгүй явлаа" гэдэг дээр нь хамаг хүчээ дайчлан бархирлаа.

ГУРАВДУГААР БҮЛЭГ

ХҮН ХҮНИЙ ХУВЬ ТАВИЛАН

ХӨДӨЛМӨР
/Данзангийн явдал/

Данзан өнөө айлдаа анх ирж хоносныхоо өглөө, тосгоны урдах замаар халх аянчин заавал явна гэж батад итгэн эртлэн босож гадаа гаран, тэр зүг ширтэн ажив. Цахилгаан маналзаж өглөөний жаварт үзэгдэх юм огтгүйд "одоохондоо аянчид хөдлөх хараахан болоогүй эрт байх шив дээ" гэж бодон сэтгэлээ хуурав. Буцаж ороход бүдүүн сийрсэн дэвсгэртэй бяцхан ханзан дээр багтаж ядан хоносон том жижиг зургаан хүний халуун амьсгал ба хөлсний үнэр, газрын дэвтмэл шороон шалны үхмэл чийг, өчигдрийн хийсэн хоол ундны уур цан, түүний дээр байцаа, манжин, сонгино, саримс, цуу, жангийн үнэр зэрэг энэ олон холилдсон муухай үнэр, аглаг хээр уул талын эрүүл цэнгэг агаараар тэжээлгэж өссөн Данзангийн хамарт юутай аймшигтай юутай хүндээр ханхийн туссан гэх вэ! "Үгүй энэ чинь юу билээ? Би ийм айхавтар юман дотор хоносон гэж үү?" гэж Данзан цочин нэг үе амьсгал барин хурааснаа "За яахав, би энд ямар олон хонохоор биш, их бодож хоёр л хонох буй заа" гэж дахин сэтгэлээ засав. Тэгээд Данзан тэр өдөр байшингаас арван гурав дахин гарч, уг замыг арван гурав дахин ширтэв. Гэвч ширтэх бүрд хүссэн горьдсон юмныхаа барааг нэг ч удаа олж харсангүй. 
Данзан байшингаас арван гурав дахин өнөөдрийнхөө ширтэлтэд урам нь хугарч мохсонгүй, маргааш нь мөн л ширтэв. Мөн л таг чиг. Нөгөөдөр нь ч өөрцгүй. Ер нь хэчнээн ч өдөр ширтээд юу ч үзэгдэж харагдахгүй болохоор эцэст нь өөрийн эрхгүй горьдлого тасран гутарна. Сэтгэлд нь "энэ жил яагаад аянчид явахаа больчив" гэдэг бодол тасралтгүй эргэлдэх болж чухам тэгэх тутам цаг ямагт шанаа тулж санаа алдан суудаг боллоо. Хажууд нь авгай: ай хүү минь чи орон нутаг руугаа явахыг бүү яар! Аянчин явлаа ч гэсэн, одоо дүн өвөл, уул ус, гол горхи цөм таг яг хөлдсөн байхад яваад юу хийнэ. Зүгээр эндээ өвөлж. Сэтгэл уужим, бие амар сууж л бай. Нэг мэдэхэд энэ дэлхийн цас цөм аяндаа хайлан ханзарч, гол горхи нь жирэлзэн урсана. Ай даа тэр цагт л чи минь явж үз! 
Хун цэнгийн шувуунууд ч чамайг өөрийн эрхгүй дуудаад ирнэ. Урд зүгийн халуунаас зугтан танай нутгийн зүг явахдаа манай тосгон дээгүүр эгээ танайхны аян жингийн цуваа шиг хойноосоо орон, гарчин горчин дуулалдан өнгөрнө. Эсвэл гурвалжлан зээглэж явна. Яагаад тэгж явдаг юм бэ? гэвэл бурхан тэднийг үүл манан дунд бие биеэсээ төөрүүзэй гэж зааж өгсөн юм гэнэ билээ. Ингэхлээр юм бүхэн учиртай. Чиний энд ирсэн чинь ч учиртай. Чамайг хавар яваасай гэж миний бодох ч бас учиртай. Бурхан, хүн амьтанд ач авралаа хайрлахдаа ингэж л өөрсдөд нь үл мэдэгдэх аргаар хайрладаг юм гэнэ гэж ятгана. Үнэндээ ч авгай Данзанг гэртээ байлгаад байхыг хүсэх бөгөөд анх ирсэн өдрөөс нь эхлэн "хүүгээс минь юуны ялгаа" гэж бодсон нь өдөр хоног ирэх тусам гүнзгийрч өөрийнхөө ухаан жолоогүй санан мөрөөдөж байсан хүүгээ мартаад түүнээ ирнэ байх ч гэж хүлээхээ больжээ. Үүний нь Люу Лий гуай аль хэдийн мэдэж баярлахдаа арай чарай тэжээж байгаа ам бүл дээр бас урьд өмнө үзэгдээгүй нэг том гэгчийн хоолны сав нэмэгдсэнийг эс санан, "ай хүү чи өвөлж!" гэхийнхээ зэрэгцээгээр "чи юу юугүй галзуурах гэж байсан эхнэрий минь энэ биеэр эмнэн эдгэрүүлсэн шүү" гэж тал өгөн сэм шивнэнэ. Хүүхдүүд нь ч  мөн Данзанд сайн. Хамгийн бага нь өвөр дээр нь үргэлж сууж хоёр өвдөгтэй нь ноцолдон тоглоно. Дундах нь ч ар нуруу өөд авирч мөрөн дээр гаран чихнээс зүүгдэн уйтгараа сэргээнэ. Том нь энэ дэлхийгээс үзсэн сонссон бүхнээ хачин сонихноор эвлүүлэн ярьж Данзангийн уйтгарыг сэргээнэ.
Ийнхүү Данзан тэдний хүн бүртэй ижил дасал болж байлаа. Тэр байтугай явцуу шавар байшингийн хүнд агаар хачин үнэ та нарт нь хүртэл гаж буруу юмгүй болж, орон нутгийн зүг яарахаа хойш тавих болов. Гэвч сэтгэлд өөр түгшүүр эргэлдэнэ. Энэ нь байж байгаа айлын ядуу зүдүүтэй холбогдох түгшүүр бөгөөд Данзан хоол унды нь дэмий хороон суухаасаа сэтгэл зовнин ямар нэг юм хийж нэмэр болохыг бодох болжээ.
Нэг өдөр Люу Лий зэргэлдээ тосгоны "Да Лооеэ" гэгчийнд өдөр бүр очиж ажилладгаараа яваад орой ирэхдээ ядарсан нь тун их, байшиндаа арайхийн орж ирж босгон дээр амьсгаадан амраад тэндээсээ суларсан хөлөөр салганан гишгэлж ханзаа хүрээд биеэ сул хаян хажуулдан унаж, өрөөсөн гараараа гөлөрсөн нүдээ дарав. Урьд өмнө ингэж байсан удаагүй, гэрийн хүмүүс цөм цочин сандрав.
-Данжаад минь, юу болов өвчин хүрээ юу? гэж авгайнхаа чичирхийлсэн хоолойгоор шивнэн асуухад Люу Лий нүдээ дарсан чигээр толгой сэгсрэх шиг болов. Нилээд мөч өнгөрсний дараа Данзан:
-Да еэ минь, юу болов? гэж асуухад
-Ай гэж санаа алдан, бүх хүчээ дайчлан өндийж өнөөдөр би тээрэмд зүтгэлээ гэж салганасан гараар гаанс тамхиа тэмтчин авав.
-Тэр тээрэмд өдөр бүр зүтгэдэг юм биш үү? гэхэд
-Тийм ээ, өдөр бүр. Гэвч өнөөдөр бага тээрэмд биш, том тээрэмд гээд тамхиа татав. Ажвал Люу Лий тамхиа урьдын адил угз, угз биш, тэнхэлгүйхэн бөгөөд алгуурхнаар сорж утаагий нь уушгиндаа бүгдий нь шингээх гэсэн шиг нэг үе амаа жимийн хадгална. Тэгээд "Аяа" гэж дуугаран амьсгал тавиун болж дахиад л сорно. 
-Да еэ минь, тэр тээрэмд зүтгэхийн хэрэг юу вэ? гэж Данзан асуухад 
Люу Лий
-Хай! Зүтгэхгүй бол муусайн хүүхдүүд юу иднэ ээ? гэж уцаарласан дуугаар хариулав.
Ингээд цааш нь ярих ч хэрэг алга, яриулах ч хэрэг алга, бүх юм Данзанд тодорхой болов. Байшин доторх энэ айлын нийт халуун ам бүлийнхний яг энэхэн үеийн байдал ч чухамхүү өвгөний уруу дорой царайг ч батлах мэт. Гурван настай бяцхан охин нь боловч гунигт царайгаар шал ширтэн нүд цавчилна. Хөөрхий болсон эдний дунд Данзан өдөр тутам багагүй хоол хороож суугаагаа санан сэтгэл зовлоо. Авгай Люу Лий шингэн хар цай аль хэдийн аягалан хажуудах ширээн дээр тавьжээ. Тэр цай одоо бараг хөрчөөд байгаа боловч Люу Лий сүржигнүүлэн сорох нь шал дэмий маяглал шиг. Гэвч олон үрчлээст гуулин шар магнайд нь хөлс гарах төдийгүй шанаагий нь даган урсаж завилан суусан өвдгийн нь өмдний нь нөхөөсөн дээр ширхэг ширхгээр дусалж эхлэхийг Данзан нүд салгалгүй ширтэн "ай хөөрхий амьдрах гэдэг алалцах дайснаас илүү хэцүү гэдэг энэ байжээ" гэж бодов. 
Маргааш нь Люу Лий өчигдрийнхөө хүнд ажилд няц бяц дарагдсанаа ор тас мартсан шиг өглөөнийхөө цайг яаран ууж явахаар бэлтгэв. Гэтэл бие нь өчигдрийнхөө ажлын хүндийг ер мартаагүй мэт хүчлэн зүтгэхэд өөрийн эрхгүй хөшилдөн хөдөлнө. Хөл нь юутай нүсэр хүнд байх юм бэ! Олон давхар даавуун шаахайгаа газраас хөндийрүүлэх чадал алга. Гар нь бас яачихаад байгааг одоо бүү мэд. Люу Лий гараа хөдөлгөх бүрдээ "аяа аяа..." гэх нь монголоор бол "ёо ёох..." гээд байгаа ухаантай ажээ. Тэгээд Люу Лий ландгар шаахайгаа давтмал шороон шалан дээгүүр сүр пар чирэн аяа, аяагаа үглэн гарах гэхэд нь Данзан:
-Да еэ! Би хамт явъя гэлээ.
-Чи явж яах нь вэ?
-Таны ажилд туслалцъя.
Люу Лий түр зогсон бодсоноо,
-Ай дэмий тэр ажил чамд таарахгүй.
-Яагаад?
-Чи бол манай хүмүүс шиг газар тарианы хүн биш болохоор тээрэмд зүтгэхээр тэнгэр чинь хилэгнэн заяа чинь гомдоно.
-Ай хаанаас! Манай нутагт бас тариа байдаг. Бид тариаг мууд үздэггүй. Харин их буян хишгийн зүйл гэж үздэг гээд Данзан байшингаас даган гарав. Тэгээд Данзан хятад хүний заншлаар Люу Лийтэй мөр зэрэгцэлгүй араас нь дагав.
-Энэ хоёрт тосгоноос дөнгөж гармагц цасны өнгөн талыг илэн хийсгэсэн жавартай шуурга угтан авав. Энэ нь Люу Лий өвгөний ядарсан  дорой биеийг тас хумхина. Данзанд бол тийм биш, хүйтэн жавар хоолой руу нь дур зоргоор сэнгэнэж уушги цээжийг ариутгах мэт нь төрсөн нутгийн дүн өвлийн сайхныг нэг үе санагдуулж, нэг үед мартуулна. Нөгөө талаар Данзан энэ дэлхийд хосгүй сайхан сэтгэлтэн гэж үздэг Люу Лийн ажил хэрэгт одоо л нэг тус нэмэр болох гэж яваадаа баярлана.
Их бага хоёр тосгонд Да Лооеэ алдраа мандуулсан газрын эзний байшинг үзвэл гайхалтай ч юм алга, халх нутгийн хөдөөх сүм хийдүүдийн дэргэд байдаг жижиг дуужуур пүүсүүдийнх шиг цаасан цонхнуудтай дэгнэгэр оройтой шавар байшин. Гэвч эргэн тойронг нь үргэлжлэн хүрээлсэн олон шавар пин саравчтайг нь үзэхэд дотуур хөрөнгөөр тун багагүй нь илэрхий. 
Данзан Люу Лий хоёр хаалгын самбарын оронд бүдүүн сийрсэн сүлжмэлийг унжуулсан том пинд оров. Энэ бол тээрмийн нь газар байлаа. Тэр пингийн дунд монгол гэрийн том тоонын хэртэй боржин чулуун хүнд тээрэм хөдлөхөө хүлээх мэт байгаа үзэгдэнэ. Түүний цаана бугын зүстэй согоо хэлбэртэй хоёр сайхан илжиг уяатай байна. Уг нь энд байгаа гурилын хүнд тээрмийг Люу Лий биш. Данзан ч биш, дэргэд нь байгаа тэр хоёр илжиг хөдөлгөх ёстой байв.
-Ай даа еэ! Энэ хоёрыг тээрэмд яагаад оруулдаггүй юм бэ? гэж Данзангийн асуухад Люу Лий,
-Даа Лооеэ энэ хоёртоо хайртай юм гэж хариулав.
-Яагаад тэр вэ?
-Яая гэх вэ, энэ хоёрын заяа! гээд инээмсэглэснээ хувиран гутрах нь "би бол энэ хоёроос дор заяатай" гэж шууд хэлэх шиг болов. Гэвч Люу Лий дахин инээмсэглэж энэ хоёрын заяа үнэхээр өндөр, тэр нь надад боловч өлзий болж байгаа юм шүү гэв.
-За танд яаж өлзий болсон бэ?
-Даа Лооеэ энэ хоёроо эс хайрлан тээрэмд оруулбал надад хийх ажил хэрхэвч олдохгүй гээд Люу Лий, өнөөх хүнд тээрмэнд орохыг завдав. Данзан хажуунаас нь "би, би" гэлээ.
"Би, би" гэсэн чигээр Данзан илжигний хөмөлдрөгийг цээжиндээ оруулж урагш зүтгэв.
Анхныхаа зүтгэлтэнд Данзан тээрмийг хараахан хөдөлгөж эс чадав. Хоёр дахь дээрээ бүх хүчээ цээжиндээ хуралдуулан онгон морь шиг угз татахдаа ашгүй хөдөлгөв.  Ард нь сайр, чулуу асгарах шиг авиа  гарав. Хоорондуураа орсон үр тариаг няц бяц дарагч хоёр хүнд чулуу хавиралдахдаа ийнхүү дугардаг байжээ. Данзан одоо нэгэнт хөдөлгөж авсных гэсэн шиг урам зоригтойхон алхалж ард нь өнөөх сүржигнэх авиа чихэнд нь чимэг болон үргэлжилнэ. Гэтэл зөвхөн нэг газар эргүү мал шиг эргэлдэж байгаагаас нүд эрээлжлэн толгой эргэх маягтай болж ирэхэд Данзан "энэ чинь аягүй бол эргүү өвчин олж магадгүй ажил байх нь ээ" гэж бодон нүдээ анив. Заримдаа ч хагас анин доод газрынхаа барааг хагас хугас ажиглана. Явах тусам тээрмийн чулуунд эрч орон хөнгөрөхийг мэдэж явдлаа хурдасгав. Бараг гүйх шахам болоход Люу Лий "ай" гэж дуу алдаад:
-Дүү минь аяар! гэлээ.
-Юунд тэр вэ? Хурдан явбал хөнгөн байна.
-Тийм. Гэвч хөнгөрснөөс болон гурил бүдүүн гарна.
-Мэдлээ. Ямархан хэмжээгээр явах вэ?
-Илжигний сажлалтаар явбал яг таарна.
-За гээд Данзан явалтаа удаашруулахад тээрэм хүндэрнэ. Сүржигнэх авиа нь ч намжран залхуу хүрэм уйтгартай болж ирэв. Сэтгэлд нь "илжигний сажлалтаар..." гэсэн үг хадгалагдах учир ёстой илжиг шиг сажлах аж. Гэтэл "би бодоо Данзан биш илжиг болоод явж байна" гэсэн сонихон бодол төрөв. Тэгээд бүр илжигтэй ижилсэх гэсэн шиг пинд уяатай байгаа хоёр илжигт бие ташаарлан очих бүрдээ ажихад хоёр илжиг ажилгүй дэмий байгаадаа бие чилүүрхэн уйтгарлаж байгаа юм шиг мөртлөө тун ихэмсэг, харин ч "тээрэмд орсноороо чи илжиг, эзэндээ хайрлагдан зүгээр тэжээгдэж байгаагаараа би хүн" гэсэн шиг тээрмийн зүг ширтэн байгаад Данзангийн уур гэнэт хүрнэ. "Ши та маа дий" гэх хятад хараал аманд аяндаа орж ирэв. Энэ зуур Люу Лий гуайд хийх ажил ер мундсангүй урьд урдынхаа тээрэмдэн гаргаж авдарласан гурилаа шуудайлах, шуудайлснаа цэгцлэн хураах, тэр завсраа тээрэмд буудай хийх, тээрэмдсэнийг авах зэргээд дэргэд тасралтгүй хөдөлсөөр байв.
Сийрсэн үүд сэвхийн өргөгдөж пингийн дотор дүгрэг цагаан гэрэл тусав. Данзан үүднээ таширлан ирэх далимдаа хараа тавихдаа бух шиг бүдүүн хар юм сийрсэн үүдийг хагас нөмрөн зогссон байгааг хальт харан өнгөрөөд дараачийн эргэлт дээр, бух биш хүн болохыг лавтай танив. Гэвч сэтгэлд хүн биш, бүдүүн гэгч голио дүрслэгдэнэ. Данзан дараачийн эргэлтүүддээ үүднээ таширлан ирэх бүр сэм ажсаны дүнд зузаан хөвөнтэй хар даавуун дээлд багтаж ядсан цүндгэр гэдэстэй нүүр талыг хавагнасан мэт цэлцгэр хөх өнгөтэй бэмбэгэр толгой түүн дээрээ бяцхан хар торгон тоорцог шигтгэн өмссөн бөгөөд хөлдөө ландгар цагаан эсгий шаахай углаж, өргөн өмднийхөө шуумгийг цэнхэр өнгийн дайзыг шигдтэл ороосон хүн байгааг тодорхой олж харав. Гэвч сэтгэлд голио л санагдана. 
Үүдэнд зогссон хүн ч Данзанг мөн уйгагүй ажин ширтэнэ. Тэр хүн, хүн болсоор Данзангийнх шиг түүшиндээ овон товон зангирсан булчинтай өргөн шанаатай, хөндлөн нүд, гэнэн харц, өргөн цээж, бадриун гар, баргил, боргил хөдөлгөөнтэй амьтныг үзээгүйдээ нүд салгалгүй сонирхо ширтээд эцэст нь аягүй бол хоёр илжиг оруулахад хүрдэг тээрэмд төдий л түүртэхгүй зүтгэж яваагий нь сонирхоод бүр эцэст нь "хэрэв хэзээ нэг шөнө ийм нэг амьтан авдар дахь мөнгөнд минь шунан орж ирээд багалзуур шахвал яана" гэж бодогдоход дотор нь зарсхийн эргэж явжээ.
Тэр хүнийг далдармагц Люу Лий ажлаа түр зогсон:
-Чи ажвуу? Да Лооеэ! Тэр чамайг ихэд таалан ажив гэж баясангуй хэлэв. Данзан одоо үүний урьд Люу Лий гэрийнхний олонтой бишрэн ярьсан Да Лооеэ гэгч болохыг сая мэдэв. Гэвч түүний өөрий нь таалан ажсан гэдгийг сонирхох юм алга. Харин биеий нь онцгой байдал сэтгэлд буун:
-Ямар гэгчийн бүдүүн ч амьтан бэ дээ гэж инээв.
-Тийм ээ, ёстой буянтай хүн.
Данзан их буянтанг шоолж байгаагаа гэнэт санан гэмшиж инээдээ татан ам хамхив. Хажуугаас нь хоёр илжиг ивээлт эзнийг минь доромжлов гэж зандрах мэт гэнэт нэг зэргээр орилон шавар пинг доргилуулав. Энэ чацуу гадаа ч бас шуугиан болов. Тахианууд дуу дуугаа авалцан тэнхээ гарган хашгиралдана. Тйинхүү нэг үе айхавтар шуугиан дэгдэн намжихад дэргэдэх хоёр илжиг л бархиралдсаар, хошуу хошуугаа тачаалан үнэрлэж уягдсан уяагаа ад үзэн бие бие рүүгээ ухаангүй тэмүүлэхий нь ажвал нэг нь гүү, нөгөө нь азарга юмсанжээ.
-Ажаа зогсъё! Өлзий буяны цаг болов гэж Люу Лий хэлэв.
Өлзий буяны цаг гэж өдөр дунд болохыг хэлдэг ажээ.
Өдөр дунд болмогц илжиг бархирч, тахиа донгодож, ажил зогсдог байжээ. Цааш юу болох вэ гэвэл ажиллаж байгаа хүнд хоол ирнэ. Сийрсэн үүд сэв хийн нээгдэж харц хүн хоол оруулж өгснийг нөгөө хоёр хүлээн авав. Люу Лий түрүүчийн Да Лооеэгийн хацар шиг цэлцгэр хөх өнгийн том мантуу олон ирснийг үзээд,
-Ай Да Лооеэ чамайг үнэхээр таалсан байна шүү гэж давтан баясав.
Ирсэн хоол нь мантуу, усанд чанасан шар будаа хоёр байгаа билээ. Ажил дөнгөж зогсмогц пингийн жихүүн жавар, өмссөн хувцсыг нэвт жиндэх тул нөгөө хоёр халуун хоолоор дотроосоо дулаацах гэж сүрхий дуу чимээтэй идэж гарлаа. Нэг мэдэхэд Да Лооеэ орж ирсэн байв. Түүнийг Данзан түрүүн хэт ажигласан тул дахин ажиглах хэрэг байсангүй. Харин Да Лооеэд Данзангийн дүр ялангуяа түүшинд нь зангирсан их булчин сэтгэлд нь цаг үргэлж харагдан "Ийм хачин булиа амьтны идэх ямар байдаг билээ?" гэсэн саваагүй сэтгэл төрснөөр зарцдаа арвин их мантуу өгөхийг тушаагаад дараа нь өөрөө үзэхээр ирсэн нь тэр байжээ. Энэ явдлыг Данзан үл мэдэх нь мэдээж. Өөрийн нь гаж буруу бүдүүн биеий нь сонирхохыг ч бодсонгүй, зөвхөн буянтны буян өгсөн дээр нь гэж том том үмхэлнэ.
Да Лооеэ Данзангийн угаас хатуу хүтүүг хүүлэн зажилж заншсан эрүүний нь хөдөлгөөн түүшин дэх овс овсхийх булчинг онцлон сонирхсоноо араатны  шинж дээр аваачив. Гэвч жигшлээр биш, түрүүн хүнд тээрэмд хэнэггүй зүтгэж байсантай нь холбон хэрэв би ийм зарцтай бол юутай сайхан бэ, идэхий нь үнэ илжигнийхээс давж магадгүй боловч ашиг болох талаар хамаагүй давуутай байх шүү дээ гэж бодов. 

АЖЛЫН ХӨЛС

Да Лооеэгийнд ажиллахад өдөр дунд нэг хоол идэхээр зогсохгүй оройн нар жарган пингийн дотор харанхуй болон ажил зогсоход хоёр дахь хоол иднэ. Энэ хоёр хоолны хэмжээ маш их, ёстой гэдэс мэдэн идэхээр арвин арвин ирдгийг Данзан ихэд олзуурхана. Заримдаа Данзан хэмжээнээс хэтрүүлж орхиод буцах замдаа амьсгаадан сандардаг байлаа.
-Үгүй юунд ийм их өгнө вэ? гэж асуухад Люу Лий урьд өмнө ийм байгаагүй боловч Да Лооеэгийн ариун шударга болоод ажил хийсэн хүнийг үргэлж анхааран үздэгийнх биз ээ гэж хариулна.
Үнэхээр ч Да Лооеэ Данзанг ихэд талархах мэт өглөө бүр ажлын ид явц дундуур анхныхаа өдрийнх шигээ пингийн үүдэнд ирэн, сийрсэн үүдийг хагас нөмрөн зогсож баахан ажиглана. Дараа нь бараг хоол идэх бүр дээр дахин ирж, ландгар эсгий шаахайгаараа муур шиг гэтэн дөрөв таван алхмын зайтай зогсож бас л баахан ажиглана. Учир нь Да Лооеэ Данзангийн хүнд тээрэмд хэнэггүй зүтгэж байгааг хэчнээн үзэвч бахархал эс ханана. Бас идэх нь бусдаас онцгойг хачирхан сонирхоно. Гэтэл бас юм зажлахад нь шанаанд нь зангирсан булчин бий болон овс товч хөдлөх нь бүр ч хачин байдаг байжээ. 
Урьд өмнө Да Лооеэ нэ пинд хоёр сайхан илжгээ үзэн сэтгэл баясгахаар орж ирдэг байсан бол одоо зөвхөн Данзанг... ийм хүнийг үүрд эзэмших болбол юутай сайхан бэ? Тээрэмд зүтгүүлж байхаас гадна амь бие, эд хогшлоо сэтгэл бардам хамгаалуулах бус уу? гэдэг бодлыг цаг ямагт өвөрлөн шунахайрна. Тэгээд юуны урьд "хоолтой газраас хүн зугтахгүй" гэгчээр хоёр илжигнийхээ тэжээлийн зардлыг хасаж Данзангийн идэхэд шилжүүлсэн байжээ.
Ингэж арваад өдөр өнгөрөхөд хоёр илжиг мэдэгдэхүйц доройтов. Анхны өдрүүдэд тэр хоёр Данзангийн тээрэмд зүтгэхийг дээрэнгүйлэх байдлаар ширтдэг байснаа болиод урт сайхан чихээ сул хаян уруу царайлан газар ширтэх болов. Өдөр дунд болмогц өнөөх дэвэн дэлхийн хамаг амьтдыг тарган цатгалан байгаагаа гайхуулах шиг хүч мэдэн бархирах нь суларч бие бие рүүгээ аахилан тэмүүлэх нь бүр зогсжээ. Гэтэл эднийг анхаарах хүн алга. Ганцхан Данзан малд хайртайгаараа ажиглан эднийг энд ингэж  дэмий хорьж байхын оронд ууланд гаргачихвал сэргэхсэн байгаа даа гэж бодно. 
Нэг мэдэхэд цагаан сарын цууриа бүх тосгоноор дэгдэв. Хүүхэд багачуудын хэчнээн их баяр хөөр болон хүлээж байгааг Данзан Люу Лийн хүүхдүүдийн өглөө бүр хуруу даран хоног тоолж байгаагаас мэдэн мөн л сэтгэл хөдөлнө. Люу Лий авгай хоёр ч гэсэн тайван сууж чадахаа байв. Ийм тийм юм бэлтгэнэ гэж хэлэлцэх зуур өөрт үгүй зүйлсийг хаанаас яаж олох вэ гэж сэтгэл нь зовнино.
Монголд бол цагаан сараар айл бүрд тарган хонины мах гол болон хэрэглэгддэг бол энд нарийн цагаан гурил арав хорин жингээр хэрэгтэй болно. Гэтэл тийм гурил Люу Лийнд байхгүй болохоор Да Лооеэгийнд ажилласан хөлсөө бодуулж гурил оролцуулан авахаар шийдэв. Люу Лий Да Лооеэгийн Данзанг цаг ямагт таалалт нүдээр ажигладгийг сайн мэдэх тул Данзантай орвол эрхгүй сайн болно гэж боджээ. Тэгээд Да Лооеэгийнд бараалхахдаа Данзанг дагуулав. Тасалгаанд нь дөнгөж оронгуутаа Люу Лий босгоноос нь үл хэтрэн, хэд дахин мэхэлзэн мөргөхийг Данзан нүднийхээ булангаар ажиглаад даган дууриав. Гэвч Люу Лийн өвдөг чичрэн зүрх нь цохилж байгааг дууриаж хараахан үл болох аж. Да Лооеэг ажихад хоёр талдаа тохойлдох түшүүр бүхий янхигар хүрэн сандал дээр багтаж ядан лаглайж, амьсгалах бүрдээ янцаглана. Хажууд нь мөс шиг гөлийсөн хөх царайтай оноотой урт дээл өмссөн өндөр туранхай биетэй ахимаг насны хүн нойрмоглон зогсоно. Энэ хүн Да Лооеэгийн бүх аж ахуйг ганцаараа хариуцан мэддэг Лю Синхай гэдэг байжээ. Люу Лий учир явдлаа амнаасаа арайхийн гаргаж хэлэхэд Лю Синхай нойрмоглосон нүдээ өөд таталгүй хажуу тийш эргэн бичгийн ширээнд сууж зузаан гэгчийн данс дэвтэр аван сөхөж хуудас шүүрдэв. 
-Энэ жил еэвэн сар маа юү гурван жин  гэж зүүдэлж байна уу гэмээр үг бүрд унжуулан бүвтнүүлэхэд нь:
-Ай тийм! Гэж Люу Лий хуурамчаар инээн тонгосхийв.
-Ноднин цагаан сар дэн зай мий арван таван жин гээд нэг хэсэг таг чиг болсноо цаад жил шан юү жин бан гэхэд нь Люу Лий,
-Ай Шиянсан аа! Эдгээрийг намрын ажлын хөлснөөс суутгасан байх аа! 
Лю Синхай хариу дуугарсангүй, дансаа ширтсэн чигээр унтчих шиг бас гөлөрнө. Тэгээд ёстой унтах шиг. Энэ нь "одоо энэ чөтгөр бас ямар юмыг гаргаж ирэх гэж байгаа бол?" гэж хүлээсэн Люу Лийд сүрхий аймшиг байлаа. Данзанд бол бөөн хар уйтгар. Том сандалд зоогдсон шиг суугаа Да Лооеэг хүн сонирхохоор үл барам үзэнгүүт инээд алдаж болохуйц байвч үүний урьд олонтаа үзэн янз янзаар дүрслэн бодож гүйцсэн болохоор мөн л хар уйтгар төрүүлэх аж. Бие чилээрхэн байж ядахдаа Данзан: "би гаръя" гэж хэлэхийг завдтал Лю Синхай:
-Дээр үеийн өрийг хэзээ төлөх вэ? гэх шиг. Люу Лий цочин:
-Ай дээр үеийн ямар өр вэ?
-Танай эцэг, бас эцгийн эцэг өртэй байсан шүү дээ.
-Аяа би мэдэхгүй юм даа гэж Люу Лий амьсгаадав. Лю Синхай толгой эргүүлэн Люу Лийг гөлрөн ширтэж:
-Би ч мэдэхгүй зөвхөн энэ данс!
Люу Лий гуниглан доош ширтсэнээ Да Лооеэ руу хандан:
-Да Лооеэ энэ хэр над өвгөдийн өрийг төлөх чадал яахин байх вэ. Ядаж хүү цэрэгт түүнийг ирсэн хойно бодох болгож өгнө үү? гэж мэхийв. 
Да Лооеэ: жээт шиеэн /энэ бол/ гэдэг үгийг нялуунаар сунган уянгалуулаад. Уг үг бол шин, ганцхан Да Лооеэ хэл нь хүртэл хэт өөхөлсөндөө тийнхүү нялуунаар сунгадаг ажээ. Люу Лий баярлан:
-Одоо би ажилласныхаа хөлсийг бодуулан гурил авахыг хүснэ гэхэд, 
Да Лооеэ дахин - "шиеэн" гэв.
Мөсөн гөлгөр царайт Лю Синхай гар сампин руу явснаа гэнэт гялалзан "байцаа, төмс, сонгино, хул шийгуа" гэхчилэнгийн үгсийг сампингийн эрхний шид пад гэхтэй уралдуулав. Энэ нь Люу Лийн сүүлийн саруудад ажил хийх зуураа хэд гурван жингээр авсан зүйл байх бөгөөд Люу Лий эцэст нь чухам юу үлдэх бол гэхдээ нүд цавчилгүй гөлрөн ширтэнэ. Данзанд сэтгэл зовох юу ч үгүй, гөлгөр хүний гэнэт гавшгайлсныг гайхан багагүй юм авахыг бодон хүлээнэ. Агшин зуурын дотор Лю Синхай тооцоо бодон дуусаж:
-Дэн зай мий арван таван жин гэв.
Люу Лий: -Ай гэж санаа алдан Синсан аа сүүлийн үед бид хоёул ажилласан шүү гэхэд Да Лооеэ:
-Хорин таван жинг өг! гэж нялуунаар уянгалуулах нь ёстой л нэг их юмны эзэн хүний зарлиг буух шиг.
Люу Лий баярласандаа инээмсэглэл гурвантаа мэхэлзэв. Хорин таван дэн зай мий нарийн гурилаа жигнүүлж аваад Люу Лий улмаар баярлан: "би би" гэж Данзангаас урьд шүүрэн авч үүрэв. Гэрийн зүг явж байхдаа Да Лооеэг энэ хавийн аль хөрс сайтай газрыг мөнгөөр зодон гартаа авч чадсан шигээ ажил сайн хийсэнд их хөлс өгч чаддаг шударга хүн гэж магтав. Харин өнөөх Лю Синхайг: -"тэр биеэрээ чөтгөр" гээд цааш муучлахы нь сонсоод тэр хүн жил бүр Люу Лийн өмнө эцэг өвгөдийн өр гэгчийг дурсан сэтгэлий нь зовоодог аж. Чухамдаа юу юу авсан ямар ямар өр байдгийг Люу Лий үл мэднэ. Аягүй бол ном бичиг мэдэхгүйг далимдуулан ор үндэсгүй юмыг дурдан айлган сүрдүүлдэг ч байж магадгүй шиг. Гэлээ ч Люу Лий тэр дурсамжаас болон Да Лооеэгийнд хямд үнээр ажиллаж байхаас өөр аргагүй болсон байх бөгөөд үүнээ Люу Лий гуниглан яриад эцэст нь:
-За энэ ч яахав, зүгээр, одоо сайн дүү чиний ачаар багагүй хөлс авсандаа баярлав гэж инээмсэглэв. 
Гэтэл "их хөлс" гэж нэрлэгдэх хорин таван жин гурил маань юу байв? Түрүүн Данзан жигнэхий нь хараад хусмаа чамласан хүүхэд шиг уруу царайлсан бол одоо "Даа гөө! Би үүрье" гэж аван мөрөн дээрээ хаяхдаа, хэчнээн өчүүхэн зүйл болохыг лавтай мэдэн санаа алдав.
Люу Лий гэртээ дөнгөж ирэнгүүтээ: -"ай лоопаа!" гэж авгайгаа дуудан: -"дэн зай мий хорин таван жин!" гэхэд авгай баярлан "уай" гэж дуу алдан угтаж, урьд өмнө хийгээгүй их мантуу хийнэ гэж амлав. Энэ чимээгээр хүүхдүүд бас баяр, "дотроо чихэртэй хийх үү, бурамтай хийх үү" гэж шуугилдан эхээ тойров. Авгай тэднийгээ өхөөрдөн - хийлгүй яахав. Хорин таван жин дэн зай мий байна хойно танзуур, еэвэн ч арвинаар хийнэ гэлээ. 
Ийнхүү Люу Лий бүх гэр бүлээрээ хөл алдан баярлах тул Данзан авчирсан гурилаа чамлахад болив. Хэдэн хоногийн дараа цагаан сарыг угтсан би түүний орой боллоо. Энэ зуур авгай хүүхдүүддээ өмнө амласнаа амжилттай гүйцэтгэснээр үл барам маа таан ба сүлш хэмээх будааны гурилаар жаа гоо гэдэг боорцгийг хамгийн ихээр хийв бололтой. 
Орой ханзан дахь байшингийн туургын голд хайрцаглан хадсан бяцхан шаазан өвгөн бурхандаа улаан энгэсэгт жижиг мантуу ба бас бусад идээгээр тахил тавин лаа асаан хүж шатаан чимэглэв. Түүнийхээ дор алтан бичигт улаан хуудас гурвыг зэрэгцүүлэн наав. Люу Лий өөрөө ном бичиг таг хүн боловч хуудсан дахь бичгийн "Заяа буян тэнгэрээс бууна", "Таван заяа ирлээ", "Өлзий хутаг орших нь өтөлшгүй нарс модны адил" гэсэн ерөөлт үгс болохыг мадаггүй мэддэгээ Данзанд тайлбарлан таниулж өгөв. Байшингийнхаа гадна хүүхэд багачуудын гар арай хүрэмгүй өндөр ширээ мэтийг засан дээр нь алт, мөнгөн цаасан ембүү элдэв төрлийн идээ боовоор чимэглэн голд нь мөн лаа, хүж асаах нь дээд тэнгэрт тахил тавин дээж өргөж байгаа нь тэр аж...
Үдшийн харанхуй болмогц битүүлгийн банш чанав. Гэрийн дотор авгайгаас бусад нь ханзан дээр завилан тавлаж тэрхүү баншийг хүлээнэ. Жирийн цагт хэзээ бол, хэзээ гэгээ гэрэлгүйхэн байдаг тасалгааг бурхны өмнөх хоёр том улаан лаа зэрэг гэрэлтүүлж байгааг хэлэх үү? Юм бүхэн нүдний өмнө тов тодхон тусахын дээр сайхан үнэртэй хүжсийн утаа сэтгэл ариутган ханхална. Хүүхэд багачуудынхаа үнэхээр баяр хөөр болон шуугилдахад гэрийн данжаад Люу Лий уурлан уцаарлахын оронд "ай хао" /за сайн/ гэж хамт баясалцана. Ер нь энэ үеэс эхлэн хүн бүр, "ай хао хао..." гэх болсон нь нэгд сар шинийг угтахдаа муу муухайг хэлэхийг цээрлэх, хоёрт, үнэхээр ч санаа сэтгэл өөрчлөгдөн баяр баясгалан болж байгаагийнх байжээ. Энэ дунд Данзан мөн л баяр хөөр "ай хао" хашгиран гуя алгадан ха ха инээн сууна.
Битүүнийхээ баншийг идэхдээ элдэв төрлийн давстай ногоо савхдаж уур савстал халаасан шоо жүү гэдэг архийг амсар бяцхан жүнзэнд хийн байн байн ууна. Данзан нэг банш үмхэн зажилснаа "ая" гэж уулгалан амнаасаа аравтын цагаан мөнгөн зоос гаргахад бүх гэрийнхэн "даа шин" /баяр хүргэе/ гэж хашгиралдав. Тэр нь аз шалгах гэж хийсэн мөнгө байсан бөгөөд Данзанд дайралдсаны хувьд авгай, Лий хоёр "энэ жил чи тун их олз олно. Чи юу ч болж магад" гэж хөхрөлдөн баяр хүргэлээ. Данзан ч бэлэгшээн баярлав.
Шинийн нэгний өглөө бүх гэр бүлээрээ үүрийн үнэгэн харанхуйгаар босдог байжээ. Люу Лий хүүхэд багачуудаа дагуулан гарч өчигдөр үүднийхээ өмнө гурван том цаас бөөрөнхийлөн давхарлан тавьж цасан овоо босгосон дээрээ бамбар хатган боов мантуугаар тахил чимэглэн үйлдээд өмнө нь очиж гар зангидан цээжиндээ аваачин хавсаргаж гурвантаа сөгдөж мөргөхөд Данзан "усы нь уувал ёсы нь дага" гэдэг үгийг баримтлан яг таг дууриав. Энэ нь "цай шин еэ" хэмээх эд мөнгөний бурханг тахин мөргөж байгаа аж. Тэндээс Люу Лий буцаж оронгуутаа гэр бүлийнхэнтэйгээ мөн хоёр гараа цээжиндээ аваачин "даа фаа цай!" гэж мэхэлзэн ёсолно. 
Нар гаран дээш хөөрмөгц ураг төрөл ба танил танилын хүмүүс бие биедээ айлчлан хэсэх аж. Орж ирсэн бүхнээрээ "даа фаа цай!" гэж өгүүлэхээр эхлэн мэндэлж гар цээжиндээ аваачин мэхэлзэж золгох ёс гүйцэтгэнэ. Дараа нь шинэ мантуу, баншаар зочлуулахдаа бие биеэ аав, ээж, ач, нагац, эгч, дүү энэ тэр болон дуудалцаж ха ха инээлдэнэ. Иймд Данзан хүртэл өчнөөн төчнөөн ураг төрөл ах дүү нартай болжээ. Бүх орж ирэгсдийн дотор гоё ганган буюу шинэ хувцас өмссөн хүн нэг ч үгүй. Гэвч  бүтэн хувцас өмссөн нь түүндээ маадгар, элэгдэн хуучирсан хувцас өмссөн хэсэг нь түүнээ цагаан сард зориулан нөхөн сэлбэж чадсандаа мөн л маадгар. Маадгараар инээн маадгархнаар гишгэлэх нь Данзангийн нүдэнд тун хуурамч дан л маяглаад байх шиг үзэгдэв. Үнэндээ гэвэл тийм биш, бүх жилийн турш дан ажил, амьдралын хүнд хоёрт нуруу туруугаа эвдэртэл зүтгэхийн зэрэгцээгээр цаг ямагт дарлагдал, мөлжигдөлд хавчигдах учир өөрийн тааваараа инээн баясахаас ихэвчлэн хөндийрсөн байх бөгөөд ганцхан цагаан сар болж арайхийж амрахдаа инээн баясах болсондоо тийнхүү маадгар болсон байдаг аж.
Ирвэл зохих чухал хүмүүсийнхээ ирж гүйцмэгц Люу Лий Данзанг дагуулан айл хэсэхээр гарав. Дайралдсан бүхэнтэйгээ "даа фаа цай!" гэж мэндлэн явдаг ёстой байлаа. Данзан хүний ёсыг нарийвчлан сахихыг хичээнгүйлэн энэ тэрийг нарийвчлан ажиж хөлөө хөндөлдүү гишгэлэн ёстой л маяглаж гарав. Айлд ороод бас шал хуурамчаар ха ха инээнэ. Гэлээ ч баяр! Данзан нутгаас гарснаасаа хойш энд л сая нэг сэтгэл тэнийн баярлав.
Шинийн хоёрны өдөр Люу Лий сүмд очин газрын бурхан түүднеэг тахина гэж ихээхэн хөл хөдөлгөөн болов. Улаан энгэсэгт мантуунууд ба лав хүж бас бусад идээнийхээ дээжийг багтаан гэр бүлээр явах гэхэд Данзан аз хийморь амь насаа даатгасугай гэж мөн хамт явалцана.
Хөр цасанд битүү хучигдсан тарианы өргөн талбай дээр хүмүүсийн явсан шинэхэн ул мөрөөр гарсан нарийн жимээр тэмээн жин шиг цувран явав. Тэр зуур Данзан ямар нэг том сайхан дуган сүмд очих гэж яваа шиг санан сэтгэл баахан хөгжжээ. Тэгээд Люу Лийн хаалга хатавчгүй бяцхан бунхан шиг юмны өмнө тулан очиход нь гайхав. Тэгсэн чинь өнөөх тахих гэсэн сүм нь тэр байжээ. 
Люу Лий түрүүлсэн чигээр доош бөхийн шурган орж тахил дээжээ өргөв. Ард нь авгай, түүний ард хүүхэд, тэдний хойно Данзан. Өвдөг дээрээ суун мөргөв. Уг нь Данзан энд амь насаа даатгахыг бодож ирсэн атал одоо сүсэг алдан дотор нь чухам юу байдгийг сонирхон ажиглав. Янз бүрийн хэлбэртэй их бага мантуу доод шалнаасаа дээш тохой илүүтэй овоологдсоны дээр хэдэн арван лаа асаастай байгаа үзэгдэнэ. Гэвч энд тэндгүй хүж хатган шатаасан тул өтгөн хөх утаа сүмийн бяцхан зайд багтаж ядан асаж байгаа лаагийн гэрлийг арай ядан сүүмэлзүүлнэ. Аажимдаа нүд дасан ажвал ард нь цагаан дээлтэй, цагаан сахалтай, цагаан царайтай таяг тулан инээмсэглэсэн дүртэй шавар өвгөн бурхан байх бөгөөд тэрээр манарсан их утаанд автагдсанаар үүл хөлөглөн айсуй шиг үзэгдэнэ. Гэлээ ч Данзанд сүсэглэн бишрэх сэтгэл төрсөнгүй, бурхны нэг тал тогоруу нөгөө тал буга байхыг олж хараад "энэ хоёр бас юу вэ? Яагаад энд бурхан болон тахигдан шүтэгдэх болов?" гэж бодов. Данзангийн өмнө Люу Лий авгайтайгаа газар сөгдөн даатгал дээтгэлээ уянгалуулан мөргөж байв. Түүнээс нь Данзанд "хаврын хүйтнийг хурдан зайлуулж, газрын хөрсийг гэсгээж хайрла. Ган гачгийг үзүүлэлгүй, газар тариаг сайхан ургуулж хайрла" гэдэг тоймтойхон үгс сонсдоно. 
Хятад оронд алгын чинээ газартай боловч цагаан сарын шинийн хоёрт тариачин бүхнээрээ ийнхүү газрын бурхан түүднеэд заавал мөргөдөг байх бөгөөд ор тас газаргүй болж, их баяныд зөвхөн хоол гэдэс тэжээх төдий зарагдах болсон тариачин ч гэсэн эс мөргөвөл идэх хоол олдохгүй болно гэж айн мөргөдөг байжээ.
Салхи савир өчүүхэн ч үгүй налгар сайхан тэр өдөр буцаж явахдаа авгай Данзангаас:
-Үгүй, чи түүднеэд залбирсан уу гэж сэжиглэн асуув. Хариуд нь Данзан:
-Ай ээж ээ залбиралгүй яахав.
-Сайн. Гэвч чухам юу гэж залбирав?
-Гэр орон руу минь буцах хаврын сайхан улирлыг хурдан ирүүлж хайрла л гэж.
-Зөв! Энэ дэлхийд намайг ганцхан түүднеэ л тэтгэнэ. Ер нь Да Лооеэгийн чамд сайн байгааг үзвэл түүднэе тэтгэсээр байгаа байх. Энэчлэн чамд азын банш очсоныг бас яана. Үнэхээр чи азтай! Энэ жил чи маш их олз олно гэж мэд! гэхэд нь Данзан бэлэгшээн баярласнаа сая түүднеэ бурханд нь огт сүсэглээгүйгээ санан "ай даа үүнээс болон хамаг аз минь харьчихгүй байгаа даа" гэж бодоод сэтгэл зовоход хүрлээ.

ЭХ ОРНЫ ДУУДЛАГА

Хятад оронд цагаан сар арван таван хоног үргэлжилдэг гэнэ. Яг арван тавны орой сар тахиж, цагаан сарынхаа баярын төгсгөл хийгээд, маргааш нь өнөөх бүх жилийн турш зүтгэх ажил хөдөлмөртөө ордог байжээ. Сар тахихаас таван хоногийн өмнө Даа Лооеэ, Люу Лий, Данзан хоёрт тусгай хүн явуулан дуудуулжээ. Ийм явдал Люу Лийд байтугай эцэг өвгөдөд нь ч тохиолдож байсангүй учир цөм гайхан шагшилдана. Очихоор явж байх зуур Люу Лий Данзанд, Да Лооеэгийн хэчнээн их арвин буян ач ивээлтэй болохыг ам дүүрэн бахдан сайшаав.
-Ай даа Даа Лооеэ үнэхээр хэлж баршгүй баян шүү гэж үгээ эхлээд дараа нь: -Чи хар даа! Энэ гол урт хөндий тэр аяараа Да Лооеэгийн тарианы газар. Хоёр талаар нь татсан их шуудуу бий. Зөвхөн адагт нь бусад айлуудын жаал зугаа газар байх боловч шуудуу нь Лооеэгийнх, жилийн жилд Лооеэд үнэ төлөн тариагаа усална. Аяа зарим жил ган болон ус ховордоход Да Лооеэгийн ус өндөр үнэтэй болно. Тэгэхлээр хүмүүс дотроо уурлан элдвээр хараан занана. Миний бодоход Да Лооеэ ч бас аргагүй, нэгд өөрийн газар байна. Хоёрт уг шуудууг малтахад мөн ч их хөрөнгө орсон  нь мэдээж.
Манай аавыг залуу байхад анх малтсан юм гэнэ билээ! Тэр цагт энэ Да Лооеэ хаанаас байх вэ, эцэг Даа Лооеэ нь л байжээ. Бас тэр цагт баян ч биш, харин их ухаантай. Эхлээд тэр хүн бүх хөрөнгөө борлуулж, Бээжингээс жаал зугаа нарийн бараа авчирч эндхийн цахар ноёнд бэлэг барин  газар авсан гэдэг. Энэ бол их ухаан, газар шороо мөнх, эд бараа элэгдэнэ. Тэр ёсоор цахар ноёны авсан тэр бэлгээс одоо үр хүүхдэд нь юу ч үлдээгүй байхад өгсөн газар нь байж л байна. Гэтэл Да Лооеэгийн эцгийн ухаан түүгээр зогсохгүй, жишээлбэл газартай болсон даруйдаа тариа тарихын оронд шуудуу малтуулжээ. Түүнд нь манай аав ажиллаж байсан гэдэг. Анх хүмүүсийг ажиллуулахдаа өдөрт гурван удаа хоол идүүлнэ гэж хэлэлцсэн боловч түүнээ чадахгүй болж хоёр идүүлж байсан гэж аав маань ярьдагсан. Эцэст нь бүр хүмүүсийн ажлын хөлс төлөх юмгүй болсон тул анхныхаа дансыг авлагаар биш өрөөр нээж байсан гэдэг ээ. Манай хэлэнд ус урсах нь уруугаа боловч уусан бүхэнд унд болон тэнхрүүлэхийн төлөө гэж зүйр үг байдаг. Энэ бол үнэн үг. Да Лооеэгийн эцэг Да Лооеэ хамгийн түрүүн шуудуу татсанаар дараа жил нь их тариа аван баяжиж эхэлснээр барахгүй бусдын газрыг мөнгөөр авч эхлээд ийм их газартай болсон юм. Одоо тахиа, гахайг нийлүүлэн тоолбол тавь гарахы нь яана. Үүнээс гадна хоёр илжиг байна. Нэг нь тавин лангийн үнэтэй шүү. Чи бод! Нэг илжиг нь тавин лан мөнгө. Миний бүх хөрөнгийг бүгдий нь нийлүүлэн бодож үзэхэд арван таван лан, хамгийн их аз дайрахад хорин лан хүрэх байхад Да Лооеэгийн ганц илжиг тавин лан, хэн ч дуртай авна. Ингэхлээр Да Лооеэ үүрд хотойхгүй баян их буянтан мөн биз дээ! гэж ярив. 
Да Лооеэгийнд очиход хашааныхаа хаалганаас аваад доторх ордог онгойдог бүхний үүд хаалгыг алтан үсэгт ариун улаан хуудсуудаар чимэглээд ширээ засан тэнгэр тахисан хийгээд цаасан овоо босгон газрын эзэн түүднеэг тахисан нь маш дорвилог аж. Ялангуяа тахисан идээ нь Люу Лийн цагаан сард зориулан бэлдсэн бүх идээнээс үзтэл давуу үзэгдэнэ. Цааш яван жинхэнэ цагаан сар болсон их өргөөнд нь ороход аагим зуных шиг бүгчим халуун ханхийв. Энэ дэлхийн хамаг амттаныг зайгүй өрсөн урт ширээ нүдэнд тусах нь эзэн хүнийхээ үнэхээр их буянтан болохыг илэрхийлнэ. Ард нь Да Лооеэ ганцаар, хар пүүсүү тэрлэг дээлтэй, гартаа барьсан тогосон хээт хөнгөн дэвүүрээр хөлс чийхарсан зузаан нүүрээ дэвүүрдэх маяг үзүүлэн сууна. Хүндэт босгы нь арайхийн давж орж ирэн дорд иргэн Люу Лий биеэ хярсан туулай шиг болтол нь барин "даа фа цай!" айлтган олонтаа мэхэлзэв. Түүний аясаар Данзан ёс журмыг гүйцэтгэхдээ биеэ барихгүй байж эс чадав. Хариуд нь Да Лооеэ зөвхөн ам хөдөлгөн нэг удаа толгой дохисон бөгөөд хоёр дахь удаагаа дохих нь ирэгсдийг ширээнээ суу! гэжээ. Нөгөөдүүл их ширээний доод буланг бараадасхийн, сандлын өнцөг дээр бие барин суух төдийхөн болов. Бие чилүүрхэн байж ядах зуур Данзан ширээний голд хэлбэр маягий нь өчүүхэн ч алдагдуулалгүйгээр халуун уураар жигнэн болгосон тарган гахайн зулзага өд сөдий нь зумлаж өнгий нь хусан шаргал болтол нь шарсан амьд байгаагаас үл ялгагдах хоёр галууны дунд байхыг үзээд эдгээрээс нь идвэл чухам юутай сайхан бол гэж бодоход чухам хорхой хүрэхгүй байж яаж чадах вэ. Гэвч тэдгээр болоод бас бусад бүх идээнүүдэд хүний гар хүрсний шинж тэмдэг үгүй байгаагаас, "ай энэ чинь бусдыг зочлоход биш, зүгээр хорхойгий нь хүргэхэд зориулагдсан эд байх нь ээ!" гэж ойлгон хорхойгоо дарж авлаа.
Хүн орж ирэн аягалсан цай авчирч өгөв. Түүний нь уухаар аманд ойртуулмагц урьдын танил үнэр хамарт ханхийж, амсан үзвэл уржнан анх Жанчхүүд орж ирэнгүүтээ цагаан далайн пүүсэнд ууж байсан цайны ижил мөн байх тул сэтгэлд нь сэв орж ирэв. Түүнээс цочин Да Лооеэг гэнэт харахад цагаан далайн данжаадаас тэс өөр хүн байх боловч өөр рүү нь ширтэж байснаа нүд цавчлан дальдрах нь нэг л биш шиг санагджээ. Цайны дараахантай саяхан чанасан халуун банш орж ирэв. Тэр нь маш арвин. Данзангийн хичнээн их идэхийг үзэх гэсэн байх бөгөөд доторх хийц нь овоогоос овоо махтай байжээ. Гэвч Данзангийн сэтгэлд нэгэнт орж ирсэн хар санаа улмаар гүнзгийрэн нэг үе үүнээс нь идэх үү байх уу гэж эргэлдээд эцэст нь идье, харин ч ханатлаа идэж авбал над завшаан гэж боджээ. Бас архиар зочилсны нь хамаагүй уухыг шийдлээ. Тэнд Да Лооеэ, Данзанг ууж идэх рүү гавшгайлан орохыг нүд салгалгүй ширтэж байснаа хундагат архийг гурав дахь удаагаа хөнтөрхөд нь инээмсэглэн:
-Ай ид, ид гэж хамраараа гуншиганан хэлэв.
Данзан толгой дээш татаж
"Ид, ид гэж шахан байж идүүлж орхиод эцэст нь мал мал гэж хараадаг шүү дээ" гэж үг санаанд орж ирэхээр нь санамсаргүй хэлж орхив. Хажууд нь Люу Лий цочин бараг босон харайж шахав. Данзан ч санамсаргүй зүй бусын юм хэлсэндээ гэмшив. Гэвч Да Лооеэ нялуунаар инээн:
-Маш сайн! Чи илжигнээс давуу хүчтэй шигээ энэ ертөнцийг хэн хүнээс илүүтэй ажиглан  үнэнийг олж хардаг ухаантай хүн байна. Би ийм хүнд дуртай.
Люу Лий сэтгэл тайвшран Данзанд "Да Лооеэ, ийм цэцэн хүн шүү" гэж сэм шивнэв. Данзан өөрийнгөө илжигтэй зүйрлүүлсэнд нь сэтгэл зарсхийн шинээр хорсож эхэллээ.
Да Лооеэ лаглайн суудлаасаа жаахан өндиймөөр болон тавагтай банш руу харснаа.
-Ид, ид эцэст би мал гэж нэрлэхгүй, харин манай хүн гэж нэрлэнэ.
-Юунд тэр билээ? гэж гайхан ширтэхэд Да Лооеэ өөдөөс нь нялуунаар инээн: -Битгий гайх! Өнөөдрөөс эхлэн чи манай болно. Өдөр бүр их хоол иднэ. Гаднын хүн ер чамайг Даа Лооеэгийн итгэлт зарц гэж үзэн айн сүрддэг байх болно.
Дахнзан бүр гайхаж орхилоо. "Би зүүдэлж байна уу?" гэж биеэ ажтал Да Лооеэ ай гэж санаа алдаад: -Миний хоёр сайхан илжиг бий. Түүндээ би маш хайртай, тээрэмд ч оруулдаггүй байсан. Одоо тэр хоёр илжгийг зарна түүний оронд чи надад хайрлагдан миний бие, эд хөрөнгө хоёрыг хамгаалж байх болно. Харин тээрэмд зүтгэхгүй шүү гэхэд нь Данзангийн уур дүрсхийн бадарлаа. Уураа дарахыг оролдовч "Илжиг! Илжгийн оронд хайрлагдах болж байна шүү!" гэж бодогдох нь тэсэхүйеэ бэрх. Би илжиг биш хүн гэж хашгиран босон харайж:
-Надад өөрийн эх орон бий! Өөрт минь шашин бурхан бий. Алж идэх хонь хорь гучаас илүү, унах сайн морь хүртэл бий! гэж хашгирав. 
Хариуд нь Да Лооеэ айн сүрдэх боловч:
-Чамд байхгүй, байсан тэр бүхэн чинь манай дундад иргэн их улсын их цэргийн хөлд дэвсэгдэн сүйрч байгаа гэж өгүүлэх сонсдов.
-Аа тийм үү? Тэгвэл би чамайг энэ гэр оронтой чинь хамт няц дэвсэлье гэж Данзан урагш давшлаа. Гарт дайралдсан шаазан хэмх атгагдах өөрт нь мэдэгдэв. Люу Лий урдуур нь орж ирснийг хажуу тийш шидэв. Данзан Да Лооеэг үнэхээр алъя гэж урагш зүтгэхэд нь урт ширээ өмнө нь тээгэлдэж байсан бөгөөд дээрх юмс нь пажигнаж айсан сандарсан Да Лооеэ янхигар сандалдаа улмаар шигдэн бархирахад гаднаа бүх гэр бүлийнхэн нь хүмүүс, ойр дотны зарц нар ухаан зулаггүй үймэлдэн орж ирлээ. Гэвч агсан тавигч монгол хүний журмаар энгэр заамаа аль хэдийд зад татаад ханцуй юугаа тохойгоо өнгөртөл шамлаж амнаасаа хөөс цахруулан, шүд хавиран агсчиж байгаа Данзангаас айхгүй хүн хэн ч алга. "Та нар энэ эзнээ өмгөөлөн хамгаалахаар ирцгээнэ үү? Ирцгээ, цөмийг чинь ална" гэж монголоор хашгирч, шаазан хэмх атгаснаас цус болсон муйхар гараа зангидан давшихад орж ирсэн бүхнээрээ нэг булангаас нөгөө булан руу хуйлран зугтаж чихцэлдэнэ. Ганцхан Люу Лий өөрийн эцэг шиг ижил дасал болсноороо халдан ирж далайсан гартай нь зууралджээ. Айн сандарсандаа бүх бие нь догдлон чичирч, үг хэлэх гэвч эс чадан "аяа, аяа" гэж бүвтнэж байхыг Данзан хараад сая омог дарагдан яаран гарахыг шийдэв. Гэлээ ч уур хилэн цээжинд бадарсаар, хаалган дээр очин гараараа нээхийн оронд хэмх өшиглөн гарч одов. Ард нь Да Лооеэ өөрийн ухаангүй байснаас арайхийн сэргэж "аяа, хүн биш, барс" гэж өгүүлэхэд шувуун хөлтэй бяцхан эхнэр нь "барс барсдаа бүр галзуу барс!" гэж хэлэн амьсгаадан цээжээ даран хана түшин муужран унав. 
Тэндээс Данзан "ай нутаг минь, нутаг минь... хайрт нутаг минь" гэж тасралтгүй бархиран явсаар Люун гадаа ирээд хар буурныхаа барааг хармагцаа тэсгэлгүй уйлан, урт хүзүүгий нь тэврэн аваад ухаан алджээ. Данзанг хөөрхий авгай их хүүтэй элбэн арай чарайхийн дотогш оруулан ханзан дээр хэвтүүлснийг огт үл мэднэ. Гэтэл авгай архинд хүн тийм болтлоо согтохыг үзэх байтугай дуулаа ч үгүй тул ямар нэгэн хортой идээ идчихсэн байх гэж бодон аян сандарч уйлаан унжаан болсон нь тун их. Люу Лий тэр орой ирэхэд нь учрыг мэдэн, нэг талаар сэтгэл амрах боловч нөгөө талаар ёс журмыг тун их алдаж дээ гэж  бодон шинэ зовуурыг эзлэх болов.
Шөнө Данзан, цаг үргэлж шүдээ хавиран хяхтнуулж, үе үе монголоор хараал зүхэл тавин тийчилж бүх гэр бүлийг донсолгон нойргүй хонуулав. Тэр нь чухам ганцхан Да Лооеэтэй л байн байн барилцан авч байгаагаар хар даран зүүдэлсэн хэрэг бөгөөд заримдаа Данзан Да Лооеэтэй байн байн барилцан авч дийлдэвч Да Лооеэг цаглашгүй том голио юм уу, эсвэл чоно, эсвэл гахай болон босож ирээд дахин барилцаж авна. Нэг удаа өөрөө дийлдээд хөөрхий муу ясан хэдрэг илжиг болчихоод хүнд тээрэмд зүтгэж явлаа. Тоног хөмөлдрөгөө тасдахыг оролдон чадахгүйдээ тун их гашуудна. Нэг мэдэхэд ашгүй хүн хэвээр аж. Гэвч урд нь Да Лооеэ цагаан сарынхаа том ширээний ард бахдан тавлах мэт инээмсэглэн чамд байдаг бүхэн чинь манай их цэргийн хөлд өртсөн гэхэд нь өөрий нь алах, орон гэрий нь баллахаар урагш давшихдаа сэржээ. Нүдэндээ Люу Лийн гэр орон тусмагц зүүдэлснээ мэдэв. Өчигдрийн нь явдлууд сэтгэлд нь тун тодорхой бууж ирэх бөгөөд хажуу тийш харвал Люу Лий сэтгэлийн хүнд зовуурт дарагдсанаар доош ширтэн, бог малын чөмгөн гансаа хүчлэн сорж, их утаа хөврөлдүүлэн сууна. Авгай шавар зуухныхаа тэнд мөн л гунигтай доош ширтэн сууснаасаа толгой дээш татан:
-Аяа бие чинь ямар байна?
-Дотор маш муухай байна гэхэд яаран босож, халуун цай, хүйтэн мантуу хоёрыг авчирч өгөв.
Люу Лий доош ширтсэн чигээрээ гансаа хэд дахин угзарсныхаа дараа:
-Чи өчигдөр Да Лооеэгийн өмнө галзуу барс шиг агсчиснаа мэдэж байна уу гэж аяархан боловч зэмлэнгүй өгүүлэв.
-Мэдэж байна гэж Данзан гэмшин хариулснаа гэвч да еэ ээ, тэр чинь намайг хүн гэж үзэхийн оронд хүн толгойтой илжиг гэж үзсэн шүү дээ.
-Ай хаанаас! Харин Да Лооеэ хоёр илжигнээсээ давуутай үнэлэн дэргэдээ авах гэсэн биш үү.
-Харин нь дээ, тэр чинь одоо хүн толгойтой илжиг гэж үзэж байгаа нь тэр!
Люу Лий дуугүй болон баахан бодсоноо:
-Тэр тийм. Гэвч хэрэв намайг тэгж өндрөөр үнэлсэн бол би баярлах байлаа.
-Яая гэх вэ, ядуу хүн баяд ноёдын өмнө илжигнээс дор үнэтэй байдгаас л тэр байхгүй юу? гэхэд нь Данзан одоо миний бодох ээлж боллоо гэсэн аятай доош ширтэн гөлрөв. "Үгүй хүү чи юу бодон гутарна вэ?" гэхэд над гутарсан юм алга. Ганцхан миний өчигдрийн явдал таны хойшдын амьдралд гай болох байгаа даа л гэж сэтгэл зовж байна.
-Ай үгүй, харин би чамайг барьж аваад "гар!" гэхэд чи ашгүй номхрон гарсан шүү дээ. Тэгснээс чинь Да Лооеэ намайг галзуу барснаас бүх гэр бүлийг аврагч их зоригтон гэж хүндэтгэн зочилсон гэж инээд алдан Люу Лий гэнэт царай хувирган:
-Гэвч Да Лооеэ тун даруй чамайг хөөн явуулахыг даалгасан энэ бас хэцүүеэ!
-Зүгээр! Тэртэй тэргүй би явна.
-Хаашаа! гэж авгай цочин дуу алдав. 
-Ээж минь, нутаг руугаа. Нутаг маань дайны хөлд байгааг би өчигдөр Да Лооеэгийн амнаас мэдлээ.
-Аяа, Да Лооеэ чамайг өөрийн хүн болгож авах гэхдээ худал хэлсэн байлгүй.
Люу Лий:
-Үнээн, уржигдар баруунаас хоёр чийчаан дүүрэн ноёд ирж Да Лооеэгийнд цайлах зуураа тийм үг хэлсний нь би Да Лооеэгийн амнаас дахин сонссон. Гэвч чи битгий яв! Нэгд энэ аймшигт өвлийн хүйтэн, хоёрт, нэг хүн төр улсын төлөө юү хийнэ, дэмий амь үрэгдэнэ.
-Ай даа хөө! Тэр бүхэн хамаагүй, үхэвч уул ус, газар шороо, бурхан шашин, ард түмнийхээ төлөө явж байгаад үхэж байгаа минь энэ! Гэж бодоход сэтгэл ариун амьсгал чөлөөтэй хураагдана.
-Ай, чиний бурхан ингэж номлодог байж.
-Үгүй энэ бурхны номнол биш, миний хувийн бодол. Үүнээс цааш надад эрхэмлэх юм байдаггүй, байлгахыг ч хүсдэггүй.
-За тэгвэл чи яв! Хүний чин сэтгэлийн эрмэлзлийг хэн ч хориглож чаддаггүй юм. Эхнээр! Чи ч битгий хоригло! Харин хоол хүнс, өмсөх дулаан хувцасны юм юу байдаг билээ бэлтгэж өг!
Авгай яаран ганц сийрсэн авдраа уудлан зузаан хөвөнтэй өмд цамц гаргаж ирэв. Энэ бол эдний өнөөх цэрэгт баригдан алга болсон хүүдээ бэлтгэн хадгалсан ганц үнэтэй зүйл нь байв.
Өмд нь Данзанд яг таарч, цамц нь арай чарай багадаж, авгай яг тохиров гэж баярлана. Бас цагаан сарын төгсгөл арван тавны сар тахилтаар хэрэглэхээр хадгалсан хамаг мантуу жаа гоо боорцог маа тангаа ваадагнан боожээ.
Бүх юм бэлэн болмогц Данзан гамин цэрэг өмдийн халаасан сав руу гараа шургуулав. Түүндээ Данзан цэрэг ноёдын хоорондын дайныг жигшин зугтаасан залуу найдын өгсөн арван хоёр янчааныг таг даран хадгалснаараа багагүй мөнгөтэй хүн юм. Гартаа дайралдсаныг атган ирвэл долоон янчаан байсан бөгөөд Люу Лийд өгвөл Люу Лий нүдээ том болгон гайхах боловч "ай юу хийнэ, хүү чи өөрөө хэрэглэ!" гэж эс халгаана. Авгайд өгвөл бүр ч үгүй "сэтгэл зовох юмгүй надад бас мөнгө бий" гэж тайлбар хэлэвч авгай "Чи өөрийгөө бод! Хүн ганц амьтай, мөнгө мянган амьтай байдаг гэдэг энэ мөнгө чинь чамд хэрэг болно" гэж хариу ятгав. Тэгэх тусам Данзан эдний ач тус болсныг санан зүгээр гарахаас халшран, хүүхдэд мөнгөө хуваарилан өгөхөд тэд баярлалдан хүлээн авангуутаа чангад атган гараа даллан хурдлав.
-За одоо явна даа гэхэд Люу Лий:
-Яв даа яв! Би Да Лооеэгийн чамайг хөөн явуул гэснийг олны өмнө гүйцэтгэсэн болж, чамайг гаргаж өгөхгүй байя. Энэ тухай надад битгий муу санаарай! Ирээдүйд миний энэ муу бяцхан байшингийн үүд хаалга чиний өмнө хэзээ боловч нээлттэй байна гэж мэдээрэй!
-Ойлголоо ах минь ойлголоо. Амар мэнд сайн сууж байгаарай! Гээд гарах гэтэл авгай:
-Үгүй байх чи зогс! Би чамайгаа нэг сайн харж аваад үлдье.
Данзан хаалгын өмнөхөнтэй эргэн зогсов. Авгай өмнө нь тулан ирж нүүрий нь ширтэв. Зүрх нь цээжиндээ түг түг лугшиж, нүдэнд нь нулимс хуралдаж ирэв. "За яв даа!" гэж тун аяархан шивнэн өгүүлэхэд нь Данзан эргэв. Хаалга дөнгөж гарсаар ард хайр энэрлийн далай болсон шувуун хөлтэй эх ариун шударгын манлай болсон ядуу иргэн Люу Лий хойчоо залгамжлах хүүхэд багачуудтай үлдэв. Өмнө нь хар буур учир явдлыг эрхгүй мэдсэн шиг хурц нүдээ сэрвэлзүүлэн ажиглана. Энэ буур өргүүлгээс аль хэдийн гаран овоо гэдэс гараад байгаа боловч Данзан нэгд, Люу Лийд өгөхөөр амласан, хоёрт, алсын замд туулах тэнхэл олоогүй гэж санах орхихоос өөрийг бодохгүй байжээ. Одоо эцсийн удаа гэж лавлан ажихад бүр улмаар нүд гялалзуулан сэрвэлзэж сэтгэлд нь элдвийг бодогдуулна. Даруй холдохын мөрөөдөс болон бяцхан хашааны явган хаалга хүрээд дахин харахад буур босон харайн уяагаа угзчив. Тэндээс Данзан нүднийхээ нулимсыг дуслуулан эргэж явахаа чиглэв.
Хэдэн зун жилийг хэн мэдлээ, жилийн жилд ихэвчлэн халх аянчдыг хөврөлдүүлсээр байгаа хаалган гэж нэрлэгдсэн дардан замд оров. Люу Лийнхээс гарахдаа Жанчхүү хотын цагаан далайгаас амь бие хамгаалж гарсан дэлэм шийдмээ ашгүй авч гарсан байжээ. Түүнээ баруун гартаа хөндлөн барьж, хөр цасанд битүү хучигдсан замаар шаахайнхаа улыг гялалзуулан гишгэлнэ. Өөдөөс нь өвлийн жихүүн жавар угтан авч тас няс хайрч эхлэв. Хариуд нь орон нутгаа дайсны хөлд гишгэгдэн дэвсэгдэж байгаа шүү дээ гэж бодоход хайрах жаврын хүч буурах шиг. Өнгөрсөн жил хэдэн сарын дотор хятад орноор юу юу үзсэнээ эрэгцүүлэн санахад голгүй болтлоо хатсаны адил цагаан далайн данжаад гол руугаа юм орох сүвгүй болтлоо таргалсан газрын эзэн, хүний хөвгүүдээр шатрын бэгц /хүү/ болгон дайтан тулалдагч цэргийн ноёд ба дарга нар нүдэнд үзэгдэн цээжин биеийг царцаана. Нөгөө талаар чин зоригт залуу хятад найз, ариун сэтгэлтэн Люу Лий, хайр энэрлийн далай болсон эх эдгээр бүгд бодогдон царцсан цээжийг дулаацуулна. Ертөнц гэдэг ийм байдаг байжээ.
Нэг мэдэхэд үдшийн харанхуй орчлонг нөмөрч, эргэн тойрны юмс бүдэг бадаг болж байлаа. Тэр дунд Данзан ажиггүй алхалсаар л явна. Огторгуйд 12-ны шөнийн бараг дүгрэг сар дээш хөөр хөөрсөөр баруунаа хэлбийж эхлэхэд мөн л алхалсаар ардаа хүнд биетэй нэг амьтны хөлийн чимээ гарахад цочисхийн эргэн харав. Цас мөсөөр хучигдсан өргөн цагаан замаар том хар юм нүүгэлтэн айсуй аж. "Энэ юу вэ?" гэж гайхан ажвал хар буур. Сайтар бэхлэн уясан олсон бурантгаа тас хивж орхиод Данзангийн хойноос жолоогүй алхалсан нь тэр байжээ.

ХҮРЭЭ

Хүрээ орж ирэх зуураа Дорж, хэд хонож, хэрхэн явсан энэ тэрийг орхиж, Хүрээний урдах Богд уулын зүүнээр ороон, Туул голын зах руу орж ирснээс эхэлье.
Үхрийн эвэр сүүл хуга хөлдөөсөн цуут хүйтэн мичин жилийн өвлийн сүүл сар шувтарч, тахиа жилийн шинийн нэгэн, цагаан сар  гарахдаа цас оруулж, шуурга шууруулжээ. Тэр дундуур барон Унгерн өөрийн орос цагаан хааны хэдэн зуун цэргийг монгол орноос дайчлагдан татагдсан хоёр мянга шахам цэрэгтэй хамтруулан хүрээн дэх Гамин руу довтолж, хоёр хоног байлдаад, цагаан сарын шинийн нэгний өглөөний ид хүйтэн, үүрийн жавраар "Урай!" хашгиран дайралт хийж, хүрээг эзэлжээ. Хүн амьтны хэлэлцэх нь ургах нар улаанаар гарч, үхсэн унасан гамингуудын дээгүүр харайлсан морьдын туурай тачигнаж хөлдүү газар тэр аяараа доргиж байсан гэдэг ээ. 
Тэр өдөр өнгөрсөөр гурав хонож байхад Дорж хүрээнээ орж ирсэн аж. Туул голын энгэр өнгөт гөлгөр мөсөн дээгүүр дөнгөж гарсаар амь үрэгдэгсдийн анхны хүүр үзэгдээд, урагшлах тусам олшрох төдийгүй, зарим газар тойрч гарахаас өөр замгүй болтол бөөнөөрөө хиарсныг хөл гишгэх зайгүй байсан гэж хэлж болох биз. Эд бүхнээрээ гамин бөгөөд, хэдийгээр шуурсан цасанд хучаастай байвч, бие эрхтнээс нь ёрдойж цухуйж танигдана. 
Тэр дундуур Дорж, сэжиглэх сэтгэл огтгүй, харин ч баяр бахдал болсон бөгөөд, ганц хань болох шатныхаа хугархайг ардаа аван нуруу үүрэн явснаа, үрэгдсэн аав, ээж, ураг төрлүүдтэйгээр барахгүй амьдрах, амраглах, дур хүсэлтэй болохы нь санан хөөрхийлөх сэтгэл төрөв. Энэ нь түүнд хүн болсоор анх удаагийн нь сэтгэл уяралт билээ. Гэвч дорхноо улс орноо бодлоо.
Гамингууд монголд ирэхдээ улс орныг эзлэн ноёрхохын төлөө бөгөөд тэр тухайдаа хэчнээн дээрэнгүй, омог бардам байсныг санахад өрөвдөх юм алга болно.
Нэг мэдэхэд Наймаа хотын захад ирсэн байлаа. Гэтэл хотын байдал хятадын хотуудтай маш төсөөтэй байх тул, зэвүү хүрэн тойрон гарууштай бодогдоно. Түүнийг өнгөрсөөр их хүрээ тов тодхон харагдана. Цаад зах нь өндөр дэнж дээр баригдсан гандан хэмээх шажин бурхны ариун номлолын охь манлай газар бөгөөд алтан дээвэрт жижиг дугануудын дундтай Ар Монгол Манжаас тусгаарлагдав гэж байгуулсан Өндөр Жанрайсэг хэмээх бурхны дуган хорвоод би ганцаараа гэх мэт сүндэрлэнэ. Тэр дашрамд хаа нэгтээ болж байгаа хурал номын бүрээн дуу хөндий дүүрэн хүнгэнэн Доржийн сэтгэлийг хачин болгож, гараа өмнөө авчран залбирахаас өөр аргагүй болов. Энэ ч мөн анх удаагийн нь сүсэглэл байж мэднэ. "... Энэ дэлхийн аливаа амьтдын хувь заяа ганцхан аугаа хүчит бурхны ивээлд оршдог" гэж аавын нь олонтой хэлсэн үг одоо л ойлгогдох шиг болжээ.
Хүрээний захад ирэхэд хүн амьтангүй эл хуль, гудамжны булан тохойд цагираглан хэвтээ нохой ч "Одоо намайг алаад орхих бий!" гэсэн шиг газартаа шигдэн гөлөгнөн ширтэнэ. Үүгээр үзэхэд хүрээ гэдэг маань аюулд автаад байгаа нь илэрхий. Хаа нэгтэй хачин жигтэй юм цууриатна. Бүрээ, бишгүүр, лимбэ, цоор, өөр бусад үлээвэр бүхэн хөг булаалдан царгих мэт шуугина. Дорж түүний юү болохыг мэдэхийг хүсэж, дуугарах зүг чих тавин явлаа.
Хүрээний зүүн Сэлбэ голын улаан зосон будагт гүүрэн дээр оросын цагаан хааны хоёр офицер зогсож, нэг нь баяр хуур дарж байжээ. Тэднийг уранхай цооронхой дээлтэй хэдэн хүүхэд тойрон зогсож байсан дээр Дорж нэмэгдэв. Юу юуны урьд Дорж, ардаа хуниаст шоргоолж хэлбэрийн хар нэхий дээлтэй офицер, ар зоогоороо гүүрийн хашлага түшин зогсож байгаагийн гарт сунах агших бүр дээрээ хөг ая цууриатуулагч хайрцаг байгааг олж харлаа. Цааш ажвал тэдний байдал жирийн биш, биес өндөр, гар, хөл, цээж, шанаа, түүшүү цөм булиа, өнгө зүс нь урьд өмнө үзсэн оросуудаас тэс өөр. Хатуу хахир өвлийн саруудад Хэнтий уулын ой шугуйд бүгэхийн эрхэнд гандсаны нь Дорж хүртэл төмөртэй адилтгана. Хоёулаа ижил сахлаг үст хар нэхий уутан малгайтай бөгөөд хүрэвтэр хөмсөгний нь дорх хүнхэр аяганд нь баясгалантайгаар хөдлөх номин цэнхэр нүдүүдэд нь гал цог гялалзах шиг болно.
Хар нэхий дээлт нь хайрцаг дуугаргаж байхад өрмөг танзан дээлийн мөрөн дээр гурван хуруу өргөн гандмал алтан саан тэмдэг хадсан нөхөр нь хажуу хавиргаараа хашлага түшиж, сүүжин ташааныхаа уутан өвөр рүү гараа байн байн явуулан, туулайн бөөр самар гарган ам руугаа явуулж, хатуу ясан гэрий нь тас няс хазан газар хаян иднэ. Тэр мөртөө хөндлөн хийсэн хар эсгий гутлынхаа зээтүү хоншоорыг царгих хөгжмийн ая дагуулан доёгонуулна. Ер эднийг ажих тусам ер бусын байдал илэрч "өнөөх төмөр авдарнаас гарсан цэрэг гэдэг нь энэ биш байгаа даа" гэснийг бодогдуулна. Хайрцаг дотор чухам юутай болоод дуугарч байгааг олж мэдэхэд бас бэрх. Дэлэм дэлмээр сунгах зуураа хоёр талын бариул дахь хавтгай шанаанд жирийлгэн суулгасан бяцхан товрууд дээр хуруу тэмтрүүлэн дарж хөг ая хувирган цууриатдагийг олж мэдсэнээс өөр зүйлгүй. Гэтэл тэр хүн өөрөө дуулж гарлаа. Эхлээд хэн нэгэн хүнийг урин дуудах байдлаар дуугарснаа уншлаганд орох мэт хурдсаж... "Эх ух!" дуу алдан толгой хаялна. Үүнд нь "Ээ мая милая Маруша!" гэдэг үг олонтой давтагдан чихэнд хоногшино. Гэтэл нөгөөх нь: "Эх милая мая!" гэж хашгиран гараа алдалж урагш давшаад гар санжгануулан хол дэвсэлж, хатирах болов. Тэр зуураа хөл өвдөг хоёроо байн байн алгадан тас няс буулгана. Зуур зуур догшрох нь бүр ч сүрхий. Толгой хаялтанд нь малгай үс сагсалзаж, нүд нь гялалзан хөмсөг нь жирвэгнэнэ. Доор нь даачаа тэрэгний даацат зузаан банз түс түс чихарч нахилзан, тоос гөвөгдөн манарна. Баруун ташаан дахь модон хуйтай маузер буу, зүүн талдаа зүүсэн урт хар сэлэм, хоёул нэгэн зэрэг дээш үсрэн биеий нь балбах юү ч биш байлаа. Дорж эдний зугаа цэнгэл, бүжиг наадам болж байгааг мэдэж, ер нь ийм эрсийн цэнгэл ийм байхаас өөр ямар байх билээ гэж бодно. 
Дуут хайрцаг буй чадлаараа шуугиан тавьж байснаа гэнэт зогсоход, цам бүжиг мөн зогслоо.
Эцэст нь тэд хоор зуураа хөгжилтэй нь аргагүй шав шив ярилцан баруун тийш чиглэн явав. Дорж араас нь хүүхдүүдийн хамт дагалаа. Тэгээд гудамжны аманд, урагш харсан банзан ханан хаалгат дэлгүүрт хүрч, хаалттай банзуудыг балбаж гарав. Дэлгүүрт хүнгүй юм уу, байлаа ч гэсэн тайлж өгөмгүй байвч хүч гарган балбана. Ашгүй нэг хүн ирэх чимээ гараад: "Сү эя?" /Хэн бэ? / гэж аяархан дуугарахад өнөөх эрсүүд: "давай, открой!" хэмээн хашгиран дахин балбав. Одоо нэгэнт дуугарсан хүн тайлж өгөхөөс өөр аргагүй болов бололтой. Хоёр банз сугалагдан авагдаж, айснаас хохин цагаан нүүртэй болсон ахимаг настай дэлгүүрчин зангууд толгой гаргаснаа: "Ай" хэмээн хуурмагаар инээн мэхэлзэв. Хариуд нь нөгөөдүүл аятайхнаар инээлдэж "дрис барас!" дугаран мэндэлж, сугалагдсан банзнуудын зайгаар орох гэж бие зүтгүүлж үзсэнээ болиод: -"Одоо чамд худалдаа наймаагаа чөлөөтэй хийх цаг чинь болсон" гэж байгаа бололтой, эелдэгхэнээр үг хэлэн бусад банзуудыг сугалан авлаа.
Энэ бүхнийг Дорж хүүхдүүдийн хамт араас нь ажсан бөгөөд үнэн хэрэг дээрээ гэвэл, өнөөх дуугардаг хайрцгий нь ахин нэг дуулахыг хүснэ.
Дэлгүүрчин лангууныхаа ард зогсон: "Ай ноён юу авна?" гэж аль байдгаараа сайхан зан гаргахыг хичээнэ. Офицерууд өөрсдийнхөө хэлээр юм хэлэн, ямар нэгэн юм шаардав. Нэг үе бие биеэ ойлгохгүй будилсны эцэст дуугардаг хайрцагт эр, дэлгүүрийн тавиур дахь нарийн хийцэт шаазангууд руу заах мөртөө ам руугаа заасаар учраа ойлголцов.
Дэлгүүрчин хоёр шаазан аяга өмнө нь тавьж, зуугаас доошгүй жингийн багтаамжит босоо хар ваарнаас үнэр нь ханхалсан хуурай архинаас төмөр бортгоор хутган авчирч мэлтэлзтэл дүүргэв. Нөгөөдүүл түүнийг ганцхан хөнтрөлтөөр хоослод хойноос нь амьсгалаа хүчлэн гадагш гаргана. Тэгээд ахин хийхийг шаардсан бөгөөд хөнтрөх явдал үргэлжилж дөрөв дэхдээ хүрсэн нь тун гайхалтай. Хэрэв Дорж сон бол ганц шаазан уусаар газар тэнгэр хоёрын алин дээр байгаагаа мэдэхгүй болтлоо согтох байлаа.
Эцсийн эцэст уусан хүмүүсийн зан гоц сайхан болж, уулгасан хүнтэйгээ дохио дэхээгээр ярилцах нь олшров. Дэлгүүрчин ч айн сүрдэх аль хэдийн үгүй болж наймаа худалдаа гүйлгэхийг бодох бололтой, хариу дохин инээнэ. Гэтэл нэг муу ёр! Дуугардаг хайрцагт эр хөнтөрсөн шаазангийнхаа амсрыг атган лангуун дээр тавихдаа бяц буулгаж орхив. 
Хятадын ёсонд шаазан хагарах маш муу ёр гэдэг ээ. Иймд Доржийн сэтгэлд, энд ямар нэгэн муу юм болох гэж байгаагүй байгаа даа гэсэн бодол төрөв. Дэлгүүрчин ч өөрцгүй "Аяа!" хэмээн дуу алдан царай хувиргаснаа "Хо!" гэж худал инээн хуруугаа гозойлгов. Тэгээд ахин аяга авчирч архи дүүргэв. Гэвч нөгөөдүүлд уух хүсэлгүй болсон аж. Хоёул эргэж, нуруугаараа  лангуу түшин, гадуур хувцасныхаа товчуудыг тайлав. Үнэндээ тэд согтжээ. Түрүүн тэдний царай хүрэл хүрэн байсан бол одоо час улаан болсон үзэгдэнэ. Өрмөг танзан дээлт нь өмнөө зогсож байгаа ноорхойчуудыг ажигласнаа эргэж, дэлгүүрийн тавиур дээр байгаа танзууруудаас авчруулан хүүхдүүдэд түгээсэн бөгөөд, ингэхдээ Доржийг ялгасангүй. Үүнд нь Дорж баярлан, өгөөмөр сайхан сэтгэлтэй зөв номын улс байх нь ээ! гэж бодон бишрэв.
Өгөөмөр сэтгэлтнүүд явах боллоо. Гэтэл араас нь дэлгүүрчин: -"Ай мөнгө!" гэж сандран сануулав. Мөнгө гэдэг үгийг тэд сайн мэдэх улс аж. Өрмөг танзан дээлт нь уутан өврүүдээ нэгжин байж хэтэвчээ гаргав. Тэр нь бага боловч яггүй цүндгэр, алтан монётуудаар дүүргэсэн бололтой жижиг зүйл хавиралдах сонсогдоно. Эзэн хүн хэтэвчээ нээж нэг монёт гаргаснаа буцааж, цагаан хааны пиоз мөнгө гарган лангуун дээр хаяв. Уг пиозын хэмжээ том, цаасны чанар онц сайн. Гэвч харамсалтай нь монголд зарагдахаа аль хэдийн больсон зүйл билээ. Дэлгүүрчнийг авахаа татгалзахад өгч байгаа хүн чамлав гэж бодсон уу, эсвэл зориуд ч байж мэднэ, төгсгөлдөө "мать" гэсэн үгтэй нэг өгүүлбэр хэлэх зуураа ахин нэг пиоз гарган нүүр рүү нь шидсэн бөгөөд дэлгүүрчин ч толгой сэгсрэн уцаарлаж "Монёт, монёт!" гэж нэг хуруугаа гозойлгов.
Ингэснээр бүх хэрэг бишидлээ! Монётын оронд сэлээдий буу гялсхийн сугалагдав. Дэлгүүрчин огло үсрэн хажуугийнхаа өрөөнд орж амжив. Гэлээ ч буу тасхийнэ. Ахин бас тас! Зүгээр ч үгүй хоёр зэрэг буудах болсон бөгөөд дэлгүүрчнийг тэд алж чадаагүйдээ хорсох бололтой, дэлгүүрийн юмс руу начигнуулж гарлаа. Тэр зуураа цээж хүржигнүүлэн ширүүн ширүүн дуугаралдах нь өнөөх дайн тулаандаа орохдоо ийм байдаг бол уу гэмээр. Буудах бүрд шаазан хагарна, шавар унана, мод сэлтэрнэ, утаа манарч дарь ханхална. Эвдэрч буй зүйлсийн дотроос олон хүүхэд биедээ асаан авируулан инээсэн царайтай өөхөн тулам болсон хашин хаан хэмээх шаазан өвгөн, цэлхгэр гэдсээрээ цоо буудуулсан атал толгой бүтэн инээсээр байхыг Дорж олж харлаа. Өөр нэг зүйл гэвэл дуугардаг хайрцаг нэг тал нь эзнийхээ мөрөнд өлгөөстэй, нөгөө тал нь сунахын ихээр сунан доош унжиж, ширүүн хөдөлгөөнд нь савлан санжганана. Тэр тухайд Дорж, энэ сайхан эд ахин яавч дуугарахгүй болсон биз гэж харууслаа. 
Гэтэл ваартай архи салам буудагджээ. Гэнэт архины хурц үнэр ханхлан, шал бүрхэн мэлтэлзэв. Энэ даруй дуугардаг хайрцагт нь шүдэнз зуран хаянгуутаа хойш үсрэв. Пэн хийн дуу гарч, хөх дөл нүүрэнд асах шиг болоход Дорж ухаан жолоогүй зугтлаа.
Амьсгал давхцан багтрахын эрхэнд хөл татав. Эргэж харахад хэдэн зуун алхмын тэртээ дэлгүүрийн байшин утаат галын дунд, шавар орой нь үе үе үзэгдэнээ. Түүнийг унтраах хүн алга. Хүүхдүүд ч зугтаж орхисон аж. Хаа нэгтээ дуугардаг хайрцаг дуугардгаараа дуугарч "Ээ мая милая..." хэмээн дуулах сонсогдоно. Үүнээс үзэхэд энэ дэлхийд ер бусын юм болоогүй мэт болоод, үнэндээ ард нэгэн байшин галд автагдаагүйсэн бол бүх юм нам тайван. Агаар тунгалаг, тэнгэр цэлмэг, өдөр дундын нар чадах ядахаараа ээж, өмссөн даханд илч өгөн бие халууцуулна. Сэтгэлд ч баярлах гомдох хоёрын алин ч алга.
Зүрхний цохилт аяндаа намдахад гэдэс өлсөж байгаа нь мэдэгдэв. Өвөрт танзуур байгаа боловч идэхээ хайрлана. Хаа нэгтээ нүүр өгөхүйц хүн дайралдмагц амар эрэн танилцаж, бор ходоодоо борлуулахыг бодон урагш эргэж олон хашаа руу орлоо. Харамсалтай нь амьтан үл үзэгдэнэ. Гэтэл гэнэт хятад хүн "Уучил, амь өршөө!" гэж өөрийнхөө хэлээр ухаан сөгөөгүй бархирах болов. Доржид түүнийг сонирхох хүсэл алга. Өөр зүг явж, өөр хүнтэй дайралдахыг бодсон боловч нэгэнт орсон нарийхан гудамж өөрийн эрхгүй юманд тулгажээ. Гудамжны нэгэн доголд нурах шахсан банзан шавар байшингаас залуухан хятадыг гурван буутан монгол гаргаж байлаа. Анх тэднийг байшинд орох гэхэд хаалга нь дотроосоо түгжээстэй байхад муутуу цаасан цонхы нь цөм цохин ороод, гарахдаа хаалгы нь зориуд хэмх өшиглөжээ. Хөөрхий иргэний гарыг ард нь хүлж, гудамжинд гарган чирч байхад Дорж ирэв. Амь тэмцсэн хятад ядаж монгол хэлэнд муу. Амь гуйхыг хятадаар бархиран газраас хөндийрөхгүй байхыг хичээнэ. Гэвч энэ нь түүнд нэмэр болох юм алга. Бүдүүн өмднийхөө захыг ороон урдаа зангидсан урт ямбуу бүсий нь тайлж хүзүүгээр нь оосорлон, хэдэн гудамжны уулзуур дахь том хогруу чирнэ. Бүдүүн өмд нь аяндаа шувтарч, өлөн шороотой хутгалдсан цас мөсөн дээгүүр мөр гарч байлаа. Гэтэл нэг хашааны хаалгаар хүн шагайв. Хоёр дахиас ч хүн гарч ирлээ. "Хүүе та минь Шо Шимаа байна. Яах билээ!" гэж эмэгтэй хүн байдаг чинээгээрээ хашгирахад ашгүй хашаа бүрээс хүн гарч ирэн цугларав. Хүн бүр амий нь аврахыг бодно. Гэвч буутнууд ширүүн дориун,
-"Наадах чинь Шо Шимаа! Хуучин гутал уллан амьдардаг юм" гэж ам амандаа өгүүлэн зам боосонд:
-Та нар дуу! Би мэдэж байна! гэж зандарна.
Дуу шуугиан болох тусам хүмүүс нэмэгдэж бөөн баарцаг болов. Гэлээ ч буутнуудыг зогсоох хүч алга. Яв явсаар хогийн орой дээр ирэв. Энэ бол амиа алдах хүний эцсийн газар гэсэн үг. Буу цэнэглэгдэн тонгойлогдоход улсын сэтгэл улмаар түгшин хэрхэн ухаанаа олохоо больсон бөгөөд, тэр дундаас нэг нь зориг гарган урагш давшиж: -Буудах гэж үү? Боль! Энэ чинь гаминд хамаагүй жирийн иргэн. Манай гудамжинд ирж суусаар дөрөв, таван жил болж байгааг цөм мэднэ гэхэд хүмүүс хувь хувийнхаа мэдэхий.н хэрээр гэрчлэн шуугив. Далимд нь Дорж: "Би ч мэднэ. Тавь, сулла!" гэж дуу хоолой нэмлээ. 
Гэлээ ч юм нэг л бүтэлтэй биш. Буутнуудын дотроос мөрөн дээрээ шар даавуун тэмдэг хадсан хантаазат, ширүүн харцат сүрхий эр хавьтаж ойртсон бүхэн рүү ханцуй шамлаж "Тар нар үүнийг жирийн хятад гэнэ үү! Би та нарт үзүүлээд өгье!" гэснээ, "Аль вэ, чи  өнөөх хүрзий нь аваад ир!" гэж нэгийгээ гүйлгэв. Ингэснээрээ тэр хүмүүсийн сэтгэлийг мохооход хүрлээ. Гэвч хүмүүс хоор зуураа "Хүрз юуны хамаа. Айл болгонд байдаг зүйл. Ер нь эд нар дайнаасаа дажин гэгчээр дэндэж байна" гэж ярилцав. 
Эл олны дунд хөөрхий муу хятад, түрүүн амьдаараа үхэж гүйцээд байсан бол одоо олны өмгөөллөөр аврагдаж магадгүй байгааг мэдэн, амин сүнс нь эргэж  ирсэн мэт өндийн энэ тэрийг харан нүд бүлтэгнүүлнэ. 
Удаж төдөлгүй хүрз ч ирсэн бөгөөд тэр нь гэвэл өөрийн эрхгүй нэг том гай! Гурван талы нь хутга болтол ирлэсэн байх тул, харсан бүхэн цочно. Хантаазат эр хүрзийг дээр барин: -"Одоо харцгаа! Үүгээрээ хэнийг алах гэж байв?  Та нарыг биш үү? Бид хүрзээ тэврэн ханзанд нуугдаж хэвтэхэд нь барьж  авсан юм" гээд цааш нь гамингийн удаа дараалан гаргасан ов мэх, улс амьтдыг алсан тоносон, сүйтгэсэн аймшигт явдлуудаас тоочоод эцэст нь Богд эзнийг орон шоронд хийсэн том хэргийг сүр бадруулан хэлснийг хэлэх үү, хүмүүсийн сэтгэл тэс өөр болж хүрз ирлэсэн хятад алагдах юу ч биш болж орхилоо. Ингээд өмгөөлөлтгүйгээр өнгөрөхөд тулж байтал бас нэг хүн гарч ирлээ. Тэр хүн өмссөн хувцас сайнтай боловч зүс царай цонхигор. Олны дунд шийдэмгий орж ирэв. Үгээ эхлэхдээ: "Нөхөд өө!" гэж олны анхаарлыг өөртөө татаж аваад:
"Үүнийг хүрз ирлэсэн нь хорт санаа мөн боловч өөрийн нь санаа гэж үү? Биш ээ. Гамингийн заавар. Тэд үүнд тушаасан хэрэг!" гээд цааш нь хүний амийг хайрлан хүндэтгэж, хамгаалах тухай ярьж байтал, олон дундаас нэг нь "Шагдарсүрэн ээ, чи өөрөө гамингийн шоронд сууж байгаад бурхны авралаар тун саяхан гарсан байж, энэ хятадыг ингэж өмөөрөх гэж үү?" гэлээ. Хариуд нь өнөөх эр, "Тийм ээ, би сууж байсан. Гэвч надад харгис гаминг өшихөөс биш, жирийн иргэдийг өших учир алга. Ер нь иргэд гэдэг бол аль ч улсын байлаа ч гэсэн аж төрөн амьдрах, амар амгаланг хүсэхээс биш, өөр юу хүсдэг билээ! Харин харгисууд өөр бусдыг эзлэх, ноёрхох гэхдээ иргэдийг элдвээр мунхруулан хядалцуулдаг юм" гээд цааш нь "... Одоо та минь ухааръя!" ч гэх шиг ... "... Улс улсын ард иргэд бие биеэ үзэн ядахын оронд харгисууд бүхнийг нэгэн сэтгэлээр тэмцэх боллоо! ч гэх шиг. Урьд өмнө дуулдаагүй сонин хачинг тэр эр сүрхий ярьснаараа олны сэтгэлийг ахин эргүүллээ.
Хажуугийн хүмүүс: -"Нээрэн тийм дээ. Ер нь мань эр ухаантай ярьж байна шүү" гэж өгүүлэлдэх сонсогдоно. Гэтэл "Ноёд ирлээ" гэдэг шивнээн хүмүүсийн ам дамжив. Энэ даруй өнөөх хүн доош навтасхийн олноос сугаран гарч алга болов.
Ингэхэд ноёд гэдэг нь хэн бэ?
Хажуудаа орос цэрэг хувцастай нэгэн залуу монгол эрийг дагуулсан орос монгол хоёр. Тэд унасан морьдоо тааваар нь сажлуулан олны захад ирэн зогсов. 
Орос ноёны бие өндөр, шодон сүүлтэй, дэгээ хүзүүтэй өндөр хээр тоомсог дээр цээж гэдийлгэн сууна. Нарийвчлан ажихад нүд цэнхэр, хамрын нуруу хурц, дээд уруулын шар сахлын үзүүр дээш шөрвөгөр. Атирмал үст цэгээн саарал хурганы арьсан уутан малгайтай оройг гэдрэг даран өмсөөд, гэрийн дээвэр хэлбэрт том хар эсгий хэвнэгийг мөрлөн нөмөрсний нь өргөн хормой морины нь хондлойг бүрхэн хучив. Иймээрээ ер жирийн биш, өндөр том цохио хадан дээр суусан бүргэд одоо авлах юм хаа юу байна вэ гэж өргөн талын гүн рүү ширтэж байгаа шиг бөгөөд, аягүй бол энэ хүн өнөөх Барон жанжин биеэрээ байсан байж мэднэ. Хажууд нь монгол ноён тэс өөр. Бие махлаг, царайн хэлбэр дугуй цагаан. Малгай нь булган тоорцог, хантааз нь хоргой. Шагай хэлбэрт цагаан морин дээр олон угалзат эрээн гутлаа жийжүү дөрөөнд бат зуулган нам тайван сууж байгааг нь харахад бул цагаан чулуун дээр гэдэс цатгалан сууж байгаа начин шонхрыг санагдуулна. 
Эдгээр ноёд руу хүмүүс ханаран ойртов. Хамгийн түрүүн хантаазат эр монгол ноёнд гавшгайлан очиж, шанаандаа залбиран ирлэсэн хүрз тэврэн ханзан доор нуугдаж хэвтсэн хятадыг барьснаа айлтгав. Монгол ноён хариу хэлэхийн оронд яахыг та мэд гэх байдлаар орос ноён руу харав. Дэргэдэх дагуул дөрөө жийн эмээл дээрээ босож мөн шанаандаа залбиран гав шув ярив. Энэ нь хантаазат эрийн хэлснийг дамжуулсан  хэрэг аж. Орос ноён хөмсөг зангидан "С-та-с!" гэж хэллээ. Энэ нь "бууд!" гэсэн үг байв. Дагуул түүнийг монголоор хэлэхэд хүмүүс, хятадын гамин биш болохыг илэрхийлж, одоогоос эхлэн хүн хороохыг зогсоож хайрлахыг гуйв. Дашрамд нь Дорж: "Нээрэн тийм. Хэцүү байна. Зогсоож хайрла!" гэж дуу хоолой нэмэв.
Орос ноён хүмүүсийг тоомсоргүй ажиж байснаа хараагаа Дорж дээр тусгав. Энэ нь хөдсөн лоовуузаа сугавчилж, дахны энгэр задгай хаяснаас толгойн үс хяргамал бөгөөд, гурван товчит гамин цэрэг цамц илэрснээс аж. Тэгээд орос ноён "Бот гамин!" гэж гөрмөл суран ташуураар Дорж руу сунган заахад Доржийн сэтгэл палхийсэн бөгөөд араас нь хоёр хүн барин авах шиг болов. 
Дорж одоо өөрийгөө эндүүрэгдэн алагдах цаг болов гэж айн бачимдахад хүрэв. Гэтэл бас үхтлээ тэмцэх нэг бодол төрснийг хэлэх үү. "Би монгол хүн. Монгол оо! Та нар харж байгаа биз дээ! гэж бүх буй чадлаараа хашгиран туйлж гарлаа. Өөртөө халдсан бүхнийг цохин унагая гэтэл итгэлт хань болсоор ирсэн шатны хугархайгаа барин хавьтсан бүхэн рүү үсрэн дайрна. Хүмүүс үймж: "Барь хүл. Галзуу байна" гэх нь сонсогдоно.
Уг хэргийн үнэн чанар гэвэл, орос ноён Доржийг гамин гэж үзсэний хариуд хүмүүс, нүдэн дээр нь нэгжин цагаатгаж өгөх гэснээс өөр зүйлгүй бөгөөд, гэтэл Дорж өөрөө туйлж давхин улсыг үймүүлсэн хэрэг билээ.
Буун дуу гэнэт тасхийхэд Дорж, өөрийгөө буудав гэж бодон зогсов. Тэгээд биеэ ажихад зүв зүгээр. Өөр дээр нь анхаарал тавьж байгаа хэн ч байсангүй... Ээ хөөрхий минь! гэж эмэгтэй хүний гаслах дуу сонсогдоод, уруу царайлсан хүмүүс зүг бүрий рүү алгуурхнаар таран явлаа. Өнөөх ноёд ч алга. Хэдийдээ хааш явсныг бүү мэд. Үлдсэнээс хогийн орой дээр хятад, газрын уруу сунан хэвтэж байх бөгөөд, ахин яавч хөдлөхгүй болсон нь илэрхий. Дорж өөрт юу болсныг анхаарч үзэхэд дахны ханцуй хаагаараа урагдан тасрах шахсан байна. Энэ нь маш их гарз санагдана. Өөр зүйл гэвэл, өвөрт хийсэн танзуур газар унаж, хөлд гишгэгдэн боодол задарч, шороотой хутгалдсан байлаа. Энэ ч мөн гарз. Эцэст нь шатны хугархайгаа олж авсандаа баярлана.
Хүрээнээс яаран гарахыг бодон баруун хойш чиглэн, шуурхайлан алхлана. Хүрээ даяар чив чимээгүй, гудамж болгон эл хуль. Булан тохойд орж, дэмий мунгинахад хүрэхээс болгоомжлон өмнөө тулгарах гудамж болгоныг нарийвчлан ажиглана. Нэг гудамжийг сонгон авч дунд нь хүрч явтал хүн! Дүүжлэгдсэн хүн! Үүд задгай, цонх хэмхэрхий, хоосон хаягдсан дэлгүүрийн өмнөх морины уяа шонд хөдсөн дээлтэй эмгэнийг дүүжилсэн байв. Хүзүүнд нь шинэ боловч хоёр өрөөсөн гутал холбон зүүсэн байх бөгөөд түүний учрыг Дорж ойлгосонгүй. 
Үхсэн хүний урдуур гарахаа цээрлэж, өөр гудамжаар орохыг бодон эргэлээ. Гэтэл аман дээр нь бас нэг дүүжлэгдсэн хүн! Тэр мөртөө орос. Орос хүн яагаад дүүжлэгдэх болсныг ойлгоход бүр ч бэрх.
Гурав дахь гудамжаар орон явлаа. Булан тохойгүй цэв цэх, төгсгөлд нь залган авах өндөрлөг газрын бараа алган дээр байгаа мэт тодхон харагдана. Иймд сэтгэл тайвшран алхална. Гэтэл шувтарга үзүүрт нь хүрэхэд бас нэг дүүжлэгдсэн хүн. 
Одоо Дорж эргэж явахаа залхуурав. Үзээгүй хүн болон өөр тийш харан өнгөрөв. Өмнөөс нь ариун агаар сэнгэнэн угтлаа. Ард хүрээ хоцорч байгаагийн хувьд аюул бүхнээс мултаран гарсан шиг санагдана. 

УУЛ НУТАГТАА ИРСЭН ХҮН
/Доржийн явдал/

Богдын хүрээнээ барон Унгернийн орос монгол цэрэгт салам цохиулсан гамингийн үлдэгдлүүдэд орох орон оочих аяга нь зөвхөн хойд зүгийн Хиагт хот болж, тэр зүг ухаан жолоогүй зугтжээ. Тэдний уур хилэн маш их, тулалдвал зохих дайсандаа гаргаагүй их эр бяраа орон нутгийн гар хоосон гэм зэмгүй олонд гаргах нь хэмжээгүй. Унаа морьдг тэрэг, шар, хөдөлдөг бүхнийг булаахаас эхлэн амь биеий нь бусниулах орон гэрийг дээрэмдэн түймэрдэх, тэр мөртөө эмс охидыг бузарлан хүчирхийлнэ. Хариуд нь угаас өшөө хорсол хадгалж байсан монголчуудын уур омог шатаж гарлаа. "Алалцъя, Үзэлцье!" гэдэг яриа бол нэг хоёр хүний яриа биш, идэр чийрэг эр бүхний амнаас гарна. Урьд өмнө алах гэдэг үг маш цээртэй, алах гэхийн оронд хороох, сөнөөх, цааш харуулах, тонилгох гэхчилэнгийн маш олон үг байдагсан бол тэр нь одоо бүр үгүй болжээ. Мөн урьд өмнө хүн хүнийхээ аминд хүрэх шиг их нүгэлтэй муухай юм байдаггүй гэж боддог байсан ч үгүй болжээ. Харин гаминг албал их буян гэж бодох болжээ. Ийнхүү уур омог хэт шатсандаа барьсан ташуур бүдүүнээс  бүдүүн, энгэр заам задгай, унаа морьдыг хайрлахаа болиод дээр нь гарангуут ухасхийгээд, уур цан татуулан давхиж, гөлгөр мөсөн дээгүүр боловч тэр чигээр нь тачигнуулна. Хааяагүй ийм болсон учир дуулахгүй, мэдэхгүй юм ч үгүй болжээ. Хаана нэгтээ болсон явдал өдөртөө хэдэн өртөө дамжин цуурайтаж амин хувиа бодсон дорой буурай эрийг боловч  босон харайхад хүргэнэ. 
Элдэв шуугиан тасралтгүй үргэлжлэхийн дунд Мандал гэдэг газрын орос айлуудыг гамин талан дээрэмдэж байшинг шатааж гэнээ! Кранковынд орос эхнэрийг мод шаан алж, босгон дээр нь тэгнүүлэн хаясан байна гэнэ гэдэг яриа л газар сайгүй сонсдоно.
-За байз! Энэ муусайн гамингууд яагаад тэгэх болов оо? гэдэг асуулт нэг хүний амнаас гарахад тэндээс нөгөө нэг нь:
-Үгүй тэд чинь улаан оросууд гэгчид өшин яддаг юм гэнэ. Гэтэл гурав дахь нь:
-Үгүй, үгүй харин цагаан оросууд гэдгийг нь өшдөг юм гэнэ билээ гэнэ. Гэтэл нөгөө нэг нь:
-Үгүй байз! Улаан орос гэдэг чинь хаанахын ямар орос вэ? гэдэг асуулт гаргаж ирэхэд:
-Хай хэн мэдлээ. Эцгийгээ! Их хүчирхэг юм гэнэ билээ гэж хариулна.
-За тэгвэл цагаан орос гэдэг нь юү вэ?
-Тэр ч яахав дээ, нөгөө тэр жилийн өртөө замаар консул ноёны цэрэг гэж өрмөг танзан дэлтэй баахан амьтад явсан маань одоо цагаан орос шүү дээ. 
-Мэдлээ, мэдлээ. Ингэхлээр одоогийн энэ Богдын хүрээнээ орж ирээд байгаа нь чухам аль нь байна даа.
-Улаан нь байх гэж нэг нь тааварлана. "Цагаан  нь гэнэ билээ" гэж нөгөө нь цэцэрхэнэ. Чухам аль нь болохыг магадалж эс чадахдаа "за алин нь ч байсан яахав. Нэгд, хүрээнээс гаминг хөөв. Хоёрт, дээр нь яваа барон жанжин тавдугаар богдын хувилгаан" гэнэ билээ. Ингэхлээр манийг аврагч болох нь гарцаагүй гээд түрүүчийнхээ орос эхнэр, хүүхэд багачуудын тухай ярианд дахин орж баахан шагшилдаад, "Үгүй та минь алъя, хядъя, тэр муусайн гамингуудыг чинь" гэж бие биеэ уриалан дуудаж давхиад уварсан цуварсан гамингуудыг ан гөрөө мэт авалцгаана.
Яг ийм үеэр Дорж гамингуудын зугтаасан жимээр явж билээ. Богдын хүрээнээс баруун хойш Шижирийн даваа гэгчийг хүрэх хүртэл гамингийн хүүр байн байн үзэгдэнэ. Даваа давмагц газрын хэвгийд онхолдсон, эвдэрсэн өвс ачаатай үхэр тэрэг дайралдав. Цааш хүй Мандал гэдэг газар хүрч оросуудын дээрэмдэгдэн сүйдсэн орон байшинд хоноголов. Тэндээс цааш гурван хоног үргэлжлүүлэн явахдаа дүрвэн зугтаасан айлуудын өвөлжөөн дээр хэрээ гуагчин эргэхээс өөр юм ер үзэгдсэнгүй. Тэр айлуудын өвөлжөөн дээр очвол пүнзэнд нь өвлийн идэш нөөц нь тэр чигээрээ байх буюу тун үгүйдээ хаа гуя, хөл мах гээн хаясан байх тул хоол хүнсээр ер дутагдсангүй. Сэтгэл гэвэл маш тайван хүн амьтан улс орон, амь биеийнхээ төлөө элдвийг бодон үймэн сандарч байхад Доржид тийм юм алга. Гамин дайралдвал яах вэ? Ашгүй тэр гай гамшиг нь тааралдсангүй. Орон гэр маань юу болоод байгаа бол? Тэр ч алга. Уг нь унаа хөсөг, хань нөхөд юм бүхэнтэй гараад одоо гав ганцаар, хувхай мод барих харих гэдэг ямар вэ? Тэр ч алга, үе үе "би мөн элдвийг үзэн, олныг дуулав байна" гэж бодон "эр бор харцага... идэр залуу насандаа даан ч ажиггүй явлаа" гэж дуулах боловч хойшдоо яах, хэрхэн аж төрж, амьдрах тухай бодох ч юм алга. Өссөн төрсөн нутагтаа орж ирэхэд сэтгэл өөрийн эрхгүй хачин боллоо. Уул нуруунууд нь дүнхийж тал хөндий нь цэлийж, хар багаасаа хаана нь, хэнтэй хэрхэн тоглосон, наадсан, уралдсан барилдсан, зодолдсон тэр бүхэн цөмийг санагдуулан "аа орон нутаг минь" гэж дуу алджээ. Энэ бүхний цаана эцэг нь санаанд оров. Эцгийн "ийм амьтныг яаж хүн болгоно вэ" гэж уурлан эр хар сур аван босон харайж олон дахин ороолгоход нь хорондоо "байя" гэж хэлэхгүйг хичээн  шүд зуун өнгөрүүлээд дараа нь унаа морин дээр гарвал хөлий нь зориуд доголуулахаар давхих, хүүхэд багачуудтай зориуд зодолдох, айргийнхаа хөхүүрийг хутгаар цоо хатгаж аль болохгүй бүтэхгүй юм хийж дахин зодуулж явсан тэр бүхнийг санахын оронд энхрийлсэн, эрхлүүлсэн хайрласан аль дөмөг сайхнаа унуулан өнгөтэй сайхныг өмсгөсний нь л боджээ.
Жилийн жилд өвөлжсөөр ирсэн өвөлжөөндөө ойртон ирэхэд хоосон хар буудал нүүгэлтэн харагдаж сэтгэлий нь юутай аягүй болгов. Очвол дөрвөн гэрийн буурь нүүсээр даан их удаагүй бололтой. Пин пүнзүүдэд хоол хошийн зүйлс үлдээгүйгий нь үзэхэд нэг их айн сандрахад хүрээгүй болов уу гэлтэй. Гэвч хувин домбо, тогоо шанага, арьс нэхий элдэв юмс энд тэндгүй хаягдсанаас үзэхэд мөн л аргагүй дүрвэжээ. Гэхдээ чухам хаашаа нүүсэн нь тодорхойгүй тул Дорж ёстой төөрсөн амьтны байдлаар эргэн тойрныг алмайран ширтээд дараа нь цасан шуурганд битүүрэн эдгэрсэн ор мөрийг олон, хойд зүгийг чиглэв. Явах тусам газар өргөгдөн хөвч хангай болж цасан хунгар зузаарна. Хөөж яваа мөрөө заримдаа тэрэг чарга явамгүй газар орон алдагдавч цасанд шигдэн хаягдсан хонь мал унасан гээсэн юмс нь мөр болон дагуулна. Үдшийн бүрэнхийд өнөөх мөр нүсэр их шугуйд орж алдагдан хааш явбал зохих нь мэдэхгүй болов. Гэвч алсад үхэр мөөрөлдөх сонсдоно. Дорж тэр зүг явлаа. Ойн цоорхойд гэнэт орж ирмэгц үхрийн бараа нүдэнд тусаж тэр дунд овоохой, шовоохой ч байгаа үзэгдэнэ. Хэдэн ноход учиргүй давхиж, саахалзан ирсэн боловч цөм ам боолттой, дэмий хамраа гутчуулан тойрон гүйнэ. Дорж тэр дундаас өөрийнхөө улаан халтар нохойг танин дагаж хойт талын ханхай ормыг чиглэв. Эцэг, эхнэр, дүү гурав нь гаднаа "Юу вэ? Хэн юм болоо? Үгүй та минь манайд ирэх нь яах билээ?" гэж шивэр авир ярилцаж байжээ. 
Дорж, тэдэн дээр очингуутаа: -За сайн сууцгааж байна уу гээд тэднийгээ танин, огт дуугарахгүй байхад нь гэр рүүгээ оров. Ханхай ормонд пиг харанхуй, нөгөөдүүл хойноос нь орж ирээд бүгдээрээ сайн сууцгааж байна уу? гэж Доржийн дахин хэлэхэд сая танин, хэн хүнгүй дуу алдацгаав.
-За тэгээд чи минь сайн явж ирэв үү? гэж эцэг Гэлэгийн асуухад:
-За яахав дээ ердөө л амь бие хоёр л тээж ирлээ гэж хариулав. Энэ даруй цөм дуу хураан нэг хэсэг чив чимээгүй болов. Гэтэл гэцэг нь ам нээж
-За ямар боловч амьд мэнд ирснээс хойш хамаг хэрэг гүйцэх нь тэр. Бид чинь ч яахав, мөн тоо толгой бүрэн дэ гээд гурван хоногийн өмнө Доржийн тухай юу гэж зүүдэлснээ ярьж гарав. Зүүдэнд Дорж үзэшгүй муухай хувцастай орж ирэн "аав та, хойтхы минь уншуулж аль! Сүнс минь сайхан оронд очиж төрөх гэтэл уул ус хоёр зам хааж боогоод явуулах биш" гэж гуйхыг үзсэн гэнэ. Тэгээд Гэлэг өвгөн нойроос сэрэхтэйгээ зэрэг Доржийг лав өнгөрч гэж гол харлаад хайрт бэрийнхээ тухай бодон зовнисон байв. Ингэж ярьсныхаа эцэст уг зүүдээ тийм муу ёрын биш харин ингэж амьд мэнд уулзахыг маш мэргэнээр зүүдэлсэн байж гэж бахдан баярлалдана. Дараа нь ирээдүйн хэргийг мөн л сайн сайхан болно гэж тааварлан ярьж сэтгэлээ хөгжөөв.
Гурван том чулуу тулсан голомтонд гишүү тас няс авалцан оч үсэргэн дүрэлзэж, амь мэнд учрагсдын царайг гэрэлтүүлнэ. Тэр дундаас гал тогооны ажилд гавшгайлан хөдөлж байгаа бяцхан эхнэр үстэй, бараан хацар дээр зохил болсон бяцхан дугуй хөх мэнгэтэй махлаг дөрвөлжин царайтай залуу эмэгтэйн царай тун хачин. Тэрээр Доржтой золгоогүй, амар мэндийн ч солиогүй. Одоо ч гэсэн таг дуугүй байгаа бөгөөд гэвч сэтгэл дүүрэн баяр, хязгааргүй баярласандаа анх эднийд бэр болон орж ирж байсан шигээ ичүүрэн нүүр улайн гөлөрчээ. Энэ эхнэрийн нэр Хандсүрэн. Доржийн аян явахаас жилийн өмнө эцэг нь нэр төртэйгээр ёслон авч суулгасан аж. Гэтэл Дорж Хандсүрэнд угаас сэтгэл дундуурхан байснаас аятай таатай зан гаргаж үг хэл солилцсон удаагүй. Тэр ч байтугай аянд мордон гарахад Хандсүрэн үүднийхээ өмнө зогсон, урсах нүднийхээ нулимсыг байн байн буруу харан арчиж байхад нь үнэн зүрхнээсээ жигшин далд орохын мөрөөдөс болж байжээ. Тэр цагаас өдий хүртэл сэтгэлдээ нэг ч удаа Хандсүрэнг дурсан санасангүй. Ганцхан одоо л Хандсүрэнгийн нүүрэнд бугшсан баяр баясгаланг нүднийхээ булангаар ажиглан хайрлан энхрийлэх сэтгэл төрөв.
Айлын хүмүүс Доржийн ирснийг мэдэн уван цуван орж ирэн ханхай ормонд чихцэлдэх болов. Тэдний дунд Доржийн хар багаас найз Самбуу гэгч байв. Орж ирсэн хүн бүртэй амар мэнд мэдэлцэхэд "амь мэнд л явж ирлээ" гэж хариулахыг тус бүрнээ дээдийн хувь заяанд оруулан бодож баяр бахдал болно. Доржийн хаана хүрэн юу гэгчийг үзэн дуулснаа ярьж эхлээд бурхан гончигсум минь гэцгээн орой дээрээ залбирна. Ганцхан Самбуу төрөлхийн сэтгэл боргилоороо хааяа нэг шагшран чих тавина. Доржийн яриа, хар буурыг хаяснаасаа аваад монгол аянчидтай дайралдсаныг хүртэл ярихад хүмүүс, ёстой л бурхан гончигсүмийн аврал ивгээлээр тэтгэжээ гэж шуугилдаад, энэчлэн одоо манай улсыг тавдугаар богдын хувилгаан Барон жанжин аварч байгаа шүү гэж бахдал болгон хэлэв. 
Дорж би мэднээ! гээд хүрээ дайран орж ирснээ хэлэхэд хүмүүсийн нүд сэргэн: "За тэгээд хүрээгээр ямар шүү байна?" гэж зүг бүрээс дөхөн сууж асуув. Тэгээд Дорж үзсэн харснаа ярьж эхлэхэд тэд нүд эргэлдүүлэн гайхна. Зарим нь "Чи худал хэлж байгаа биш биз" гэхийн оронд "чи нээрэн нүдээр үзлээ гэж үү?" гэж дахин давтан лавлана. Тэр дундаас Гэлэг үхэвч сэхэвч барон Унгернийг залбирахаар шийдсэн мэт 
-Үгүй хүүхээ! Хортонг арилгагч бурхад номхон дүрээр үл заларна гэж маавангийн лүндэнд айлдсан байдаг гэдэг ээ. Үйлт амьтан үйлдээ үрэгдэж байгаа биз. Тэр яахав. Зүгээр удахгүй цаг төр тайвшран ард бидэнд арав таваа амар жимэр хариулан суух цаг ирнэ бий гэв. Гаднын хүмүүс гарсны дараа Гэлэг Доржид: -Олны сэтгэл санааг алдагдуулах ийм үг бүү ярь! гэж захив.

ХӨӨРХИЙДСӨН ХҮМҮҮС

Дорж, Хүрэлийн гэр орон, мөн уулын нөгөө талын аманд байгааг сонсоод гэртээ хоносныхоо дараа тэднийд очихоор мордов. Зам зуураа Хүрэлийн өнгөрснийг ямар аргаар яаж мэдэгдэхийг элдэвлэн бодовч ер олигтой арга олсонгүй. Гадаа нь ирээд дуу чимээ гаргуулахгүй гэж амаа хамхин боолгуулсан нохды нь элэг барин мориноосоо бууж гэрт оров. Тав зургаан нялх багачууд тулга тойрон чихцэлдсэний хажууд эхнэр Должин сууж байжээ. Ядарсан зүдэрсэн царайгаар Доржийн харан цочив. "Дорж" дуу алдан босон харайж, за тэгээд та нар минь ашгүй мэнд сайн явж ирэв үү? гэж баярлан чичирхийлсэн авиагаар асуув.
Доржийн сэтгэл харанхуйлан, муу явлаа! гэж шивнэн хэлэв. 
-Муу явсан гэнээ? гэж Должин өөртөө шивнээд, 
-Хүрэл хаана вэ? гэж үүд рүү харав. Дорж: 
-Та одоо тэр хүнийг битгий сурагла даа гээд доош харав. Энэ даруй хөөрхий эхнэрийн нүдэнд нулимс бүрхэж царай нь үнсэн саарал болон
-Яагаад? гэж амьсгаадав. 
-Бурхандаа зул өргөчих дөө! гэхэд Должин учрыг бүрэн ойлгожээ. Гэнэт их хүч гарган уйллаа. Хүүхдүүд нь эхээ нэг хэсэг гайхан ширтэв. Дөрвөн настай хамгийн бага нь эхийнхээ тийнхүү дуу чимээ алдсанд айв бололтой, гэнэт үсрэн зууран авч чарлав. Дараад нь бусад нь дагалдан мөн эхээ зуурав. 
Дорж урьд өмнө ийм хэзээ юмтай дайралдаж үзээгүй тул хэрхэх ухаанаа олсонгүй нэг үе Должин авгайг тэврэн авч аргадмаар санагдавч халан очиж эс чадна. Дэмий бачимдан зовсондоо тэднийг даган уйлав. Гэвч нүднээс нулимс эс гарна. 
Нэлээд мөч өнгөрсний дараа Должин гэнэт уйлсан шигээ гэнэт дуугүй болон нүднийхээ нулимсыг арчаад бурхандаа зул өргөв. Тэгээд нэг ч үг хэлэлгүй тогоо тавин цай чанав. Дорж түүнийг сэтгэлээ барин хатуужиж байгаад нь баярлав. Должин дув дуугүй байсаар идээ будаа тавин зочлохдоо: 
-Дорж минь сэтгэл үймээд яах ч ухаанаа олохгүй болоод байна. Сүүлээр нэг тавтай ирж тэрний минь тухай тодорхой ярьж үзээрэй! гэв. Дорж хариуд нь за гэснээс өөр юу ч хэлсэнгүй. Цай уух зуур хүүхдүүдийн байдлыг ажиглахад тэд тун саяхан уйлаан унжаан болсноо бүрэн мартаж идэж уухаа булаацалдан шуугина. Эх нь мөн тэднийг дагалдан "хүүе чи, үгүй чи!" гэхчилэн дуу алдан, хүүхдүүдээ сургамжилна. Үүгээрээ тэд уй гашуудлаа тайлсан бөгөөд Доржийн сэтгэлийг баясан гийгүүлэв. Гэвч Доржийг хоёрдахь зүйл хүлээж байгаа билээ. 
Энэ бол Данзангийнд очих явдал байв. Данзангийн ядуу ар гэр хойшоо зугтаасан гамингийн хөлөөс төдий л холгүй газар байсан аж. Улс амьтны зулбан дүрвэхэд эхийн бие өвчтэй муу байснаас хар буудал дээр ганцаар хоцорсныг Дорж Самбуугаас тодорхой сонссон байлаа. Иймд Дорж тэднийд яаран очихыг шийдсэний дээр эцэг нь бүр өнөөдрийн дотор гээд шаардсан байв. 
Үргэлжилсэн их цасан дундуур Дорж эцэнхий муу унаагаа цүл цүл шогшуулан өртөө  гаруй явав. Лавширсан цагаан цасан дунд ганц гэр торойн үзэгдэх нь Данзангийнх аж. Дорж Данзангийн амь бие хэдийн үрэгдсэнд бодно. Гэр орныхонд нь Данзангийн үрэгдсэнийг мэдэгдэж хойшдын явдалд дэмий горилон хүлээлгэхгүй болгохыг хүснэ. Гэвч энэ муу мэдээгээ ямар үгээр мэдэгдэхээ зүйл зүйлээр бодоод эцэст нь уулзсан цаг тухайдаа аяндаа болох вий! гэж найдна. Гэрийн гадаа ирэхэд ширүүн галын илч тооноор нь ширвэгнэн хуурай модны оч тас няс дуугарахаас анир чимээ өчүүхэн ч үгүй байлаа. Дорж мориноосоо буух гэснээ эднийд нэг айхавтар зуудаг улаан халтар нохой байдгийг санан ийш тийш харав. Гэтэл тэр нь тэрээхэн урд цагаан цасан дээр улаан цусан зам цувруулан үхсэн хэвтэнэ. Морьноос буун эсгий үүдийг зөөлнөөр сөхөн ороход Данзангийн эгч Сурмаа дүрэлзсэн их галын захад сууж байснаасаа цочин босон харайснаа солиорсон хүний байдлаар нүд чавцилгүй гөлөрнө. Энэ даруй Доржийн сэтгэл тун аягүй болов. 
-За сайн байна уу? гэж зөөлнөөр мэндлэхэд Сурмаа нүд гөлөрснөө эс орхин: 
-Та хэн бэ? Юу гэж ирэв? гэж  дөхөн дуулдахуйцаар өгүүлэн хойш ухрав. 
-Би Дорж! Дүүтэй чинь аянд явсан шүү дээ! Чи танихгүй байна гэж үү? гэхэд 
-Нээрэн та чинь Дорж байна шүү гэж Сурмаа ээдэрсэн хэлээр хэлснээ гэнэт үсрэн Доржийг зууран унав. 
Дорж юу болж байгааг нь ер ойлгосонгүй, юу ч атугай аргадан тайвшруулахыг бодон толгойгий нь өндийлгөхөд Сурмаа уйлан уйлсаар бүх нулимсаа барсан нүд нь хув хуурай байв. Гэтэл Доржийн сэтгэлд эх эмгэн нь бодогджээ. Түүний нь хаана байгааг эрэн гэрийн доторхийг нэгжин харахад зүүн талын газар дэвсмэл орны нэхий хөнжлийн дороос хөрч гүйцсээр олон хоносон эмгэний зэвхий цагаан магнай бүлтийн ширтсэн нүднийхээ хамт цухуйж байгаа нь үзэгдэв. 

ХӨӨРХИЙДСӨН ХҮМҮҮС

Дорж, Хүрэлийн гэр орон, мөн уулын нөгөө талын аманд байгааг сонсоод гэртээ хоносныхоо дараа тэднийд очихоор мордов. Зам зуураа Хүрэлийн өнгөрснийг ямар аргаар яаж мэдэгдэхийг элдэвлэн бодовч ер олигтой арга олсонгүй. Гадаа нь ирээд дуу чимээ гаргуулахгүй гэж амаа хамхин боолгуулсан нохды нь элэг барин мориноосоо бууж гэрт оров. Тав зургаан нялх багачууд тулга тойрон чихцэлдсэний хажууд эхнэр Должин сууж байжээ. Ядарсан зүдэрсэн царайгаар Доржийн харан цочив. "Дорж" дуу алдан босон харайж, за тэгээд та нар минь ашгүй мэнд сайн явж ирэв үү? гэж баярлан чичирхийлсэн авиагаар асуув.
Доржийн сэтгэл харанхуйлан, муу явлаа! гэж шивнэн хэлэв. 
-Муу явсан гэнээ? гэж Должин өөртөө шивнээд, 
-Хүрэл хаана вэ? гэж үүд рүү харав. Дорж: 
-Та одоо тэр хүнийг битгий сурагла даа гээд доош харав. Энэ даруй хөөрхий эхнэрийн нүдэнд нулимс бүрхэж царай нь үнсэн саарал болон
-Яагаад? гэж амьсгаадав. 
-Бурхандаа зул өргөчих дөө! гэхэд Должин учрыг бүрэн ойлгожээ. Гэнэт их хүч гарган уйллаа. Хүүхдүүд нь эхээ нэг хэсэг гайхан ширтэв. Дөрвөн настай хамгийн бага нь эхийнхээ тийнхүү дуу чимээ алдсанд айв бололтой, гэнэт үсрэн зууран авч чарлав. Дараад нь бусад нь дагалдан мөн эхээ зуурав. 
Дорж урьд өмнө ийм хэзээ юмтай дайралдаж үзээгүй тул хэрхэх ухаанаа олсонгүй нэг үе Должин авгайг тэврэн авч аргадмаар санагдавч халан очиж эс чадна. Дэмий бачимдан зовсондоо тэднийг даган уйлав. Гэвч нүднээс нулимс эс гарна. 
Нэлээд мөч өнгөрсний дараа Должин гэнэт уйлсан шигээ гэнэт дуугүй болон нүднийхээ нулимсыг арчаад бурхандаа зул өргөв. Тэгээд нэг ч үг хэлэлгүй тогоо тавин цай чанав. Дорж түүнийг сэтгэлээ барин хатуужиж байгаад нь баярлав. Должин дув дуугүй байсаар идээ будаа тавин зочлохдоо: 
-Дорж минь сэтгэл үймээд яах ч ухаанаа олохгүй болоод байна. Сүүлээр нэг тавтай ирж тэрний минь тухай тодорхой ярьж үзээрэй! гэв. Дорж хариуд нь за гэснээс өөр юу ч хэлсэнгүй. Цай уух зуур хүүхдүүдийн байдлыг ажиглахад тэд тун саяхан уйлаан унжаан болсноо бүрэн мартаж идэж уухаа булаацалдан шуугина. Эх нь мөн тэднийг дагалдан "хүүе чи, үгүй чи!" гэхчилэн дуу алдан, хүүхдүүдээ сургамжилна. Үүгээрээ тэд уй гашуудлаа тайлсан бөгөөд Доржийн сэтгэлийг баясан гийгүүлэв. Гэвч Доржийг хоёрдахь зүйл хүлээж байгаа билээ. 
Энэ бол Данзангийнд очих явдал байв. Данзангийн ядуу ар гэр хойшоо зугтаасан гамингийн хөлөөс төдий л холгүй газар байсан аж. Улс амьтны зулбан дүрвэхэд эхийн бие өвчтэй муу байснаас хар буудал дээр ганцаар хоцорсныг Дорж Самбуугаас тодорхой сонссон байлаа. Иймд Дорж тэднийд яаран очихыг шийдсэний дээр эцэг нь бүр өнөөдрийн дотор гээд шаардсан байв. 
Үргэлжилсэн их цасан дундуур Дорж эцэнхий муу унаагаа цүл цүл шогшуулан өртөө  гаруй явав. Лавширсан цагаан цасан дунд ганц гэр торойн үзэгдэх нь Данзангийнх аж. Дорж Данзангийн амь бие хэдийн үрэгдсэнд бодно. Гэр орныхонд нь Данзангийн үрэгдсэнийг мэдэгдэж хойшдын явдалд дэмий горилон хүлээлгэхгүй болгохыг хүснэ. Гэвч энэ муу мэдээгээ ямар үгээр мэдэгдэхээ зүйл зүйлээр бодоод эцэст нь уулзсан цаг тухайдаа аяндаа болох вий! гэж найдна. Гэрийн гадаа ирэхэд ширүүн галын илч тооноор нь ширвэгнэн хуурай модны оч тас няс дуугарахаас анир чимээ өчүүхэн ч үгүй байлаа. Дорж мориноосоо буух гэснээ эднийд нэг айхавтар зуудаг улаан халтар нохой байдгийг санан ийш тийш харав. Гэтэл тэр нь тэрээхэн урд цагаан цасан дээр улаан цусан зам цувруулан үхсэн хэвтэнэ. Морьноос буун эсгий үүдийг зөөлнөөр сөхөн ороход Данзангийн эгч Сурмаа дүрэлзсэн их галын захад сууж байснаасаа цочин босон харайснаа солиорсон хүний байдлаар нүд чавцилгүй гөлөрнө. Энэ даруй Доржийн сэтгэл тун аягүй болов. 
-За сайн байна уу? гэж зөөлнөөр мэндлэхэд Сурмаа нүд гөлөрснөө эс орхин: 
-Та хэн бэ? Юу гэж ирэв? гэж  дөхөн дуулдахуйцаар өгүүлэн хойш ухрав. 
-Би Дорж! Дүүтэй чинь аянд явсан шүү дээ! Чи танихгүй байна гэж үү? гэхэд 
-Нээрэн та чинь Дорж байна шүү гэж Сурмаа ээдэрсэн хэлээр хэлснээ гэнэт үсрэн Доржийг зууран унав. 
Дорж юу болж байгааг нь ер ойлгосонгүй, юу ч атугай аргадан тайвшруулахыг бодон толгойгий нь өндийлгөхөд Сурмаа уйлан уйлсаар бүх нулимсаа барсан нүд нь хув хуурай байв. Гэтэл Доржийн сэтгэлд эх эмгэн нь бодогджээ. Түүний нь хаана байгааг эрэн гэрийн доторхийг нэгжин харахДАЛД ШУУРГА

Дорж, Данзангийн эхийг оршуулаад эгчий нь гаднаа аваачин буулгажээ. Үүний дараахантай хүрээ зүгээс элдэв сайхан авиа цуурайтаж эхлэв. Тавдугаар богдын хувилгаан барон жанжин гамингийн гарт устгагдсан автономит засгийг дахин байгуулж, аливааг нигүүлсэн үзэгч мянган мэлмий, түмэн сонорт Очирдарын гэгээн эзэн Богд ламтнаас, бүх халхын олон лам, хар гээд, дорд цөмийг айн эмээхээ мартан аж амьдралынхаа үйл хэрэгт эгж орогтун! гэж зарлиг буулгалаа гэнэ. Хүрээ орчимд энхжин төвширснийг хэлбэл өдрийн цагт эргэл мөргөл, үдшийн цагт найр цэнгэл, элбэг дэлбэгийн хувьд гэвэл, алт, мөнгө, торго, хоргой хааяагүй хөглөрөн хэвтэнэ гэнэ. Гэвч үүнийг хэн үзээд ирсэн хэрэг вэ, хэн ч үгүй. Гэлээ ч хүмүүс ярилцана. Чухам хүн толгойтой бүхнээрээ баяр бахдал болон шуугилдана. Үүнд Гэлэг гуайд нар гарсантай адил. 
-За таминь, би эс хэл лүү! Монгол бидний зол заяа ингэж эргэж ирэх  ёстой байсан юм гээд цааш нь ирээдүйн явдлуудыг ийм тийм болно гэж хэдэн арван зүйлийн сайн сайхныг угтан ярина. Хаврын цас наранд хайлж, газрын өнгө ногоорох мэт хүн бүрийн сэтгэл үнэхээр шинэчлэгджээ. Цас мөсөнд хучигдсан энэ уулын хярд хоргодохын хэрэг юу билээ! Одоо та минь нүүцгээе! гэж бие биеийг уриалан дуудна. Ингээд тэд эгшин зуурын дотор үгүйртлээ үрэгдсэнээс үлдсэн мал хөрөнгөө тууварлан нүүв. Ижил дасал болсон нутгаа бараадан ирэхэд амьсгалах агаар, амьдрах тэжээл гагцхүү энд байгаа мэт хүний сэтгэл сая тайвшрах төдийгүй эцэн зутарсан малын борви тэнийх аж. Гэтэл харамсалтай нь хоёрхон хоногийн дараа, хүрээ зүгээс сонин сайхан юм дуулдахын оронд "За даа та минь! Айхавтар гэнэ аюултай догшин ширүүн юм гараад ирэв гэнэ" гэдэг шивнэсэн яриа дэлгэрэв. Гэвч дагаварт нь "дамын үг дамжигтай, холын үг хуудуутай!" гэдэг үг дурдагдан амьтны сэтгэлийг тайвшруулна. Гэтэл нэг өдөр "догшин ширүүн хүмүүс албан бариа барьж явна гэнээ!" гэж газар сайгүй шуугив. 
Энэ тухайд Гэлэгийнхний хотын бүх эрэгтэйчүүд Гэлэгийн гэрт цугларч яах билээ, хэрхэх билээ бодолцоход Гэлэг тэднийхээ сэтгэл тайвшруулах гэсэн шиг учир явдлыг урьдчилан тааварласнаар хөнгөвчлөн ярьж байв. Гэтэл гэнэт ноход хуцан буу дуугарсан бөгөөд тэр дорхноо "Хай гарцгаа! Хүн байна уу? Гарцгаа" гэж хашгирах сонсдон буу бас дахин дуугарав. Гэлэгийнд байгаа бүхнээрээ цочин гарав. Барон Унгернийн үс сахалдаа дарагдсан нэг орос офицер хоёр монгол цэрэгтэй ирсэн байв. Амар мэнд мэдэхийн оронд тэд: 
-Их цэрэгт хоол хүнс хэрэгтэй! Үхэр мал чинь хаана вэ? гэж ширүүн дориун дуугарна.
Эдний өмнө хүн бүр айн чичирч байхад Гэлэг тайван "Төрд сүр, түмнээ сөхрүүлдэг байх ёстой!" гэж үздэгийнхээ дээр "төрд бас авах хууль, ардад өргөх үүрэг байх ёстой" гэж үздэгээрээ: 
-За эзэд минь байлгүй яахав! Ганцхан албад бид чинь гамингийн хөлд сүрхий сүйрсэн шүү дээ! гээд цааш нь өрх бүрд юу юу оногдохыг лавлах гэхэд нь хоёр монголын нэг нь дутуу мөрөвчилсөн буугаа мултлан авч Гэлэгт тулган: 
-Морьд одоохон! Үхэр чинь хаана вэ гэж хашгирав. Гэлэг цочин сандарч уяатай байгаа морийг тайлан авч хорин тавтан шиг үсрэн гарав. Үхрийн зүг чиглэхэд нь бароныхон хүн морь хоёрыг ээлжлэн тас шавхуурдан давхилаа. 
Барон Унгернийхнийг ийм догшин ширүүн гэж хэний ч бодолд хараахан ороогүй байсан аж. "Үгүй та минь энэ чинь юу гэгч вэ?", "Бас юу болж байгаа нь энэ вэ" гэж гайхалдана. Эмгэд, хөгшид бурхан гончигсүмээ дуудан уйлалдана. Эдний дунд ганцхан Дорж иймэрхүү юм болохыг урьдчилан мэдэж хүлээж байснаа зөвхөн эцгийн төлөө зовон түүний амьд мэнд ирэх эсэхий нь хүлээв.
Орой Гэлэг, зөвхөн бяруу шүдлэн үнээ төдийхнийг тууварлан эргэж ирэв. Биендээ ташуурын сорви баахныг олж арай ядан хөдлөх боловч тэр тухайгаа ярихын оронд: 
-За даа та минь, бүх хотоороо тэргэнд хөллөх юмгүй болов шив дээ. Гэвч яахав. Бүх гай барцад үүгээр өнгөрнө бий! гэж өгүүлнэ. Гэтэл гай барцад гэдэг нь яагаа ч үгүй байжээ. Үдшийн бүрэнхийгээр морин туурай тачигнаж, угтан давхисан нохдыг буугийн дуу айлган няцааж бас хэсэг хүмүүс ирэв. эд мөн л бароныхон, хоёр орос, нэг буриад, гурван халх бүгд зургаан хүн.
Гэлэгийнд орохдоо тэд хэн эсэргүүцсэнийг алахаа мэдэгдэх гэсэн шиг зэвсгээ гараас салгасангүй. 
-Их цэрэгт агт морьд хэрэгтэй! Адуугаа одоохон авчир! гэж "мэндэлнэ". Гэлэг эдний өмнө учир явдлаа яриад нэмэргүйг бүрэн мэдэж байв. 
-За хүү минь мордож үз! гэж Доржийг явуулав. 
Доржийн гэрээс гарах гэхэд таван хүний дээд талд суусан магнайдаа хараахан эдгэрч гүйцээгүй сорвитой идэрхэн орос хэдэн үг хэлэн зангидсан гараар заналхийлэв. Энэ хүн орж ирэнгүүтээ бурхны өмнөх тахилгын ширээг онхолдуулан авчирч сандайлан суусан бөгөөд түүгээр нь гэрийн хүмүүс яахаас ч үл буцах буруу номтон гэж ойлгожээ. Одоо юу гэж байгааг буриад хүний амнаас сонсвол: 
-"Адуугаа авчрахгүй бол цөмий чинь буудан ална" гэж байгаа аж. 
Гэтэл хажуугаас нь: 
-Дорж чи биднийг залилах гэж битгий моньд оргиорой би танай найман азарга адуутайг сайн мэднэ гэж нэг нь хэлэв. Ажвал тамгын газар байн байн бичээчийн албан хаадаг Дүвжир гэдэг цуутай сагсуу эр байв. Одоо хувцас хунараа сольж нуруундаа буу, ташаандаа сэлэм зүүж, мөрөндөө яг ч үгүй шар даавуун тэмдэг хадсанаараа бусдад танигдахаа больсон байв. 
Дорж адууныхаа зүг яаран давхилаа. Тэнгэрт дүгрэг сартай, түүний туяа эрээн тарлан цасан сүү цагаанаар гэрэлтэж байгаагийн ачаар адуугаа хялбарлан олж цугларуулав. Ар гэрийнхээ хүмүүсийг юу болж байгаа бол гэж амь тэмцэн яарахдаа зогсоо зайгүй хөөн гаднаа авчрав. 
Бароныхон, адууны чимээнээр гэрээс гарч хориос доошгүй сайн морьдыг хөтлөх ногтын хамт гаргаж өгөхийг тушаав. Гэлэгийнх 200 гаад адуутай байсан боловч гамингуудад хоёр дахин цөлмүүлсэн тул одоо хорин морь гаргаж хэрхэвч чадахгүй байв. Гэвч тушаал даган морьдоо барилав. Арван зургаагийн тоонд хүрсний дөрөв нь ягир янданд тоологдон хасагдав. Үүнээс цааш юу ч үгүй байгааг бароныхон харсаар боловч буу тулган зандчих тул Дорж бусдын морьдоос барилав. Эцэст нь Данзангийн эгчийн ганц бор морийг оруулан байж аюулаас мултрав. 
-За та минь, энэ чинь юу гэгч вэ?
-Үгүй та минь энэ чинь хэний төлөө вэ?
-Бүү мэд! 
-Ёстой бүү мэд! Өнөө өглөө бүх хотоороо тэргэнд хөллөх үхэргүй болсон бол одоо унах морьгүй боллоо. 
-Манайд ч алга, танайд ч алга гэсэн яриа тэр бароныхны ард үлдэв. Ийнхүү нэг хэрэг өнгөрөн хэд хонотол бас л бароныхон. "Их цэрэгт эмээл, хазаар, хувцас хунар бас бусад хэрэглэл хэрэгтэй гэнээ" тэд, дотор гадна хоёрыг нэвт шувт нэгжиж байгаад хэрэгтэй л гэсэн бүгдийгээ хуурайлж аваад зайлав. Энэ удаа Гэлэгийн хотынхон төдий л гайхан шагшралдсан зүйлгүй. Харин өдий болтол хүний амь үрэгдээгүй байгаад олзуурхана. Бусад газруудаар байхгүйн аюулд тулгамдан зодуулсан, цавчуулсан, буудуулсан, гэр орноо түймэрдүүлсэн хүртэл дуулдана. Тэр дундаас тариа будааны ажилчин иргэн гар хоосон болтлоо дээрэмдүүлж, ихэнх нь алагдан орон байшин нь түймэрдэгдэж байгааг бүх нутгийнхан үзсээр байв. Иймд хүн бүрийн сэтгэл үймрэн тэр дундаас Гэлэг Барон Унгернийг анх сургаар нь хэтэрхий сүсэглэн биширч эхэлснийхээ хувьд одоо хэрхэх ухаанаа олохгүй болон дэмий л хөмсөг зангидан бодол болно. Гэтэл айл аймгийн хүмүүс түүнийг эрхгүй хашир догь хүн гэж үздэгээрээ, "Одоо яах вэ? Ер нь бидэнд гай гамшиг барагдах яагаа ч үгүй байгаа бус уу?" гэж байн байн орж ирнэ. Хариуд нь Гэлэг төдий л юм ярихгүй байснаа дахин уулын бэрхэд гарахыг шийдвэрлэв. Бүх хотоороо юмаа эмхлэн үдшийн харанхуйгаар ачаалав. Тэргэнд орох шаргүй болсон тул тураалд туйлдсан үнээ, гүү азарга мэтийг хүчээр аваачин хөллөв. Эд хогшлоо үүрэхийг нь үүрч, түрэхий нь түрэн зүйл бүрээр чирч гулдрахад хүрчээ. Тэгээд арайхийн нэг хөдлөхчөө болоход урьд өмнө тэргэнд орж үзээгүй мал газар сайгүй туйлан тонгочиж хүч тамираа барна. Түүний зэрэгцээгээр нойронд дарагдан унтсан хүүхэд багачууд уйлалдана. Хэвтэртээ хоргодсон хонь, ямаад, тугал, бяруу хотын өлсгөлөн ноход улин гинших нь ёстой гал усны гашуун зовлонг дурдах мэт болжээ. 
Нүүдлийн замд цэгцрэн ороход, тун саяхан туйлж байсан хөсгүүд амьсгаадан байн байн зогсох болов. Үүнд ширүүн хараал зүхэл, наманчлал аль нь ч нэмэргүй байвч хүн бүрийн амнаас заавал нэгий нь гаргана. Ийнхүү ядан явтал хөндлөнгөөс хоёр морьтой хүн, өнгө хатуурсан цас пүржигнүүлэн товоргон гарч ирэв. Гэвч тэд нутгийнхан. Бароныхон идэр залуусыг цэрэгт баривчлан яваагаас зугатаан явагсад байв. Энэ муухай мэдээг Гэлэгийнхэн сонсоод дүрвэн зугтаж амжсанаа олзуурхан баярлалдав. 
Урагш давших тутам газрын бартаа ихсэж цасан хунгар зузаарна. Түүнд нь зутарсан мал шигдэн үргэлжлэн хаягдана. Хөсгүүд сулдан явахаа болиход хүмүүс ачаанаасаа байн байн буулган хаяна. Ашгүй гэхээсээ энэ шөнө салхи шуургагүй. Гэлэг анх хөдлөхдөө бүхний сүүл барьснаа түрүүлэн зам гаргаснаа хойноосоо дагуулна. Унасан морь нь ясан хэдрэг боловч уг нь хурдтай сайн гэж алдаршсан өндөр цээжтэй бор морь байлаа. Түүн дээр Гэлэг, сайхан сортой улаан үнэгэн лоовууз буулган бүчилж ямаан дэгтийтэй гутлаа хүнд дөрөөнд бат суулган жийж унасан мориныхоо хол, холын гишгэлтэнд "аа манай орон ертөнц элдэв таних, танихгүй гадаадын дайсны гарт үрэгдэж байна. Яагаад энэ вэ? Яагаад бидний хувь заяа ийм болж орхив оо" гэдэг гүн бодлыг анх удаа бодов. Цааш бодвол засаг төрийг эрх барьсан хаад, ноёд хутагт хувилгаадад гомдууштай болжээ. Ер нь бүх явдал үнэхээр тэдний муугаас болж орхив? гэж хэд хэд дахин эргэцүүлснийхээ эцэст өөрийнхөө бодлыг эргэн жигшихэд хүрэв. Эзэд дээдэстээ ийм муу муухайг надад лав буруу зүгийн юм л бодогдуулав бололтой гэж сэжиглэн тэнгэрт гялалзах од мичдийг ширтэж мэгзэм гэдэг залбирал дөрвөн шад шүлэглэлийг уншин наминчлав.
ад зүүн талын газар дэвсмэл орны нэхий хөнжлийн дороос хөрч гүйцсээр олон хоносон эмгэний зэвхий цагаан магнай бүлтийн ширтсэн нүднийхээ хамт цухуйж байгаа нь үзэгдэв. 

ҮЛ УНТРАХ ҮЗЭЛ САНАА
/Балданцэрэнгийн явдал/

"Төр улс гэж хэнхэглэж хэнхэглэж эцэст нь би юу үзэв?" хэнд ч гэмтэй юм хийж чадаагүй атал шоронд орж үзэв. Төр, улс төр гэж элдэв шалдаваар дэмий хэнээрхдэгээ болъё байз. Тэр байтугай амьдрахын эрхийг даган алба хаахын хэрэг ч алга. "Төр улсын хэргийг амьд хүн хөдөлгөх боловч, төр улс тогтносон суурь нь амь бие хайргүй зүтгэн үхэж үрэгсдийн яс чөмгөн дээр байдаг" гэж Манлай ван Дамдинсүрэн амьсгал хураахдаа өгүүлсэн бус уу? Энэ үнээн. Манжийн эсрэг тэмцсэн хэчнээн олон хүний амь дэмий үрэгдэв. Үхэж үхэж ёстой л тэдний яс чөмгөн дээр автономит төр тогтов. Дараа нь гамингийн эсрэг тэмцэн өдий төдий амь үрэгдэв. Зүгээр салхинд би хүртэл... хойшид бас шинэ тэмцэл гаран шинээр үрэгдэж эхлээд эцэст нь төр тогтоно. Тийнхүү үхэгсэд бүрээрээ гавъяатай боловч би үзэж яах юм бэ? Амьд үлдсэн нь төр улсаа хөтөлдөг гэвч би бас түүгээр яах юм бэ? Аль аль нь хэрэг алга. Над мэтийн жулдрай эрд амлах ч юм биш байна шүү. Ингэхлээр яах вэ, орон нутаг маань өргөн дэлгэр, ард түмэн маань өгөөмөр баян, хаа нэгтээ нь очиж малаа маллаж, махаа идэж ард болъё байз! гэж Балданцэрэн шоронгоос гарсан тэр өдрөөсөө эхлэн бодлоо. Цааш нь бүх эд хогшлоо зарж борлуулбал юунд хүрэхий нь бодож үзэхэд зунд нь цагаан идээтэй, өвөлд нь мах дутахгүй явдаг бор гэртэнгүүдийн нэг болж чадах нь бүр ч амттай аж.
Балданцэрэн энэ бодлоо хэнд ч үл хэлнэ. Хийх гэснээ хэдэн давхар бодож аваад чухамхүү хийхийнхээ даваан дээр хэлж сурснаа зөвхөн дотроо хадгална. Хажууд Аравгай гэгч байгаа билээ. Энэ Аравгай тэр жил суваргын хажууд үхэж хэвтэхэд Балданцэрэн аминд нь орсны хариуд шоронд байхад нь хоол зөөсөн, гарч ирэхэд нь гэрт нь угтан авсан. Одоо бодохоор багшаа! гэж дуудах төдийгүй хувийн хөдөлмөр ярга хийхийнхээ хажуугаар дэргэд нь суун хоол унды нь хийнэ. 
Өөр нэг зүйлийг өгүүлбэл шоронгоос гарсны нь маргааш дээр цагт Дотоод яаманд хамт ажиллаж байсан бичээч Палам гэгч бүхэл бүтэн хонины гулууз үүрэглэн аахилж уухилан орж ирэв. Палам гулуузаа гэрийн хана түшүүлэн тавиад дуу алдан мэндлэн зогсож, орон шоронгоос амар мэнд гарч ирсэн тухайд баяр хөөр болж гарлаа. Шоронд байхад нь хоол оруулахыг хэчэнээн бодовч өөрөө баригдахаас айн арай л тарваганы нүхэнд толгойгоо шургуулж байсангүй гэнэ. Тэгээд одоо мах авчирч байгаа аж. 
-Зөв дөө, гамингууд хэнийг ч барихаасаа үл буцна. Намайг бол яагаа ч үгүй байхад барьсан шүү гэхэд Палам:
-Тийм ээ, барихдаа л барина гэснээ, гэвч чи! гэж учиртайхан нүдээр ажин инээхэд нь Балданцэрэн дотор аягүй болно. 
-Мөн ч догшин байв шүү гээд үг ярианыг таслах гэтэл: 
-Аргагүй дээ, алив юм мөхөхийн өмнө дүрэлздэг, тэр ёсоор догширсон хэрэг. Тэгээд ч мөхлөө. Гэтэл оронд нь шинэ гал асаж эхлэхийг яана. 
-Юун шинэ гал вэ?
-Барон Унгерн. Саяхан орж ирсэн атал сүрхий дүрэлзэж байна. 
Балданцэрэн "Байз! энэ чинь хэн бэ? Юунд Барон Унгернийг яаран муучилна вэ? Харин нэг мэдэхнээ Нямжав шиг тэдний тагнуул байж болох бус уу?" гэж дотроо сэжиглэнэ.
-Аа тийм үү? Би гэрээс гарахгүй байгаа болоод юу ч мэдэхгүй байгаа шүү дээ.
-Хэцүү, хэцүү. Маш аюултай, хойшдоо улам ч ширүүсэх нь мэдээжийн хэрэг гээд цааш залган ярих гэхэд нь 
-Би ч мөн аюултайг үзэв шүү дээ гэж үгий нь таслаад шоронгийн согтуу баатар, Цэлмэн шарын сонин явдлыг үргэлжлүүлэн ярьсаар Палам бичээчийг гаргав. Ард нь авчирсан хонины мах нь үлдэв. Тарган шаргал өөхөн өнгө нь гэрийн дулаанд хайлмагтан байгаагийн цаана нэг тагнуул нуугдаж байгаа санагдан сэжиг хүрнэ. Гэтэл гадуур нээрэн юу болж байна вэ? түүнийг эрхгүй мэдүүштэй байх тул хэнтэй ч уулзалгүй зөвхөн гудамжаар явахаар шийдвэрлэн гэрээс гарав. Тэгээд юу үзэв. Ядуу гуталчин хог дээр нүд бүлтэлзүүлэн бархирч, тойрон зогссон хүмүүс амий нь авах, алуулах хоёр дээр ээлжлэн шуугилдаж байхыг үзээд эс тэсвэрлэсэн аж. Хүмүүс учир мэдүүлэв. Хойшид хүний амийг дэмий сүйтгүүлэхгүй болгохын үүднээс баахныг ярьж байгаад орос, монгол хоёр ноёнтны бараагаар толгой рүүгаа ус хийсэн юм ярьж байгаагаа мэдэн зугтаажээ. Дараа нь юутай дайралдав? Монгол дээл нөмгөн өмссөн хүн гудамж өгсөн гүйн айсуй хойноос нь сэлэм далайсан морьтой хүн хар хурдаар давхин хажуугаар нь өнгөрөнгүүтээ сэлэм буулгаж тал мөрнөөс нь аваад бүсэлхийг нь хүртэл цавчив. Энэ юутай их аймшиг вэ? Давхин одсон мориныхоо эрчийг буулган эргэж ирэхий нь үзвэл Гоожоо баатар, мориноосоо буун харайж сөгдөн амар эрэхэд нь "Чи юу хийж байгаа чинь энэ вэ? гэж зандрав. Гоожоо дээш өндийн, 
-Энэ үү? гэж алсан хүн рүүгээ хяламхийн харснаа үгүй энэ чинь гамин чи тэр гутлы нь хар даа. Айлын байшингийн хөндийгөөс гарч зугтаасан юм гэж үйлдсэн хэргээ бахархах мэт инээмсэглэв. 
Дуугарч ч завдалгүй хороогдсон тэр хүнийг хараад яах ч аргагүй гамин цэрэг. Гутал нь ч гамин шаахай. Гэлээ ч хүний амь Балданцэрэнд хамгийн хайран бөгөөд дайн дуусаад байхад алаад л байх нь юу вэ? гэж бодовч Балданцэрэнд хэлэх үг эс олджээ. Хашааны хаалга бүрээс их бага хүмүүс гудамжинд гарсан хэргийн тухай шагшаан шуугиан болон гарч ирэв. Тэд Гоожоог хармагцаа дуу шуугаа дарна. Гоожоо түүнийг эс анхааран "Та манайд морил! Би таныг залах ёстой! Мориор минь залар!" гэж Балданцэрэнг ээрэв. Амнаас нь архи ханхална. 
Одоо үзвэл түүнд хайрлууштай, өрөвдөлтэй юу ч үгүй. Харин аймаар. Олны дунд Балданцэрэн түүнтэй маргахаас халшран өөрийн эрхгүй дагав. 
"Манайх" гэдэг нь юу вэ? Дээр цагт ямар нэг тамга яамны хогшил агуулах байсан том модон гэр. Энд Гоожоо шоронд хамт зовлон эдэлсэн дарга нөхөдтэйгээ суух болжээ. Хэн нь боловч дуртай цагтаа гадагш гаран энд тэнд нуугдаж үлдсэн гаминг агнахын далимд гаминд буруугаа хүлээн шоронгоос гарч ам тангаргаа өгөн цэрэгт нь орсон өөдгүй цэргүүдийг олж авчран цээрлүүлэх бөгөөд аягүй муухайгаар ховлон урвасныг алах нь ч бас өөрсдийн эрх болжээ. Гадаа нь ирэхэд банз тас тас бууж өршөөл гуйн бархирах сонсогдоно. Гоожоо түрүүлэн орж "боль" гэж зандрав бололтой, хойноос нь ороход банздуулсан хүн босон өмдөө татна. Цаанаас хорь гаруй хүмүүс, "амрыг айлтгая" гэж мэхэлзэн угтана. Тэдний дунд урьд өмнө эрхгүй үзэгдсэн болов уу гэлтэй зүс царай бишгүй байна. Үгүй ч гэсэн орон шоронд сууж байгаад хэдэн хоногийн өмнө гарсан нь мэдээж. Буу зэвсэг энд тэндгүй өлгөөстэй, дэвсгэр хучлага газраар хөглөрнө. Тэд цөм баяр баясгалан. Орон шорон, өлссөн зүдүүрлэснээ айван тайван ярихын оронд алах хядахыг хятад хараалаар заналхийлэн амаа өмөлзүүлэн шуугилдах нь тэдний ярианы гол болжээ. Орон шоронгоос саяхан гарсны тэмдэг болох өлөн цонхигор царайндаа хурц нүд гялалзуулан зүг бүрээс "жаа, жаа" гэж хүндэтгэх нь халхчуудаас давуутай байвч тэр дундаа мөн л хараалтай. Чухамдаа гэвэл ид түмэн эрх гашууны эсрэг дайтан тулалдсаар яваад хараалгүй тайван хэлэлцэн ярилцаж чадахаа больсон улс ажээ. 
Эрхэм зочин ирсэн гэж хоол хийх болохдоо махыг бүхэл гулуузаар, гурилыг шуудайгаар нь оруулж ирнэ. Дор бүрнээ хөдлөн янз янзын хоол бэлтгэж, найр цэнгэл хийх гэхдээ архийг лүүгээр авчрав. 
Балданцэрэн орж ирсэн даруйдаа өөрийн эрхгүй автагдан сууж байсан бол тэдний чин сэтгэлд автагдан ижил дасал болж эхлээд дараа нь жаал зугаа архи уухтайгаа зэрэг хань нөхдийн дунд орсонтой адил боллоо. Эцэнхий биетэй янхигар цээжтэй ахимаг насны эр, доош унжсан шингэн сахлаа сэлгүүлэн шувтарч аваад хуучир жингэнүүлж гарахад, цөм хоолой нийлүүлэн "дүн шаа гөөгөө" гэдэг дууг хөврөлдүүлэн дуулав. /"Дүншаа" гэж зүүн уул, "гөөгөө" гэдэг нь ах/. Өнгөрсөн жарны өвөрт Монголд манж хятадын эсрэг хөдлөн насан эцэс болтлоо тэмцсэн ардын баатар эрийн талынхан энэ дүншааныг дайван гэж нэрлэсэн бөгөөд энэ дуу тэр эрийн тухай аж. Эхлээд хайр дурлал, янаг амраг уянгалснаа хагацал, тэмцэл, гаслан зовлон залгаж аваад бас дайн, тулаан, алаан хядаан, үүнээ дуулахдаа тэд хөгжил цэнгэлээр биш цөм уруу, уй гашуунаар л дээш доош өргөн хөврөлдүүлнэ. Ялангуяа гарынхаа хуучрыг маш чадамгай жингэнүүлэгч ахимаг настан нүд аньж толгой унаган, цээж займруулах нь тэр дуншааны элдэв явдлыг сэтгэлдээ үзэж байгаа бол уу гэлтэй. 
Энэ бүхэнд Балданцэрэн дотоод сэтгэл урагдлаа. "Эд чинь юу вэ?" аль хэдийн өнгөрсөн гэвч дүншаа! Душааны тэмцлийг залгаж аваад бас үзсэн зовлон, эдэлсэн гашууны нь эдэлсэн улс бус уу? Гэтэл эцэс нь юу вэ? гэж бодогдон сэтгэл урагдаж нулимс хуралдав. Гэвч тэр дорхноо нулимсаа татав. Монгол эрийн шинж гэвэл: дуу шуугүй байдгаараа үхэл нь боловч тайван байх тавилантай гэдэг биш билүү? Гэтэл би юу болж байна вэ? гэж бодсоноо нулимс нь дорхноо зогсов. 
Ашгүй дуу дуусаж инээдэм шуугианд шилжин орлоо. Гэвч Балданцэрэнд архи шахаж заавал нэг хундага тогтоолгож шинэ дуу эхлэв. 
    Ум зандан ширээ байна хө
    Сум зандан гуйланз байна хө
        Өнгий нь гартал зүлгээд байна хө
        Үнэр сайтай шанцай байна хө
Энэ дуу маш шалиг. Үг, ая, хоёулан шавлаж шавлан, шалиглах атал Гоожоогийн нүдэнд нулимс хуралдан нөхдөөсөө хоцров. Шоронд байхдаа ч төдий л хувираагүй хөх царай нь дүнсийж, шүд хавиран шанаа гүрвэлзүүлж, хөмсөг зангидсаны нь дээрх тал дугуй гялаан сорви нь хүрэнтэнэ. Ийм хүнээс хэрхэвч нулимс гарамгүй байвч хацраа даган урсана. 
Балданцэрэн гайхлаа. Нөхөд нь
    Далайн ногоо хай та байна хө
    Давсанд орсон шанцай байна хө
        Давхар голтой байцаа байна хө
        Дараа дараагаар орж байна хө
гэж дуулсаар бөгөөд Гоожоогийн тэсэж ядан гар зангидаж дээр далайн өвдөг дээрээ түсхийлгэн буулгахад цөм цочин таг болов.
    -Та Норов гүн ноёнтонг таних уу?
    Балданцэрэн автономитын үеэр Норов гүн гэдэг цэргийн залуу дарга барга эр, голчлон Наймаа хотоор найр наргиан дээгүүр явдаг гэж сонссоноо санав.
-Ноён гэвэл үгүй, зүгээр Норов гүн гэдгийг гадарлаж болно.
-За тийм, тэр чинь энэ дууг энэ Богдын хүрээнээ байхдаа зохиов. Ухаантай, зоригтой, шударга энэ дэлхийд хоёргүй. Па ди луучин лугаа адил сайхан эр. Тэр одоо байхгүй. Бидний захирал явж байгаад үрэгдэв. Бид одоо түүний өс өшөөг авч чадаагүй байж зохиосон дуугаар нь найр цэнгэл хийж суух нь юу вэ. Аа даа бид чухам иймдээ л ялж дийлэхийг үзэх хувь заяагүй буй заа гэж өгүүлэн шүлс залгин нулимсаа шавхав. 
Балданцэрэнгийн сэтгэл дахин аягүй болов. 
-Норов гүн хэзээ хэнд хорлогдов? гэхэд Гоожоо
-Бид халхын хойд хилээр орж ирээд гээд үргэлжлэн ярьсны нь товчилбол: Хэдэн жилийн өмнө Чит хотод Япон улсын удирдамжаар бүх монголыг нэгтгэх дагаврын засгийн газар гэж байгуулагдахад гадаадад монгол оролцохоос хойш суужээ. Үүнийг Балданцэрэн өөрөө мэднэ. Харин үл мэдэхээс дагаврын засгийн газар халх монголыг байлдан дагуулах бодлого тавьж Норов гүнг Найж гэгээн гэгчтэй нийлүүлэн мянга шахам цэрэг өгөн цааш мордуулсан аж. Тэндээс Норов гүн буриад нутгаар дамжин явсаар халхын хойд хилээр нэвтрэн орж ирэхэд өнөөх хойш суудаг халх нь гамингийн гарт орчихсон байжээ. Эргээд явах зам нь Зөвлөлтийн улаан армийн гарт орон түгжигдсэн аж. Гоожоо иймэрхүү зүйлийг дэлгэрэнгүй яриад цааш нь тайвнаар өгүүлэхдээ 
-Бид дээр дооргүй хэрхэх шийдвэрээ олохгүй байтал Хиагтад гамингийн ноёд биеэсээр ирэн инээв, урив, мөргөв. "Та нарыг дайснаа гэж үзэхгүй гэж нэг тангараг, танай дагаврын засгийн газар улаан оросын аюулд автагдан мөхсөн гэж хоёр дахь тангараг. Бид халх монголыг эзэлсэн биш, улаан оросын аюулаас хамгаалахаар ирсэн гурав дахь тангараг. Эдэнд ах дүү болсугай гэдэг дөрөв дэх тангараг, улаан аюул айсуй явна. Хамтдаа тэмцье, халх монгол болоод ази тивээ хамгаалъя гэдэг тав дахь тангараг" эл олон тангарагт бид итгэлээ. Гэтэл бидний санал зоригт үймээн гарлаа. "Гаминд та нар итгэнэ үү? Эд чинь инээхийн сайхнаар инээгээд эцэст нь алахын муухайгаар алдаг аргатай. Эднийг итгэснээс өлбөрч үхсэн нь дээр" гээд нэг хэсэг маань "амар сайхандаа жаргахаа та нар өөрсдөө мэд, алалцах дайсан тулгарвал эр эмээ үзэлцэн орон нутгаа хүрэхээ бид мэдье" гээд тэд тасран явчихав. Үлдсэн нь бид таван зуун хүн итгэснээрээ итгэн гамингуудтай нийлэхэд, гамингууд туг хиураа босгож бүрээ бишгүүр дэлдэж их баяр ёслолын байдлаар хүлээж аваад хоол унд, архи дарсныхаа дээдээр зочлон, бэлэг сэлт барих ах дүүгээ дуудалцсан нь санаанд багташгүй. Тэр өдөртөө тун зүгээр, үдэш нь ший, жүжиг гарган санаа сэтгэлийг баясгав. Маргааш нь мөн л зүгээр. Өглөөний хоол ундны дараа дотуур, гадуур солих хувцас тавин олгож халуун усанд оруулахаар боллоо. Аян замын уртад олон хоног явсан бидэнд юунд дургүй байх билээ. Гэвч тэндээс та юу болсон гэж санана? Уур манан татсан нуур шиг халуун усанд цөм нүцгэн бие угааж байтал хиагтын бүх гамин нэг зэрэг довтлон ирж буу тулгав. Бидэнд хариулах юу ч алга, халуун ус цацъя гэвч тэр нь ямар хүн шалзлахаар биш гээд инээмсэглэв. 
-За тэгээд? гэхэд: 
-Бид цөм гинжлэгдэв. Норов ноён, Найж гэгээн хоёрыг түрүүний хэдэн дарга нартай бидний өмнө буудан алав гээд доош ширтсэнээ:
-Монгол хүний ялагдал ийм байдаг гээд санаа алдав. 
Нэг хэсэг цөм чимээгүй болов. Орой болж хоёр урт лаа ширээн дээр аль хэдийн хатгасны гэрэлд өшөө хорсолд дарагдсан үлбэн цонхигор нүүрүүд хөдөлгөөнгүй гөлөрнө. Балданцэрэнгийн сэтгэлд "Монгол хүний ялагдал ийм байдаг" гэсэн үг эргэлдэнэ. 
-Та Дампил гэдэг хүнийг ер санахгүй байна уу? гэж шивнэх шиг болохыг харвал Гоожоо
-Үгүй ер санахгүй байна.
-Уг нь тэр хүн тун содон, над дээр дахин нэг хүнийг нэмсэн адил өндөр.
-Ахай, чи тэр хүнтэй ямар холбоотой юм бэ? 
-Тэр бол ёстой зоригт баатар эр. Би түүнтэй Сумъяа бээсийн цэрэг урагшаа Долнуур, Бяргууд, Гот хүртэл хятадын хар цэрэгтэй тулалдаж явахдаа танилцсан юм. Одоо түүнтэй уулзвал би болоод миний нөхөд хэрхэх замаа олж магадгүй гэж горьдоно. 
-Ингэхлээр чи тун дээр цагийн цэрэг байх нээ? 
-Тийм ээ, дээр цагийн гээд тайвнаар үргэлжлүүлэхдээ:
-Арван долоотойдоо аавтайгаа нутгийн хүмүүсийн бослогод орж эхлэхэд эцэг минь алууллаа. Бүх гэр бүлийг хүйс тэмтрэх болоход нь дан бие зугтаан гарч Тогтох тайжийн цэрэгт орлоо. Тогтох тайж маань нэг үе цохигдон цэрэг ард нь бутрахад Бавуужавынд дараа нь Ган хай сүйтэй, Сумъяа бээсийн цэрэгт дараа нь дахин Бавуужавын цэрэгт, эцэст нь Норов гүнгийн цэрэг, одоо барон Унгерний цэрэгт, энэ бүх солигдлууд цөм өөрийн эрхгүй, эгээ л эцсийн эцэст барон жанжны цэрэгтэй нийлсний адил. Хойшдоо юу болохыг хэн ч  мэдэхэд бэрх. Ганцхан би нэгээс нөгөөд урваж үзээгүй шиг урвахгүй бас дайсанд амьдаар баригдан тамлуулахгүй гэж өгүүлэн том гялаан сорвит магнайгаа өргөн чонын хүйтэн нүдээ бүлтийлгэн, царайгаа чулуу шиг болгон дүнсийлгэв. Тэр нь үнэхээр дүнсгэр, ирээдүй нь ч дүнсгэр, үнэндээ Гоожоод дүнсгэргүй юм нэг ч алга. 
-За идлээ, уулаа, сайхан наргих завшаанд та бүхэнтэй сайхан танилцлаа. Одоо би явъя гээд Балданцэрэн босоход нөгөөдүүл цөм хүндэтгэн босов. Гоожоо ороо хураасан, гэр дэвсгэрээ яаран задалж нэг буу өмнө нь барив. 
-Үгүй энэ чинь юу вэ? гээд хойш ухрахад
-Бэлэг
-Үгүй би ийм үнэт бэлгийг авч яаж болох билээ. 
-Харин энэ бол таны намайг гийгүүлэн баясгасны дэргэд юу ч биш. 
-Хаанаас би чамд ганц янжаан төдийг өгсөн болсноос өөр зүйлгүй. 
-Тийм ээ ганц янчаан. Гэвч тэр ганц янчаан шоронд гинжтэй сууж байгаа надад түмэн лан шиг байснаас түүнийг таны өгье гэсэн сэтгэлийг юугаар ч жишээлэхэд бэрх. Уг зүйлээ улмаар тулган барихад нь Балданцэрэн өөрийн эрхгүй шахагдан авлаа. Гэтэл тэр алаан хядааны хэрэглүүр, бүтэн таван дайзтай модон хуйт маузер гарт маш хүйтнээр баригдан сэтгэлд ямар нэг алагдсан гамин дарга бодогдон цааш бас олон эвгүй юмсыг бодогдуулна. 
-Энэ чинь ер бага бэлэг биш, ганцхан харамсалтай нь би даанч дайн тулааны эр биш юм даа гэхэд Гоожоо 
-Эрхэм ах аа, би мэдэж байна. Та цэрэг дайны хүн биш боловч цэрэг дайны үе, хүнийг өөрийн эрхгүй дайнд татан оруулдаг болохоор, энэ зүйл танд лав хэрэг болно буй заа гэв. 
Балданцэрэн гадаа гарав. Юм бүхэн одоо маш ширүүн, хүн амьтан хэрэг төвөгт орох байтугай амь алдахад тун амархан байгааг тодорхой мэдэж байгаа болохоор болгоомжой, хичээмжтэй явсаар гэртээ ирмэгц үүд хаалга цөмийг түгжив. Дэргэдэх Аравгайдаа ч гадны хүн амьтан оруулахгүй байвал зохихыг захив. Гэвч маргааш нь Аравгайгийн үгүйгээр хүн хашааны хаалгыг цохижээ. Тайлж өгвөл Палам, өглөөний мэнд мэдэн инээсээр орж ирэв. Балданцэрэн өчигдрийнхөө сэжиглэснээр сэжиглээд одоо юу гэхий нь хүлээвэл
-Гэрээс гарахгүй л суугаад байна уу гэв. 
-Тийм ээ, гарахгүй л байна гэхэд:
-Зөв дөө гээд гадаа байдал ширүүн байгаагаас ярих бүрдээ барон Унгернийг эвтэйхэн муучлахыг оролдоно. Тэгэх тусам Балданцэрэн "Аа даа чи, ардын намтай холбогдолтой хэн байгааг эрэн сурвалжлах, барон Унгернийн тагнуул бий!" гэж улмаар сэжиглэнэ. Тэгээд түүний амыг даган бароныг муучлахаас айна. Өмгөөлөгч болъё гэтэл аманд үг үл эвлэрнэ. Паламын үгэнд өөрийн эрхгүй тулгамдахдаа "ахай, за үгүй ер өө" гэх төдийхнийг л хэлнэ. Гэтэл Палам: 
-Би чамд нэг зүйлийг сонирхуулахаар авчирсан гээд хоёр хэсэг гар бичмэл зүйлийг гаргаж өгөв. 
-Энэ чинь юу гэгч вэ? гэхэд 
-Тун чухал мэдүүштэй зүйл дээ гэж инээмсэглэн гэрээс гарав. Бичгийг үзвэл нэг дэх нь, оросын ажилчин тариачин 1917 оны октябрь хэмээх 10 дугаар сард харгис дэглэмт хаант засгаа эсэргүүцэн босож устган, нийгэм журамт орос улс тогтоосон тунхаг. Хоёр дахь нь мөн оросын засгийн газраас түрүүчийн хаант засгийн газрын монгол, франц, турк гурван улсыг эзэмших гэж байсныг тэмдэглээд дараа нь хаант засгаас монгол руу хандуулсан янз бүрийн ов мэхүүдийг шууд илэрхийлээд урхидан авахын үүднээс зээлдүүлсэн мөнгө, тусгайдаа эдлэх болсон элдэв эрх бичгүүдийг хүчингүй болгохын зэрэгцээгээр эв найрамдлыг шинээр сэргээхээ эрмэлзсэн мэдээ бичиг аж. Эдгээрийг Балданцэрэн шоронгийн өмхий буланд Жамъян гүнгээс олж сонссоноор барахгүй янз бүрээр дүгнэн судалсан болохоор сонирхсон зүйлгүй, харин одоо Паламын авчирч өгөхийн учир юу вэ? гэхээс мөн л тагнан туршихын үүднээс бол уу? гэхээс өөр шалтгаан алга. 
Маргааш нь бас л хаалга цохилоо. Мөн л Палам инээмсэглэсээр орж ирээд, 
-Өнөөх бичгийг уншсан уу? Сэтгэлд чинь юу бодогдов? 
-Уншсан сонин л байна, гэвч бидний дээр Богд ламтан, дэс дараа ихэс мэргэд байна хойно, над мэтийнх нь юугаа бодох билээ гэвэл, 
-За хаанаас? гээд Палам зөндөө инээв. Энэ нь шал хуурай инээд, ёстой л тагнуул хүн аргаа барахаараа ингэдэг байх гэж Балданцэрэнд бодогдов. Маргааш нь бас л хаалга цохилоо. Тайлахгүй байя гэтэл ёсонд үл нийцнэ. Тэр байтугай ерөөсөө хаалга үүдийг ямагт түгжих нь зүй бус аж. Балданцэрэн хаалгаа тайлж өгөөд яршиг уршигтай юм, ингээд нээлттэй байг гэж бодон хаалгаа зориуд дэлгэн хаяв. Палам өнөөдөр инээхгүй харин, гунигтай царайтай гэрт орсноо: -Кембержевский, Кучеренко хоёрыг бароныхон дүүжлэн алав гэж гашуудан ярив. Балданцэрэн тэр хоёрыг мэднэ. Монгол ардын нам байгуулах хэрэгт идэвхлэн оролцож байдаг гэдгийг шоронд Жамъян гүнгээс тодорхой сонссоныхоо хувьд мөн ихэд харуусав. Гэвч дуугарсангүй. Дув дуугүй доош ширтсээр суугаад Паламыг гаргав. Үүнээс хойш Паламын ирэх нь цөөрлөө. Заримдаа бүр долоо хоногоор үзэгдэхгүй болоход нь Балданцэрэн ашгүй тэр тагнуул цөхрөнгөө барсан бий гэж дотроо баярлав. Эцсийн удаа нэг ирэхэд зөвхөн амар мэнд мэдэлцсэнээс цааш юмгүй доош ширтэн сууж байхад нь нэг хүн хаалга зөөлнөөр нээн: Жаа бараалхаж болох болов уу? гэв. Үзвэл нэг лам
-Морил, морил гэхэд лам алгуур хөдлөн босго давж, өргөн орхимжийн намирах үзүүрийг алгуур өлгөн авч амар эрээд:
-Багш ламтан таныг морилон ирж уулзана уу гэж намайг явуулав.
-Багш ламтан гэж хэн бэ?
-Дар эх ламтан
-Нэрий нь сонсмогц түүний шоронд тун хэнэггүй сууж байсан хачин дүр нь санаанд орж сэргэх шиг болов.
-Сонслоо. Ламтанд маргааш бараалхъя гэж айлтгана уу?
-Жаа гээд лам гарав. Дараа нь Палам явжээ. Гэвч өглөөний түлэлтэнд минчийтлээ халсан нимгэн төмөр зуух аль хэдийн хөрч, хүйтэн жавар эргэлдэнэ. Гар, хөл үзүүрээсээ эхлэн даарах маягтай болж ирэхэд Балданцэрэн түлээгээ хайрлан ханцуйдаа гар зөрүүлэн суусаар л байв. Нэг мэдэхэд гэрийн хаяанаа нэг юм тасхийн дуугарав. Энэ чинь юу байдаг билээ? Хаяанд хувинтай ус хөлдөн дундаа товойн хагарч байгаа аж. Гэвч Балданцэрэн суусаар л, сэтгэл хөдөө гарах, гарсан хойноо хөрөнгө зардал бага орох нэг айлын хүүхэнтэй суух, тэгээд хэдэн малаар амгалан тайван амьдрах, түүндээ урин дулаан болохыг хүлээж ядаж байгаа явдал л эргэлдэнэ. Хаалга сэм нээгдэн түрүүний лам "Жаа бараалхъя" гэж цээж даран нахис хийн орж ирээд
-Багш ламтан тун чухал хэрэгтэй, аргагүй одоохон ирж уулзана уу гэж дахин намайг явуулав.
-За тэгвэл очилгүй яахав гээд Балданцэрэн яаран гарав.
Дар эх ламынх зүүн хүрээний дунд нүүрэнд байдаг байлаа. Одоо үзвэл том сайхан хашааныхаа их хаалгыг нь хөрөөдөж хаясан нь гайхалтай. Улаан халзтай том цагаан өргөө нь дүнхийх боловч тал дотор байгаа шиг бөгөөд урд нь хашааны бага хаалга ганцаар ёрдойх нь ёс болгон үлдээсэн нь илэрхий.
За танайх чинь яахаар ингэж хамаг хашаагаа хадаж орхидог билээ? гэхэд лам: 
-Жа гэж алга хавсран урдаа барьж багш ламтан шоронгоос морилж ирснийхээ орой нанчид болгоож сууснаа хаалга түгжсэнээс болон хилэгнэж ер нь гамингаас хамгаалж чадаагүй хашаа юунд хэрэгтэй юм бэ? Үүнээс хойш хэн дуртай нь чөлөөтэй орж ирж байхаар барахгүй өлсгөлөн ноход ч дураараа цугларч байг гэж айлдан тэр шөнөдөө хөрөөдүүлсэн юм гэж сүсэг өргөн хариулав. Балданцэрэн бол сүсэглэх юм алга, зүгээр Дар эх ламын хүнээс этгээд зан чанартайг нь гайхна. Энэ ламын үйл явдал дан хүний санаанаас гажууд, газар лус догшров гэвэл булан шанд руу нь бузар буртгийг хийн дүвчигнэнэ. Халдварт ханиад томуу гарав гэвэл зориуд хэсүүчлэн дүрэмдэн дүвчигнэнэ. Сахил санваараа алдан архи дарс уух, авгай эхнэрүүдтэй дээр дор орох нь ердийн хэрэг. Тэр бүхний дундаас хүн энэ тэрийг хардан сэжиглэж ядахдаа үүд хаалгаа хааж түгжихийг оролдож байхад энд хадаж хаясан нь харин хамгаас цэцэн. Ойртон очмогц олон том ноход хаяанаас нь хуцалдан босож хушуурах нь хэнийг ч айлган сүрдүүлнэ. Ёс болгон үлдээсэн хаалгаар нь дамжин өргөөнд нь бараалхахад лам улаан зээрд болсон царайгаар дуу алдан угтана.
-Ламтны лагшин тунгалаг уу? гэж хүндэтгэн мэхэсхийхэд,
-За яршиг, шоронд яагаа ч үгүй бие гэр орондоо ирээд яав л гэж хэлэн тас няс инээнэ. За чи дээшээ дээшээ гэсээр гэрийн нэг талыг тойруулан өөртэйгөө мөр зэрэгцүүлэн суулгав. Тэр доороос нэг хүн нүсэр бүдүүн хоолойгоор: -За Балданцэрэн сайн биз дээ? гэхэд нь харвал Согтуу баатар эдүгээ мөн шоронд байсан шигээ хатавчинд боловч хөх чисчүү дээл дээр хүрэн торгон хантааз өмсөж, ташаандаа гар буу, сэлэм зүүсэн нь "Үгүй энэ чинь юу билээ?" гэж бодоход хүргэлээ. Хариу мэндлээд нүүрий нь ажвал ламтан адил архинд халанги "Энэ хоёр энд ёстой л буянаа эдлэн бурхнаа тахиж суугаа юм байна даа" гэж Балданцэрэн бодов. Лам өөрөө том дугуй хээтэй ягаан торгон дээлтэй мөнгөн хэт хутга зүүж, орныхоо арын ханын толгойд орос ланжуу буу, алд бариулт сэлэм зэргийг өлгөсөн нь мөн л ер биш. 
Ламтны бараа бологч лам, Балданцэрэнд цай идээ барьсны дараа юу юугүй хоол, хоолны хажуугаар архи барив.  Ламтан өөрөө хэчнээн уувч улаан зээрд болохоос цааш үл согтдогтоо найдах мэт, усгүй хар архийг мөнгөн аягаар хүд хүд хийлгэн зооглоод бусдыг мөн тийнхүү уулгахыг оролдох нь Балданцэрэнд том гэгч аюул болов. Гэтэл энэ юу ч биш, ёстой аюул гэвэл ламтан:
-Би барон Унгернийн бүх монгол цэргийг даах ламын тушаалыг дээрхийн зарлигаар хүлээн авлаа. Надад нэг бие хамгаалагч хэрэгтэй болоход тэр баатрыг татаж авлаа. Одоо бичиг хэрэг хөтлөх нэг хүн хэрэгтэй. Түүнд би чамайг... гэтэл
Балданцэрэнгийн бүх мэдрэл пал буун цочиж: Үгүй ламтан аа! Би тэр дайн байлдааны талын юмыг ямар мэдэх биш...
-Зүгээр! Энэ алба, бийр барихаас биш буу барих алба биш гээд инээв.
Балданцэрэн доош ширтэн бодол болов. Сэтгэлд нь улс орон, ард түмний ирээдүйн нь хувь заяаны асуудлууд багтаж ядан эргэлдэнэ. Эцэст нь дүүрсэн хэрэг гэж зоригжин:
-Үгүй ламтан аа! Ингэхэд би таныг ардын намын хүн гэж дуулсан энэ үнэн үү?
-Үнээн, тэгээд ч гамингийн шоронд оров. Гэтэл ардын нам маань... гээд үгээ таслав.
-Тэгээд одоо ардын намын явдал юу болж байна вэ?
-Сүхбаатар, Бодоо, Данзан нар цаанаасаа хойд хил дээр ирээд гартаа аваагүй зэвсгийн тусламжинд итгэн нутгийн хүмүүсийг цугларуулж байгаа сурагтай. Тэр бүтэхгүй, нэгд, улаан орос хүнд туслах байтугай өөрсдөө ядарч орхисон улс аа. Хоёрт, Барон Унгерн энд улсыг авран засаг төрийг тогтоогоод байхад дэмий үймүүлэхийн нэмэр. Гуравт, Ер нь ардын нам гэдэг маань юү вэ, ард түмэнд сайныг үйлдэх нь зөв боловч ихэс дээдсээ ялгаварлан дан ардын нам байх нь осолтой хэрэг.
-Энэ явдлыг та анхнаасаа болгоосон гэж үү?
-Бодсон. Ардын нам гэж нэрлэх нь улаан оросоос зэр зэвсгийн тусламж авахын нэг арга буй заа гэж бодсон юм. Гэтэл тийм биш Сүхбаатар үнэхээр ардын нам байгуулах гээд байгаа бололтой. 
-Ингэхээр эндхийн засаг төр маань тэдэн дээр ямар бодлого тавих гэж байгаа бол?
-Богд эзэнтнээс тусгай хүн явуулах гэж билээ. Бид ч бас улаан оросын тусламж хэрэггүй болсныг ухуулан таниулсан бичиг хийн хүн явуулна. Ингэхлээр тэд ухаантай сэргэлэн улс орноо бодсон сайн хүмүүс, эрхгүй ухааран сэнхэрч эргэж ирэх биз.
-Үгүй, хэрэв ирэхгүй бол юу болох вэ?
-Тэгвэл үү? гэж хэсэг бодсоноо Барон жанжинтан ганцаараа л хамаг учрыг олоход хүрэх байх даа.
Эл яриандаа Балданцэрэн Дар эх ламтанг цаг үргэлж гайхлаа. Урьд өмнө огт дэмий, ер бусаар хүний санаа сэтгэлийг олз омог хайсан этгээд гэж голчлон үздэг байсан бол одоо, үгүй энэ чинь юу болоо вэ? Улс төрийн талаар яггүй хүн байх нь юү вэ? гэж гайхав. Гэвч нөгөө талаар шоронд Жамъян гүнээс Дар эх лам, Жалханз хутагт гэх мэтийн ихэс дээдсүүдийг ардын намд тууштай нөхөд болж чадахгүй гэж шивнэснийг одоо нүдээр үзэж байгаагаа бас гайхна.
Гадаа чийчаан хүржигнэн давхин ирж зогсон чимээ нь тасрав. Энэ хэн бэ? Чийчаан тэрэг Богдод хоёр байдаг бөгөөд тэр нь гадуур явахын оронд халуун дулаан байшинд л тахиатай байдаг гэдэг. Харин гамингийн ноёд өөрсдөө хэдэн чийчаанг цаг ямагт сүр бадруулан нааш цааш холхиулан давхидаг байсан биш билүү. Одоо ингэхлээр хэн болж таарах вэ?
Оодон малгайтай офицер Дар эх ламтныд гавшгайлан орж ирж гэрийн унинд толгой тулан чиг зогсож чадалгүй ёслонгуутаа гэрийн доторхийг шамдамгайлан ажиглав. Араас нь алтан очир жинстэй, төрийн их хэргэмт малгайтай бөгөөд шар торгон дээлтэй, өндөр биетэй, мөн орос хүн малгайныхаа хэргэм зэргийг хаалгын тотгонд хүргэхгүйг хичээнгүйлэн бөхийн бие нумлан орж ирэв.
Энэ хэн бэ?
Мэдээжийн хэрэг барон Унгерн жанжин.
Гэрт байсан бүхнээрээ айн сүрдэж зүрх догдолно. Дар эх ламтан хүртэл яаран босон харайж "дээшээ морилж хайрла" гэж бөмбөгнөнө. Гэтэл барон Унгерн ямар хэлээр хариу найр тавив. Монголоор... Цааш үргэлжлүүлэн ярих нь ч монгол хэлээр. Монгол үг хэлбэл үгсийг ихэвчлэн хамрын н-ийг дан хоолойн н-ээр дуудах боловч ойлгомжтой. Нүд цэнхэр болоод ухархай гүн, хамрыг ирмэг хурц болоод шулуун, үс нь шанаандаа бууралтай боловч алтан шаргал бөгөөд дээд уруулдаа сүрвэгэр шар сахалтай аж. Ийм хүний амнаас монгол хэл хэдий мурий, үг үсэг бүхэндээ цохилттой гарч ирэх нь урьд өмнө монголоор ярьдаг орос хүнийг төдий л олхоныг үзээгүй монгол хүмүүс өөрийн эрхгүй гайхах сэтгэл төрүүлнэ. Бас өндөр чийрэг биед нь очир жинстэй төрийн их малгай, шар торгон дээл өнгө маягаараа нэлээд зохижээ. Төрх байдал ийм бөгөөд түүний хийж бүтээсэн үйл явдал гэвэл хүрээ дүүрэн байсан гаминг ганцхан өдөр шөнө хоёрын дотор бут ниргэж чадсаны учир хүмүүст тавдугаар богд хувилгаан гэж хүндлэгдэн алдаршихад хүрсэн ажээ.
-Би сая Богд эзэнтэнд гурав дахь удаагаа бараалхаж монгол цэрэгт жанжин хайрлахыг айлтган ирэв. Төрийн ихэс сайдуудын зөвлөн хэлэлцэх нь орон нутагтаа байгаа ноён Сундуй гүн гэгчийг жанжин  суулгая гэж байна. Ламтан тэр хүнийг таних уу? Хэрэв таних бол таны сэтгэлд юү гэж таалагддаг бол доо? гэж Барон жанжин үгээ ихэд давхцуулан өгүүлэхэд зүүн энгэрт нь зүүлттэй алтан хэрээс яарсан сэтгэлийг нь илчлэх мэт үргэлж санжганан гялалзана. 
-Танина, тэр Сундуй урьд өмнө хэдийгээр хошуу ноён төдийгөөс хэтрээгүй боловч ухаан санаа, цог  жавхлан юм бүхнээрээ цуутай эр. Одоо бодоход бидэнд түүнээс илүү жанжин болох цовоо эр үнэхээр алга ч бол уу даа. Гэм нь залуу балчир л хүн дээ. Одоо дөнгөж гуч гарч яваа бол уу гэж Дар эх ламын айлтгахад
-Зүгээр! гэж Барон алтан хэрээсээ донсолгон инээж: -Одоо тэр залуу насныхаа цог жавхланг гашуун дарийн утаатай хольж үзвэл эцэстээ энэ дэлхийтэй хэлэлцэх жанжин болж чадна гэж гэнэт цагаан сэтгэлтний байдлаар өгүүлэн бас л инээхэд өнөөх энгэр дэх алтан хэрээс мөн л гялтганан санжганав. 
-Ламтны сэтгэлд үнэхээр тохирч байгаа бол би тэр Сундуйг одоохон өөрийн биеэр очиж авчирна.
-Надад татгалзах юм үгүй. Ялангуяа их жанжин таны сэтгэл тохиролтой байвал бүх хэрэг гүйцэх нь тэр гээд Дар  эх лам, та энэ хүнтэй танилц, энэ хүн бол гамингийн шоронд бидэнтэй хамт сууж байгаад гарсан Балданцэрэн гүн гэгч, би одоо өөртөө татан авч албан хэргээ хөтлүүлэх санаатай байна.
Барон жанжин инээмсэглэн үг бүр дээр "сайн, сайн" гэж өгүүлэн лам Балданцэрэн хоёрыг ээлжлүүлэн ажиглаад:
-Та ч яахав тийм санаатай юм байж. Гэвч эрхэм хүн өөрөө юү бодож байна вэ?
Балданцэрэн алга хавсран мэхийж:
-Жа би урьдаар бодвол зүгээр юмсан.
Барон жанжны царай хувьсхийв. Аймшигтай нь аргагүй.
-Бодохын хэрэг юу билээ? гээд гүн ухархайт хурц цэнхэр нүдээрээ нүүрий нь ширтэв.
-Шоронд сууж биеийн эрүүл мэнд баахан доройтсон гэхэд Барон улмаар хувиран:
-Бодохоор тэнхэл орно гэж үү? Үгүй байхаа гээд царай засан инээж, залуу гүн чи сонс! Гамин чамайг шоронд хийж амьдаар  чинь өмхийрүүлсэн. Одоо яах ёстой вэ? Бос! Хариугаа авч нэр сүрээ мандуул! Миний бодоход ламтны дэргэд бийр барин суух чинь ч багадна. Монгол орон чинь одоо орон нутгаасаа эхлэн босож улмаар цааш нь давшин бүх дэлхийг донсолгон аугаа богд Чингэс хааны их төрийг дахин  босгоно гээд долоовор хуруугаа чиг босгон гараа дээш өргөжээ. 
Балданцэрэн "жа" гэж мэхийх боловч "ай яасан их дайн дэгдэх нь вэ?" гэж зүрх шимширнэ. Тэр шимшрэлийг Барон бас мэдээ бололтой:
-Нээрээ монгол улс дэлхийг донсолгож чадахыг зарим хүн итгэхгүй байж болно. Тэгвэл Чингэс хаан анх өөрийн эрхгүй дайсанд хүрээлэгдсэн ядуу гэрээс ганц биеэр босон хөдөлсний нь санах хэрэгтэй.
Балданцэрэн "жа тийм ээ" гэж дахин мэхийв. Гэвч сэтгэлд нь "эдүгээ цагийн тэр Чингэс хаан чинь хэн бэ? Барон жанжин та өөрөө юу? Үгүй ээ, та чухам хичнээн сүрхий гэвч арай биш, байлгүй" гэж бодов. Дар эх ламтан хажуугаас нь:
-Тийм ээ, тэр их хэргийг Монгол улс ганцхан таны дор явж гэмээ нь гүйцэтгэж чадна гэж зулгуйдахад Барон Унгерн ха ха инээн:
-Үгүй ээ миний дор явах биш, би харин замд нь үрэгдэнэ. 
-Хаанаас! гэж Дар эх ламтан гайхсан царай гаргав. Барон санаа алдан гунигтай болов. Энгэрт нь санжганан гялалзагч алтан хэрээс нь ч хөдлөхөө болив. 
-Би үрэгдэх үрэгдэхдээ ламтан аа, чадах ядахаараа зүтгэж яваад нэг мэдэхэд хорлогдох шүү дээ гээд санаа алдав.
-Үгүй, та юунд ингэж хүний санаанд үл багтах юмыг айлдана вэ? Үнэнийг хэлэхэд таны энэ ариун лагшинд муугаар халдах хүн манай л энэ улс оронд хэрхэвч гарахгүй.
Барон жанжин царай ихэд хүйтэн болж,
-Гарахгүй гэнэ ээ? Миний бодоход аягүй бол та өөрөө ч халдаж магадгүй гэж чихэнд нь ойртон шивнэхэд "за энэ ч харин байж болно доо" гэдэг бодол Балданцэрэнгийн сэтгэлд буулаа. Дар эх лам зэвүүцэн өндөсхийж:
-Бурхан минь та юутай муухай муу ёрын юм айлдана вэ? гэж гоморхов. Барон даруй инээж: -Ламтан та надад муу санах хэрэггүй, би зүгээр оросын цаадах төрөлх нутаг минь "барс сургагчийн төгсгөл барсдаа бариулахад байдаг" гэсэн зүйр үг байдгийг санан дэмий ярив. Энэ бол цэцэн үг. Гэвч би барс сургагч биш, богд эзэн болоод та бүхний зарлигийг гүйцэтгэгч болохоор хаанаас тийм муухай төгсгөлд хүрэх билээ гээд мөнгөн аягатай хуурай архийг хөнтрөн уугаад: -За би явъя, таны тааллаар ноён Сундуйг авчирч маргааш тантай уулзуулна гээд босов. Гэрт байсан бүхнээр үдэн залж чийчаанд нь морилуулав. Чийчаан асаж хүржигнэж эхлэхэд Барон жанжин нэг л гунигтай, ирээдүйдээ лав муу төгсгөлд хүрнэ байх гэж бодсон бол уу гэлтэй үзэгдэнэ. Харин энгэр дэх алтан хэрээс нь бөхийсхийн суусан цээжнээс нь доош унжин хийд санжганан гялалзана.
"Жа, их жанжинтан амгалан морилтугай!" гэж зүг бүрээс ерөөл тавихад Барон: "бурхан будда биднийг хэзээд ивээнэ!" гэж залбирав. Чийчааны дуу ширүүсэн урагш хөдлөв. Бургилах тоос дор нь хаягдан паржигнан хурдлахыг харвал тэр чийчаан гамин ноёдын чийчаан, ард нь хадсан хятад бичигт пайз нь хэвээр  бөгөөд тэр нь нүдэнд содон тусаж, тэдний арчаагүй ялагдсаныг санагдуулна. 
-Жа ламтан аа, би одоо харъя гэхэд 
Дах эх ламтан,
-Чи миний хэлснийг зөвшөөрнө биз дээ?
-Жа би бодъё, алив юмыг урьдаар бодох нь чухал байдаг шүү дээ.
-Бодох ий? гэж ламтан гайхсан царай гаргаснаа, миний бодоход чиний тэр бодох хэрэг өнгөрсөн хэрэг байх аа. За яахав бод! Бодоод нөгөөдрөөс хэрхэвч хэтрүүлэлгүйгээр ирээрэй!
Зандрангуй өгүүлсний нь ажвал царай хүйтэн занах мэт үзэгдэв.
Балданцэрэн ламтан ийнхүү ширүүн дүр гаргаснаас сэтгэл ихэд хүндрэн явлаа. Юунд энэ вэ гэхээс ламтан өөрөө улс төрийнхөө нууцыг санамсаргүйгээс буюу итгэсэн сэтгэлээр алдсанаасаа болж, өөрий нь татан авах гэснээ хэрхэвч орхиж үл болоход хүрсэн нэг аюул! Хоёрт, одоогийн засаг төрийн болоод ламтны хэрэг ард түмнээ олон зуун жилийн хамжлагат ёсноос нь салахгүй гэсэн бас нэг аюул. Гурав дахь нь гэвэл Барон жанжин, түүний ер бусын аймшигт дүр, санаанд багташгүй агуу их яриа цөм сэтгэлд нь буухын зэрэгцээгээр энгэрт нь санжганах алтан хэрээс өөрийн эрхгүй устгагдан мөхсөн цагаан хааны алтан хэрээс, түүнийг янз бүрээр эргэцүүлэн бодсоны эцэст Барон жанжны бүх сэтгэл монголын төлөө биш, харин тэр хаант засгийг дахин босгохын төлөө бус уу? гэдэг бодол гэнэт орж ирлээ. Тэгээд Балданцэрэн барон Унгернийг өшив, занав, жигшив. Тэгтэл өөрий нь хувь заяа юу болох гэж байна? Бароны тэр хэрэгт зүтгэх, Дар эх ламын гарт орох хэрэг үү? Эсвэл хөдөө тийш зугтаах уу, зугтаагаад тус нэмэргүй хожимдсон аж. Нөгөө талаар Балданцэрэн Сундуй гүнг сайн танина. Тэр бол нум татан сур харвахаас эхлээд буу шагайн ан гөрөө хийх, бийр нийлэн бичиг бичихээс эхлээд хоолой засан дуу дуулах, морь, бөх хоёрыг шинжлэх таних, уран дархан хийх зэрэг эр хүний гайхуулбал зохих бүхэнд онцгой төрсөн гайхамшигт эр. Тэр эр одоо өөрөө дурлавч, эс дурлавч ижилдээ ижил. Барон жанжин, Дар эх лам хоёрын гарт атгагдах боллоо. Ийм гурван хүнээр толгойлуулсан цэрэг ямар байх вэ? гэхээс Балданцэрэнд бас л үзэгдэж мэдэгдээгүй ямар нэг аймшиг төрнө. Энэ мэт арван аймшигт Балданцэрэн хүлэгдсээр гэртээ согтсон хүн шиг гуйвлан ирэв. Гэр нь дулаан, хоол унд бэлэн байвч сэтгэл тайвшрах юм ер алга. Өөрийн хувь заяаг яах билээ? гэж элдэвлэн бодож толгойгоо гашилгана. Ашгүй нэг жим мөр дурайв. Тэр нь зугтаах. Хаашаа зугтаах вэ? Ардын нам, Сүхбаатарын зүг! Эцэс нь чухам юу боловч хамаагүй, өөрийн хувь заяаг ганцхан татан аваачихаас өөр зам мөргүй болжээ. Орон дээр хөндлөн хаясан биеэ яаран өндийлгөж, авдраа уудлан баяр ёслолд өмсдөг үнэт дээл, утас хатгамал гутал, хөөрөг дайлингаа гарган: -За хө Аравгай! Эднийг маргааш зах дээр гарган зараад хоёр сайн морь болгоно шүү дээ.
Аравгай дуулсандаа үл итгэн гайхсан царай гаргаж, 
-Жа та юу гэв ээ?
Балданцэрэн үгээ давтаад маргаашийн дотор заавал амжуулах хэрэгтэй гэж нэмэв.
Өглөө Балданцэрэн эртлэн босож цахар, өвөр монголчуудын байр руу явлаа. Модон гэрт ирэхэд хуур дардаг өвгөн цахар ганцаараа хөнжил дэвсгэрээ баглан сууна. Амар эрээд Гоожоо баатрыг сураглахад:
-Жа мэдэхгүй, тэд цөм явчихсан.
-Хэзээ?
-Өчигдөр. Орос монгол хоёр дарга ирээд дарга нар болгохоор аван явсан.
-Аа та?
-Намайг уу? Одоо яана, чоно өтлөхөөрөө сүрэгтэй хаягдана, эр өтлөхөөрөө цэргээс хасагдана гэж гунихран өгүүлэв.
-Танд Гоожоо хаана очсоныг мэдэх юм алга уу?
-Жа би мэднэ дээ, гэвч тэр баатар эр хэрхэвч хаягдахгүй.
Балданцэрэн буцан гарч эгшин зуур эргэн тойронг алмайран ширтээд цэргийн хуаран руу явлаа. Хүрэх зуур бароных тэднийг нээрээ дарга болгохоор аваачсан хэрэг үү? Аль бөөн байлгавал нэг мэдэхэд гамингуудыг эргэн дайсагнасан шигээ юм болж магадгүй гэж тараав уу гэдэг асуудлыг эргэцүүлэн бодох аж. Хуаран дээр ирээд дээгүүр доогуургүй яван, зарим нөхөдтэй нь дайралдавч Гоожоогийн хаана очсоныг үл мэднэ. Цаг үд өнгөрч байх тул хойших ажлаа бодон яарч буцахаас өөр аргагүй болжээ. "Одоо яая гэх вэ, ганцаараа л явна даа" гэж сэтгэл шулуудавч тэр сайн эрийн хувь заяаг өөрийнхтэйгөө холбож чадсангүй гэхээс маш харуусагдана. Хашаандаа ирэн хаалга татахад хоёр сайхан морь уяатай байгаа нь нэг талаар баярлалтай боловч нөгөө талаар Гоожоог дахин дурсан санах бөгөөд тэр эрийн хэдхэн хоногийн өмнө модон хуйт хурц зэвсэг тулган өгсний дараа "Та цэрэг дайны хүн биш боловч цэрэг дайны үе хүнийг өөрийн эрхгүй цэрэг дайнд татан оруулдаг..." гэж өгүүлсэн нь одоо яг толгой дээр бууж байгаа нь санаанд орж "үгүй юутай их юм үзсэн, ертөнцийг туулсан эр билээ?" гэж гайхав. Гэртээ ороход Аравгай Гоожоотой зүйрлэж хэрхэвч үл болох боловч мөн л нэг эр, яг ч үгүй урьд өмнө улс орныхоо төлөө цэрэг дайнд явж байсан идэр эр. Цааш харан мах идэж суухыг Балданцэрэн хараад "үүнийг би бароныхонд алдах хэрэггүй" гэж боджээ. 
-За хө хоол хийх хэрэггүй, чи бид хоёр ингэсгээд явна.
-Жа багш аа хаашаа? гэж эргэж гайхан харав.
-Алсад, чамд эмээл хазаарын юм байдаг билүү?
-Жа бий. Эр хүний замын хүзүү урт гэж бодоод би аль хэдийн төхөөрч авсан.
-Сайн.
-Аравгай мах шөлөө далд хийж Балданцэрэнгийн морийг эмээллэв. Балданцэрэн хувцас хунараа сольж, оймсны түрийд хийж байшингийн хөндий доогуур хаясан маузер буугаа авчээ. Гэртээ орж ирээд бурхандаа зул өргөж арц уугиулах нь хувь заяагаа даатгаж байгаа хэрэг байжээ. Алсын замд мордохынхоо их ёслолыг Балданцэрэн дөрөвөн тал булган тоорцгоо төв өмсөн завилан сууж нэг аяга цай ууж тавагтай идээнээсээ амсав. Доод талд нь Аравгай хаашаа юунд явахыг, халж лавлаж чадахгүй байвч явах л болж дээ гэж бодон хиа хүний ноёдоо гүйцэтгэх үүргийг хичээнгүйлэн барин сууна. Балданцэрэн баруун гартаа үндсэн тагшит цайгаа хуруунуудынхаа үзүүрт цомцойлгон барьж, гэрийнхээ доторхыг айван тайван ажиж байснаа мартах гэж байгаа нэг юмаа санажээ. Дэргэдэх бяцхан шургуулгынхаа нүдийг татаж мөнгөн хошуунд шургуулсан хос бийр, хүн хүнийхээс давуутай том гуулин нянтай эдгээрийг гарган авч өвөртлөв.
Гэрийнхээ өрхийг урагш бөхийлгөн бараг бүтээх шахам болгож хошуугий нь дөнгөж эргүүлмээр болж оосрыг нь ард нь уях бол эзгүйн тэмдэг. Хашааны хаалганы нээх сурыг сугалж оньслох сурыг татмагц гаднын хүн орох эрхгүй болон түгжигдэв. Тэд морьдоо хөтлөн гудамж даган алхлав. Гэвч явах замдаа шуудран орж байгаа нь хараахан биш. Нэг хашаанд барьсан дөрвөн ханатай тов хийсэн гэрт ороход эмгэн "аа гүнтэн" гэж дуу алдан угтана. Харвал энэ эмгэнд хуучин юм ер алга. Гэрийн дотор тохитой өмсгөл хувцас, цэвэр сайхан нүүр царай толь шиг гэгээн тунгалаг, хацраас нь улаан ягаан туяа татах нь эрт урьд эрхэм дээд хүний хатан улаан энгэсэг тавьж байсны ор мөр шиг санагдана. Балданцэрэнг эмгэн дуу алдан угтангуутаа золгож, хоёр хацрыг үнсэхий нь үзэхэд одоо өөрийгөө хүний зэрэгтэй хүн гэж үзэхэд хүрснээрээ барахгүй хүндэт эмгэн гэж тоомсорлох болсон нь илэрхий. Хоол унд бэлтгэн халуун дотноор зочлох зуур "Ай даа энэ дэлхий гэдэг юутай ширүүн бэ? Урьд насандаа ямар нэг их нүгэл хийснийх л буй заа. Олон жилийн лай ланчиг эдлээд бурхан сахиусанд залбирахын хүчээр хувь ерөөлийн хүүтэйгээ учран сая ашгүй нэг жаргал эхлэх гэтэл чи бас шоронд орж баахан зовлон эдлүүлэв шүү" гээд цааш нь залбирсан залбирал зүүдэлсэн зүүд, зөгнөсөн зөн, совин бүхнээ уйлах инээх хоёрыг хослуулан ярьж гарав. Балданцэрэн хэдийгээр сэтгэл яаран байж ядаж байвч эмгэний үгийг хүндэтгэн, зочилсон хоол, ундаас нь тавтай идэж ууна. Энэ зуур Аравгай өөрийнхөө морийг эмээллэж бас бусад юмаа бүрэн цэгцлэв. 
-Ахай минь бид хоёр ингээд их чухал юманд мордохоос өөр аргагүй болов шүү дээ гэж сэтгэл зовуурлан өгүүлэхэд,
-Аа ямар хэрэг вэ?
-Улс төрийн хэрэг дээ.
-За яая гэх вэ? Та нар төрийн хар хүмүүс болохоор тэр төрийнхөө үйл хэрэгт явах л ёстой байдаг буй заа. Ганцхан бурхан сахиусдаа л цаг ямагт залбирч яваарай! гэж эмгэн захижээ. 
Үдшийн бүрэнхийгээр гэрээс гарцгаав.
-Жа багшаа, бидэнд зэвсэг авч явахын хэрэг байна уу? гэж Аравгайн шивнэхэд,
-Байлгүй яахав, ганцхан хаанаас олно вэ?
-Надад бий.
Аравгай гэрийн цаваг өөд гар шургуулан орос ланжуу суга татан гаргаж ирэв.
-Наадах чинь сумтай юм уу?
-Бий гээд дахин гар шургуулав.
Хашааны хаалгаар морьдоо сэм гарган мордтол Балданцэрэнд зэвүүрхэн сэжиглэгддэг Палам гэгч санаанд нь орж "тэр намайг тун уйгагүй эргүүлсэн биш билүү? Гэвч юу л бол? Палам нээрэн бароны тагнуул байв уу эсвэл... юу ч атугай чухам хэний хэн болохы чинь мэдэх нь чухал" гээд мориныхоо амыг эргүүлэв. Хашааны нь гадна ирээд Аравгайг морьтойгоо үлдээн ганцаараа оров. Гэрт тосон дэн сүүмэлзэнэ. Палам "үгүй ер өө" гэж гайхан угтаж эхнэртээ хоол унд бэлтгэхийг шаардав.
-Зүгээр! Би яарч явна, бэлэн юм амсъя!
-За байз танд ийм яаруу ямар явдал болдог билээ?
-Онцын юмгүй. Гэвч хоёрхон биеэр ярилцвал зүгээр сан.
-Аль вэ эхнээр чи хүүхдээ аваад зүүн гэрт орооч! гэж Палам өгүүлэн эхнэрээ гаргалаа.
Балданцэрэн анх энд орж ирэхдээ тун зоригтой, хэрэв үнэхээр бароны тагнуул мөн байгаад баригдах мэдэгдэхэд хүрвэл буудаад унагачихъя гэж буугаа ханцуйдаа зэхэн орж ирсэн атал чухамхүү хоёрхон биеэр үлдмэгц "үгүй би юунд орж ирэв? Юу л бол юу байгаа л биз, чухам голио азаа үзэх гэж зам дээр хэвтэв гэх шиг би ямар дэмий юмаар хөөцөлдөв?" гэж бодон зүрх нь түг түг түгшиж эхлэв. 
За надтай аминчлан ярих юм чинь юу вэ дээ? гэж байсгалант царайгаар дөхөн суухад нь Балданцэрэн дахин хэрхэн зориг орсноо өөрөө үл мэднэ. Ханцуй дахь буугаа гарган тулгахад бэлэн болгож аваад:
-Би одоо явлаа!
-Хаашаа!
-Хойшоо! Сүхбаатар руу!
Палам сэжиглүүштэйгээр цочин өндөсхийж:
-Сүхбаатар руу гэнээ? Цээжээ хойш татах нь ухасхийн барьж авах нь уу гэмээр байх бөгөөд Балданцэрэн буугаа гарган тулгахад бэлтгэн:
-За тэгээд гэж урагш ахив.
-Хэрэв нээрэн явах гэж байгаа бол би чамаар нэг бичиг... гээд Палам үгээ таслан ам нь хамжигдаж, царай нь цайрах шарлах хоёроор ээлжлэв. Балданцэрэн "одоо чиний хэн болохыг мэдэхэд амархан болов" гэдэг бодол төрж:
-Тэгвэл аль тэр бичгээ! гээд гар тосов.
Палам шийдвэргүйхнээр босож гэрийнхээ зайдсаас дугтуйтай бичиг гаргасан боловч өгөхөө татгалзаж:
-Ингэхэд чи чухам ямар хэргээр явах гэж байгаа билээ?
-За чи битгий зов! гэж уцаарлаад Балданцэрэн, зүүн гараар бичгийг шувт татан авахад Палам хойноос нь зуурав. Гэвч Палам баруун гарын ханцуйгаас бууны ам цухуйхыг харан царай зэвхий цагаан болон хойш ухарчээ. Балданцэрэн дугтуйг шийдэмгий урж бичгийг дэлгэн хараад "... намын нөхөд сайн. Сүүлийн үед ажлын бүтэмж муу болов. Ялангуяа шоронгоос гарсан нөхдийн зарим нь барон Унгерний талд гуйван орж байгаа нь маш харамсалтай..." гэж бичсэнийг үзээд сэтгэл амран тэсгэлгүй баярлаж буугаа гарган ширээн дээр тавьж:
-За Палам минь, энэ бичгээ дахин дугтуйл! Надад хүрээнээс тун яаралтай зайлан гарч Сүхбаатар дээр очиж намын үйл хэрэгт үхтэлээ зүтгэхээс өөр аргагүй явдал тохиолдов гэхэд Палам ч магнай тэнийн баярлаж бичгээ шинээр дугтуйлав.

ДАЙСНЫ ХӨЛ
/Данзангийн явдал/

Хар буурны нурууны овон товон яс дороос нухан бөгс холговч маш дулаан. Урт чацаа тэр, цаг ямагт заралтай сунган тавихаараа ч явган явснаас ер доргүй хурдан аж. Замд дайралдсан эсгий туургатнуудаар ороход зан заншлаар маш сайн, учир явдлаа дөнгөж цухуйлгамагц эмгэд, ахай нар "эвий хөөрхий" гэж дуу шуу болон өрөвдөн хайрлаж замд хэрэглэх хоол хүнс базааж, өмсөх дулаан хувцас ч нэмэрлэнэ.
Ийнхүү сайн явсаар Данзан нэг өдөр хуучин танил замын үүднээ орж ирэв. Тэндээс эхлэн айл амьтны барааг олж харахаа болив. Ганцхан их талын цагаан зээр үе үе хуйлран давхихаас өөр юу ч үзэгдэхгүй болжээ. Үнэндээ энэ үеийн айл амьтан хөл үймээнээс айн замаас зайлан алслан буусныг Данзан яахин ухаарах аж. "Орон нутаг маань нээрээ хятад гаминд, хөл дээрээ зогсохоо алдталаа дэвсэгдсэн юм биш байгаа даа" гэж сэтгэл түгшинэ. Нэг өглөө Данзан тэнгэрийн хаяанаа сүндэрлэн сүүмэлзэгч жанжин Чойр гэдэг говийн алдарт уулын барааг олж харлаа. Уржнан жил Данзан энэ уулыг төдий л тоомсорлоогүй атал одоо болохоор Өлзий сайхан хаан богд уул минь ээ! гэж гар өргөн орой дээрээ залбирна. Өдөр дунд өнгөртөл явахад Чойр уул улмаар сүндэрлэн тэнгэр баганадах мэт. Оройн нар шингэхийн өмнө мөнгөн дуулга өмсөж барсын эрээн нөмрөг эгэлдрэглэсэн догшин эзний дүртэй болжээ. Баруун урдхан талд Жанжин Чойрын хийд гэдэг алдарт сайхан хүрээ байдгийг Данзан бас сайн мэднэ. Ямар боловч өнөө шөнө тэнд хүрч хоноё гэж унасан буураа зоргоор нь алхлуулна. Үдшийн бүрэнхий болмогц хийдийн зүгээс тэнгэрт хадсан улаан туяа гарах болов. Данзан түүнийг нүд салгалгүй ширтэн гайхна. Ойртох тусам туяа улам тодрох нь бүр ч хачин. Толь шиг цагаан талын жаахан өргөгдсөн налуухан дэнж дээрх олон алтан шармал ганжруд нүд гялбан тусдаг байсан бол одоо энд тэнд гал! Жанжин Чойрын хийд шатаж байна.
Энэ хийд есөн эрдэнээр бүтээгдсэн ганжуур данжуур хэмээх аварга олон боть их хөлгөн судар хадгалснаараа бүх монгол ба монгол овогтон хийгээд тэд лүүгээ холбогдох орон бүхний түүх шашдар бичиг сэлт, эд мөрийн баримт зүйлсийг хураан хуримтлуулснаараа бас бурхан буддын гүн ухаан, түүнийг  туйлбартай судлагсдын нэмэрлэсэн шинэ ухаан, сонжин судлагсдын шүүмжүүд бодит үнэн ба бодол сэтгэхүйг баримтлагсдын хоорондын мөргөлдөөн, тэдний хувь хувьдаа зохиосон үлгэр, домог, тууж намтар, шүлэг, найраглал, ёстой түмэн зүйлийн хураамж бас дээр нь нэмэрлэх хүмүүсийг төрүүлсэн гэж маш хатуу дэглэмийг барьсан хийгээд өөрөөр хэлэхэд хүний оюун ухаан, хөдөлмөрлөн бүтээхийн дээд чадал, хураан хуримталсан хамаг сайхны дээж гүн шөнийн харанхуйд шатаж байжээ.
Данзан анх харангуутаа унтраахаар буураас буун харайж, гүйн дунд нь орсон хойноо яах ч нөхцөлгүйг олж мэдэв. Алтан дээвэртэй том дуганы онгойсон ангайсан бүхнээс нүсэр улаан дөл дүрэлзэж байснаа дээд дэвэр нь гэнэт парр буун доош унахыг үзлээ. Ард бас пяс буун их дэлбэрэлт гарч том дөл бадрах нь хэдэн лүү тос хайлан газар нэлийж байснаа галд автагдан авалцаж байгаа нь тэр аж. Өөр нэгтээгээс агар зандангийн сайхан үнэр ханхална. Энэ юу вэ? Хэдэн арван жингийн урт байшинд хураагдсан модон бар! Тэр бас шатаж эхлэхий нь гал галаас илүү илчтэй болоод гэрэлтэй, үзтэл нэг гал нөгөө тийш үсрэн дамжих  тул бүх хийд тэр аяараа шатаж байгаа бөгөөд эсгий гэр шатахын хиншүү хярвас, тарган мах шатахын хий дарам сайхан үнэр, модноос давирхай, торго, хоргой, хадаг, яндрын зүйлээс бас тусгайдаа өөр үнэр, ер Данзан эндээс юм бүхний шатах үнэрийг нэг мөсөн олж үнэрлэлээ.
Уг нь Данзан агуу хүчит бурхан сахиусыг ингэж шатна гэж хэзээ ч бодсон удаагүй. Бас ингэж шатаах нүгэлт амьтан энэ орчлонд байна гэвэл сэтгэлд үл багтах бөгөөд хэрэв байж гэмээ нь бурхан сахиус шатахын оронд өөрийн нь зүрх дэлбэрэн үхнэ л гэж бодох байв. Иймд Данзан үе үе нүдэндээ үл итгэн мансуурна. Хажуу дахь хар буур нь боловч таван гайхах мэт элдэв үнэрт хамраа байн байн тархиран урт хүзүүгээ дээр өргөн толгой сэгсэрнэ.
Эцэст нь Данзан ямар нэг амьд амьтныг олж харахын мөрөөдөс болон хийдийн захаар явахад хогийн золбин ноход ч алга. Алсыг харахад таг харанхуй. Харанхуй хар хүрээ орчныг бүсэлнэ. Ядаж тэнгэрт үзэгдэх од мичид ч алга. Эргэн харахад өнөөх л гал, түүний дээш дүрэлзэх дөл нүргэлэх хүнд авиа. Гэтэл шавар хэрмэн хашааны өнцөгт түрүүлгээ харан унасан нэг лам дайралдлаа. Цээжнээс нь гарсан улаан цус нь аль хэдийн хөлдөж өнгө чанараа алджээ. Урагш сарвайн газар самардсан гар нь ч өөрцгүй хөлдсөн аж. Гэвч амьд. Хүн дэргэд нь ирэхийг мэдрэн, хөлөө татан атирна. Татан өндийлгөх гэхэд маш хүнд. Газраас нэг юм сархийн ховхрох шиг болмогц цаас шиг хөнгөн болов. Энэ нь цус болсон урд энгэр нь газартай наалдан хөлдсөнийх байв. Яахын аргагүй насанд дарагдсан өвгөн хүний царай нүдэнд тусав. Доош буусан зовхио лам дээш хагас сөхөж Данзанг ажаад, монгол хүн бараг ам нь хөдлөлгүй хэлээд цааш нь гамин, гамин гээд гурав дахь дээрээ амьсгал хураав. Үүнээс Данзан Чойрын хийд, гамингуудад шатаагдаж, энэ хөөрхий өвгөн лам буудуулжээ гэж тааварлав.
Эцсийн том дуган шатаж нүсэр том орой нь дотогшоо парр буун унахад Данзан хийдийг орхин замаа хөөв. Нэг хэсэг их галд дассан нүд өмнөх замыг харахад муу байх шиг тэгээд аяндаа дасавч сэтгэлд бөөн хар гуниг. Гаминг өшин занах хорсол занал цээжинд багтаж ядна. Мянган суманд бие сэглэгдэвч хамаагүй ганцхан улаан голоо тасартал гамингуудтай үзэлцэхсэн гэж л бодогдоно. 
Нэг үе үүрийн өмнөх догшин жавар тас няс хайрахыг Данзан ер анзаарсангүй. Үүр цайж алсын бараа харагдах болсныг ч үл мэднэ. Сэтгэлд нь хязгааргүй өшөө хорсол, үзэлцэх, тулалдах... тэр мөртөө болж өгвөл тун даруйхан л үзэлцэхсэн гэж маш яарах мэт ардаа хөтөлсөн хар бууртайгаа толгой зэрэгцүүлэн ач тач алхална.
Гэнэт буу дуугарчээ. Данзан цочин зогтусав. Хажууд нь буур түсхийн газар уналаа. Яг хулхиар нь сум орсон учир буур дуу ч гарсангүй, тийчилсэн ч үгүй тунгалаг сайхан нүдээ анх аньснаа нээн, жаварт өглөөний загал саарал тэнгэрийг гайхах мэт болоод тэр чигээр үхжээ. Данзан яах ч ухаанаа олсонгүй дэмий л доош бүгтрэн буураа ширэв. Баруун талаас гурван морьтой хүн цас хуйларган айсуй.  Түрүүнд нь яваа бараан морьтой хүн богинохон дөрөөтэй эмээл дээрээ бие босгон хормой хотоо хойш хийсгэж баруун гартаа урт бууны аман талаас нь барин далайхын хэрээр далайх нь Данзанг цохин унагасугай гэхээс өөр бодолгүй яваа нь илэрхий. Данзан ч түрүүлж цохихоор шийдэн шийдмээ бэлтгэн хүлээв. Өнөөх хүн тулан ирснээ хараал тавин мориныхоо амыг ташуулан хажуугаар нь өнгөрөөд эргэн ирж:
-Чи энд ямар юмаа хийж яваа хар тэнэг вэ? гэж хашгиран зандрав. Нөгөө хоёр нь ч хүрэлцэн ирэв. Эд бүгд хурдан буутай, өглөөний жаварт үс, хөмсөг цагаан буурал болон цантсан байх бөгөөд морьд нь бас омголон, хөлдсөн хөлст цээжин биеэ гялалзуулан тогтож ядан дэвхцэнэ.
-Харин та нар мөртөө яваа хүний унаа тэмээг бууддаг ямар хүнээ алдсан монгол бэ? гэж зандрахад нэг нь тэмээ гэнээ гэж эгдүүтэйгээр инээнэ. Хоёр дахь нь харин ч баярлалаа! Уг нь би тэмээг чинь биш, наад бөндгөрий чинь шагайсан юм. Гурав дахь нь барь, нохой! Энэ лав гамингийн тагнуул байлгүй.
Гурван зэрэг мориноосоо буун харайж хурдан буу цээжинд тулгав. Араас нь нэг нь бууныхаа бөгсөөр дэлсэв бололтой дотор манаран харанхуйлан зуур хоёр гар аль хэдийн ард зөрүүлэн хүлэгджээ. 
Данзан гурван хүний дунд байн байн "гүй, гүй..." гэж зандруулан ташуурдуулж явахдаа "та нар намайг хаана аваачих гэж байна вэ?" гэж асуув.  "Жанжинд" гэж нөгөөдүүлийн хариулахад "Уухай та нарт бас жанжин байдаг бий" гэхэд нэг нь доромжлов гэж хилэгнэн толгой руу нь ороолгов. Данзан "нээрээ та нарт жанжин байдаг бол би түүнд чинь буураа алуулсны гомдол мэдүүлэн өөрсдий чинь банздуулах болно доо" гэж сэтгэлээ засан гүйсээр л явлаа.
Жалганд байгаа арав гаруй майхан дээр орж ирэв. Голын том майхны хажууд нөгөөдүүл Данзанг зогсоон нэг нь орж хэдэн үг хэлэх шиг болсноо буцан ирж Данзанг оруулав. Майхны голд гурван том чулуу тулсан голомтонд их харганы гал ид оволзож Данзангийн хөлдсөн хацар хамрын үзүүр хоёрыг гэнэт халаан хорсгоно. Хойморт умбасан элдүүртэй цагаан нэхий дээлтэй, улаан үнэгэн лоовууз ар шил дээрээ хаясан хүдэр царайтай өндөр хар хүн завилан сууж бууны сүмбэнд мах шорлон шарж сууна. Энэ хүн жанжин, зүгээр ч үгүй Дугар баатар гэгч байжээ. Шарж байгаа махаа татан авч хавтгай чулуун дээр гарган шороос нь сугалж хурц хутгаар огтолж амтлан идэх зуур Данзанг нарийвчлан ажиглаад:
-Үгүй та минь наадах чинь монгол юм шив дээ? гэхэд Данзан:
-Тийм ээ, би монгол хүн гэж яаран өгүүлэв. Араас нэг нь:
-Монгол нь ч монгол л доо, гэвч өмнөөс ганц тэмээтэй гарч ирсэн гэхэд бас нэг нь:
-Үгүй тэгээд бас бидэнтэй нүдэлцэх гэсний нь яана гэв.
Гурав дахь нь:
-Өө, тийм намайг бүр цохиод авсан гээч!
Данзан сандран эргэж, -Худлаа, яасан сүнсээ алдсан улс вэ гэж амь тэмцэн хэрэлдэж гарав.
Дугар баатар тэднийг ер хайхарсангүй "за, за битгий дэмий шуугилд" гэж цөмийг дуугүй болгоод "Наадхынхаа хүлгийг тайл!" гэж тушаав. Дугар баатар хажуу тийш эргэн үхрийн хөлдүү гуянаас сэлмээр цавчлан тасалж шорлон дахин шарж гарлаа. Данзан хүлгээс салсандаа эрэмшин дөхөж сууж:
-Эд чинь мөрөөрө яваа атал харин унаа тэмээг минь гэж үгээ эхлэн бүх гомдлоо мэдүүлж гарав. Хариуд нь Дугар мөн хайхрамжгүй, гол анхаарлаа шарж байгаа маханд тавьж байснаа:
-Үгүй чи юунд дэмий юм яриад байна вэ гээд инээмсэглэв. 
-Аа эзэн минь үнэн, эд чинь миний тэмээг нээрээ буудаад алсан гэхэд Дугар инээн, за яршиг! Цаана чинь энэ урд уулаар дүүрэн гамин, наана нь хүмүүс ганц тэмээ байтугай нь биеэ мартан тулалдаж байна гэхэд Данзан сая ухаарах шиг болж
-Аа тийм үү? гээд Чойрын хийдийн шатсаныг гомдол болгон мэдүүлэв. Дугар мөн л хайхрамжгүй, сонсох, сонсохгүйн хооронд байснаа: За мэдлээ, ингэхлээр чи олон таван үггүй цэрэгт ор, гаминтай байлдана даа гэхэд,
-Аа тэгье гэхдээ Данзангийн нүд сэргэн ирэв.
Дугар шарсан махаа түрүүчийнхээсээ арай ч илүүтэй идэнгүүтээ Данзангийн нүдийг ажсанаа:
-Чи ч өлсөх гэж чоно шиг болсон эд шив? За тийшээ суу, энэ гуянаас шараад бай! гэв.
Данзан баярлан босож хөлдүү гуятай ноцолдож гарав. Арайхийж хэсэг махыг таслан авч шүлсээ залгин шарахад Дугар:
-Сайн идэж аваарай! Өлсгөлөн үхвэл сүнс хоргодон бас гай болно гэж мэд гэж төв царайгаар өгүүлэн хажуулав.
Данзан тиймээ гэж инээд алдаад, хоёр жилийн өмнө орон нутгаас хэрхэн гарснаасаа ярих гэтэл Дугар:
-За түүнийгээ сүүлд бол доо! Би урьд шөнө урд ууланд нойргүй хоноод дөнгөж сая ирэв. Одоо жаахан нойр авах минь. Энэ шөнө бас дайтна. Гамингийн тоо олон, шөнө хүйтэн жавартай хамжихгүйгээр дийлэхэд бэрх гээд толгой дээгүүрээ дах нөмрөв.

УУЛЫН НӨМӨР
/Гэлэгийнхний хот/

Уулын хяр шугуйн гүнд хоёр дахь удаа дүрвэн ирэхэд хүмүүсийн сэтгэл хэдэн давхар хэрмийн ард орсон шиг тайвшрах аж. Өвлийн дунд сараас авахуулаад хаврын эхний сарыг шувтартал үргэлжилсэн гайхалт хүйтэн ч нугарах тийш ханджээ. Өвгөд эмгэдэд газар өндөрдөнө. Тэд өөр өөрийнхөө ормонд шигдэн зүрхнийхээ цохилтод дарагдан хэвтэнэ. Идэр залуус нь мал хөрөнгөндөө идэш тэжээл гаргаж өгөх гэж ойн цоорхойн гүнд цасыг малтан зав чөлөөгүй хөдөлнө. Мал нь бүр ядарчээ. Газар бас өндөрдөж өвс рүү зүтгэхийн оронд атиран хэвтэхийг эрхэмлэнэ. Хол ойроос явах хүнгүй тул элдэв янзын хэл чимээ сонсохыг бүр болиод оронд нь өдрийн цагаар идэш ирсэн хэрээ ирж үхлээ хүлээж байгаа мал дээгүүр эргэлдэж шөнийн цагт чоно улилдан шуугина. Үзэгдэх сонсдох хоёр нь ердөө л энэ.
Нэг үдэш Гэлэгийн ханхай ормын гадаа хүн ирж "нохой хорь оо!" гэх шиг болоход цөм цочин навтасхийж бие биеэ харав. Гадаа дөрөөний дуу ханхийж хоёр хүн мориноос буухад бүр алмайран гайхна. Юу юугүй үүд хөдлөхөд амьсгал хураан ширтэнэ. Хөх чисчүү дээлтэй дөрвөн тал булган тоорцог өмссөн хүн орж ирэхэд гэрийн хүмүүс нэг удаа амьсгал авах боловч хойноос нь цагаан нэхий дээлийн хормой гялсхийн орос ланжуу бууны бөгс босго давахад дахин амьсгал хураана. Гэтэл Гэлэг түрүүчийн хүнийг таних байжээ. 
-Хээ энэ чинь гүнтэн байх нь юу вэ? гэж босон харайн амар эрэн золгоод "олбог гудас хаана вэ?" гэж сандрав. Тэр нь ханхай ормонд хараахан үгүй. Хаана вэ? Гадаа юу?" "Үгүй байхаа, удаа дараа дүрвээнд цувруулан хаясаар юу ч үгүй болсон шүү дээ" гэх яриа гэрийн хүмүүсийн хооронд сэм явагдав.
Хөх чисчүү дээлтэй хүн:
-Үгүй таминь олбог гудас гэх юу байх вэ зүгээр хөл нугалах газар л байвал болох нь тэр! гээд тулгын дэргэд суув. Дээд уруулынхаа сайхан ургуулсан хар сахалд битүү бүрхсэн цан хярууг зүүн баруун тийш сэлгүүлэн шувтарч үзүүрт нь хөлдсөн мөсийг имрэн хайлуулахыг оролдоно. Ер энэ хүн магнайдаа бага зэрэг атираатай боловч өнгө тунгалаг, харц зөөлөн, гэзэг урт, сахлынхаа мөсийг ирмэх халиун нударгатай, гарын хурууд эрх танхил өссөн залуу эмэгтэйнх адил бөгөөд энэ бүхэн нь ядрал зүдүүрэл ба айн эмээхэд дарагдсан хөдөөгийн хүмүүсийн сэтгэлийг өөр тийш татан гийгүүлэх аж. 
-Гүнтэн хаанаас хаашаа морилж яваасан бол? гэхэд
-Хүрээнээс баруун хойш. Зүг чигээ алдчихгүй бол яваад л байх санаатай гэж Балданцэрэн алиалан хариулав. Гэлэг үгийнх нь утгыг хараахан эс ойлгож "за ахай!" гэдгээр дэмий хүндэтгээд:
-Зам зуураа саадгүй морилж явав уу?
-За даа, зарим газар морилж, зарим газар мөлхөж л явна даа гэж Балданцэрэн дахин алиалав. Гэрийн хүмүүс хөгжин инээлдэнэ. 
Гамин, барон үймж алаан хядаан эхэлснээс аваад өдий хүртэл тэдэнд инээх завшаан ер тохиолдоогүй байгаад сая нэг тохиолдож байгаа учир тэд, одоо тохиолдсон дээр нь гэсэн шиг нэмэн нэмэн инээлцэв.
-Хүрээ зүгээс сонсууштай сонин юу байна вэ, цаг төр маань тайвшрах нь уу? гэж Гэлэгийн асуухад Балданцэрэн:
-Хүрээ зүгийн сонин аюул, эмээл, дорд ард усанд чанасан будаагаа тавтай идэхэд ч бэрх. Эзэд дээдсүүд маань ч сэтгэл түгшээтэй. Товчлон хэлэхэд хоолойд дүүжлүүр, хонгонд шулуур ердөө л энэ дээ гэв.
Гэлэг, бурхан минь! гэж амандаа шивнэн ханцуйдаа залбираад:
-Үгүй гүнтэн минь манай улс ер яагаад ийм аюул зовлонд ороолдож орхив доо?
-Яаснаас гэвэл таарах юм дээ? гэж Балданцэрэн бодолхийлэн тооно ширтсэнээ бидний үйлийн үр юм бол уу даа. Гаминг яая гэж сандарч байхад дээрээс нь барон Унгерн нэмэн ирээд гээд цааш барон Унгерний хэн болох ба юу зорьж байгаа хийгээд түүний хор хөнөөл юу болохыг нэлээд дэлгэрэнгүй ярьж гарлаа. Тойрон суугчид ам хамхилгүй чагнав. Тус бүрийн сэтгэхүйд монгол орон, уул тал, хүн малынхаа хамт үхлийн хар тогоонд үйгдэн дээр доороо орон буцалж байгаа юм шиг бодогдоно. 
Балданцэрэнгийн яриа дуусаж дуугүй болоход нэг үе хэн ч дуугарсангүй. Ганцхан ширүүн гал дээр тогоотой бүхэл мах пүл пүл буцална.
-Бурхангончиг сүм ээ! Яасан ч хэцүү цаг гэгч вэ? гэж аяархан өгүүлсэн хүн нь Гэлэг байлаа. Олны анхаарал өөр дээрээ ирэхэд Гэлэг дотор гэмшин:
-Үгүй хүүхээ наад тогоотойгоо нэг эргүүлнэ байгаа гэж бэрдээ шивнээд даруй эргэн Балданцэрэн рүү хандаж:
-Ингэхэд эрхэм дээд х аад, ноёд, хутагт, хувилгаан маань юу бясалган айлддаг сан бол?
-Тэдний зарим нь хувийнхаа эрх ямбыг алдчихгүйг хичээснээс өөр юмгүй шив дээ гэж Балданцэрэн хариулав. Ингэснээр яриа дахин тасарч өнөөх тогоотой мах л дангаараа пүл пүлхийнэ. Нэлээд болсны дараа Гэлэг ам нээн,
-Ингэхэд Богд эзэн юу гэж зарлиг болж байдаг бол,
-Богд уу! гэж Балданцэрэн тоомсоргүй дуугарснаа үгээ таслав. Уг нь түүнийг барон Унгернийн өмнө мэхэлзэхээс өөр юу ч алга гэж хэлэхийг завдсан боловч эдүгээ Гэлэгийн өмнө тэгж хэлж болохгүй гэж санав. "Богд эзэнтэн барон Унгернийг орон нутгаасаа хөөн зайлуулахыг сэм зарлиг болгож байгаа шүү дээ" гэж шивнэв. Энэ даруй Гэлэгийн сэтгэл сэргэв.
-Хайрхаан! гэж орой дээрээ наминчлаад Богд гэгээнтнээс нэгэнт тэгж зарлигдаж байгаа бол чухам бид бүгдээрээ тэр Бароны өөдөөс босох, тэмцэх ёстой гэж Гэлэг боджээ. Балданцэрэн ч дахин дуугарсангүй. Мөн л Богдын тухай, түүний ард олны өмнө хэчнээн их нөлөөтэйг бодон суулаа. 
Гэрийн дотор яриа хөөрөөн урьд урьдынхаас удаанаар тасран чив чимээгүй болоход Аравгай манжуур эрээн гэж алдаршсан улаан цоохор ширмэл түрийт эсгий гуталтай хөлөө жийн тавьж богинохон цагаан соруултай ганс гарган тамхи нэрэв. Сэрүүн чанарын янлуу хэмээх ургамлын сэнгэнэсэн утаа ором дүүрэн тунаж амсар нэг юмтай мөргөлдөн хангинахад хүмүүс цочин дотор дотроо бодож сууснаа мартжээ. Тэр дундаас Гэлэг толгой өндийлгөн бэрийнхээ хоол гаргах түмпэн ойртуулсныг харж:
-Байзна хүүхээ, хөлдүү мах болоогүй байж мэднэ гээд Балданцэрэнд гүнтэн минь тэр бароныг чинь яаж зайлуулдаг байна даа?
-Тэр амархаан. Бароны өөрийн нь дайсан болох улаан орос бидэнд хань болно гэвэл:
Гэлэгийн магнай тэнийж:
-Уухай! Гэвч тэр улаан орост хэн очиж, ямар аргаар тэд чинь бидэнд хань нөхөд болох хэрэг вэ?
Балданцэрэн, энэ асуултыг хариулахын тулд Сүхбаатарын тухай ярих хэрэгтэй болов. Бароныг ирэхээс өмнө Сүхбаатар гамингийн гараас гарах гэж улаан орос улсад очих санаа сэдэж байгаагаас эхлэн ярьж гарав. Тэр цагт өөрөө Сүхбаатарын тэр гайхамшигт бодлыг үл тоомсорлосноо ч орхилгүй ярив. Эцэст нь Балданцэрэн Сүхбаатар улаан орос улсаас зэвсгийн тусламж олон, хойд хязгаараар цэрэг хуралдуулж байгааг тодорхой яриад, өөрөө мөн тэнд очиж нэг мөрийн хүчин болох гэж яваагаа мэдэгдэв. Балданцэрэнгийн энэ ярианаас хойш хүмүүсийн сэтгэл шинээр сэргэн үхсэнээс амь орох мэт болжээ. Гэлэг аль түрүүчээс аван доош бөхийн "ахай, ахай!" гэж байснаа гэнэт санаа аван өндийж:
-Хүүе хүүхээ наад тогоотой чинь юу болж байгаа билээ? гэхэд Хандсүрэн гуулин түмпэнгээ яаран урагшлуулж галынхаа хайчийг зүлгэн цэвэрлээд тогоонд дүрж мах гаргав. Хүндэт зочиддоо гэж байдгийнхаа аль дээдийг чанасан нь хэт болж яс мах хоёр нь ялгаран салах шахсан махаас тавихдаа Гэлэг түүнийг харан сэтгэл харуусаад үйсэн бариулт хутгаа ташаан дахь хуйнаас нь сугалан махан дээр тавин зочдын өмнө барихдаа сая үзэгч болон цочиж,
-Пээ энэ чинь гэж дуу алдсанаа, за яахав алсад зорьсон зочдын зоог хэт болсон байвал ажил хэрэг нь заавал бүтдэг гэлээ. Гүнтэн минь таны хэрэг бүтэх нь байна шүү гэж шинэ зүйр үг зохион өөрийнхөө сэтгэлийг өөрөө хууран бага зэрэг тайвшрав. 
Балданцэрэн Аравгай хоёр урьд шөнө хүрээнээс гараад бароныхонд баригдахаас болгоомжлон дан уул нуруу дамжин зүтгэсээр морьдоо эцээсэн бөгөөд арга буюу явгарахад тулгарахдаа Гэлэг өвгөнийхийг эрэн сурсаар арай гэж олж ирсэн байжээ. Одоо хоол идэх зуур морьдынхоо эцсэнээ дурдан унаа залгахыг эрэхэд Гэлэг ээ гэж гунигт царай гаргах боловч унах юмгүй болсноо хэлж эс чадахн, за за бололгүй яахав гэж урьдынхаа буянтай явсныгаа одоо ч хэвээр нь байгаа юм шиг царай гарган өгүүлэв.
Маргааш нь Дорж эртлэн босож адуугаа авчрав. Гэлэг улс орны хэргээр яваа хүндэт зочдод хөл унаа залгах юм уу байдаг билээ гэж морь нэг бүрийг бодон нойр муутай хоносон аж. Адууны чимээнээр хоёр зочдоо дагуулан гарав. Нүдэнд үзэгдэх нь даага, сарваа, гүү азрага... ясан хэдрэг болсон амьтад газрын өөд амьсгаадан гэлдэнэ. Дорж тэр дундаас хоёр морь барив. Нэг нь сэтэрт хонгор, нөгөө нь хурдан хээр гэгч,
Эдгээр морьдын алдар гуншинг дуулахад сэтгэл зовууштай байвч, Гэлэг тэдэнд унаа залгаж чадаж байгаадаа баярлана. Явах болоход нь бурхандаа хойморийн сан тавьж элдэв сайныг ерөөж үдэж гаргав. Сэтгэл бас үл ханах учир уулын оройд мацан гарч овоо сэргээн арц уугиулав. Явсан хоёр нь өчигдөр Гэлэгийнд ирэхдээ морьдоо хөтлөх гуядах янз бүрийг үзэн явсан бол одоо хэдийгээр ягир яндан боловч хөл амар байсан сайн морьтой болсондоо сэтгэл баяртай явна.
Энэ бол Гэлэгээс тэдэнд өгсөн шинэ хүч бөгөөд гэвч тэд Гэлэг гэж ярихын оронд манай ард түмэн, түүний сайхан зан суртахуун, улс орон болоод эрх чөлөөний их эрмэлзэл гэж ярилцах ажээ.
Морьдоо тэд хазаар даран урагш тэмүүлэхэд аян замынхаа холыг санан жолоо татна. Ой хөвч асга чулуугаар битүү бүрхэгдсэн их уулаас буумагц Балданцэрэн өврөөсөө буугаа гарган ташаандаа зүүж одоо юу ч дайралдаж магадгүй буугаа сумлаарай  гэхэд Аравгай буугаа нуруунаас аван хоолойд нь таван сум хийв. Цас мөс нь олны хөлд үрэгдэн ханзарсан өргөн шаргал зам тэр хоёрыг хөтлөн тэртээх энгэрийг даван одсоныг тэр хоёр барин мөр зэрэгцэн хатируулж эхлэв.
Гэлэг өвгөн бол их шүтлэгтэй хүн билээ. Түүнийхээ дээр Балданцэрэн Аравгай хоёрын ирээд явснаас хойш залбиран даатгал хийх нь бүр барагдахаа байв. Өглөө бүр хойморийн сан, өдөр бүр ууланд гаран овоо сэргээн, арц уугиулна. Цай чанах бүрд дөрвөн зүг найман зовхист дээж өргөж байхыг бэргэндээ захина. Үдэш болохоор л мөн хийморийн сан, Бурхандаа арц уугиулан завилан сууж "Ум базар амиртаа, гүндаалы хаа наа хаа наа хумпад, ум соваха соди ха" гэж учир үл ойлгогдох тарний үгсийг хоёр нүд тас анин сүр бадруулан яншиж эхлээд цааш нь сүсэглэн бишрэх нь улмаар гүн болон амандаа баахан бүвтнэнэ. Нэг мэдэхэд "... арслангийн бадрангуй мэтээр хойморийг таншид мандуул, гардисын халин нисэх мэтээр хийморийг таншид мандуул! Луугийн дэгдэн нислэгийн мэт хийморийн таншид мандуул!" гэх мэтийн үгсийг товч тодхон өгүүлэх бөгөөд "... Ялангуяа миний энэ өөрийн насан хийгээд буян хишгүүд ба цог заль олз хийгээд хийморь арван зүгт түгээмлээр дэлгэрэн ном ба хамаг ертөнцийн хүсэхийг эл бүх хэрэг хүслүүдээр тулгуурлалгүй аяндаа бүтэхийн өлзий хутаг оршиг болтугай" гэж дээш ширтэн тэнгэрт залбирах нь даруй төгсөхийн шинж тэмдэг болно.
Гэлэг өвгөний ийнхүү увсан залбирал үйлдэх нь ардын нам Сүхбаатар, Балданцэрэн нарын төлөө, тэдний аз хийморийг сэргээх, тохиолдох гай барцды нь зайлуулах дайсны санаа сэтгэлийг мунхруулахад зориулагджээ. Орсон гарсан хүмүүс мөн л тэдний тухай ярина. Үнэндаа ардын намын учрыг нарийвчлан мэдэхгүй боловч Балданцэрэнгээс дуулснаа ширхэг дараалан ярина. Тэр нь гэрээс гэрт дамжаад уулнаас уулыг даван, буун улс амьтны чихэнд хүрэх зуур:
-Дэлхийн олон өнгийн оросын дотроос хамгийн хүчирхэг болоод ариун шударга нь улаан орос улс гэнээ ч гэх шиг, ард түмний дотроос Сүх хэмээх бууны суманд үл даагдах баатар эр тодрон энх цагийг тогтоох гэлээ ч гэх шиг, түүний цэрэгт элсэн орж амь бие хайргүй зүтгэвэл энэ насны эрхэм дээд жаргал, эцэс хойддоо эгэл бусын төрөл олно гэх мэтчилэн өнгө будаг нэмэгдэн дэгдэж, олны сэтгэлийг сэргээжээ. Үүнийхээ зэрэгцээгээр барон Унгернийг улмаар жигшинэ. Барон Унгерний харгислал туйлдаа хүрсний учир гэвэл алив юм сөнөхөө болохоор ингэдэг гал боловч унтрахынхаа өмнө дүрэлздэг шүү гэдэг үг мөн л олны сэтгэлийг засан шулуутгана. 
Нэг өдөр Хүрэлийн их хүү Цэрэндорж санд мэнд давхин ирэв. Түүний нас арван долоо, төрөлхийн дорой. Эцгээсээ хойш хувийн хэдэн малын ажилд дарагдан гандахын туйлд хүрсэн хөөрхий амьтан байжээ. Гэвч бароныхан мал дээрээ явж байхад нь цэрэгт баривчилжээ. Бусадтай нийлүүлэн эзгүй болсон пүүсний байшинд  хориход нь Цэрэндорж явахаасаа өмнө эхтэйгээ уулзана гэж уйлан байж гэртээ ирсэн гэнэ. Эх нь хүүгээ Гэлэгийнх рүү оргуулсан аж. Маргааш нь Цэрэндоржийн эх Должин авгай бароныхны талд эрсүүдийг баривчилж гүйцээд ууланд дүрвэгсдийг баривчлах гэж байгааг дам сонсон мөн л санд мэнд ирэв. Тэр даруй бүх хотын эрэгтэйчүүд Гэлэгийнхд цугларч хэрхэхийг хэлэлцэв. "Аль нэг тийш зайлан зугтахаас өөр яах билээ!" гэж ам амандаа шуугисанд Гэлэг:
-Үгүй та минь зугтаж яах юм бэ! Өд жигүүртэй болж өндөр тэнгэрт нисэхгүйгээс хойш дайсанд яагаад ч баригдах биш үү? Тэгснээс харин ардын намынхан руу зүтгэвэл амьд гарахын учир байж мэднэ гээд цааш нь мөн л өнөөх ардын нам, Сүхбаатар, улаан оросын тухай ярив. Хүмүүсийн тэр зүг явах нь зүйтэй гэж чиг байвч дайсныг үлээн хийсгэхээр биш, хашгиран айлгахаар биш, үхэх сэхэх хоёрынхоо нэгийг үзэлцэн тулалдах шүү гэж бодон үл дуугарах аж. Тэд дундаас Дорж, дайсанг дайтан устгахаас өөр зам байхгүй гэж үргэлж бодох болсноороо юу ч атугай би ардын намынхан руу явах минь гэхэд амиа бодон суусан бүхнээрээ цочин харав. Дорж өөрийнхөө ч, дайны аюул хэчнээн айхавтрыг санан, эхнэрээ харахад түүний нь царай цайрсан, амьсгаа хөөрөн байгаа үзэгдэв. Эргэн харвал эцэг нь инээмсэглэн:
-Зөв! Чи явах ёстой! Балданцэрэн гүн өөрийн биеэр тэр газрын холоос явж байхад, чи жирийн хүн юугаа хийх гэж ард нь хэвтэх билээ гэв. Гэтэл Доржийн найз Самбуу хамт явна гэв. Ард нь хоёр нялх хүүхэдтэй бяцхан эхнэр, хөгшинтэй үлдэх байжээ. Иймд хүмүүс тэднийг мөн л цочин харав. Гэлэг боловч царай хувирган бодоод:
-За яахав чи яв! Цаадуулы чинь би чадах ядахынхаа хэрээр харж байж үзье гэв.
Дорж Самбуу хоёроос бусад нь гэр байр, мал хөрөнгө харж хандаж үзье гэв.
Дорж Самбуу хоёроос цааш бололцоотой эр хоёр, гурав байвч тэд ёстой л хар амиа бодон дуугүй суусаар л байв. Гэлэг тэдэнд баахан зэвүү хүрч "төрд сүлд, түмэн олонд чинь хувь заяа гэж бий хундаа, та хоёр чинь түүнийг ямагт санан бусдын ард л битгий орж яваарай!" гэж зориуд захив. Амиа бодож хулмайн суусан өнөө эрчүүд нь энэ үгийг сонсоод чихээ хүртэл улайв. Зарим нь аль хэдийн хоосорсон тамхиныхаа уутыг дэмий гөвөн цаг нөхцөөнө. Должин авгай ханцуйдаа залбиран:
-Үгүй Дорж минь чи үүнийг минь аваад явж үз! гэв.
-Должин гуай минь миний бодоход тэнд Цэрэндоржийн хэрэг ер юу байх билээ гэхэд Должин:
-Ээш энэ чинь нялх боловч эр хүн шүү дээ. Эр хүйсгүй сэн бол бароныхон юунд үүнийг минь авч явчих гээд байх билээ гэж хоолой чичрүүлэн өгүүлэд Доржийн хариус эс дуугарсанд, чи эцгий нь дагаж гараад ганцаараа ирж байснаа бод! Эсвэл одоо хүүгий нь дагуулж яваад бас үрэгдүүлж орхивол эхий нь царайг яаж харна гэж зовнино уу? Үгүй Дорж минь наад хүүгээ бароныхонд алдсанаас тэр ардын намынхан гэдэгт чинь алдсан нь дээр байна гэж нүднийхээ нулимсыг дуслуулан байж өгүүлэв.

ХИЛИЙН ЦААНА
/Балданцэрэнгийн явдал/

Монголын хойд хил дээр өвөр Хиагт түүний цаахантай оросын ар Хиагт хот саахалт мэт харалдаа байдаг билээ. Тэнд Аравгай, дээр цагт морины наймаа үсэргэдэг нэг хүнд хөтөлчингөөр олон удаа ирсэн бөгөөд ойр орчмын газрыг сайн мэдэх болсон тул шөнө хил нэвтэрч өглөө зүүн хойноос нь орж ирэв. Санаснаас тэр хоёр замд өлзийтэй сайн явж унаа морьдоо ч эцээж зүдрээлгүй, гамин, бароныхонтой ч дайралдсангүй.
Балданцэрэн ч гурван улсын хэлэлцээрээр энд ирж байсан учир уг хотыг мөн сайн мэднэ. Хуучин танил орон байшин, хашаа, гудамж нүдэнд тусаж өнгөрсөн явдлыг санагдуулна. Энд нэмэгдсэн зүйлгүй, харин байшингуудын шавар шохой холцорч өнгө зүс алдагдаж хүн амьтан цаг үргэлж байсан хэд хэдэн пүүс хаагдсан бололтой. Үүд хаалга нь түгжээстэй, заримы нь цонхонд банз барин хаджээ. Өглөөнөөс аваад үдэш болтол үргэлжлэн хөврөлддөг монгол жинчид ч алга. Гудамжаар минж, халиу булган захтай хүрэм өмссөн торго худалдаачид гаалийн түшмэд, хил хязгаарын ноёд ба тэдний янз маягаар янгууч санаа бодлоороо дээрэнхүй хатад, охид дайралддаг нь ч алга болж дан ажил төрлийн болов уу гэлтэй хүмүүс, тариа будааны болов уу гэлтэй эрүү дүүрэн барвагар сахалтай, хувцас хунараар дорой болоод толгойн үс нь зөндөө ургасан хүмүүс ширүүн дориун дуугаралцахыг нь үзэхэд дайн удаан жилийн ядрал! Хуучин хаант төр нь хажуу хавирганыхаа эзэрхэг түрэмгий нартай газар дэлхийг булаалдан тэмцэлдэж ард түмэндээ хэчнээн гай гамшиг учруулсан нь илэрхий.
Наймаа худалдаа гэхээс орой дөрвөлжин эрээн даавуугаар толгойгоо эрүүвчлэн боосон ээтэн хамартай залуу эхнэр лепошкий, лепошкий, горячий лепошкий гэж шамдгайлан хашгиран явна.
Балданцэрэн Аравгай хоёр, тэр авгайтай дайралдаж гарын дохиогоор харилцан халуун бин маягийн юм хэдийг авав. Гурилын өнгө хар, амт гашуун, энэ идэж байгаа хүний хоолой аргана. Орос эхнэр Аравгайн бууг заан олныг өгүүлнэ. Тэр нь хэл мэдэх хүн учир начиргүй шагшин шогшрох шиг. Түүнд нь Сүхбаатарын нэр хоёр дахин сонсдох нь өөрийн эрхгүй цочооно. Хариуд нь Балданцэрэн мянган үгний товч таглаа болох "мэдэхгүй" гэдэг үгийг өгүүлэн толгой сэгсрэв. Орос эхнэр цааш нь улмаар шамдгайлан бас л баахан үг өгүүлнэ. Түүнд нь "Ленин!" гэдэг үг орох нь Балданцэрэнгийн сэтгэлийг тайвшруулан баясгана.
Энд гамингийн ноёдоос мөн л явдаг байжээ. Дээд тушаалын дарга нарын нэг нь яг ч үгүй баяр ёслолын хувцастай, ардаа хоёр хүн дагуулан явна. Хажуугаар өнгөрөхдөө нүднийхээ булангаар зэвүүтэй нь аргагүй ажиглав Хариуд нь сэм дохилцон хүйтэн харц тавьсан явдал ч түүнд аягүй байгаагүй нь магад. "Хамаг гай цаад буунаас чинь болж  магадгүй юм шүү! гэж Балданцэрэн шивнэн өгүүлж байтал нэг буриад хаанаас ямар хэргээр явааг шалгаах нь мөн л сэжиглэлтэй. Хариуд нь Балданцэрэн орон нутгаа энээхэн урд гээд төмөр тэрэг худалдан авахаар ирэв гэхэд бариад төмөр тэрэг манайд бий. Түүнээс үзэж байгаад ав гэж шаардан дагуулж явав. Тэд төмөр тэрэг байтугай морин тэрэг ч үгүй хашаанд ирж байшинд оров. Бяцхан хонгилд та буугаа энд тавигты! гээд Аравгайн бууг бараг булаах шахан авах нь бүр ч сэжиглэлтэй болж ирэв. "Ийшээ орогты даа" гээд тасалгаанд  оруулан сандал тавин өгч, суулгаад эзэнд авчирч уулзуулна гээд гарав. Гамингууд энд чөлөөтэй явж байгаа болохоор хань хамсаатан нь мөн чөлөөтэй байж болох юм гэж нөгөө хоёрын сэтгэлд буулаа. Бяцхан хонгилд хөлийн чимээ гарахад Аравгай хаалгын завсраар шагайн буутай хүмүүс өөр тасалгаанд орохыг олж харан эргэв. Балданцэрэн зориг шийдэж, өврөөсөө буугаа гаргаж хуйнаас нь салган буцаан өвөрлөв. Паламын өгсөн захидал мэдээ сэлтийг гутал тайлан уланд нь хийв. Аравгай ардаа хавчуулсан хутгаа урдаа авчран сугалахад бэлэн болгожээ. Ингэснээр тэр хоёр гадаад байдал төв номхон дотоод сэтгэл маш түгшин суулаа.
Хүмүүсийн хөлийн чимээ дахин гарч хаалгын бариул эргэлдэн хөдлөхөд нөгөө хоёр яахаасаа ч буцахгүй болон ширтэв. Түрүүчийн буриад орж ирлээ. Араас нь Сүхбаатар дагаж явна. Энэ бол баяр! Сүхбаатарын гоолиг бие ер бус шиг нүдэнд тусан, хээнцэр хүрэл царай хүрлэн цутгамал шиг санагдана.
-Үгүй энэ чинь та байсан юм уу?
-Тийм би!
-Хаанаас хаашаа явж байгаа нь энэ вэ?
-Хүрээнээс наашаа!
-Юун тухай?
-Чамтай нийлэхээр
Инээх баярлах хоёр эндээс эхэллээ.
-Үгүй ер, ингэхэд таны өнөөх дотрын өвчин ашгүй зүгээр болсон уу?
-Баатар минь тэр чинь жинхэнэ өвчин биш төөрөгдлийн өвчин. Дахин баяр, дахин инээдэм.
-Хүрээ зүгийн сонин юу вэ? гэхэд,
Балданцэрэн одоо гутал тайлах хэрэгтэй болов. Тэр зуур сая байшинд өөрийн эрхгүй хөтлөлдөн орж ирэхдээ элдвийг санан сандарснаа ярив. Сүхбаатар тэр хоёрыг түрүүн гудамж уруудан явахыг банз хадсан цонхны завсраар олж харан буриад нөхрийг явуулсан юмсанжээ.
Паламын явуулсан мэдээ сэлтийг гардуулан өгөхөд Сүхбаатар үзээд бусад нөхөддөө мэдэгдэх болов. Нэгдүгээрт, өндөрхөн биетэй нимгэн цагаан царайтай хар хүний хувцастай боловч мухар толгойтой сүрхий сэргэлэн байрын ахимаг настай хүн орж ирэв. Энэ хэн бэ? Бодоо. Балданцэрэн хуучин зүс танина. Хойноос нь дунд зэргийн нуруутай уян хатан хөдөлгөөнтэй Балданцэрэнгийн хуучин сайн танил Шагдаржав орж ирэв. Гуравдугаарт, урьд өмнө нэрий нь дуулаа ч үгүй намхан биетэй өргөн цээжтэй хөдөө маягийн хар хүн орж ирэв. Түүний нэр нь Данзан. Дөрөвдүгээрт цэвэрхэн цагаан царайтай залуу лам Лосол орж ирэв. Эд бүхэнтэй Балданцэрэн амар мэнд мэдэн ярилцах далимд, би та бүхнийг долуул гэж сонссон бусад нөхөд чинь яасан бэ? гэж асуухад: Сүхбаатар, тийм ээ, долуул. Чойбалсан, Догсом хоёр Эрдэнэ вангийн хийд орж Билэгсайхан гүнтэй уулзах, цэрэг эр цугларуулах ажлаар явсан гэж хариулав. Тэдний дэргэд сандал байх боловч өөрсдийн заншлаар шалан дээр тойрон сууцгааж, Паламын явуулсан зүйлийг сонирхон хэлэлцээд дараа нь Балданцэрэнгээс Дар эх ламын явдал, түүний санаа бодлыг олж мэдэн инээдэм шуугиан болов. Ер эдэнд сонирхогдохгүй юм нэг ч үгүй, гамингийн шорон, хүмүүсийг хэрхэн байцаасан ба барон Унгерний явдал, гудамжинд болсон явдлууд өвгөд эмгэдийн яриаг боловч сонирхон судлах аж. 
Эцэст нь Балданцэрэн:
-Ингэхэд энд миний хэрэг байна уу? гэж асуухад
Сүхбаатар:
-Байхаар барах уу, бүр яаралтай гээд гараас нь шүүрэн авч гарав. Тэндээс өөр байшингийн үүднээ очиход Балданцэрэнд гурван улсын гэрээ хэлэлцээр болж байсан шиг санагдав. Дотогш орон нэг том өрөөнд орвол яг мөн. Гол дунд нь олон сандал тойруулан тавьсан урт ширээ нь хэвээр. Харин хаалгыг татмагц нүдэнд их хааныг босоо хүний хэмжээгээр  сүр бадруулан зурсан тосон зураг байдаг нь үгүй болж оронд нь ардын намын хүсэл бодлын илэрхийллүүдийг улаан даавуун дээр цагаан шохойгоор бичин хаджээ. 
Зүүн буланд онцгой тавьсан бяцхан ширээнээ бөхийн сууж юм бичиж байгаа өргөн хар хилэн эмжээртэй, дөрвөлжин өнцөг энгэртэй бариад дээлтэй дээд уруулдаа өтгөн хар сахалтай туранхайвтар биетэй дөч гаруй настай хүн босон угтан авна. Үзтэл энэ хүн буриад дээлээ орос суран бүсээр сулхан бүсэлж гурын арьсан бойтог гутал өмссөн бөгөөд хүн амьтныг цочоохгүйг хичээх мэт зөөлөн гишгэлж ирэхэд нь Сүхбаатар "багш" гэж хүндэтгэн дуудна. Хариуд нь тэр хүн "Жанжин та намдаа юу айлдах гээшив?" гэхэд нь нэг хачин. Сүхбаатар Балданцэрэнг танилцуулан үйл явдлыг танилцуулахад бариад "хайн, хайн" гэж нүд сэргэн баясна.
Энэ хүн уулын хүү гэж алдаршсан эрдэмтэн байжээ. Одоогоор нас ахин магнай үрчийж эхэлсэн учир уулын хүү биш, уулын өвгөн гэж нэрлэгдэх ёстой болжээ. Сүхбаатарыг буцаж гармагц уулын өвгөн хүрээний сонинг лавлан асууна. Балданцэрэн дэлгэрэнгүй ярьж эхлэхэд цаг үргэлж "хайн, хайн" гэх нь бас л хачин "барон Унгернийн дур зоргоор аашлах нь санаанд багташгүй болов" гэхэд бас л "хайн, хайн" гэхэд нь Балданцэрэн үгүй, үүнд сайн юм юу байх билээ? гэж гайхан өгүүлэв. Уулын өвгөн:
-Дайсан этгээд санаа бодлоо хэчнээн ил явуулах тусам ард түмэн танин, шийдэмгий эсэргүүцэх тул сайн гэж тайлбарлаад манжийн бодол маш ягуухан байснаараа монгол орныг хоёр зуу гаруй жил дарлан тонож чадсаны дурдана.
-За та бидний ажил тун их. Одоо ажилдаа оръё гээд уулын өвгөн гуч, дөч орчмын хуудастай дэвтэр гарган ирж, та юуны өмнө энэ зүйлийг хуулан бичүүштэй байна гэв.
Балданцэрэн өврөөс хос бийр хүн хүнийхээс давуу том хэмжээний нянтай хоёр гарган дэвтрий нь хүлээн авч,
-Чухам хэдэн хувь бичих вэ гэхэд,
-Мянган хувь ч илүүдэхгүй гээд инээмсэглэн орос гөлгөр цагаан цаас баахныг нэмэн өгөв. Дэвтрийн нүүрэнд "эрмэлзэх арван зүйл" гэж бийр даран том бичсэн байлаа. Нэгдүгээр хуудсыг эргүүлмэгц төмөр үзгээр бариад нарын бичих журмаар унжруулан айхавтар татлан бичсэн зүйл гарна. Гэвч үсэгт алдаагүй, үг өгүүлбэр бүхэн ойлгомжтой ажээ.
Балданцэрэн нянтайнхаа бэхийг шингэлэн бийрээ сайтар нийлж аваад "мянган хувь ч илүүдэхгүй" гэсэн шүү дээ гэж бодон гүйлгэн бичиж гарав. Үсгийн хэлбэр гоёмсог, хэвлэмэл адил дурайна. Эхний мөр хараахан хатаж амжаагүй байхад бүтэн хуудас дуусаж түр зогсоно. Бүх дэвтрийг хэд дахин хуулан бичсэний дараа, учир утга нь цээжинд хоногшин эргэлдэж үнэгэн харанхуйгаас үүрийн туяатай золгох мэт болж ирэх аж. Тэр дундаас "олонд тустай агаад, хорлолтой буюу, одоо цагийн улиралд үл нийлэх бөгөөд хуучирч нэгэнт хоцорсон зэрэг харштай зүйл буюу, язгууртны ёсыг устган халж эцэс болгоно" гэсэн нэг зүйл "манай Монгол ардын намтай адил харгисыг халах, боловсрон урагш давшихыг эрмэлзэх, ард иргэний эрхийг нийтэд тэгшлэн засах гэсэн хятад оросын зэрэг гадаад олон улсын намуудтай нэвтрэлцэн найрамдаж, харилцан туслалцахыг хүснэ" гэсэн бас нэг зүйл үсэгчлэн тогтоогдож маш олон юм бодуулав. 

АРДЫН ЖУРАМТ ЦЭРЭГТ ЭЛСЭГСЭД
/Дорж, Самбуу, Цэрэндорж гурвын явдал/

Хаврын нэгэн сайхан өдөр байжээ. Өвөр Хиагтаас баруун урагш барагцаалбал өртөө гарангийн тэртээ гурван явган хүн нэг бол их голын бургас даган, эсвэл нарсан ой дамжин гүйлдэнэ. Эд бол Дорж, Самбуу, Цэрэндорж гурав. Анх орон гэрээс гарахдаа тус бүрнээ унаатай, хоол хүнстэй, тогоо шанагатай гарсан боловч морьд нь тун муу, газрын дунд хүрэлгүй нэгийг хаяад, дундаас өнгөрч бас нэгийг хаяад эцэст нь ганц моринд хамаг юмаа ачин овоо газар авч явахад нь гамингууд дайралдан хөөхөд эцсийн морийг ойн ширэнгэнд хаян, өөрсдөө газрын бэрхийг дамжин гүйхийн ачаар гарчээ.
Одоо болохоор газар үл мэднэ. Хүн таних ч бүр байдаггүй хэрэг. Горьдох нь гэвэл өнөөх ардын намынхны байгаа газар эрхгүй ирсэн болов уу гэж бодно. Тэгээд тэртээх хонхорт харагдах хэдэн гэрийг чиглэв. Тэнд мал цөөнтэй ядуухан байрын бололтой гэрүүд харагдана. Тэр дундаас хойд захын ханын туургыг хар модны холтсоор давхар бүрэн аргилсан бөгөөд дээврийн эсгий тас хар, тийм айлыг тэр арай л аюулгүй болов уу гэж элэг барин хэлэлцэж орохоор шийдлээ. Гадаа нь хонхорцгоо дааж ядсан сагсгар сүүлтэй асар том нохой модон тэрэгний дороос ухасхийн гарч хүнд гэгчийн гинжээ харжигнуулан тэмүүлнэ. Үүгээр үзэхэд эзэн нь тийм ч хариугүй амьтан баймгүй аж. Гэтэл бас нохой нь хүр хар үсчин сүйд болж байхад гэрээс хүн гарахгүй байх нь юу вэ? Гэрт нь бас ямар нэг хүчирхэг амьтан хурхирах адил авиа гарах сонсдоно. Дорж түрүүлэн модон самбар хаалгыг түрүүлэн нээж орох болов. Өмнөөс нь хэр хэмжээнээс  хэтэрсэн халуун уур нүүр цоргин угтана. Гэрийн хоймор бадарсан улаан цогийн гал руу гуулин гуурс үлээгүүр үлээж байгаа хууз сахал, хар нүүрсэн хөө хоёрт дарагдсан өвгөн үлээгүүрээ амнаасаа түр салган, "хаалга хаа, хаа" гэж хашгирна. Баруунтай нь бүдүүн биетэй авгай авдар хөөргийг хүр хүр дуугарган татаж байснаасаа амар эрэхийн оронд ууртайгаар хялалзан босон харайж, гэрийнхээ хаалгыг тав хийтэл хаан дахин сууж хөөргөө татна.
Үзтэл өвгөн нь дархан, авгай нь туслагч нь байлаа. Зүүн баруун талаар цахиур буу, бярдаан буу, орос винтов, хятад сисанли янз бүрийн хуучин сэлмүүд дүүрэн. Газраар хар цагаан тугалга, гууль зэсийн өөдсүүд, элдэв төрлийн бууны сумны хонгио эмх замбараагүй холилдон хэвтэнэ.
Дорж нөхдийн хамт зүүн талд нь суулаа. Өвгөн ямар нэг хатуу эдлэл хайлах гэж байгаа бололтой, эхнэрийнхээ хар хөлсөө дуслуулан зогсоо зайгүй хөөргөдөн байхад өөрөө нүд цавчилгүй нэмэр үлээгүүрдэнэ. Дуу чимээ нь сонин, халуун нь айхавтар, хус модны чийрэг нүүрс хөх дөл оволзуулан маналзаж, сүүлийн хоног галын бараа хараагүй хүмүүсийн нүүрийг минчрүүлнэ. Өмссөн дээлийн үстэй дотор, өнгөө нэвт халан түлэгдэх үнэр ханхлуулахаар үл барам хаяан дахь авдрын нүүрэнд давирхай дааварлана. Гэвч дархны ажил яагаа ч үгүй аж. Аман дахь үлээгүүрээ салгалгүй "хөөрөгд, хөөрөгд" гэж хашгирна. Халууны илч хэцүүд, гэрт нь гэнэт дөл авалцах бий гэмээр хиншүү хярвас ханхална. Гаднаас ирэгсэд тэсвэрлэшгүйд, түргэн гаръя гэтэл хаалга онгойлгож үл болохыг түрүүн мэдсэн. Ханцуйгаар нүүр халхлан дор бүрнээ аахилалдана. Хөөргийн дуу гэнэт зогсов. Дархан цогийн дотроос час улаан юм гарган төмөр дээр тавингуутаа бас бяцхан төмөр тогоонд мэлтэгнэн бий юм нэг гарган дээрээс цутгуурдаад  "нээ нээ" гэж хашгирна. Одоо л ажил дуусаж байгаа байж. Авгай нь хаалга нээн дэлгэж халуун хар цай аягалан дарханд өгөв. Дархан хүлээн авч дээрээс нь нүүрсний цог хийн "час" гэсэн чимээ гарган дээш оргилох уураар нь амьсгал  аван утсанаа "очир ваань хум пад аа" гээд яаран оочилно. Авгай нь мөн тэрчлэн цогтой цай уусан боловч "очир ваань хум пад аа" гэсэнгүй. 
Энэ бүх байдлыг Дорж нөхдийн хамт ихэд гайхан ажиглаж суув. Өвгөн тэднийг гэнэт үзэж байгаа мэт цочин харснаа очир ваань хум пад аа! гэж дахин уулга алдаж нүүр толгой руу зам татуулан урсах хөлсөө өнгө нь аль хэдий нь танигдахаа больсон баравгар алчуураар арчин:
-Хүүе эхнээр! Энэ улсад цай! Эхнэрийнхээ аяга аван цай хийж өгөхөд: -Үгүй байз! Та нар ч гэсэн утах хэрэгтэй! гээд хямсаа хайчаар цог хавчин тус бүрийн аяганд хийн чис чис дуу гараад: -Утацгаа! 
Утацгаа! гэв. 
Нөгөөдүүл, дархны хэлснийг ёсчлон гүйцэтгээд цогийн нүүрс булингартсан хар цайг уусан даруй толгойн мансуурал арилан нүд сэргэхэд уг хэргийн ач тусыг сая ухааран мэдэв. Гэтэл бас нэг юм час пясхийн дуугараад дараад нь пүл пүл буцалсныг үзвэл цагаан шаргал өнгийн бөөн шавар түмпэнтэй усанд хийгджээ. Түрүүчийн зүйл гууль цутгагдсан шавар хэв байсан аж. Дархан, очир ваань хум пад аа дуудан шавар хэвээ түмпэнгээс гарган хага хага цохиход дотроос алтан шаргал бууны замаг гарна.
-За тэгээд та нар минь хаанахын улс вэ? Дорж:
-Нутаг хол оо. Алтан хэмээх газар хүрэхээр явж байна гэж түгдрэн хэлэв.
-Өө, очир ваань хум пад! Ингэхэд та нар чинь баатрын цэрэгт элсэхээр яваа улс уу? Дорж зориглон:
-Тийм ээ, тэгэх гэж яваа улс билээ бид гэвэл
-Уухай! Зам зуурт чинь ашгүй элдэв муусайн юм дайралдсангүй юу?
Нөгөөдүүлийн сэжиг арилан сэтгэл баясаж, тохиолдсон явдлаасаа ярьж эхлэв. Тэр очир ваань хум пад гэж байн байн өгүүлнэ.
-Хүүе эхнээр, энэ улсад идээ будаа! Эхнэр нь гүйн гарч ноднин жилийн хураасан гүзээтэй өрмөө тэврэн орж ирэв. Өвгөн түүний нь угтан авч дээр нь төмрийн хасуур шигтгэн алхаар цохин хагална. Түүгээрээ таваг тавин чангамал будаатай идэхийг шаардахын далимд бас л очир ваань хум пад аа дуудан их яриа дэлгэж гарлаа. Тэрээр ардын журамт цэргийн хуралдаж байгаа газрыг мэдэхээ үл барам зэр зэмсгий нь засан сэлбэж байгаа ажээ. Улс орны дотор өөр шиг нь зуун дархан байвал нэг хүний хэрэглэхийг байтугай мянган хүнийхийг хийхэд юухан байх вэ гэнэ. Ер нь зуун дархан ёстой зэр зэмсэг хийдэг багажтай бол монгол улс гадаадаас тусламж гуйх байтугай гадаадад худалдан их олз олох юм гэнэ.
-Манай баатар сүрхий ухаантай хүн болохоор ирээдүйд бүх халхын дархчуудыг цугларуулан зэр зэмсэг хийх том газар байгуулах нь магад даа гээд цутгасан замгаа тусгайлан бэлтгэсэн шөвөг төмөртэй эвлүүлэн угсрахыг оролдов. Тус тусын нь өө сэв хоор зуураа харшилдахыг нь хуурайдан зүлгүүрдэх нь чадмаг болохыг Дорж нөхөдтэйгээ нүд бүлтийлгэн ширтэнэ. Ганцхан харамсалтай нь гуулин замаг удахгүй элэгдэнэ байх даа гэж бодсоноо Дорж барьж чадалгүй ам нээн хэлэхэд дархан:
-Тэр мэдээжийн хэрэг. Гэвч энэ бол улаан оросынхоос зэмсэг ирэхийн наана та нарыг сургуулилахад хэрэглэх зүйл. Юу ч атугай сайн тосолж байхаа л мэдээрэй гэж хариулав.
Энэ дарханд, бууны замгууд хийснээс гадна эвдэрсэн хэмхэрснийг засан сэлбэсэн нь багагүй. Тэр дундаас хоосон хонгионы бөгсөнд гал, хөндийд нь дарь, үзүүрт нь мөн өөрийн гараар нимгэн зэс буюу гууль мэтийг маш нарийнаар хуйлан дотор нь тугалга цутгаад суулгасныг тоолбол хэдэн зууд хүрэх бөгөөд өнгө үзэмж нь жинхэнэ үйлдвэрт хийснээс үл ялгагдана. Түүний нь хүмүүс үзэн гайхахад дархан: -Нээрээ би ерэн есөн сайн нөхөдтэйсөн бол журамтан цэрэг та нараа зэмсгээр яасан ч дутаахгүйсан даа гэх нь инээд хүрэм боловч үнэн санаа нь тийм байжээ.
Нөгөөдүүл ардын журамт цэрэг чухам хаана байгааг сурагласанд дархан:
Над ч гэсэн хийснээ тушаах, баатартай уулзах хоёр зүйлийн чухал хэрэг бий. Хамт явбал барав гээд газар зааж өгсөнгүй. Үхэр дууны бүдүүн хонгионд гар нүүр угаах ус хийн гараа угаавч уг нь хар гэгчээр нүүрсний галд олон жил шарагдсан арьсны нь хир хэвээр байна. Авдраасаа ар тал нь бараг шинэ атал урд тал нь мөн нүүрсэнд хөөдөгдөн хуучирсан шар нэхий дээл гаргав. Түүнийг толгой дээгүүрээ нөмрөн ихэнхийг цээжиндээ гарган бүсэлнэ. Явах болмогц Дорж, Самбуу, Цэрэндорж гуравт хоёр хоёр буу үүрүүлээд өвөрт нь хэдэн арван сум хийв. Өөрөө гурван буу давхарлан үүрч хэдэн зуун сумны ихэнхийг өвөрлөжээ. Гэрээс гаран зүүн зүг чиглэв.
Дархны явалт хурдан,  цээжин биеэрээ агаар сэлүүрдэн, хол хол гишгэлэхэд нь өвдөг дээгүүр нь татсан дээлийн хормой огдон тагдан хөдөлж сул сул өвөрлөсөн сумнууд шаржин ширжин чимээ гаргана.

ӨВГӨН ДАРХНЫ ХУУЧ

-За залуус аа, хээрийн замд хууч хөөрч явбал зугаатай болоод, газар дөхөх нь хурдан байдаг гээд өвгөн амьдралдаа өнгөрүүлснээсээ ярьж гарлаа.
-Ум базар ваань ээ, эрт урьд би залуудаа Эрдэнэ туслагчийн Галдан тайж гэгчтэй арилжаа наймааны явдал дээрээс ам мурийж эхлэв шүү. Тэр маань туслагчийн хүү болохоор эрхтэн дархтан байлгүй яахав. Түүгээрээ сүр далайлган  сүрхий хурдан моринд минь шунахайран үнэ хайрлахгүй гэж аваад адаг сүүлд нь луйвардах гэж золиг оргив. Тэр цагт нас залуу, цус шингэн, хойч өдөр, хожмын маргааш юу болохыг боддоггүй ч цаг байж дээ. Зодолдон нүдэлдэхэд хүрлээ. Уг нь хамаг хэргийг анх тэр өдөөсөн боловч надад зодуулсандаа хорсон тамгын газар мэдүүлэн, яаж сүйд хийсэн гэж санана даа!
-За тэгээд?
-Би гэдэг язгууртны биед халдсан хэрэгт холбогдон хонго хацар хоёроо уруулан амин голтой л гарлаа. Гэвч өнөөх хэрэг тэгээд зогссонгүй, нэг мэдэхэд аавын үлдээсэн жаал хөрөнгөнд албан татвар хэдэн давхар нэмэгдэж үгүйрэн хоосрох тийш хэлбийв шүү. Энэ ч бас мэдээжийн хэрэг. Галдан тайжийн хяхууралтай холбоотой хэрэг. Надад хариу тэмцэх арга хаанаас байх вэ дээ. Зүйл зүйлээр арга ухаан сүвэгчилсний эцэст дээд тэнгэрийн эзэд, доод газрын лус савдгуудтай нөхөрлөгч бөө болж толгой дээр нь аянга буулгах юм уу, эсвэл хоолойд нь холбого гүйлгэн тарчлахыг халаглан бодлоо.
-Уухай та тэгээд бөө болох гэж оролдов уу?
-Оролдохоор барах уу даа! Очир ваань минь ээ, нэг шөнө хоёр сайн морьтой гэрээс гаран, Галдангийн гадаа ирээд тархидахын цаагуур тархидан, тархи дээр чинь аянга буулгах цаг бий дээ хө гэж гэрий нь гурав ташуурдаж аваад дархад урианхайн зүг талийж өгөв шүү би чинь.
-Тийш явахын учир юү вэ?
-Ээ хө, тэнд чинь хараал хийхээр байтугай, хялайхын төдийгөөр хүний уушги зүрх сугалах хэцүү бөө нартай гэж ярилцдаг байсан юм.
-Тэгээд тэр газар хүрч чадсан уу?
-Чадахаар барах уу даа. Хараалчдын дотроос хамгийн айхавтар гэж цууд гарсан Төмөр удган гэгчид хоёр морио өргөн шавь болох гэж үзэж эс болсонд төрүүлсэн ганц охинтой нь ийм тийм болон хүргэн орохын хүчээр сая шавь нь боллоо. Өвөртөө явсан хорин таван лан мөнгөөр шар шувууны өдөт малгай, ар өвөрт гялалзах толь, зүг бүрээс унжуулах таван өнгийн хадаг, түүнээс цаашилбал хиймэл мөртөө амьд мэт мушгиралдан гарах могой, бас бусад хэрэгтэй бүхнийг гүйцэтгэн уншин дууддаг бүхний нь бас бүрэн дүүрэн цээжилж аваад тал хэнгэргийг таван жил балбав шүү.
-Бурхан минь ид шид гэдэг ч хэмжээ хязгааргүй болоо биз?
-Тэр тухай бүү дурсаа! Сүсэг ихэдсэн юм уу сэтгэл чармайснаас ч болов уу үе үе ухаан алдах өвчин олсноос юу ч үгүй гээд цааш өгүүлэх нь, удган бөө нарын хуурмагийг мэдээд тэндээсээ зайлан одсон аж. Гэвч бурхны багш будда ба богд Зонховын ариун номлолын гадуур гарсан зод лүйзэнгийн номонд хүний сүнсийг эгшин зуурын дотор эрлэг хааныд тонилгох их чадал бий гэж гэлэн санваартнуудын жигшил зэвүүцлийг батад итгэн түүнийг бясалгахаар шийдлээ. Халхын хамгат долоон хутагтын нэг болох Нар ванчин гэгээний хийдэд очин эгэлгүй Пүрэв гэдэгт шавь орон зодын ном заалгажээ. Айх эмээх сэжиглэх цээрлэх цөмийг мартан гурван зуун булаг, гурван зуун хадан хошуу, гурван зуун хүний хүүр хэсүүчилснээ ярьжээ.
-Ингэснээс хойш та өстнөөсөө өшөөгөө авахтай болоо биз дээ?
-Даан ч үгүй гэж дархан хариулаад, цааш ярьсан нь:
-Ингэж явахын хооронд Галдан тайж хошуу захирагчийн тушаалд дэвшсэн байв. Түүний нь манай дархан дам дуулан улмаар хорсон нэг үе дэмий хэсүүчлэн тэнэсэн гэнэ. Нэг өдөр Богдын хүрээнээс ирсэн хүн харь орны орос маягийн хүн чийчаан хэмээх өөрөө явдаг төмөр тэрэг хөллөн хүржигнүүлэн давхиж явахыг үзэв гэж ярихыг сонсоод би ингэж явахын оронд уран дархны ажил хийвэл нэг мэдэхэд тийм тэрэг хийхтэй болох бус уу, хэрэв тэгээд тэрэг хийж чадаж гэмээ нь өнөөх захирагчийн дэргэдүүр хүржигнүүлэн давхих шүү дээ гэж бодов. Тэгээд алх, дөш, хасуур, цоолтуур зэргийг цугларуулан тогоо, шанага хадахаас эхэлжээ. Хоёрхон жилийн дотор сүрхий дархан гэж алдаршсан гэнэ. Өөрийн нь бодлоор бол, өөрөө явдаг чийчаан хийх ухааныг олоогүй тул яагаа ч үгүй мэт санагдана. Олоход бас бэрхтэй нь өөрийн эрхгүй илрэхэд, орос олонтой энэ газрыг бараадвал зохино  гэж бодсон гэнэ. Энд ирээд оросуудын баянд нь зарагдан ядуустай нь найзархан баахан цагийг авчээ. Гэвч арга ухаан, багаж хэрэгсэл алий нь ч олсонгүй, харин ойр зуурыг ойлголцох хэлтэй болсноороо сураглан судалж үзэхэд өнөөх зүйл, нэг хүний гараар хэрхэвч бүтэх учиргүй болж ирэхэд шууд орхин оронд нь зэр зэмсэг хийдэг болохыг шийдсэн аж. Гэтэл энэ нь мөн бүтсэнгүй, ганцхан алх дөш хоёрыг олон жил харшуулан балбасны ачаар эвдэрснийг засах, гол төмрөөс бусдыг шинэтгэн сэлбэх мэргэжилтэй болсон гэдгээр дархны яриа шувтрав.
-Ингэхэд та өшөөгөө авч чадаагүй юм шив дээ гэж Доржийн асуухад:
-Тийм ээ, чадаагүй. Өшөө хорсол маань ч нас биеийн хамт элэгдэн арилсан. Гэвч хэрэг явдал дуусаагүй даг аа. Баатар, миний энэ явдлыг сонсоод манай хэрэг бол та мэтийн дарлагдсан олны төлөө юм гэж байна билээ. 
Дархны ярианд тэд сэтгэл саатан хэчнээн хол явснаа эс мэдэв. Нар аль хэдийн жаргасан байлаа. Од мичид тэнгэр дүүрэн гялалзаж, хялман цагаан хавирган сар баруунаа тонгойж байхад тэд нэлээд орой болсныг мэдэв. Хориод алхмын тэртээгээс нэг хүн "зогс! юун хүн бэ?" гэж хашгирав. Энэ нь Алтан хэмээх газар цугларсан журамтан цэргийн манаа байв. Дархан хариуд нь:
-Очир ваань! Байз! Би Жамц байна. Буу зэмсэг тушаана.
Манааны хүний дуу зөөлрөн:
-Аа дархан гуай юу. За за наашаа гэжээ.

АРДЫН ЖУРАМТ ЦЭРЭГ АЛТАНД

Үүрийн жихүүн жавраар дунгийн дуу эгшин хүмүүсийн хөлийн чимээ газар сайгүй сүржигнэв. Дорж, Самбуу, Цэрэндорж гурав даруй сэрэн харахад урьд шөнө ирэн орж унтсан ором нь далан нөхөөс болсон майхан байлаа. Үүдээр нь өндөр биетэй хүн нуруу нумлан шагайж "бос" гэж хашгирах нь чихэнд хадна. Гурвуулаа цочин босон харайж гүйлдэн гарахад өндөр хүн алга болж, оронд нь энд тэндгүй цэрэг жагсан нааш цааш холхин бий үзэгдэнэ.
Энэ бол Алтан хэмээх газар байлаа. Алдар нэр нь алсын алст цууриатан амьтан хүнийг дуудах боловч уртаашаа элсэрхэг жалга болохоос өөр юм үгүй. Жалга уруудуулан барьсан орон сууцууд нь хагас дутуу бүрээстэй гэрүүд аж. Утаанд идэгдсэн уранхай цоорхой майхнууд, жодгор, урц овоохой мэтийн юмс байлаа. Бүх хоёр зуугаад цэргийн дотор олигтой хувцас өмссөн нь тун ховор. Эдний дунд буриад, цахар, лам, өвгөд, тэр ч байтугай Цэрэндоржийн насны хүүхэд хүртэл байна. Жагсаалын араас хүрэн өнгийн торгон даалимба дээлтэй залуухан эр гүйн ирж - Нөхөд сайн хоноцгоосон уу гэж мэндэлсэн хүнийг тэр гурвын хэн нь ч танихгүй боловч урьд шөнийн угтан авч майханд оруулсан хүн мөн гэж тус бүрнээ тааварлана. Нээрээ ч мөн байсан бөгөд бүх ардын журамт цэргийн номын багш "комиссар" Чойбалсан гэгч тэр байжээ.
-Та нар наашаа ир гэж дагуулан явж нэг гэрт оруулан нэр овог, хошуу төдийхнийг лавлан бичиж аваад тэднийг дагуулан гарч тооно нь томдсон нэвсгэр хар гэрт оров. Тэнд хөл гишгэх зайгүй хүмүүс чихцэлдэнэ. Голомтноос нь нойтон хус модны гашуун хар утаа савсаж нэг талын хаяаны хүн, нөгөө талынхад нь хагас хугас харагдана. Ийм байдалтай аж төрж суугаа хүмүүс дунд өнөө гурвыг дагуулан орж ирсэн Чойбалсан, 
-Дампил гуай байна уу? Үгүй та минь чимээгээ! гэж хашгирав.
-Зүүн хоймроос нэг хүн хариу дуугаран үүл мананаас дээш асах мэт хөврөлдөн бослоо. Энэ хүн өглөө жихүүн жавраар майхны үүдээр шагайсан хүн мөн. Толгойгоо унинд тулган бие нумлан зогсож:
-Би танд гурван хүн авчирлаа гэхэд урагш дөхөн ажиж:
-Үгүй таминь наад хоёр нь ч яахав. Цаад жаал нь юу вэ?
-Зүгээр энэ хүү удахгүй тантай адилхан өндөр болно гэж залуу эрийн хэлэхэд цэргүүд инээлдэв.
-Ирээдүйд тэд над шиг байтугай уул шиг ч өндөр эр бололгүй л яахав л дээ, өнөөдрийн хувьд гэвэл надад хонь хариулах хүүхэд биш хомхой дайсантай байлдах эр хэрэгтэй шүү дээ Чойбалсан аа! гэтэл,
-Мэдээжийн хэрэг энэ хүү ч хонь хариулах төдий биш, дайсантай байлдах, үзэлцэх гэж бие зориулан ирснээс хойш та л замы нь хөтлөх болно доо гэж залуу эр инээмсэглэн өгүүлээд гэдрэг эгэн гарав. Өндөр хүн гунигтай царай гарган үлдээд шинэ элсэгсдийг хойш гарган цай ууцгаа гэв. "Аяга байна уу" гээд "байхгүй" гэхэд:
-Мөн дөө зөвхөн толгойгоо чирч ирснээс өөр юу ч үгүй хувхай даянчууд! гээд урт хөлөө хүмүүсийн мөр дээгүүр давуулж гишгэлэн гарав. Удаж төдсөн ч үгүй гурван том давхар модон аяга авчирч тус бүрийн өвөр дээр хаян, хаясан байвал уу? Сайхан мэдээрэй! Шаахайдах юм хундаа гэж ахархаж захархаж хэлэв.
-Дорж "энэ чинь харин нуруунаасаа давах шижээргүй эд байна даа" гэж дотроо зэвүүцэв. Цэрэндорж айн сүрдэхдээ аль болохоор хол байхыг хэчээн хойш хулгана. Гурав дахь нөхөр нь хуурамчаар инээмсэглэн халуун хар цай аягалах авч уугаад аль нэгтэйгээс идэх юм май гэж сарвайх амьтан байдаггүй юм бол уу гэж бодон байтал дунгийн дуу ёгшин цууриатав. Энэ нь дахин сургуульд гарахын дохио байлаа. Хүмүүс яаран босож ханын толгойд өлгөсөн буу сэлмээ аван чихцэлдэн гарав. Мань гурав ч гэрт үлдэж үл болохыг мэдэн ууж байгаа цайгаа голомтын зах руу цацан аягаа өвөрлөж дагалдан гарав.
Өндөр хүн, суман дарга Дампил гэгч байжээ. Дороо салаа тасгийн дарга нартай боловч нөгөө гурвыг өөр дээрээ аван тусгайд нь сургууль хийлгэхээр шийджээ. Буу зэвсэг олгосон нь өчигдрийн Жамц дархны авчирсан бирданк, хуй бариулыг шинэтгэн сэлбэсэн сэлэм байлаа. Дарга Дампил нөгөөдүүлийг дэнж дээр аваачин зэрэгцүүлэн зогсоож "Хээм хэг! Номхон! Хараа зүүн баруун тийш! Алхаад!" гэх нь тийм ч амаргүй хэрэг болж эхлэв. Дарга Дампил дахин давтан таниулавч тэр гурав будилна. Ялангуяа Цэрэндорж, Дампилын нурууны өндөр, дууны нь ширүүн, ер юм бүхний онцлогоос сүрдэхдээ тэвдэн мунгинана. Дампил ч уурлан:
-Чи мэдэж байна уу? Дайсан чамайг ийм байлаа гэж хайрлахгүй хамгийн түрүүн хамар дээр чинь нясална гэж зандран дахин "Хээм хэг! Алхаад арш! Үгүй зогс! Баруун хөлөөрөө эхэл, би хэчнээн хэлэх ёстой байна вэ" гэж хашгирна.
Ийнхүү эргэж буцсаар өдрийн ихэнхийг авав. Дунгийн дуу дуугарахад сая сургууль буув. Хуарагнасан байруудын гадна газар зоож суулгасан том тогоонд хомхруудаст шар будаа бужигнан буцалж бүх сургуульд гарагсдыг хүлээнэ. Цэргүүдийн идэх зүйл арай ч энэ тэнгээр биш туранхай ч бол үхрийн ястай мах нэг нэгэн ширхэг оногдоно. Цагийн юм цагтаа, цаг үед нь бас аз завшин гэж байдаг. Тэр ёсоор яс нь бага, махаар арвин зүйл оногдовч тэр хүн өөрийгөө эзтэй гэж баярлана. Гэлээ ч хүмүүс юуны урьд шар будаагаар гэдсээ дүүргэж авахыг хичээнэ. Өдөр шөнийн хорин дөрвөн цагт ганцхан удаа тохиолдох хоолны махны хагасыг үлдээж маргаашийн цай дэр идэх юмтай байна.
Хоолны дараа бас сургууль, шинэ ирсэн хүмүүс түрүүчийнхдээ дасаагүй байгаа боловч Дампил тэдэнд буу шагайх, мөлхөн давших, бие хамгаалах, нүх малтах сургуульд оров. Өдрийн шувтарганд нөгөө гурав үнэхээр ядран хүнд бирданк буунд нуруу нь дарагдан, хөл дээрээ дөнгөн данган сажлан ирэв. Гэрт орж ирэхэд мөн сургуулиас саяхан буусан хүмүүс багтаж ядан чихцэлдэнэ. Тэд шинэ ирэгсдийг бодвол өдөр тутмын сургуульд бие дасан чангарсан улс болохоор ам амандаа элдэв сониныг өгүүлэлдэн "ха ха, хэ хэ" хөгжилдөнө. Энэ нь ихэд ядарсан хүмүүст яахин таатай байх билээ. "Дуугүй байгаад өгөөч" гэж хашгирмаар бодогдоно.
Унтахын цагт дэр дэвсгэр гарган бэлтгэх хүн хэн ч үгүй. Гутлаа тайлж дэр хийгээд бүс тайлан дээл нөмөрч зай завсаргүй чихэлцэнэ. Гал унтрахтай зэрэг жихүүн жавар уранхай эсгий бүрээсийн цоорхойгоор сэнгэнэх атал агаар хүндрэн амьсгал дарна. Ер нь хүн энд идээших нөхцөлгүй. Идэж байгаа хоол, сууж байгаа орон байр, өдөр тутмын сургуулийн хүнд, хажуугаар нь хаврын хар хавсарга, хавь ойроос туслан тэтгэж байгаа айл амьтдын малын эцэж зутарсан нь цөм хавчин хяхна. Гэвч энэ бүхнийг харсаар мэдсээр, няцах цуцах хэн ч үгүй аж. Тэдний ганц чин хүсэл нь дайсныг ялан дийлж улс орноо тохинуулах л явдал аж. Эдний дунд Дорж, Самбуу, Цэрэндорж гурав ч өөрцгүй санаа шулуудсан улс болов.

"ХА ХА" ДАМПИЛ

Манж гүрний эзэлсэн бүх улс орны баруун хойд хязгаараар Синьзян муж бол баруун монгол ойрдын ууган нутаг билээ. Газар орны нь уур амьсгал маш сайхан. Баруунаас нь урьхан салхи үргэлжлэн сэвэлзэж, гадаад их далайн тэнгисийн уур авчран хур бороогоор хангана. Хөрс шороо нь шимтэй бөгөд үр тарианаас аваад үзэм лийр боловч дур зоргоор ургана. Эрт урьдын цагт энд адуу малаар баян чинээлэг, эд уурсаар элбэг хангалуун баруун монгол ойрд /өөлд/ улс байсан юм. Одоо гэвэл тэр улс алга. Орон нутгийг нь хятад, хасаг, чантуу нар зүг бүрээс нүүдэллэн ирж эзэмшсэн бөгөөд тэр дунд ойрдын үлдсэн цөөн буурай өөлдүүд хэсэг хэсгээр энд тэнд хавчуулагдан амьдарна. Одоо ингээд "Ил тарвагатай" хэмээх газрын хэсэг өөлдийн явдлаас товч тодорхойлон дурдсугай.
Эд бол мал аж ахуйтан, үр тариаг ойр зуурын хэрэгцээнд жимс, ногоог хүүхэд багачуудын сонирхолд зориула хэрэглэнэ. Ерөнхийдөө мод тохон морь унаж, мал маллан, мах, сүү, цагаан идээгэр амьдрагсад болох тул зовоо ч үгүй, гачигдан дутагдсан ч зүйлгүй нэг ёсны жаргасан улс. Гэтэл улс нэгэнт мөхөж орон нутаг хүний болсноос хойш жаргал яахин байх билээ. Үлдсэн хэсэг нь уруудах нойронд л дарагдсан хэрэг. Гэвч эд монголчууд гэдгээ сайн мэднэ. Монгол гэж нэрлэгддэгтээ баярлана. Үндэсний ёс ямба, ёс суртахуунаа хүндэтгэн хадгалсаар ирсэн болохоор мөн яахын аргагүй монголчууд. Түүгээр үл барам манай өөлд үндэстэн эрт урьд цагаас хүчирхэг чийрэг их улс байсныг манжийн харгис дайтан дагуулагсад дайсагнан довтолсоор байгаад манийг ийм бага буурай болгосон юм гэнэ билээ гэж хоор зуур үргэлж ярина. Орой үдшийн цагаар өвгөдийн нэг нь хялгасан утаст модон хуур даран өөлдийн эцсийн удирдагч Амарсанаа, түүний манжийн эсрэг хөдөлсөн их бослогод  эв санаа нэгдэн хүчин тусалсан халх ноён Цэнгүнжав түүнээс цаашлан зоригт Галдан хааны түүхт явдлыг урнаар шүлэглэн уянгат хоолойгоор аялан дуулж өгүүлнэ. Гурван хөлтэй дугуй тулга тойрон суусан сонсогчид нь задгай галын дэргэд хуурчийн нүүрийг гөлрөн ширтэх бөгөөд насанд хүрэгсдийн нь сэтгэл түмэн зүйлийн гаслан эргэлдэн уйлаан унжаан болдгоороо юуны баяр цэнгэл байх билээ. Ер тэр өөлдүүд тийм гунигт дууллыг цаг ямагт сонсон тэгж уйлалдаж суух хувь заяанд төрсөн юм шиг түүндээ бас ухаангүй дуртай улс байлаа. Хүүхэд багачууд нь өндөр настнуудынхаа хажуу хавиргаар нүүр бултайлган үг үсэг бүр цээжиндээ хоногшуулан тогтоож аваад өөрөө өвгөн болсон хойноо мөн л аялан дуулж өөр бусдыг үймүүлнэ. Ингэж тэд утга зохиол ба түүх шашдараа ийнхүү уламжлан залгадаг улс байжээ.
Харь газрын элдэв үндэстэнд хэдэн давхар бүслэгдсэн учир гадаадын улс гүрнүүдээс бүрмөсөн тасраад танин мэдэх нь зөвхөн хятад, хасаг, чантуу болж гүйцээд оршин суух газраас холдон гарвал ямар ямар улс орон байдгийг огт үл мэднэ. Аюун сүрддэг нь ганцхан манж ба хятад, манж хаан тэнгэр юм уу, аль газарт ч билүү хэн мэдлээ, манж хэмээх, орчлонг бүхэл бүтнээр нь захирсан их хаан манийг захирдаг гэж тэд бодно. Гэтэл өнөөгийн ардын журамт цэргийн суман дарга Дампил маань харин тэр өөлдийн нэг байлаа. 
Манж гүрэн нь 19-р зуун шувтарч 20-р зуун эхлэхтэй зэрэг Ил тарвагатайхны идэр залуусыг цэрэгт татан сургууль хийлгэж эхлэв. Үүнд нь өөлдүүд "их эзэн хаан манийгаа ивээн тэтгэж байгаа нь энэ бол уу" гэж баярлалдана. Гэвч хүн тэр цэргийн сургуульд нь хэчнээн дадлагажин мэргэживч тушаалд эс дэвшинэ. Дээрээс аваад дорд аравтын дарга цэргийн сургууль хийсэн өөлдүүдийг баруун тийш дагуулан гарч дайн тулаанд оруулжээ. Эхний тулаанд цохигдон хойш ухарсан бөгөөд тэд чухам юуны төлөө хэнтэй байлдаж байгаагаа мэдэхгүй байсан боловч эцэг өвгөдийнхөө эрэлхэг баатар нэр юугаа гутаав гэж уурсан бухимдана. 
Түүгээрээ тэд хоёр дахь удаагийн тулаанд дийлсэн аж. Гэвч дайснаас олзолсон хүмүүсийг үзэхэд дан монгол, өөрсдийн нь адил өөлдүүд. Иймд Ил тарвагатайхан ихэд гайхна. "Өө ягалайв! Ягалайв өөлд бидний хоор зуур байлдах учир юу билээ? Монгол гэдэг мохошгүй зоригт мандсан эх орон байсныг манжууд хооронд нь элдвээр мэхлэн эвдрэлцүүлэн хядалцуулж мөхөөсөн гэдэг биш билүү, өө ягалайв, ягалайв, одоо болийт! Ирээдүйн хэргийг хөх тэнгэр мэдтүгэй!" гэж шуугилдан тэр дороо бүх манж хятад дарга нараа устгажээ. Эд дунд өндөр Дампил ч явалцаж байсан аж.
Өөлдүүдийн байлдсан газар, цэнхэр хөх тэнгэрийг нэг жигд ширтсэн өргөн цагаан тал байлаа. Эр хүний жаргал эзгүй хээр гэгчээр өөлд цэргүүд дарангуйлан захирагч дарга ноёдоо устгаснаар их найр хийх болжээ. Хавь ойрын хасаг, чантуу нараас идэж уух юмыг дур зоргоор авчрахын далимд тэднийг ч урин дуудсан аж. Уригдагсад анхандаа аюун сүрдэх боловч учир явдлыг мэдэхтэйгээ зэрэг сэтгэл татагдан баярлаж архи дарсыг нэмэн нэмэн авчирна. Амтат архийг хуваан уулцаж, аяга таваг чиний миний үгүй болон үнэнхүү сэтгэлийн үгсийг хөөрөлцөхөд эцэг өвгөдөөс хэлхэгдсэн элгэн садангийн холбоогүй хэн ч алга. Хасаг ч, чантуу ч ах дүү, алин нь ч өөрцгүй манжийн эсрэг "ай ах дүү нар аа! Ах дүү бидэнд эвдрэлцэн хядалцах учир хэзээ ч байж болохгүй. Үүнийг үр ач нартаа захитугай!" гэж шуугилдана. Хасаг, чантуу, өөлд дуу бүжиг үргэлжилсэн нээрээ их баяр болжээ. Нэг мэдэхэд зэвсэг хэрэглэлийн байр шатаж гал дүрэлзэж байхад манж хятадын этгээдээс гал тавив гэж хардан сэжиглэсэн ч үгүй "манай үйл хэргийг дээд тэнгэр таалав" гэж баярлалдана. Арван лүү хар дарь гэнэт тэсрэн орчлонд гараагүй их дуу гаран оргилсон хар утаа нь огторгуйн нарыг битүү бүрхэн халхлахад ч баяр. "Ах дүү бид нарыг алалцуулахад зориулагдсан бузар хэрэглэл устав" гэж шуугилдана. Гурван өдөр гурван шөнө найрласны дараа өөлдүүд гэдрэг буцав. Нутагтаа очоод аав ээж нараасаа аваад засаг захиргаандаа боловч үнэнээ хэлэхэд хойч өдөр хожмын маргааш юу болохыг бодон зовнисон хэн ч үгүй мөн л баяр. Монголчууд хоор зуур байлдах шиг бузар муухай юм тэдэнд үгүй, ямар боловч байлдахгүй байх шиг сайхан юм үгүй аж. Өвгөд хөгшид нь хуураа хөглөн үлгэр домгоо дуулалдан их найрыг үргэлжлүүлнэ.
Үүний дараа нэг жил нам тайван өнгөрөв. Хоёр дахь жил ч өөрцгүй энх амгалан. "Өнөөх цагаас хойш өлгийтэй хүүхэд боловч уйлахгүй болсон шиг байх нь юутай хачин, юутай сайхан бэ" гэж хэлэлцэн байтал хэрэг биш болж эхлэв. Өмнө зүгээс үй олон цэрэг айсуй гэхийн зэрэгцээгээр "угаасаа болдоггүй урван тэрсэлсэн өөлдүүдийг энэ дэлхийгээс хүйс тэмтрэн устгана" гэсэн дайсны шуугианыг өөлдүүд хүлээн авав.
Өөлдүүд цөөн, байлдах зэвсэг бүдүүлэг, дарь тугалгаар дутуу хомс. Гэвч эсэргүүцэн хөдлөв. Олныхоо саналаар өөрийнхөө үндэстнээ захирах болсон дорд гараас гаралтай Өөллөгөө ноён гэгч айл өрх нэг бүрийг аврахын төлөө нохойгоо хүртэл дагуулан гарч тулалдавч дайсны тоо маш олон үерийн ус шиг нөмрөн бууна. Арга буюу хойш ухрахад дайсан өлгийтэй хүүхдээс аваад өвгөд эмгэдийг боловч гол таслан хядна. Хариуд нь өөлд яаж ч чадахаа болиод тархан бутрахад хүрэхэд Өөллөгөө ноён хэсэг айл өрхийг дагуулан оросын нутагт зугтан оржээ. Тэд гэр орноо хаян зөвхөн мал хөрөнгийнхөө хагас хугасыг аван ирсэн тул өдөр шөнийг ганцхан дээр мэлийх хөх тэнгэр ширтэн гөлрөхөөр өнгөрүүлнэ. Дороос нь орон нутгийн хүмүүс газар нутгаа харамлаж эхлэхэд хүн мал аль алин нь гишгэх газар ховордож ноёнд нь боловч зовлон, нохойд боловч өлсгөлөн, дээд талаас нь хаант засгийн газар, нэг бол орон нутагтаа буц! Эсвэл манай улсад дагаар орон захирагд гэх нь мөн л аюул. Орон нутагтаа буцвал манжийн харгис цэргүүдэд алагдана. Орост дагаар оръё гэтэл дээр цаг манжийг эсэргүүцэн боссон Амарсанаа баахан хүмүүсийг дагуулан орост очсоныг орон нутагт нь үүр буцаахгүй гэж газрын мухар элсэн цөлийн захад аваачсан юм гэнэ билээ гэж зэвүүцнэ. Юм бүхэнд нэг ирээдүй, явдал бүхэнд нэг ухаан байдаг бол энд яагаад ч гарах газаргүй мэт санагдана. Бийгээс өнөөдөр, маргааш, нөгөөдөр ердөө л тэр. Гэвч сайн ч муу ч нэг хувь заяа байдаг гэлээ. Тэр ёсоор нэг нь олны төвлөрсөн нэг хотоор хэсүүчлэн явж байгаад халх хэмээх монгол орон манжийг эсэргүүцэн босож тусгаар улс болж аваад бүх монгол овогтон ба туургатанг нийлэгтүн! гэж дуулдаг гэнэ гэдэг цуу сонсон ухаангүй баярлан гүйн иржээ. Үнэндээ халх хэмээх монгол байдгийг Өөллөгөө ноён боловч үл мэдэх учир хачирхан шуугилдахгүй нь нэг ч үгүй. Гэвч "монгол" гэдгээр нь элгэн садангаа гэж үзэн, манжийг эсэргүүцэн боссон гэдгээр манийг энэрэн тэтгэгч гэж үзэн хаана байгаа тэр газар руу нь зүтгэсүгэй гэлцжээ. 
Энэ бодлоо оросын хаант засагт дэвшүүлэн айлтгасанд хаант засаг зөвшөөрөн мал хөрөнгий нь хураан авч хариуд нь хүрвэл зохих газарт нь хүргэж өгөхийг амлажээ. Тэгээд юутай хөдлөв гэтэл өмссөн дээл, аахар шаахар юм хийсэн уут сав. Өвөр дээрээ хүүхэд тэвэрсэн ч бай, ардаа өвгөд эмгэдийг хөтөлсөн ч бай, бүгд гурван зуу гаруй хүн Новосибирск, Эрхүү, Дээд үд зэрэг хотуудаар галт онгоц, галт тэрэг, морь тэрэг элдвээр хөл залган дамжиж явахад оросын зөөлөн сэтгэлт хүмүүс бишгүй тусалсан боловч өлсгөлөн. Өлсөхийн эрхээр зохих, зохихгүй юм идэхийн дээр даарах, халууцах, хир буртагт баригдах цөм нийлснээс халдварт томуу гарч нэмэрлэв. Ер ийм хүнд ядрал зүдүүрлийг үзсэн яс үндэстэн байх уу? Дэлхийн уудам түүх арвин байвч ховор. Гэвч эд манжийн гараас мултарсандаа баярлана. Манжийн гараас гарсан монгол ах дүү нартайгаа нийлнэ гэж баярлана. Ер маньд энэ зовсныхоо эцэст жаргал ирнэ гэж баярлана.
Өөллөгөө ноён гэгч нь нас дөч шахам, бие дунд зэрэг махлаг болоод чийрэг, магнай тэнүүн, нүд бүргэд адил хурц, өвгөд эмгэдээ хүндэтгэнэ. Ядуу боловч ухаант эцгийн гавъяагаар монгол, төвд, хятад, манж хэл бичигт нэвтэрсэн, хүнд хар багаас шавь орон сурсны ачаар дээрх хэл бичгүүдийг мэдэх болсноос гадна түүх шашдар, хууль цааз, ёс журмыг шүтэн бишрэгч болсон аж.
Уг нь Өөллөгөө ноён Синьзяны янз бүрийн үндэстний дунд өсөн төрснөөрөө тэр бүхэнтэй эв тангараг сахихыг хичээгч. Гэтэл өөрий нь өчүүхэн баг өөлд үндэстний нь толгой дээр онцгойдоо их зовлон зүдүүрэл бууснаас уламжлан хардагч, сэжиглэгч, үл итгэгч, харь үндэстэн бүхэн лүүгээ атаархагч, ялангуяа манж, хятад хүнийг харахаараа нүд хорсон занан зүхэгч болон хувирчээ. Энэ бол манжийн дарлал, тэдний үндэсний дээрэнхүй үзэл, үл хайрлах харгислал шудрага эрийг ийм болгон өөртөө дайсан төрүүлсэн хэрэг.
1912 оны намрын эхний сараар Өөллөгөө ноён гурван зуу гаруй хүнтэй биш хоёр зуугаад хүнийг дагуулан Ар хиагтад ирээд орос хилийн захирал ноёноос монголын хилийн зангид хэд дахин хатуу шаардлага тавьсны хүчээр Өвөр хиагтад ирлээ.
Гэтэл энд юү байв. Өөллөгөөг үзэн яддаг хятадууд, харагдах зүг болгон хятад, хятад пүүсүүд, хятад дэлгүүрүүд, хятад сүм, хятад ажлын хүмүүс. "Өнөөх хятад манжаас салсан халх гэдэг маань энэ үү? Ингэж хятадуудад идэгдсэн газар гэж үү. Үгүй ээ, би буухгүй, буцах минь!" гэж Өөллөгөө ноён Ар хиагтаас хүргэж ирсэн дөрвөн дугуйтай тэрэгнээс эс буув. Монгол занги аргадан тайтгаруулж, Хиагтын зүүн өмнөх Гялаан нуур хэмээх газар, дээр цагт манж түшмэлийн зуны зугаалгад зориулагдан байгуулагдсан шийн том байшинд аваачин буулгажээ.

ЭД ЮУГААР ГЯЛАЙВ

Ус тунгалаг харамлах эзэнгүй, түлш элбэг, хэчнээн бол хэчнээн. Нутгийн ардуудаас гуйлга гуйна. Тун аргагүйд тулахаар эхнэр авгайчуудынхаа зүүлт чимэглэлийн унжсан санжсанаас нь тонон авч Хиагтад аваачин худалдана.
Халх орон бас өөр юугаар гялайлгав?
Тэр вантан гэх юм уу, эсвэл тийм сайд ноёнтон орос орохоор хойш морилон айсуй гэнээ гэдэг сургаар Өөллөгөөгөөс бусад нь цөм угтан замын хоёр хажуугаар сөхрөн сууж хүлээнэ. Төрийн дээд албаны тэр хүмүүс ардаа хиа дагуулуудтай жуузаар юм уу, эсвэл сүйх тэрэгтэй хайван дайван намбаганан өнгөрнө.  Тэр дорхиноо нэг хиа нь буцан давхиж ирэн "Та нар юун улс вэ? Юуны учир эзэнтний зам тосов?" гэж асуухад нөгөөдүүл:
-За бид... гэж үгээ эхлэн хаанахын хүмүүс болохоо өгүүлээд "Эзэнтэнд хишиг хайрлахыг айлдана уу" гэхэд хиа давхин одно. Тэгээд маргааш нь юм уу эсвэл тэр оройдоо "Эзэнтэн та нарт хоёр хүний дунд нэг үхрийн гэдэс дотор эсвэл хүн тутамд хонины гэдэс хайрлахаар хишиг буулгав" гэж зар ирнэ.
Тэр бүхэн дэр Өөллөгийнхөн баярлана. Хагас өртөө гаруй зайтай Хиагт орон мал нядалгааны газар очин уг хишгийг хүлээн авч үүрэглэн инээлдэн буцаж ирнэ. 
Намрын улирал өнгөрч хүйтэн сэрүүн залган ирэхэд цөм ганц шийн байшинд чихцэлдэн хоргодохоос өөр аргагүй боллоо. Зуун яндангийн зүйл хаана байх билээ. Хоол ундны галыг хувь хувьдаа  задгай түлэх учир байшин дүүрэн май. Нарс модны утаа гашуун болоод хөө тортог хязгааргүй. Өөллөгийн гэр бүл тайзны арын шийчдийн хувцаслахад зориулагдсан тусгай тасалгаанд "Мэнгэт" хэмээх хүний гэр бүлтэй нийлэн суух боловч хаалга хатавчаар нь гашуун утаа нэвтрэн орж ирнэ. Тэр дунд Өөллөгөө ёстой л далавч хугаран газар унасан бүргэд шиг гутран сууна. Чихэнд нь өлсгөлөн багачуудын уйлах, эмгэд хөгшдийн гаслан гангинаан тасралтгүй сонсдоно.
Нэг өдөр урьд өмнө үзэгдээгүй өчүүхэн амьтны уйлах сонсдов. Энэ юу вэ? Хүн! Шинэ хүн. Ингэж ядрал зүдүүрийн туйлд хүрч явахад бас нэг эр төрж байна. Хэнээс тэр вэ? Арвай наймтай өнчин охиноос. Эцэг хэн бэ? Байхгүй. Дээд үд хотын тэнд ширүүн томуугаар өнгөрсөн. Гэвч Өөллөгөө баярав. Юунд тэр вэ? Эрхгүй хүн болгож болно байх гэхдээ тэр ажээ. Эх нь бас баяртай байна. Юунд тэр вэ? Эм хүн хүүхэд төрүүлэх хувь заяатай бөгөөд түүнээ энхрийлэн хайрлах ёстой учраас тэр  Өөр хэн ч баярласангүй.
Маргааш нь Богдын хүрээнээс гарсан их элч морилон ирэв. Элч гуай зан тун сайхан, учирсан бүхэнтэй амар эрэн инээмсэглэнэ. Энэ бол эзэн хааны зарлигийг өвөрлөсөн хүн бөгөөд уг зарлиг нь бүр ч энэрэнгүй. Элч бүгдийг өмнөө сөхрүүлэн суулгаж унших нь маш гайхалтай. Өөллөгийнхнийг Хиагтын баруун хэсгийг хариуцан хамгаалах хошуу болгон газар зааж өгсөн төдийгүй, одоо өлгийтэй байгаагаас аваад дал ная хүрсэн гэвч ялгаагүй эр бүхэнд сард арван янчааны цалин олгосугай гэжээ. 
Үгүй ер энэ үнэн үү? Үнээн. Элч гуай эзний зарлигт мөргөцгөө гэж мөргүүлээд, туламтай мөнгө авчран зарлиг гарснаас хойших сарын цалин гэж арав арваар тоолон эр бүрийн гар дээр тавив. Арван мөнгөн янчаан ядарсан амьтдад хэчнээн их мөнгө вэ? Алган дээр тавих нь тэнгэрийн наран алганд орох шиг.
Өчигдрийн гарсан манцуйтай хүүхэд дээр элч гуай өөрийн гараар арван янчаан тавихад хэн эс баярлах вэ? Хэн баярын халуун нулимсаа эс дуслуулав. Тэр үгүй ээ.
Эзний зарлигт бас Өөллөгийг хошуу ноён өргөмжлөөд сар бүр 50 янчааны цалин олгосугай гэж байсан билээ.
Элч Өөллөгөөд 50 янчаан гардуулан өгөөд:
-Ноёнтон та энэ сарын дотор Богд эзэнтэнд бараалхаж зэрэг жинс хүлээн хүртэнэ шүү дээ гэв.
Өөллөгөө "жа" гээд очин бараалхахад өмсөх дээл хувцасгүйгээ бодож байтал,
Богдод бараалхахдаа та мандал өргөнө шүү дээ.
-Жа гээд мандал өргөхөд юу ордог сон бол?
-Зэрэг жинс хүлээж хүртэх мандалдаа 2500-гаас доошгүй янчаантай бол зүгээр сэн гэж элч тайвнаар өгүүлэв.
"2500!" Өөллөгөөгийн сэтгэлд үүл манан босох шиг болох боловч "жа" гэлээ.
Гэвч Өөллөгөө одоо ноён. Хотол хошуу, газар нутаг юм бүхэнтэй ёстой ноён болсон учир мэхийн сөгдөхгүй хэн байх билээ. Тэр дундаас Хиагтын хэдэн баян пүүсүүд тус бүрнээ түншлэхийг бодон долигоноцгоох бөгөөд Өөллөгөө тэндээс хэрэглэгдэх мөнгө янчаан зээлдэн авч Богдод бараалхав. Өөрийнхөө яс үндэстний гарал үүсгэл ба халх орныг тэмцэн ирснийхээ учир шалтгааныг айлтган мөргөхөд Богд төдий л олон юм айлтгасангүй. "за би манж хятадын эсрэг тэмцэж яваад эцэст нь энэ үндэс угсаа нэгэнт халх монголоо тэмцэн ирсний чинь хувьд чамд итгэж байна. Одоо урд зүгээс баахан хятад хар цэрэг Туран улсын хил хязгаарыг нэвтрэн орж ирээд байна. Би чамд хэдэн зуун шилдэг цэрэг өгье, чи тэднийг аван мордож тэр хар цэргийг сөнөө!" гэж зарлиг буулгажээ.
Энэ үед Хучир булан хэмээх газар хоёр мянган монгол цэрэг байсан. Тэд ард түмний дундаас татагдсан автономит монгол улсын цэрэг гэх боловч өмссөн хувцас, тохох эмээл амин хувийн бөгөөд уранхай ноорхой. Идэх хоолыг улсаас залгуулах боловч тэр нь байн  байн тасарна. Эд чухам юу байх вэ? гэвэл өлсгөлөн, уйтгар хоёр. Өлөн шороо, хурц нар, ширүүн салхи зэрэгт идэгдэн бухимдсан амьтад. Ганцхан улс орноо хамгаалах гэсэн сэтгэлгүй нь аль хэдийн оргоод орон нутагтаа очжээ. Нэг өдөр цэргүүдийн дунд эмээл хазаар ба дээл хувцас бүрэнтэй хүмүүсийг урд зүгээс халдан ирсэн хятад цэрэгтэй байлдуулахаар мордуулна гэж зар тарахыг тэд айн цочихоор биш харан баяр баясгалангаар угтан авсан бөгөөд даруй гурван зуун эрс хүсэл санал илэрхийлснийг шалган үзвэл зуугаад нь хэрэглэл дутмаг аж. Өөллөгөө тэндээс хоёр зуун сайн эрийг шалган авчээ. Эдний дээр өвөр монголын эрх чөлөөнийхөө төлөө тэмцэн, үхэхээс бусдыг бүрэн үзсэн далаад эрсийг нийлүүлэн бүх цэрэг гурван зуу шахам болсны дотор Гоожоо баатар оролцжээ. Өөрийнхөө хүмүүсээс Өөллөгөө арван хоёр хүн авч явсны нэг нь Дампил билээ.
1915 оны өвөл байлдах цэрэг дундын ёсшилт /дуу/-оор зургаа зургаагаар эгнэн жагсаж анх хөдлөхөд ард нь үлдэх хань нөхөд гологдон хоцорч байгаадаа сэтгэл гутрах боловч ашдын билэгт сайныг ерөөн шуугилдах нь явагсдын сэтгэлийг нэн ч хөгжөөв. Туул голын мөсөн дээгүүр тэд морьдоо халтируулахгүйг хичээн гараад цаана нь гарсан хойно "хатан эх ахай минь, халуун амь бүлээн цусы нь мэдтүгэй!" гэж хашгиралдав.
Эд бол ёстой эрс. Хужир буланд хоригдон суусны нь хэлбэл уулын бүргэд гинжлэгдэн буйлагдаж байсны адил. Тэндээс ашгүй нэг мултран гарсан бол гинж тасран агаарт хөөрөх адил. Гэвч буйлсан бүргэд юу үзсэн рүүгээ дайрах адил биш, харин уулын бүргэд ангаахайгаа агаарт гарахтай болохы нь наана үрээ үхтлээ амь тавин хамгаалах адил, алив нэг талаар асар хойно хоцорсон улс орноо хамгаалагчид юм. Тэр үеийн ямар нэг хүчирхэг орны хувь заяагаа машид өндөрт өргөхийн дээр улс орныхоо эзэрхийлэн түрэмгийлэх явдлыг бага буурай оронг урагш давшуулах ивээлт  хэрэг гэж үздэг үндэсний дээрэнгүй үзэлтний нүдэнд бол болхи бүдүүлэг бузар булай арван хэдэн метрийн холоос мах тос хөлс үнэртсэн нэг ёсны эрт балар цагийн амьтан. Гэвч үнэн чанар нь гэвэл сэтгэл шулуун, ухаан сэргэлэн, зориг чанга бусдын өмнө долигонож байгаад хойно нь гарахтайгаа зэрэг хойд хормойг огтлон авах заншлыг даанч сурсангүй. Гадаад байдал нь гэвэл харин үнэхээр болхи, өмссөн гутал нь хүртэл этгээд хачин боловч бусдад халдварлах өвчингүй, хараа хурц, шүд өвдөхийг ч үзээгүй улс. Алт мөнгө хоёртой бол хүн юуг ч худалдан авч болно гэгчийг тэд сайн мэдэх боловч аян дайны хүнд, түүн шиг тээртэй юу байх вэ? гэж хоор зуур хэлэлцэнэ. Торго хоргойгоор биеэ чимэх дуртай боловч дайн байлдааны хүнд гялгардана гэж цээрлэнэ.
Өөллөгөө жанжны цэрэг анх удаа Дарьгангын нутаг дэвсгэр дээр хятад цэрэгтэй тулгаран байлдав. Тэднийг тэнд нь бүрмөсөн устгаж ихэнх цэрэг бирданк зарим нь бүр цахиур буутай хүртэл явсныг шинэтгэн шинэ үеийн зэвсгээр зэвсэглэсэн бөгөөд мөн тэр байлдаанаас олзолсон үхэр буу, сум шүүр /пулемёт/ тус бүр нэгийг ашиглан цааш давшиж Долнуурын хойдох Тэнгэр элс гэдэг газар хоёр дахь удаагийн том тулааныг хийв. Түүнээс цааш бас давшин Бяруут хотыг мөн сүрхий ширүүн тулалдаанаар эзлэв. Анх мордсоноос аваад одоо хүрэхээр хоёр жил болжээ. Эцэст нь орос, хятад, монгол гурван улсын улигт хэлэлцээр болсон бөгөөд автономит монголын бодлого өөрчлөгдөн Өөллөгийн ангийг эргүүлэн дуудах элч илгээсэн аж. Гэвч тэгээд дайн зогссон биш, дайсны ард хэт орсон учир халх орныхоо хязгаарт орж ирэх хүртэл шувт байлдсаар эцсийн дүнд их бага дайнд орсноо тоолж үзэхэд жар гаруй тоонд хүрэх бөгөд тэр бүрийг нэр төртэй даван туулжээ.
Өөрсдийгөө тэд үхэлгүй мөнх мэт үзэн явсаар эгж ирсэн хойноо үзвэл анх мордсон гурван зуун цэргийн тал хувь нь алагдсан байлаа. Өмссөн хувцас хунар гэвэл өнөөх муугаасаа улам доройтжээ.  Барьсан туг хүртэл тэнгэр хөх өнгөө алдан шалбарсан бөгөөд тэр цагт халх монголоос таван анги цэрэг урагш гаран байлдсаны хамгийн амжилттай явсан нь Өөллөгөө ноёны анги юм.
Гэвч дайн бүр аюултай, цэрэг бүр нүгэлтэн гэгчээр тэд хэдийгээр эмс охидыг хүчирхийлэн дарлах, эд мөнгийг булаан өвөрлөөгүй боловч өдөр тутмын хоол хэрэглэлийг хаана тохиолдсон газраасаа дур зоргоор булаан дээрэмдсэн. Бас сум хэрэглэлийг ихэвчлэн дайснаас олзолсноор нөхөн залгах учир алах хядах руу бие биеэс өрсөлдөн зүтгэж явлаа. Хэн сайн байлдвал түүний өвөр түрийд буудах сум хэдэн зуугаар биш, хэдэн мянгаар шижигнэн явна. Хэн муу байлдвал хажуугийнхаа нөхдөөс зээл хууль хийн өр ширэнд орно. Ер тэдний эрхэмлэдэг нь ганцхан сум сумаар мөрийцөн наадаж зугаацна. Худалдаа наймаа ч хийнэ. Баян  хүн таван хаанд нүүртэй гэгчээр дайзат сумуудаар цээжин биеэ хэдэн давхар ороон түүнээ дааж ядах мэт таахалзан хөдөлж явбал хажуугийн нөхөд байтугай дээд дарга боловч хүндэтгэнэ.
Автономит монголын цэрэг ийм билээ. Тэдний нэг Дампил юм. Олон нийтийн дунд дайн байлдаанд дадлагажин мэргэжсэн баатар эр гэж алдаршсанаараа ардын журамт цэрэгт элсэхээр ирэхтэйгээ зэрэг суман дарга болсон аж. Эдүгээ өндөр Дампил өдрийн цагаар цэргүүдээ сургууль хийлгэж байхдаа хамраа сартайлган ооных шиг өндөр хүзүүгээ суналзуулан хүүгчин хашгачих нь даан ч их байдгаараа бол ёстой шижээргүй амьтан болов уу гэлтэй боловч үнэндээ тийм биш үдшийн цагаар үзэж өнгөрүүлсэн дайн байлдааныхаа явдлаас ярихдаа ямар нэг хүний будлин мунгинасныг юм уу, тэнэглэсэн, тэнэглэсэн атлаа тун цэцэнг үйлдсэн зэрэг явдлуудад инээдэм оруулан ярьж, урт чацат өвдгөө байн байн алгадан ха ха инээнэ. Тэр дундаа Дампил өөрийнхөө үй зайгүй үерхэн нөхөрлөсөн Гоожоо баатар гэгчийг бахдан ярих нь маш гайхалтай. "Тэр бол сум гээхийг үздэггүй мэргэн буудагч. Айхын оронд инээх, инээхийн оронд шазуур зуун шанаа гүрэлзүүлнэ" гэхийнхээ далимд "дан усаар гурил зууран хавтгайлж, халуун төмөр дээр хэдхэн эргүүлж хаяад гамбир хэмээх юмыг хачин сайхан амттай хийдэг сэн" гэж заавал ярин шүлс залгина. Дампил ингэж ярих атал цэргүүдээс хоол ундын тухай гомдол мэдүүлбэл хариуд нь: -Зүгээр! Монгол хүн, монгол морь хоёр хэчнээн олон хоног өл хоол сойгдож байхын хэрээрээ байлдахдаа сайн байдаг юм гэж хэлэнгүүтээ мөн л ха ха инээнэ. Дээл хувцас муутай хүний "даарав" гэхийг сонсвол бас л "Зүгээр! удахгүй дайтна. Тэгэхэд чи өөрийн эрхгүй халууцан ханцуй сугалан сугалдаргална гэж мэд!" гээд ха ха инээнэ. Энгийн цагт Дампил хаана яваа тэр газраа ха ха инээх тул хүмүүс түүнийг ха ха Дампил гэж нэрлэдэг байв. Дампил ха ха инээхээс гадна бэрхшээл бүрийг "зүгээр" гэж үзнэ. Түүний бодлоор бол өлсөх ч зүгээр, даарах ч зүгээр. Зүгээргүй юм гэвэл цойдсон буюу тэнэсэн сум байлаа. 
-Ай даа та минь чиглэсэн сум яахав, чихний хажуугаар шивхийн өнгөрнө. Харин цойлсон нь зовхинд, тэнэсэн нь тархинд гэгчээр энэ хоёрт эрийн амийг аваачдаг юм маань бий шүү дээ гэж цэргүүдэд захидаг байлаа.

ХУВИЙН ЗАМ
/Данзангийн явдал/

Өргөн талаас эрээн тарлан цас хаврын дунд сарын бүлбэгэр нарнаа ор мөргүй болон хайлж дуусмагц үе үе хүчтэй шуурга босож хөрс муут говийн элсэрхэг шороо нь тэнгэр тулан дэгдэж хүн амьтан, адгуус мал бүхнийг хайр найргүй балбан гуйвуулах болжээ. Яг энэ үеэр билээ. Замын үүднээс цаг ямагт яаран довтолгогч нэг яггүй ширүүн элч гарлаа. Энэ бол Данзан. Одоохондоо амь биеэ хамгаалахад биш, алсдаа амин хувийн болох эсэхийг ч бүү мэд, гаминтай байлдахаар Дугар баатрын цэрэгт анх орохдоо хүлээж авснаас хойш итгэлт хань нөхрөө болгосон хурдан буугаа хажуугийнхаа улаачид үүрүүлээд өөрөө дайз бүхий хэдэн сумаар цээж ороон баглажээ. Өртөөнийхөн хурдан буу, хурц сумнаас нь эмээн сүрдэхдээ ч юм уу, эсвэл өртөө улаагаар явагч бүхнийг эв тал засан өнгөрүүлж сурснаараа ч тэр юм уу бүү мэд.
-Элч гуай дээшээ морил, дээшээ морил! гэж хүндэтгэх бөгөөд хэрэв хоноход хүрвэл хонины бүхэл бүтэн хөл махаар хоол хийж зочилно. Хариуд нь Данзан мөн ч яггүй. Эр цэргийн тулалдаанд орсноосоо ч юм уу, эсвэл төрийн хэрэгт оролцсон бүхнээрээ ийм байх ёстой гэж бодсондоо ч юм уу, эсвэл ижил дасал болсон шинэ нөхдий нь авир зан халдсаных ч байж магад, айлд оронгуутаа ташаа тулан хөндөлдүү суун, энэ тэрийг ширүүнээр харан, цэргийн чухал яаралтай хэргээр явж байна. Унаа морьдыг шалавлаж үз! гэж зандрангуй өгүүлнэ. 
Өвөрт нь хоёр зүйлийн сүрхий бичиг яваа аж. Түүний нэгэнд, өмнө хязгаарыг сэргийлэн хамгаалах Замын үүдийн цэргийн хорооны бичиг: "Үүнийг үзүүлэгч Данзан бол тус хорооны байлдагч цэрэг бөгөөд чухал хэргийн учир Богдын хүрээнээ орохоор явж буй тул замын өртөө ба жирийн айл, алинаас боловч унах морь, хоол хүнсийг бүрэн дайчлах эрхтэй бөгөөд үүний тул бичиг шийтгэн олгов.
Замын үүдийн цэргийн жанжин зоригт баатар Дугар" гэсэн аж. Хоёр дахь бичиг нь:
Замын үүднээ суугаа цэрэг эрийг захирагч зоригт баатар Дугарын бичиг:
"Тус улсын бүх цэрэг эрийн хэргийг захиран шийтгэх жанжин сайд хийгээд түшмэл нар танаа айлтган мэдүүлэхийн учир: Түшээт хаан аймгийн баатар вангийн хошууны дорд ард Данзан, олноо өргөгдсөний есдүгээр онд Жанчхүү хотноо жин тээж ороод тэндэх харгис гамингуудад хань нөхөд уналга хэсгийн хамт баригдан жил гаруйн турш гашуун зовлонг эдлээд эцэст нь амь зулбан гарч нутгаа тэмцсэн бөгөөд энэ эр Чойр уулын байлдаанаар манай цэрэгт баригдан ирж цэрэгт орсон нь сайшаалтай. Тэгээд их зүтгэл гаргасныг дурдвал нэг, Чойр уулыг байлдан авахад арван хэдэн гамин лугаа ганцаар тулалдан ялан дийлж баатар зүтгэл гаргаж байсан удаа бий, мөн урагш зугтаасан гамингийн үлдэгдлийг зам тосон боох хэрэгт гарамгайлан зүтгэсэн хоёр дахь гавъяа бий. Гуравт, хятад хэл сайн мэдэх учир удаа дараалан баригдсан гамингуудыг байцаан лавлах явдалд маш их үүргийг гүйцэтгэж явлаа. Тэгээд өмнө зүг нэгэнт нам тайван болсныг харгалзан нутагтаа харьсугай хэмээн чөлөө мэдүүлснийг Дугар миний бие хүлээн авч ёсоор болгосон бөгөөд уг үйлдсэн гавъяаг энд тэмдэглэхийн учир гэвэл улмаар их эзэн хаанд уламжлан айлтгаж гавъяа шагнал хөхүүлэн хүртээхийг эрсүгэй гэсний тул" гэжээ.
Үнэнийг хэлэхэд Данзан өвөрдөх бичгийн учрыг үл мэднэ. Нэг нь улааны зар, нөгөө нь цэргийн яаманд хүргэх чухал бичиг гэж ойлгосноор төрд чухал албыг гүйцэтгэгч төрийн хар хүн өөрийгөө өндөрт өргөснөөс гадна Замын үүдээс анх мордоход нь Дугар баатар "цэрэг эрийнхээ нэрийг сайтар хадгалж яваарай!" гэснээс зүрх нь оргилох усны адил хөөрчээ. Өмссөн, умбасан сайхан элдүүртэй цагаан нэхий дээл нь үс хэдийгээр нимгэвтэр боловч үргэлж халууцуулна. Дөрөөнд жийх гутал хэдийгээр хуучивтар боловч шагай дээрээ угалзтай. Дотуурх оймс нягт сайхан цагаан эсгий бөгөөд түрий давсан хараандаа сарьс, сайр хоёрыг хослуулан мөшгөөрдөн тавьсан түмэн насан хээтэй. Энэчлэн өмссөн бүхэн цөм монгол. Монгол монголдоо ёстой цаг заль нь бадарч, аз хийморь нь гозолзож яваа идэр эрийн цог бүрдсэний дээр ташаанд арав үсэрдэг модон хуйтай маузер хэмээх буу зүүснээрээ морин дээр гармагц хөндөлдүү суун ташаа тулахгүй байж боломгүй болгосон байлаа. Бас хоногийн газар идэх хоол дан мах, говийн шарангуйгаар өөхтэй болж ирээд аманд ормогц таанын хурц амт амтагддаг тарган иргийн нэг хөл бөгөөд тэр нь дотроос үргэлж халуун оргиулан салхи сөрөн давхиж, хүйтэн агаар амьсгалахыг шаардана. Сэтгэлд гэвэл гунин гутрах юу ч алга. Орон нутагт харьсны эцэст хань нөхдөөс хагацан салж ганц бие амьд гарснаа нөгөөдүүлийнхээ ар гэрт болоод айл аймгийн хүмүүст яахин хэлнэ билээ гэдэг хүнд зовуур байсан бол одоо халх нутагт хайрт нөхдийнхөө хариу өшөөг гамингуудтай байлдаж авснаа дэлгэрэнгүй ярихад бусдын өмнө хүний мууд орохгүй харин ч сайнд нь орох шүү дээ гэж бодогдоход сэтгэл ариудна.
Ийнхүү Данзан 16 өртөө газрыг 2 өдөр давхин Богдын хүрээнээ ирж, гамингийн үед Си лин пүүгийн яам гэж байгаад барон Унгернийн үед түүний цэргийн яам болсон хуучин амбасын яамны их хашааны өмнө зогсжээ. Уг хашааны их хаалган дээр буу бүхий хоёр манаа зогсож байгаа нь Данзангийн сүр омгийг дарж эхлэх аж. Зүрх түгшин төвийг барин хаалгаар орж хэд алхтал баруун этгээдэд жанжин туг хадаастай, дөрвөл талд нь цэрэг зогсжээ. Цааш яван голчлон дүнзэн модоор сүрхий бөх барьсан байшингуудын дундуур явахад бараг байшин нэг бүрийн үүдэн дээр манаа харагдана. Орж гарч байгаа хүмүүс нь малгайдаа отго жинстэй бөгөөд зарим нь мөрөн дээрээ гурван хуруу дарам өргөн алтан буюу мөнгөн саа тэмдэг хадсан нь Данзанд үл ойлгогдох ажээ. Энэ бүхэн Данзангийн сүрийг бүрмөсөн дарж гүйцлээ. Аргагүй тулгарсны эрхээр аль дайралдсанаас "их жанжин хаана заларч байдаг бол?" гэж амнаасаа арайхийн гаргаж өгүүлнэ. Нэгдүгээр хүн Данзангийн асуусныг дуулсан атал дуулаагүй мэт дээгүүр харан өнгөрөв. Хоёр дахь хүн "штабтаа" гэхийг Данзан гайхна. "Штаб" гэж юу вэ? "Баахан бодсоныхоо эцэст Шадав" гэснийг буруу дуулав уу гэснээс "Шадав" гэж жанжин байдаг байх гэж бодоход хүрлээ. Тэгээд гурав дахь хүнээс жанжин Шадав гуай хаана заларч байдаг бол? гэхэд, тэр хүн өөдөөс нь нэг харж аваад "тийм жанжин байдаггүй" гэлээ. Дөрөв дэх хүн мөрөн дээрээ мөнгөн саа тэмдэгтэй хүн байсан бөгөөд Данзангийн жанжинг сурагласны хариуд "чи юу вэ" гэж асуугаад "цэрэг гэсний хувьд" Чи цэрэг шүү юм бол захирлынхаа өмнө ёсолдоггүй яасан танхай этгээд вэ? гэж үгээ эхлээд цааш нь загнаж зандачсан нь жигтэйхэн. Хариу учир гаргах завдалгүй. Түүний үгсийн дотор "маузер хаанаас хулгайлав. Зэвсгийн газар аваачин хураалга! Эсвэл хонгоны чинь мах загатнаад байна уу?"  гэдэг үг бас оролцон сонсдов. Тэр гайхал ашгүй нэг холдон одмогц Данзан эндээс шууд зайлан зугтаахын мөрөөдөс боллоо. Гэтэл өвөр дэх бичиг санаанд оров. Түүнээ Данзан улс орны чухал хэрэг гэж тааварлах тул өөрийн эрхгүй гэдрэг эргэв. Ингэж зүрх зориг орсноос гадна Дугар баатрын эр цэргийн нэр сүрийг сайтар хадгалж яваарай! гэснийг ч санах аж. Ахимаг настай ихэмсэг царайтай хөх чисчүү дээлийн халиун нударгат ханцуйгаа доош хаян тайвнаар гишгэлэн яваа хүнтэй дайралдан "жанжин хаана вэ" гэж ширүүнээр асуув. Хариуд нь тэр хүн цочисхийн хөмсгөө дээш татан ажиж
-Үгүй байз! Ингэхэд чи чинь хаанахын хэн гэгч вэ? гэж тайван боловч хүйтнээр асуув.
-Би Замын үүдийн цэрэг, жанжинд өргөх чухал бичигтэй гэж мөн л ширүүнээр хэлэв. Сэтгэлдээ Данзан цэрэг эрийн нэрийг хадгалъя гэж бодох бөгөөд хадгалахыг хичээж байгаа нь энэ байлаа.
-За тэгээд? гэхэд Данзан
-Жанжны хаана байгааг та надад зааж өгнө дөө гэж шууд тушаахад цаад хүн инээмсэглэн
-За миний хойноос! гэж эргэв. Араас нь Данзан даган цэрэг эрийн нэр сүрийг ашгүй нэг хадгалав бололтой гэж сэтгэл хөөрөн хэнэггүй явна. Олон цонхтой урт дүнзэн байшинд орохдоо Данзан гаднах манаа цэргийн хажуугаар дарга хүний байдлаар ихэмсэглэн өнгөрөв. Өмнөх хүн урт гудмын хойш харсан олон хаалгуудын нэгий нь татан "ор" гэхэд ороод Данзан луу хээтэй хөх олбог түшлэг дээр хагас завилан ташуу сууж зүүн гар дээрээ шуу пай  тавин улаан шугамтай  муутуу цаасан дээр бичиг бичиж байгаа жанжинг харан өөрийн эрхгүй сүрдэв. Жанжны нас залуу гуч, дөч хоёрын хооронд бөгөөд төрийн хүмүүс төрийнхөө хэргийг явуулахдаа хэргэм зэргээ бүрэн эдлэх ёстой гэдгийг санан, хүрэн чулуун жинстэй булган малгайг толгой дээрээ магнайдуулан духуйлгаж түүний өтгөн их отго нь алтан хоргой хантааз руу нь намиран бууж дал мөрий нь шүүрэн алджээ.
-Их жанжинд амрыг айлтгая! гэж нам дуугаар өгүүлэн өвдөг нугалан сөгдөхөд:
-За чи юу гэж явна? гэж хяламхийн харахы нь үзвэл царай хүрэвтэр, нүд хурц, хамар шулуун уруул нимгэн ер маш хурц бөгөөд Данзан эгцлэн харж чадахгүй болон хараа буруулна. 
-Жа, Замын үүдээс ирлээ. Их жанжинд танд өргөх бичиг бий гээд Данзан өврөө тэмтрэн алчуурт боосон бичгээ гарган яаран задлав.
-За тэгээд Замын үүдийн дарга, цэргүүд сайн биз дээ?
-Жа цөм сайн гээд Данзан бичгээ хоёр гардан, дээр өргөн барив. Жанжин авангуутаа нүд гүйлгэн уншаад Данзанг инээмсэглэн ажиглаж:
-Ингэхэд чи чинь өөрийнхөө хэргийн төлөө л яваа хүн шив дээ? гэхэд Данзан "юун өөрийн хэрэг билээ?" гэж гайхна:
-Жа мэдэхгүй юм даа, жанжинтан л танд бариарай гэсэн.
Жанжин хэ хэ инээснээ төв болон:
-Чи дайсныг чин сэтгэлээсээ өшин занаж дайн тулаанд гарамгайлан орсон чинь сайн байна. Тэгээд энэ бичигт бас чамайг дээд эзэнд айлтган хөхүүл шагнал хайрлуулах гэснийг талаар болгох газаргүй. Гэвч одоохондоо иймэрхүү хэргийг авч хэлэлцэх завтай хүнгүй байгаа болохоор түр хойшлуулах л болно доо гэхэд нь Данзан авчирсан бичгийн учрыг сая гадарлан дотроо ихэд урамшин алга хавсарч "жа" гэж цээж мэхийв. Гэтэл жанжин:
-Нөгөө талаар цаг төрд шинэ түгшүүр бий болон дахин дайн байлдаан болох гэж байгаа болохоор орон гэртээ харих хэрэггүй, харин ч улс орныхоо төлөө зүтгэсэн чигээрээ зүтгэн нэгмөсөн гавъяа байгуулбал зохино гэв. Үүнд Данзангийн дотор палхийв. Сэтгэлд нь "дахин дайн? Хэнтэй тэр вэ?" гэхээс гадна орон нутагт харих хүсэл улмаар нэмэгдэх аж. Тэгээд "жа" ч гэсэн үгүй, "үгүй" ч гэсэнгүй дүлий дүмбэ оргин доош ширтэнэ. Жанжин түүний дотроо дургүйцэж байгааг лавтай мэдээд босож тасалгааныхаа хаалгыг нээн нэг хүнийг дууджээ. Энэ даруй өндөр нарийхан биетэй нугас шиг урт хүзүүтэй мөрөн дээрээ шар даавуун тэмдэг хадсан цэргийн хүн орж ирж нугасан хүзүүгээ хойш татан толгой гэдийлгэнгүүтээ баруун гараа гялс хийлгэн шанаандаа аваачин:
-Жанжинтны айлдварыг сонсъё гэв.
Жанжин хариуд нь:
-Энэ эрийг хуаранд аваачиж Баяр гүний ангид тушаа! гэж Данзанд "цэргийн хууль хатуу, жаахан зөрчсөнийг ташуураар залхаана. Эс засран нэмж зөрчвөл амьтай ярилцахаас өөр аргагүй болдог гэж мэдээрэй!" гэж инээмсэглэн өгүүлэх нь дэмий сүрдүүлэг биш, чин сэтгэлийн сургамж байжээ. 
Данзан үг дуугүй босон гарав. Ард нь өндөр хүн дагасаар хашааны хаалга гараад унаж ирсэн морийг барин, урт бууг нуруундаа үүрэн хүлээж суугаа өртөөний улаач дээр ирэв. Одоо үзвэл ард явсан өндөр хүн ямар нэг хүнд хэрэгтэн авч яваа юм шиг ташаан дахь урт сэлмийг аль хэдийн сугалан барьсан байх бөгөөд Данзан түүний нь харахтайгаа зэрэг улаачаас ичив. Саяхан тэр, өртөөн дээр ирээд "улсын чухал яаралтай хэргэр явж байна, унах морийг шалав эмээллэ! гэж сүр бадруулж байсан төдийгүй, эцэнхий морь эмээллэв гэж айхавтар ширүүн зан гаргаснаа санахаас л улаачаас ичин нүүр улайна. Тэгээд "төрийн их элч" гуай маань дээд яамнаа ороод эргэн гарч ирэхдээ цэрэг эрд туугдан гарч ирэв гэж хэлэгдэх элэг доогийн ярианаас хэрхэн гарах билээ? гэхдээ улаачид "за хө морд доо" гэж хэнэггүйхэн өгүүлээд "хаана хүрэхсэн бол?" гэхэд нь "цэргийн хуаран дээр очно" гэж том дуугаар өгүүлэн мордож ташаа тулав. Өнөөх өндөр хүн ч дэмий сэлэм сугалснаа мэдэж сэлмээ хуйлж тэдний түрүүнд орон явлаа. Хотоос дөнгөж захалмагц хогийн ноход боорлож эхлэв. Өмнө нь яваа өндөр хүн сандран сэлэм сугалж тэдэнтэй ач тач тулалдах болов. Ард нь Данзан унаан дээр яваа тул ер хэнэггүй бөгөөд өмнө нь яваа өндөр хүнийг нэгэнт өшсөнийхөө хувьд одоо тэр олон нохдыг улам сайн боорлоосой билээ гэж бодно. Ноход ч түүнийг хангалттай сандруулав. 
Цэргийн хуаран гэдэг нь хүрээний зүүн өмнө бөгөөд зүүн, баруун, хойд гурван этгээддээ хэдэн зуун хүний багтаамжтай гурван урт цагаан байшин бүхий их хашаа байжээ. Данзан түүний өмнө очиж эмээл хазаар, буу зэргээ аван дотогш орж Баяр гүнгийн ангид тушаагдав. Энэ анги 149 хүнтэй байсны дээр Данзан нэмэгдсэн учир дутуу тавьт нь бүрэн төгөлдөр болжээ.
Шинэ ирсэн хүнийг хууччууд сонирхон нэр ус, нутаг хошуунаас нь эхлэн элдвийг лавлан асуудаг байлаа. Тэр ёсоор Данзанг баахан хүн хүрээлэн авсны дотор өвөр монголын нутгийн хүмүүс олон үзэгдэнэ. Тэдний хэн нь боловч Данзанг хүндэтгэх буюу найзархах шинжгүй шиг. Өнгөрсөн хугацаанд эдэлсэн зовлон, дайрсан амьдралаасаа ярьж эхлэхэд "уухай, за тэгээд?" эцэст нь "за даа, залж байх шив дээ" гэлцэн инээн шуугилдана. Жанжин Чойрын тэнд Дугар баатартай нийлэн аймшиггүй тулалдсанаа сонирхуулан гайхуулах гэхэд бас л гайхан бахдах хүнгүй шиг. Яагаад тэр вэ? Эдний дотор Данзангийн үзэж өнгөрүүлснээс илүү байлдаан, тулалдаан, цохио, зодоог үзсэн туулсан хүн бишгүй нэг байгаа учраас тэр аж.
Шөнө Данзан нэг захаасаа нөгөө зах нь үзэгдэхгүй шахмын урт наарын үүдэн талын үзүүр дээр эмээл дэрлэн тохом дороо хийж унтав. Өглөө дунгийн дуугаар бүх цэрэг босон харайхыг дагаж босоод гарахад нь мөн дагалдан гарчээ. Энд хүмүүс үүр цүүрээр босон цэргийн сургууль хийдэг байв. Тэр мэтийг Данзан урьд өмнө хийж байсан удаа нэг ч үгүй тавин цэрэг нэг эгнээ болон жагсахад ард нь ганцаар үлдэж тасгийн даргад тархиа эргэтэл загнуулав. Гэтэл энэ нь их хэргийн дөнгөж эх нь байжээ. Үргэлжлэл нь гэвэл "хээм хэг, зэргэц дундаа" гэхээс аваад, "зүүн тийшээ! Баруун тийшээ! Баруун мөр түрүүл! Зүүн мөр түрүүл! Эргээд чигээрээ! Нэг хоёр, нэг хоёр..." гэсэн бүхэн дээр будлихад тасгийн дарга дээр салаан дарга нэмэгдэн загнана. Дараа нь суман дарга нэмэгдсэн нь бүр ч ширүүн. Гөрмөл суран ташуураар толгой ороолгож эхэлснээ ташаан дахь сэлээдий бууг олж хараад "энэ бууг хаанаас авсан бэ? ... за яршиг, олон юм битгий донгос, цэрэг чамд байтугай дарга надад олдоогүй зүйл хураалга!" гээд хураан авч оджээ.
Дугарын цэрэгт Данзангийн энд үзэж байгаа сургуулийн зүйлээс нэг нь ч байсангүй. Тэнд хэдийгээр тасаг салаа суман гэж байх боловч хүн чөлөөтэй гишгэнэ, чөлөөтэй ярилцана. Дайн тулаан хэрхэн хийхийг Дугар ганцаараа бодож гаргах боловч чоно авлахтай адил, үргээх хэсэг, боох хэсэг, мэхлэх хэсэг гэхчлэнгээр хэсэглээд эцэст нь авлах хүмүүс гэж тарваганы бяцхан товч хамрыг ч алдахаа больсон сүрхий хүмүүсийг оновчтой гэсэн газруудаар тараан тавина. Дорд хүмүүс нь анчид болохоор Дугарын тэр гаргаж байгаа ухааныг дор нь ойлгох төдийгүй тухайнхаа үед чоно авлахдаа урьд хэрэглэж явсан аргаа хэрэглэх тул мөн л өөр өөртөө эзэн. Иймд Данзан бусдын өмнө мод шиг гозойн зогсож загнуулах бүрдээ "энэ гайтай хар сургуулийн хэрэг юу вэ? Бусдын мэдэлд бөөнөөрөө туугдан бууны аманд орж хядуулахад л хэрэгтэй байж уу?" гэхчилэнгээр тэс хөндлөнгийн юм бодно.
Нөгөө талаар Данзан цэргийн яаман дээр мөрөндөө жанжны тэмдэгт хүнд "энэ эрийг Баяр гүний ангид тушаа!" гэхтэй зэрэг "за би баригдлаа"  гэж дотор нь зарсхийж, аль болох ойрын хугацаанд оргон зугтаая гэж бодсон байна. Тэгээд хуаранд ирснээсээ хойш оргон зайлах зам мөрийг сэм ажвал хаана л бол хаана манаа. Хашааны их хаалган дээр өдрийн цагаар нэг зогсож шөнийн цагаар хоёр болно. Хашааны дөрвөн өнцөг бүрд шовгор индэртэй бөгөөд түүн дээр мөн л манаа. Оршин суух тасалгаанд болохоор тасгийн дарга нар доод цэргүүдийг цаг ямагт ханги янги цагдан захирна. Өөрсдий нь салаан дарга нар, салаан дарга нарыг сумангийн дарга нар, гэхчилэнгээр энд хүн, хүнээ шат дараалан захиран захирсаар эцэст нь цөмөөрөө барон Унгернийн мөрөндөө алтан погон тэмдэг хатгасан баатар цагаан хааны офицерүүд гэгчид захирагдан заавар тушаалыг үг дуугүй дагагчид болон зогсдог байжээ. 
Үнэндээ энд улс орон өөртөө авсан эрх мэдлийн юм алга аа. Их л хөл хөгжөөсөн баяр баясгалан болохдоо:
"Шугуй замаар шудруулаад гардаг
Шодон сүүлтэй борлог морь
Шуудаар манийгаа захиранхан суудаг
Цуутай, хэргэмтэй Семёнов"
гэж гар хаялан дуулж газар дэвслэн шороо манаруулна.
Ингэхэд Семёнов гэж хаанахын хэн бэ? гэтэл бас "шуудаар манийгаа захиранхан сууна" гэдэг нь юу гэсэн үг вэ? Ер нь энэ дууг чухам хэн нь, юуны төлөө зохион гаргав? Мэдэх хүн алга:
Энэ дуу цаашдаа
"Ардын замаар алхуулаад гардаг
Атар жороо борлог морь
Албаар манийгаа захиранхан суудаг
Атаман хэргэмтэй Семёнов"
ч гэх шиг
"Цагаан далайн дундхантай 
Цахиур чулуун эрдэнэтэй
Цаашдын хоёр багш лам аа
Цагаан хар эхийн бүрэлбаатай"
ч гэх шиг. Ёстой л мангуурсан хүнийг мансууруулсан дуу байна даа гэж Данзан дуулах бүрдээ дотроо шүүмжлэн дургүй хүрнэ.
Санамсаргүй нэг орой Данзан зэвсгийн манаанд хөөгджээ. Манах зэвсэг нь хуарангаас хэдэн зуун алхмын зайтай, задгай газар хураасан хэдэн тэмээ ачаа хайрцагт сум бөгөөд түүний дөрвөн талд цаг ямагт дөрвөн манаа зогсдогийн нэгэнд Данзан оногдсон байжээ.
Үдшийн харанхуй болон амьтны хөл татармагц гэнэт өнөөх оргох бодол сэтгэлд нь төрөв. Тэгээд ийш тийш харахад үзэгдэх юм юу ч үгүй, манаанд хамт гарсан цэргүүдийн байгаа эсэх нь ч үл мэдэгдэх тул "үгүй энэ юутай сайхан завшаан бэ?" гэж баярлан инээд хүрнэ. Урдаа хөндлөн барьсан буугаа сугандаа аван доош бөхийн хэд алхав. Чагнавал анир чимээ өчүүхэн ч алга. Урам зориг нэмэгдэн цаашаа хэд алхахад зүрх цохилж эхлэв. Яагаад энэ вэ? Өөрөө өөрөөсөө асуухад хариулт алга.
Гэтэл өмнө нь хөлийн чимээ гаран нэг хүн сүүтэгнэн айсуй байлаа. Данзан бараг бие хураан газар хэвтэж хэн бэ? гэж хашгирав. Айсуй яваа хүн: -Би эргүүл! гээд түр зогссоноо урагш давшихад нь Данзан замаг татан буугаа цэнэглэж: -Зогс буудлаа! Нэрээ хэл! гэв. Сэтгэлд нь үнэхээр зэвсэгт хор хүргэхээр яваа дайсан байх гэхээс өөр зүйл үл бодогдох ажээ.
-Би захирал байна гэж нөгөө түр зогссон хүн дээрэнхүй дуугаар өгүүлээд урагш давшихад нь Данзан толгой дээгүүр нь буудав.
Үл танигдах хүн,
-Хүүе! гэж дуу алдсанаа: -Нээрээ чи танихгүй байна гэж үү? за яахав, би эндээсээ буцъя гэж хойш ухрахад нь Данзан: -Зогс! гэж хашгирангуутаа хөлд нь барин буудав.
Энэ даруй манааны бусад хүмүүс унтсанаа сэрэх шиг тус бүрнээ буу тавин тэр шөнийн анир чимээг буугийн дуугаар цочоов. Өнөөх хүн үг дуугүй номхон зогссон бөгөөд хуарангийн зүгээс морьтой хүн давхин ирэхэд Данзан мөн л -Зогс, юун хүн бэ гэж хашгирав.
Морьтой хүн:
Би харцага гэж хариу хэлэв.
Энэ бол тэр шөнийн эргүүлийн нууц нэр байжээ.
Данзан номхон зогсож байгаа хүний учрыг таниулан мэдэгдэв. Эргүүлийн хүний тулан очиход тэр хүн "би захирал байна" гэж хэлэхэд нь эргүүл хүн ч эс үнэмшин "битгий дуугар!" гэж зандран бууг тулган алджээ.
Ийнхүү арайхийж нэг явдал өнгөрмөгц орчны газар дахин анир чимээгүй болж ёстой орговол зохих завшаантай цаг нь иржээ. Тэгсэн чинь Данзангийн өнөөх бодлого нь алга. Түүний оронд саяын үл таних хүнийг дайсэн этгээд гэж үзсэнээрээ сэтгэл цочиж орхиод айхдаа энэ зэвсгийг нүдний цөцгий мэт сахин хамгаалах нь чухал гэсэн нэг бодол сэтгэл зүрхэнд нь хадагдаж орхижээ. Яагаад энэ билээ? гэж өөрөөсөө асуухад зэвсэг бол улсын хөрөнгө, тэр мөртөө гадаадаас ирдэг хамгийн үнэт зүйл. Тэгээд ямар нэг дайсанд сүйтгэгдвэл улс орон маань л гар мухардах шүү дээ гэж санагджээ. Ингээд Данзан тэр шөнө оргох гэснээ бүрмөсөн орхиж, дөрвөн зүг найман зовхисыг нүд салгалгүй ширтсээр үүр цайлгав.
Өглөө Данзан манаанаас буун хуаран дээрээ ирээд урьд шөнө алдагдсан нойрыг нөхөхөөр хэвтжээ. Бусад цэргүүд өглөө бүр сургууль хийж байгаа нь энэ гэж газар баахан дэвслэн гишиглэх буюу гэтэх мяраах гэхчилэнгээр газар мөлхөн уранхай цоорхой гутал хувцсаа улам л элээн урдаг юмандаа мөн л гарч одсон тул ханхар тасалгаа таг чимээгүй. Тэр дунд Данзан бие хажуулмагцаа нам унтжээ. Түүнийг хүн сэрээв. "Жанжин ирж ангийнхаа бүх цэргийг жагсаахыг тушаажээ" гэж сэрээсэн цэргийн өгүүлэхэд Данзан өөрийн эрхгүй босон харайв. Гадаа бүх анги аль хэдийн гурван эгнээ болон жагсдагаараа жагссаны арын эгнээний эцэст нэг хүний байр онгорхой байгааг Данзан гүйн орж бөглөв. Жагсаалын өмнө бадриун биетэй хүрэн бор царайтай дөрвөн тал болгосон тоорцог өмссөн бөгөөд дээд уруулдаа шингэн хар сахалтай сүрхий догшин байрын хүн ташаандаа зүүсэн сэлийдий бууг гарынхаа алгаар даран ташаа тулан зогсох ажээ. Энэ хүн бол цуутан эр цахар гүн Баяр. Ангийн нь цэрэг түүнийг ихэвчлэн Богд эзнээс хайрласан "ширүүн баатар" гэдэг цолоор нэрлэдэг. Данзан энэ хүнийг урьд өмнө үзээгүй боловч одоо дөнгөж бараагий нь хармагцаа "өнөөх дарга маань энэ бий" гэж бодов. Тэгээд "Урьд шөнийн зэвсгийн манаанд гарсан цэрэг хаана байна? Тэр хүн наашаа гараад ир!" гэхэд нь Данзангийн дотор пал хийв. Дуу нь өнөөх урьд шөнийн хүний дуу яахын аргагүй мөн байх тул "за би дүүрлээ! Тэр даруйхнаа оргон арилах минь яалаа" гэж бачимдав. Бүх хэрэг нэгэнт өнгөрсөн тул хоосон зориг гарган урагш давшиж өмнө нь очин "би байна!" гэж гар өргөн шанаандаа аваачив. Баяр гүн өөдөөс нь сарвуундаа орсон амьтныг тонших гэж байгаа бүргэд шиг ширүүн хар нүдээр ажсанаа:
-Миний ангийн бүх цэрэг сонс! Энэ эр бол цэргийн хатуу ёс журмыг нарийн чанд сахисан сайн эр гэж үгээ эхлээд дараад нь урьд шөнө болсон явдлыг ихэд бахдан сайшааж гарав. Данзан үнэндээ ийм юм болно гэж огт бодоогүй болохоор "үгүй энэ чинь юу билээ" гэх шиг нүд цавчлан мэл гайхаж зогсов. Эцэст нь Баяр гүн:
-Ийм эрийг би зөвхөн үг хэлээр бахдан сайшааж болохын дээр гурван хоногийн чөлөө өгье, май! Үүгээр аль дуртайгаараа цэнгэ, харин хүний аминд хүрэхээс бусды нь би чамд зөвшөөрье гэжээ. 
Гурван мөнгөн янчаан алгандаа атган эргэн харахад жагсаалаар зогсож байгаа нөхдий нь байдал атаархан хорсож арааныхаа шүлсээ залгисан нэг хэсэг, аа яамай гэсэн байдлаар инээмсэглэн хоёр дахь хэсэг болон нүдэнд тусна. Гэвч энэ тухай үл өгүүлэн өгүүлэх нь: Данзан өвөртөө зургаан янчаан хадгалсаар ирснийхээ дээр гурвыг нэмснээр тун их мөнгөтэй болох шиг Хүрээний зүг хөлдөө далавч ургуулсан мэт гавшгайлан алхаж гарав. Сэтгэлд нь "үгүй юун их аз вэ" гэж нэг бодогдон баясан бахдах сэтгэл төрөв. Дараа нь "үгүй ер юун ч амархан олддог гавъяа вэ?" гэж нэг бодогдон гайхах сэтгэл төрөөд дараа нь гавъяа шагнал хүртэхийн өмнө хэрхэн сандран тэвдсэнээ санахад шууд инээд хүрэх бөгөөд эцэст нь бүх хэргийг хамтатган бодож үзэхэд цөм марзан шал дэмий явдал болсон шиг санагдана.
Данзан орон нутгийн таних хүн дайралдаж юун магад гэж горьдон өдрийн турш зах дээгүүр тэнүүчлэв. Оройдоо хонох газаргүй сандрахад хүрээнд нэг айлд орж хоног гуйн тэдний гал хөсгүй банзан байшинд хонох болжээ. Энэ зуур зугаа цэнгэл болсон зүйлгүй нэг удаа архи уухаар шийдэж дэлгүүрт ороод "аль вэ нэг бан архи!" гэж өгүүлэн хийлгэж аваад амандаа ойртуулан үнэрт нь ой гутан "за болъё, нэгд архи сайхан ч амттай байдаггүй. Хоёрт, архи хүний санаа сэтгэлийг хааш нь ч хөтөлж магадгүй байдаг шүү дээ" гэж бодон "үгүй ээ энэ чинь хольцоотой муу архи байна" гэж буцаан тавьжээ. Дараа нь гуанзанд ороод Шан ши газрын луушир хүнтэй хятадаар ярилцаж эхлэв. Бие биеийн хэлийг эс ойлголцоход муудахад хүрсэн бөгөөд Данзан зэвүү хүрсний дээр хүний аминд хүрэхээс бусдад бүрэн эрхтэй яваадаа  эрэмшсэний дээр шатаж агсчихдаа зэс гадсаар торгон тоглоомон хагархай шаазанг нь хэмх цохижээ. Дараа нь Данзан "за яршиг, энэ хүн гамин биш, амьдрахын төлөө, аягүй бол өнөөх Люу Лий гуайн адил зүтгэгч ч байж болно шүү дээ" гэж бодоод хоол идсэний үнэд арав, хагалсан шаазангийн үнэд долоон мөнгө шиджээ.
Хоёр дахь өдрөө Данзан мөн л зах зээлээр тэнүүчлэв. Өчигдрийн явдал, өчүүхэн зүйлээс гавъяа олсон зэргээ эргэцүүлэн бодож явтал гэнэт оргох бодол сэтгэлд нь төрөв. Ийм сайхан завшаан чухам хэзээ ч тохиолдохгүй гэхээс сэтгэл бүр яарах ажээ. Гэр орныхондоо юу аваачих билээ гэхээс нэгэнт унаа хөсөг хань нөхөд бүгдээсээ хагацан гон бие гозон толгой болсон хүн тэр чигээрээ очих нь дээр байх бөгөөд ганцхан бусдын өмнө хэний хэн болохы нь хэлж үл болох сэтгэлтэй эмэгтэйд л... тэгээд авсан нь дөрвөн ширхэг том шар хувь, алтан шармал ээмэг, эдгээр бөгөөд түүнээ алчуурт боон өвөртөлсөөр оргон арилахад бэлэн болов. Хормойгоо хоёр тийш яран бүсэндээ хавчуулж зоримог алхалсаар хүрээний захад гарчээ. Араас нь нэг хүн дуудах шиг. Эргэн харвал юу ч үгүй, харин ч хүрээ хорооны хатгамал сургааг хашаанууд "чи зүгээр тэр чигээрээ тонил!" гэх адил эл хуль бараагнана. Гэвч хөл хойш чангаана. Чухам юу вэ? гэж өөрөөсөө асуухад Баяр гүн! Өөрий нь оргоно гэж хар муу санахын оронд аль дуртайгаараа цэнгэ гэж гурван хоногийн чөлөө өгөн мөнгө гардуулсан нь нүдэнд тусан санагдана. Үүнээс цаашилбал, хүн ийм сайхан сэтгэл гаргасны хариуд би оргох гэж үү? Гэхээс хөл нь яавч урагш хөдлөмгүй болох тул Данзан дороо сууж баахан юм бодох хэрэгтэй болов. Нэг бодоход би хүний санаа сэтгэлийг өөртөө татах айхавтар хүний нарийн арга ба өгсөн гурван янчаанд толгойгоо оосорлуулаад байх гэж үү? гэж бодогдовч энэ удаа оргох нь үнэхээр зүй бус, харин хойшид гэвэл хэзээ ч яах вэ гэж санагджээ. Иймд Данзан тэндээс буцсанаар барахгүй хонох газаргүйдээ боогдон хуаран руу гэлдэрлээ.
Тэр өдрөөс эхлэн Данзан хуаран дээр айхавтар алдар цуутай хүн болжээ. Эргэн очихдоо хонох газаргүйд боогдсоноо тас нуун "идэр цэрэг та нартайгаа эр цэргийн сургууль хийж суухаас илүү сайхан юм хаана ч алга" гэж нэрэлхсэнээ дээд дарга захиралдаа ч нэр хүнд олов. Гэхдээ Данзан энэ бүхэнд хууртаж санаа бодол хувирсан зүйлгүй, орон нутаг эх эцэг, нууц амраг улам улмаар санагдан хүсэглэхийн зэрэгцээгээр одоо өшөөтөн гамин аль хэдийн устгагдсан байхад бас юун дайн болох гээд байна вэ? Ер нь хэнтэй байлдах хэрэг вэ? Аягүй бол Барон жанжны төлөө харь газрын улс орон руу явж бас амь цөлөх гэж байна уу? гэж сэжиглээд хэрэв тэгэхэд хүрвэл яах вэ? Эртхэн л зайлан оргох, орон нутгаа бараадаж хуучнаараа аж төрөн амьдарсугай! гэж бодно. Тэгээд нээрээ оргоё гэвэл хэцүү нь юү байгаа юм бэ? Анх энд ирсэн даруйд хаана бол хаана харуул манаа. Хэдэн давхар манаанаас гадна хардан сэжиглэсэн дарга захирлууд байсан бол одоо тэр бүхэн Данзанг мэднэ, итгэнэ. Хаалганы хатуу чанга манаа боловч хажуугаараа хэнэггүй өнгөрүүлнэ. Данзан өөрөө за байз маргааш! маргааш, маргааш... гэж өдөр хоног өнгөрүүлсээр "одоо удахгүй хойш мордон ардын нам, улаан оростой дайтах юм гэнэ ээ!" гэсэн яриа цэргүүдийн дунд сэм явагдмагц цочин "За маргааш! Ёстой маргааш оргохгүй бол би нохойн хүү болсугай!" гэж өөртөө тангараглав. Маргааш нь Данзан "за өнөө шөнөдөө явна даа заавал явна даа" гэж дотор цэнэж байтал Баяр гүн ирж ангиа жагсаажээ. 
-Маргааш миний бүх анги оройн чандмань очир дар гэгээн, их эзэн хаан Богд ламдаа мөргөнө өө гэж Баяр гүн бүдүүн дуугаар алгуурхан болоод дээш харан төвийг барин өгүүлснээ, "хүн бүр гар нүүрээ сайтар угааж, хувцас хунараа тохитой өмссөн байх ёстой!" гэж зандрав. Дараа нь Баяр гүн арван хэдэн хүний нэр дурдан дуудаж өмнөө аваачна. Тэдний нэгд Данзан оржээ. Учрыг сонсвол эдгээр хүмүүс Баяр гүнгийн хамт Богдод биесээр бараалхан мутраас нь адис аван лүндэн хүртэх гэнэ.
Үүнд Данзан ёстой магнай тэнийн баярлах ажээ. Хүн болсоор баярлаж үзээгүйгээ баярласандаа шөнө нойргүй хонов. Уг нь одоо орговол зохих шөнө бөгөөд эс орговол нохойн хүү болсугай гэж тангарагласнаа санан гэмших боловч үгүй тэр бага хэрэг. Богдод мөргөн лүндэн хүртэх чинь надад байтугай хэр баргийн тайж ноёдод ч үл олдох хувь заяа шүү дээ гэж сэтгэл ариудна. Гэвч Данзан оргох бодлоо орхисон зүйлгүй, харин Богдод мөргөж аваад дараа нь оргосугай, хэрэв эс орговол ёстой нохойн хүү болсугай гэж дахин тангараглана. 
Маргааш нь Данзан бага үдийн хэрд бүх анги Богдын их ордны өмнө нэг эгнээ мөр зэрэгцэн зогсож  зөвхөн сунтаг барьсан хүн гарч ирэн адис тавихыг хүлээж ядаж байхад хэдэн арван дайн тулааныг энэ биеэр даван туулсан нэрт хүмүүс ба алдар цуутан цахар гүн Баярын хамт шууд алхан оров. Сэтгэл нь энэ орчлонд арай ч биш шиг, хөл нь хүртэл хөнгөрч хий агаарт гишгэлэн яваа шиг байжээ.
Ногоон паалант вааран дээвэрт дуган руу ороход ариунаас ариун сайхан үнэр ханхалж, алтан луу ороосон час улаан будагтай хоёр их багана хамгийн түрүүн нүднээ тусна. Гадаа чухам гэрэлт шар нараа мандуулсан гэгээн цагаан өдөр байх боловч энд цонх бүр хаалттай, богино бүдүүн болоод сийлбэр луу ороомол хаш цагаан, эсвэл шунхан улаан ийм хоёр өнгийн урт лаануудыг хэдэн арваар нь өнгө харшилдуулан жагсаан асаасан нь энд орж ирсэн бүхний сэтгэлийг өөрийн эрхгүй бишрэн сүсэглэхэд хүргэдэг байжээ. Ер нь энд энгийн юм жирийн амьдралын хэрэгцээний зүйлс нэгхэн ч үгүй. Харсан зүг болгонд Жагар, Төвд, Балба, Хятад, Монгол орны оюун ухаан уран чадлын дээжээр бүтээгдсэн оёмол, хатгамал, сийлбэр, цутгамал, давтмал, шигтгэмэл зэрэг нүд булаан сэтгэл татам бөгөөд их баганын хойд талд ав адилхан сийлбэр бүхий хоёр алтан сэнтий дээр халх монголын их эзэн хаан Богд гэгээн, эрх дагина хэмээх хатантайгаа мөр зэрэгцэн завилан суужээ.
Жирийн хүн энд бараалхан мөргөхдөө дөнгөж босго давмагцаа хоёр гараа орой дээрээ хавсран залбирч доош бөхийн урагшлах бөгөд тэгээд адис хүртэхдээ ч Богд эзний бараа дүрийг харж чадалгүй хойш ухран гардаг байхад Данзан нөхдийн хамт шууд жагсаалаар ороод адис хүртсэнийхээ дараа хаалганы өмнө мөр зэрэгцэн зогсож улсын их эзэн хаан ба үй олны эх болсон эрх дагина хоёрынхоо бараа дүрийг нүд салгалгүй ширтлээ. Богд лам тэргүүндээ очир жинст төрийн титмээ залж, мэлмийгээ утаат болор /хар болор/ саравч болгосон байжээ. Тэргүүний хэлбэр төрх нь төвдөрхүү болж ирээд нүүрийн өнгө хүрэвтэр нь баахан цонхигор болсны нь ажихад лагшин тавгүй болсоор нэлээд удсан бол уу гэж сэтгэл зовмоор ажээ. Дэргэд нь эрх дагина маш тунгалаг, уруулын нь улаан, хацрын нь ягаан, мэлмийн нь тунгалаг, магнайн нь цагаан энэ тэр нь алтан хоргой хантаазад ягаан торгон баринтгий нь цээжин энгэр дэх сэтгэл булаамын хоёр сайхан төвгөрт хүрэн алдсан гэрэлт сувдан санжуургын дундаас ялгаран тодорсны нь харахад арай ч түмний эх биш, зүгээр тэнгэрийн дагина, энэ ертөнцийн ариун тунгалаг гоо сайхны манлай болон үзэгдэнэ. Гэлээ ч Данзан тэр дагинын ариун цагаан мутраас адис хүртсэнээ хүн болсны дээд гавъяа гэж сэтгэл бахдан баярлана.
-Оройн чандмань очир дар гэгээн богд эзэнтэн минь ээ! Дорд цэрэг ард биднээ түмэн мэлмий, мянган сонортоо багтаан болгоож, төр эрдэнийн алтан сайхан сургаалаа хайрла! гэж Баяр гүнгийн хормой дэвсэн сөгдөн мөргөхөд Богд:
-За сонслоо.  Чин зоригт ширүүн баатар Баяр гүн минь чи миний өмнө сөгдөн мөргөхийн хэрэг юу билээ? Аймшиггүй босож итгэл эрс баатар цэргүүдтэйгээ зогстугай! гэж зарлиг буулаа. Тэгээд цааш айлдсан нь тун аяархан боловч ордны дотор анир чимээ огтхон ч үгүй, хүн хөл дээрээ чангад зогсон амьсгал хураан чих тавих тул айлдвар нь тодорхой сонсдоно.
-Бат итгэлт дайчин цэрэг эрс ээ! Энэ сүүлийн хэдэн жил төр чинь туг, тугтам цаг үргэлж донслон доргиж дордын дорд өчүүхэн ард боловч айн сандрахаас өөрийг үзэхгүй байна. Энэ үеэр их жанжин барон Унгернтэй ашгүй улс орны дотор орж ирж гаминг устгаад цаашид нь төр улсыг төвшитгөх гэхэд бас л гай! гээд хоолой нь чичирч эхлэв. "Нэг үеийн цагийн хүндийг далимдуулан улаан оросоос тусламж гуйхаар гарсан хэсэг хүмүүс..." гээд нэг хэсэг айлдвараа зогсоод "тэд одоо цагийн байдал өөрчлөгдөн хэний ч тусламж хэрэггүй болоод байхад" гээд хоолой нь улмаар зангирав. "Хойд хязгаар Хиагт хотод улаан оросыг түшиглэсэн нам байгуулж төр улсаа дахин үймүүлэх гэж байгааг та нар ойлгох хэрэгтэй!" гэж тун аяархан айлдаж, ихээр санаа алдсанаа, "Тэд өнөөдөр цаг төр, улс орноо бодох байтугай миний зарлигийг ч сонсохгүй байгааг үзвэл эрхэм дээд төр, орой дээрээ наманчлан залбирдаг бурхан шашнаа эвдэн бусниулахаар бүрэн шийджээ" гэж арайхийн айлдаад таг чимээгүй болов. 
Энд орж ирсэн бүхний сэтгэл өөрийн эрхгүй зовуурлан бухимдах учир хүмүүсийн амьсгалах чимээ л дангаараа сонсдож эхлэв. Түүний дунд Данзаны амьд бурхны амнаас ийм гутралт үг гарна гэж хэзээ ч бодоогүйдээ мэл хөхрөн гайхжээ. Хажууд нь зогссон салааны дарга "богд эзэнтэн хайллаа!" гэж шивнэх шиг. Лавлан ажвал нээрээ Богд эзний утаат болрын цаанаас нэг ширхэг нулимс хацраа даган бууж ирэх нь олон лааны шаргал гэрэлд алсаас эрдэнийн өнгөөр гялтганаад доош унан алга боллоо. Хоёр дахь нулимс нь гарч ирлээ. Тэр нь түрүүчийнхээсээ том, эгшин зуурын дотор доош гялтганан бөмбөрөөд алга болов. Гэтэл гурав дахь нулимс, эцсийнх болов уу гэлтэй, гялтганан бөмбөрөхийн оронд доош алгуур гулсаад унах юмгүй болон замхрав.
-Ээ их эзэнтэн минь ээ гэж Баяр гүн зөөлөн болоод хүнгэнэн доргилсон хоолойгоор өгүүлэн үгээ удаанаар таслаад цааш урсган өгүүлсэн нь: -Аливаа  нигүүлсэнгүйн дүрээр тольдон гийгүүлэгч ачит богд гурван эрдэнэ минь ээ! Ариун тунгалаг гэгээнээ уужим тавьж хайрла! Түмэн олон ганцхан таныгаа орой дээрээ наманчлан залбирсаар л байна. Энэ дэлхийд ганцхан үнэн мөнхийн юм ганцхан та, таны гэгээн, таны төр мөний учир тэрсэлсэн бүхний өмнө дорд цэрэг бид амь биеэ хэрхэвч хайрлахгүй ээ гэхэд Богд: -Итгэж байна гэж аяархнаар зарлиг болгов.
-Одоо би удахгүй их жанжин Баронтны тушаалаар хойш мордон урвасан хулгай тэр хэсэг этгээдийг үнсэн товрог болгосугай гэсэнд,
-Би итгэж байна гэж Богд мөн л сулхнаар хариу болгов.
-Эс чадвал энэ дэлхийд над амьд явахын хэрэг алга аа! гэхэд 
-Би итгэж байна гэж Богд бүр ч сулхан, дөнгөж дуулдам хариу буулаа.
-Харин та бид бүхнээ, аливааг ялагч догшин сахиусандаа болгоон даатгаж хайрла! гэхэд:
-За би залбиръя! Өдөр шөнийн арван хоёр цагийн алийг ч алгасалгүй залбиръя гэв.
Ингээд Баяр гүн хэлэх үгээ дууссан тул чимээ тасрав. Ёстой чимээгүй, ганцхан эгнэн зогссон цэрэг эрсийн зүрх тус бүрийнхээ цээжинд "Богд эзнийхээ төлөө амь бие хайргүй тулалдан дайсныг сөнөөсүгэй!" гэж л цохих ажээ.

АНХНЫ ТУЛАЛДААН
/Ардын журамт цэргийн явдал/

Олон хоногоор балбасан хаврын хар хавсарга 3 дугаар сарын дунджаар ашгүй татрав. Үүлгүй тэнгэрт алтанхан нар хэдэн өдөр дараалан гарч хүн малын борви тэнийлгэн сэтгэл баясгавч журамт цэргүүдэд төдий л тавтай биш, гол төлөв өвлийн зузаан дээлд дарагдан бие нозоорно.
Тэр нэг өдөр билээ. Өдрийн хоолны дараахантай ойр хавийн ардууд адуугаа хөөн авчрав. Энэ нь цэргүүдэд унаа залгах гэсэн хэрэг байлаа. Цэргүүд үймэлдэн орон байраасаа гарав. Адууны эзэд морьдыг захаас нь барьж эхлэхэд цэргүүд хоор зуур уралдан гүйлдэж барилан авах боловч сүүл сүүлдээ голон шилэх болж, урьдаар ямар морь баригдахыг ажиглах болжээ. Нэг м эдэхэд хилэн хар зүсмийн атар тарган морь баригдахад хүмүүс яаран гүйлдсэнээ тэр морины хамар тачигнан зэрлэг араатан шиг цовхчиж гарахад халдан барьж авах хүн гарсангүй.
Морины эзэн:
-Хүүе та минь үүнийг унах хүн байна уу? Уг нь сайн морь шүү гэж хашгиравч хүмүүс сэрдэх ажээ.
-Байхгүй бол тавилаа гэхэд нь Дорж "би" гэж гүйн очив. Хар морь урд хоёр хөлөө дээр самардан улмаар цовхчивч Дорж аймшиггүй халдан очиж чихдэн авав. Хазаарлаж авмагц морины эзэн уургаа салган авч:
-За хө гурван жил эмээл тохуулаагүй юм даг, мордохдоо мэдэсхийгээрэй гэж захив. Тойрон харагчид "морь ч морь, ааш ч адсага байна даа" гэнэ. Доржийн эмээл, хазаар сайн, саяхан орон нутгийнхнаас тусламжинд ирснийг Дорж улмаар сайжруулан олом жирмий нь бөх бат болгон дэлгэж авчээ.
Хүмүүс тус бүрнээ унаа морьтой болсондоо баярлалдана. Энэ хэр Зөвлөлт орос улсаас ирэх зэвсгийн тусламж арайхан хүрэлцэн ирээгүй байсан учир хүмүүст тав таван сум, дээд зэргийн буудагчид арав арван сумыг тараан түгээжээ. Аль өглөөнөөс аван битүү бүрхсэн үүл манан нэм нэмэн зузаарсаар эцэст нь том том ширхэгт цас хаялах болжээ. Энд тэнд бөөгнөрүүлэн уясан эмээлт морьдын хондлой цасанд дарагдан бууралтана. Тун саяхан үймэн бужигнаж байсан эрс тус тусынхаа орон сууцанд орж анир чимээгүй болсон байтал гэнэт дун бүрээ яншиж дахин бужигнаан болж, морьдын зүг гүйлдэнэ. Дээд дарга нарын тушаалаар хоёр эгнээ болон тойрон зогсоход хоёр морьтой хүн давхин иржээ. Тэдний нүүр царай асгаран орж бий цасанд бараг бүрэг харагдах боловч цэргүүд жанжин Сүхбаатар, номлогч Чойбалсан гэж танин шивнэлдэнэ. Энд байгаа бүх цэрэг зуун тавь шахам, агт морьдын хамт гурван зуу гаруй амь бие Жанжин Сүхбаатарын амнаас юу гарахыг хүлээжээ.
Сүхбаатар дөрөө жийн эмээл дээрээ босож:
-Эв тангараг нэгт журмын олон ах дүү нар аа! гэж үгээ эхлэн цааш ярихад цөм амьсгал хураан чагнасан бөгөөд ганцхан Доржийн морь тогтож ядан тонгочиж эзнээ үймүүлэв. "Бид одоо өшөөтөн дайсантай эрэгчин эмэгчнээ үзэлцэх чухал цагийн өмнө ирлээ!" гэж Сүхбаатарын өгүүлэхийг нэг удаа олж сонсох боловч хар морь дахин дэвхцэж бас үймүүлэв. Дараа нь Сүхбаатар харгис гамин дотоодын зарим дээд лам ноёдтой хуйвалдан халх орныг эзлэн ард түмэнд хичнээн их хор хөнөөл учруулсныг дурдан тоочихыг Дорж олж сонслоо. Эцэст нь "одоо гаминг хөөн зайлуулах ариун хэрэгт халуун амь бүлээн цусаа бүү хайрлагтун!" гэж гарынхаа ташуурыг чангад атган дээр өргөн гялалзуулахыг олж харлаа.
Тэндээс бүх цэрэг урт цуваа болон зүүн зүг чиглэв. Өндөр Дампилын суман тэр цувааны сүүлд орсон ажээ. Цасны оролт үргэлжилж юм бүхэн дун цагаан болов. Нар жарган үдэш болмогц жагсаалын түрүүч үзэгдэхээ болив. Доош харвал урд яваа морьдын хөлөөр цас замхран газар харлаж, хамгийн түрүүн яваа огторхон төмөртэй хоёр гунан буугийн тэрэгний мөр газар шигдэн ховилтуулсан нь юу юунаас содон үзэгдэнэ. Ийнхүү явахад Доржийн сэтгэл нэг л аягүй. Чухам юунаас болж сэтгэл нь тийм зэрэмгэр явааг өөрөө ч үл мэднэ. Хажууд яваа нутгийн найз Самбууг харвал мөн л тийм ч тавтай биш бололтой, мориныхоо толгойг  гөлрөн ширтжээ. Түүний зүүн гарт Цэрэндорж, аягүйцэхийн оронд нуруун дахь буу, ташаан дахь сэлэмдээ сэтгэл хөөрөн баяссан шинжтэй байна. Доржийн баруун гарт өндөр Дампил, сумангийнхаа магнай барин  сондгойрон явна. Түүний байдал хэнтэй ч адилгүй, цээжин биендээ дөрвөн дайз сум ороож бас гурван жижиг шар хайрцаг сумтай суран бүсийг давхар бүсэлжээ. Үүрсэн буу орос морин цэргийн винтов, энд тэнд нь мөнгөөр чимэн гоёод гол төмрийн нуруугаар нь "цэцэн билэгт" гэж мөнгө давтан нэр суулгажээ. Ташаан дахь сэлмийн хуйд мөн мөнгө оруулан чимэглэсэн нь бүр их бөгөөд хэрэв уг сэлмийг сугалан үзвэл билүүдэн хурцалсан нь жигтэйхэн. Эдгээрээс гадна гутлын түрийд дунд гарын бравник хэмээх маш дэгжин хийцтэй бяцхан гар буу байна. Өөрийн нь ярихаар бол энэ зүйл алсыг буудахад биш хэрэв дайсанд баригдахад хүрвэл аль түрүүлж ирснийг буудан алаад эцсийн ганц сумаар өөрийгөө буудах зэвсэг юм гэнэ.
Энэ бүхэн нь цөм аминых гэнэ. Ер өндөр Дампилд бусдаас буюу улсаас хэрэглэж яваа зүйл нэг ч үгүй. Хуучин автономитын цэргээс буухдаа ийм зэр зэвсэгтэй байснаа өдий болтол хадгалсаар ирсэн байв. Одоогийн унаж яваа морь нь ч аминых, ардын журамт цэрэгт анх элсэхдээ нутгийнхаа нэг нөхөрт морио өгөн овъёосоор тэжээлгээд өнөө өглөө авчруулжээ. Үүнээс цааш Дампилд хөрөнгө байхгүй. Гэр орон эцэг эх, ах дүү нар нь аль хэдийн Ил тарвагатайд манж-хятадын цэрэгт сүйрэн балраад хойшдоо газар дээр гон бие гозон толгой, хааш гишгэн юу хийж явавч хамаагүй болсон эр. Гэвч Дампил аль тэр дээр цагаас эхлэн Өөллөгөө ноёныг сүүдэр мэт дагасан бөгөөд бишрэн сүсэглэх ба айн эмээх хүн нь ганцхан тэр байжээ. Нөгөө талаар  хүсэл бодол нь монгол орон, монгол хүн ямар боловч харь оронд эзлэгдэн захирагдах учиргүй бөгөөд үүний төлөө монгол хүн зүтгэхээр үл барам үхэж байх бол хувь заяа нь гэж үзэн хятад хүн бүрийг өшин занадаг байжээ. Одоо зай завсаргүй орж байгаа цасан бүрэнхий дундуур аарцаг дүүрэн тарган хээр морин дээр гэдийсхийн сууж, тэртээх харанхуйг хурц нүдээр ширтэн явна.
Ард нь гаж буруу малын хөлийн чимээ түйвэргээн сонсодсоныг эргэн харахад Жамц дархан далиу том эвэртэй хөх хайнагийн шар унан хатируулан айсуй. Дархны сүрхий их сахал цасанд хучигдсан нь эрүүндээ эсгий хөг зүүсэн шиг үзэгдэнэ. Дээлээ хуучин янзаар ихэд хөөргөн бүслээд түүнийхээ дээр хэдэн дайз сумын ханхар цээжиндээ ороон бирданк буу үүрсний нь одоо харахад хүүхэд багачууд байтугай томчууд боловч айн цочмоор бараа сүртэй болжээ. 
-Хүүе Жамц гуай сайн явж байна уу гэж Доржийн асуухад: Очир ваань! гэж дуу алдан Доржийг ажиглаад Дорж уу, сайн, сайн, цаана чинь одоо цаг тулгарлаа шүү дээ.
-Тийм ээ, тулгараад байна гээд цааш ярих гэтэл Дампил дарга "чимээгээ!" гэж хориглов. Дархан хариуд нь хэдэрлэх бололтой: -Уухай энд ха ха Дампил за хө жанжин хаана явна?
-Та яах гээ вэ?
-Уулзана. Хаврын цас халтиргаатай хаагуур явбал зохихыг заана.
-Та аяар ярь! Жанжин түрүүнд яваа.
-Мэдлээ, очир ваань,
Жамц нэг юмаар унаж яваа хайнагаа шив хийлгэн ороолгосон нь маань унших сампингийн эрх шиг том том эрхт эрхээрээ гуядсан аж. Тэр дорхноо урагш гүйлгэн алга болов.
"Хаврын цас халтиргаатай" гэж Жамц дархны өгүүлдэг тун үнэн ажээ. Шөнө турш явахдаа дөнгөж өртөө гаруйхан газрыг арайхийн авчээ. Энэ зуур хоёр гунан бууны морьд эцэн ард хаягджээ. Анх цас оролтоор цэргүүд дээл хувцас норон чийг дааж байсан нь шөнийн хүйтэнд хөлдөж дааран чичрүүлэхэд хүрчээ. Шөнө дундын хэрээр хөндлөнгөөс Өөллөгөө ноён өөрийн харьяат тавих эр цэрэгтэй ирж нийлэв. Газар сайн мэдэх хүний хэлэхээр бол Хиагт хот тун ойртсон гэнэ. Үүр цайн ойр зуурын бараа үзэгдэхтэй болох үеэр  Дампил дуудагдан урагш давшин цувааны түрүүнд яваа гурван хүн дээр очжээ. Тэдний нэг нь Сүхбаатар, хоёр дахь нь Чойбалсан, гурав дахь нь Өөллөгөө. Дампил тэндээс яаралтай эргэн ирж сумангаасаа таван хүнийг гарган авч бүх цэргээс түрүүлэн явлаа. Тэдний нэг нь Дорж, Дампил тэдэндээ:
-Энээхэн эрээн хавиргын хонхрын байшинд байгаа гамингийн харуулыг устга гээд: -Миний хойноос! гэж тушаан мориндоо ташуур өгөн ухасхийжээ. Араас нь Доржийн морь огло үсрэн мөр зэрэгцэн очив. Бусад нь хойноос нь хурдлавч алслагдан хоцорно. Түрүүлсэн хоёрын морьд улмаар эрчлэн хурдалж, ард нь цас манаран босно. Тэд дорхноо гамингийн харуул байгаа хонхрын байшин руу орж ирэв. Шовгорын манаа гэнэт харан буудсан боловч давуулж орхив. Дампилын гар гялсхийн буугаа мултлан авангуут буудахдаа дор нь унагав. Энэ нь Доржид зүүд шиг санагдав. Хойд талдаа урт шавар байшинтай өндөр хашааны хаалгын өмнө ирэхтэйгээ зэрэг Дампил, "морь аваарай!" гэж хэлэн үсрэн буув. Морь нь эзнийхээ буусныг үл мэдэн давхисныг Дорж жолооноос нь шүүрэн авч өөрийнхөө морины амыг татан арайхийн эргүүлж авлаа. Дампил хаалгын хажууд хашаа налан зогсож байгаа нэг хүний толгой цухасхийхэд өмнөөс нь угтуулан цохиж гэдрэг унагангуут урт гараа сунган хөлөөс нь барьж чирч гаргаж хаяад дахин цохив. Тэр гамин хариу хийх байтугай дуугарч чадсангүй. Нэг хүний амь ийнхүү өнгөрдөг байжээ.
Ард хоцорсон нөхөд хүрэлцэн ирэв. Дампил тэдэнд "миний хойноос!" гэж хашаанд орон, цонхуудыг цөм цохин нэг нэгэн сум тавихыг нэмэн тушаан, өөрөө хаалган дээр зогсов. Урьд өмнө энэ байшинд дэлгүүр худалдаа байхад Дампил олонтой ирж байсан учир дотоод зохион байгуулалтыг сайн мэдэх аж. Цэргүүд нарийн модон сараалжин цонхуудыг ив цохин бууны ам оруулан буудахад Дампил дотогш орон, өөд өөдөөсөө харсан хоёр хаалгын баруун руу хүхээт сумаа дуустал буудаад гэнэт оров. Ард нь Дорж явсан бөгөөд дутуу хагас хувцастай зарим нь дотуур өмд цамцаа ч өмсөж амжаагүй гамингууд шал дээр сандран мөлхөлдөн байгаа үзэгдэв. Дампил винтовоо хаян бравнакаараа буудсан бөгөөд амандаа үйсэн бариулт бахим хутгаа хөндлөн зуусан нь сумаа дуусмагц хэрэглэхэд бэлтгэжээ.
Ийнхүү гамингийн нэгдүгээр харуулын арван нэгэн хүн эгшин зуурын дотор устгагдав. Зүүн тасалгаанд орсон хүмүүс хоёр хөгшин луухааныг чирч гулдран авчрав. Үзтэл тэр хоёр гамин биш, тогооны хүмүүс. Гэлээ ч Дампил тэднийг үзэн ядна. Нэг нь гартаа гурван янчаан нөгөө нь дүнсэн тамхи барин амь гуйн сөгдөн бархиралдана. Ийм үед Дампил тийм хүмүүсийг ч өршөөн өнгөрүүлдэггүй эр байжээ. Ухаангүй айн байшингийн шалыг түг түг хийлгэн мөргөж байгаа луухааны урдаа барьсан гарыг өшиглөхөд гурван янчаан дээш үсрэн байшингийн таазанд хан гэж дуугараад доош унав. Дампил дарга, доод цэрэгтээ хоёулыг буудан алахыг тушаав. Доржийн сэтгэл аягүй болж: -За яршиг эднийг орхиё гэхэд Дампил:
-Чи юугий нь хайрлана вэ? Эд чинь өөрсдөө монголыг яахаас ч буцахгүй улс гээд түрүүчийнхээ тушаалыг Доржид тулгав. Ингээд тэр хоёрын амь ч өнгөрлөө. 
Эндэх гамингууд тус бүрнээ бүрэн зэвсэгтэй, сум тав таван зуугаас доошгүй. Түүний нь Дампил ихэд олзуурхан хураан авч цэргүүдээ зэвсэглэв. Харин гурван янчааныг авсангүй, хэн дайсны юмыг аван өвөрлөвөл хамгийн түрүүн дайсны суманд оногдон үрэгдэх гэнэ. Цааш бас зэвсэг хэрэглэл байж магадгүй гэж эрэхдээ сав суулгуудыг хэмх бут цохино. Ер Дампилын өмнө эвдрэн хэмхрэхгүй юм алга. Гал зуухан дээр жигнэгдэж байгаа мантууны жигнүүрийн дээд давхрыг бууны жадаар нэвт сүлбэн хол хаягдаад тэр мантуунаас авч өвөрлөхдөө хүртэл хутга шаан авна. Үүний нь цэргүүд дайны үед хүн ингэж явах ёстой байж гэж бодон үлгэр жишээ болгон хэрэглэнэ. Үнэн чанартаа гэвэл өнөөх автономит монголын цэрэг ийм л байсан аж. 
Тэндээс Дампил их цэргээ угтан авч Хиагтын зүг давшлаа. Түрүүчийн буугийн пижигнээнээр Хиагтын баруун хажуу дахь гамингийн хоёрдугаар харуул дохио аван бэлтгэн хүлээж байсан аж. Мөн хотын баруун дахь Бааст хэмээх голын мөсөн дээр хоёр талаасаа уулзан гал нээв. Гэвч тэр харуул дорхиноо цохигдон гэдрэг зугтан хот руу оров. Энэ үед үүр бүрэн цайж нар гарах гэж байвч Хиагт өглөөний жихүүн жавар, утаа униар хоёрт дарагдан үдшийн бүрэнхийд байгаа мэт  бүргэлзэнэ. Тэр дунд ямаан бүрээ янгинан "зууваа зууваа" гэж хашгирах авиа хэдэн арван зэргээр цууриатна. Түүн рүү ардын журамт цэрэг дайралт хийхээр шийджээ. Хамгийн түрүүн хойд захын үзүүрээс хилэн хар морьтой улаан торгон дээл дээрээ алтан саа эмжээрт хар хоргой хантаазтай эр, мориндоо ташуур өгөн ухасхийв. Энэ бол дайнд дадлагажин дайчин баатар гэж алдаршсан Өөллөгөө ноён ажээ. Араас нь өөрий нь хайрт тавин эр морьдын хурд мэдэн давхилдана. Эдний морьд бүр тарган, морьд бүрийн сүүлийг цас шавраас хамгаалан дээш огшоон боосон бөгөөд мөн морьд бүр төмөр тахтай тул мөс усан дээгүүр халтираагүй явна. Эрсүүдийн өмссөн дээлийн өнгө нэг жигд хөх бөгөөд хормой богино угаас хил хязгаарыг хариуцан явсныхаа хувьд аливаад самбаатай, зэр зэвсгээ эзэмших нь сүрхий. Эдний давшихын зэрэгцээгээр бусад анги нэг адил давшсан билээ. Тэд нь халхчууд боловч буриад, цахар, өвөр монголынхон мөн бий. Ийнхүү Дампил дарга хамгийн түрүүн мориндоо ташуур өгөх онцгойдоо цуурайтаж морин туурай тачигнан, дөрөө хавиралдан хан ян бууна. Эгшин зуурын дотор хотын дэргэд ирээд нарийхан гудамжаар зоргонд нь тавьж нөхдөөсөө хэдэн зуун алхмаар түрүүлэн оржээ.
Хотын дээгүүр өглөөний цан хүүрэгтэй холилдсон утаа униар ид татаж байсан бөгөөд дотор нь орохоор үүр шөнийн завсар шиг бүрэлзэнэ. Нэг мэдэхэд Дорж ганцаараа, урд талд нь гамингууд хоёр гурваараа, тавуул, зургуулаар дайралдах боловч гэнэт тулгамдсандаа сандран толгой даран газар хэвтсээр өнгөрүүлэх ажээ. Нэг удаа бүр жигдрэн жагсаж байсан бөөн гамин дайралдсан нь хүртэл хоёр тийш ярагдан хашаа налжээ. Дорж, өөрийн ухаангүй далайсан сэлмээ  зүүн барууныг тасралтгүй эргүүлэх боловч түүнд нь дайрагдан цавчигдсан юу ч үгүй. Гэвч араас ирэх хүмүүстээ маш таатай боломж өгч явжээ. Хотын нэг захаас  нөгөө захыг нэвт гарсан хойноо Дорж сая өөрийн ухаан аваад даруй эргэн дахин дайралт хийв. Үүндээ харин цэрэг эрийн үүргийг нэр төртэй биелүүлсэн ажээ.
Гамингууд хотоос зайлан зүүн урд дэнж дээр гарчээ. Тэд нэг үе үймэн сандарснаа эмхэрч аваад ширүүн гал нээж эхлэв. Хариуд нь журамт цэргүүдэд буудах сум алга. Хойш ухран хотоос гарав. Нөгөө хэсэг нь дэнж дээр зузаан унасан цасан дунд хэсэг хэсгээр жагсан цааш нааш холхино. Хотыг авсан хэсэг нь улам зоригтой галлаж журамт цэргүүдийн өмнөх газрын хөрсийг будаа хуурах шиг бужигнуулав. Хүмүүс хариу буудах сумгүйдээ бухимдана. Гэвч үйлс хазайх учиргүй, жилийн цаанаас хоёр морин тэрэг сум хүрэлцэн ирэв. Бас ард хоцорсон хоёр гунан буу мөн ирэв. Ингээд сум шүүр /пулемёт/ хүртэл үе үе тачигнаж хоёр гунан буу нэг зэрэг пүс няс бууж тэртээх энгэрийн гамингууд дээр бууна. Гамингууд дахин замбараагаа алдлаа. Гэтэл цаанаас Хяраан харуул хэмээхээс мордсон мөн хоёр зуугаад журамт цэрэг хүрэлцэн довтолсон аж. Уг нь энэ анги Алтангаас  мордогсдын адил үүрээр энд ирэн цавчин байлдах ёстой байсан атал замын бэрх цас усны халтиргаанд саатан хожимджээ. Гэвч энэ нь ер муу болсонгүй. Харин ч хамгийн зохистой үеэ олсон хэрэг болов. Гамингууд өөрийн эрхгүй хоёр талаасаа хавчигдан цохигдож урд зүгийг барин ухаан жолоогүй зугтаан тонилов.
Журамт цэрэг хотыг эзлэн авч нам тайван болгож авмагц Ар хиагтаас хэдэн морьтой хүн ер яаралгүй сажлуулан ирэв. Энэ бол Ардын нам, түүний түр засгийн газар өөрийн төрөлх эх орныхоо газар шороон дээр нүүдэллэн ирж байгаа хэрэг байжээ. Тэр дунд Балданцэрэн өвөртөө бийр янтай, ардаа ваадантай  бичиг хэрэг бүсэлжээ. Хятад иргэдийн суух гол хэсгийн зүүн дэх хэсэг хашаа хүрээний дундхан хавьд байгаа хоёр өрөө дүнзэн байшинд төв хороо, засгийн газар, цэргийн яам бүгд орох ёстой болсноор үл барам эрхийг барих  хүмүүс ч цөм багтан суух ёстой болжээ. Балданцэрэн нөхдийн хамт нэг өрөөнд орж ваадант албан хэргээ тавиад нөгөө өрөөнд албан хэргээ ид хөтлөн явуулж байгаа цэргийн яамны нөхөд дээр оржээ.
Дайн байлдаанаа амжилттай дуусгасан цэргийн дээд дарга нар гамин хувцастай нэг хүний яриаг анхааран чагнаж сууна. Балданцэрэнгийн орж ирэхэд тэр хүний эргэн харахыг үзвэл өөрийн нь урвасан шавь Намсрай байжээ. Балданцэрэн нүдэндээ итгэж чадахгүй болон зогтусав. Намсрай, Балданцэрэнг ноднин гаминд байцаагдан сандарч суухад орж ирэн нүд гөлөгнүүлсэн шигээ гөлөгнүүлэн босон харайж амар эрэн золгох гэхэд нь Балданцэрэнгийн уур дүрсхийн  хацар дээр нь тас буулган алгадав. "Багш аа байя!" гэж баруун тийш хазайхад нь дахин алгадахад бас л "багш аа байя!" гэж бие нь тэгширсэн бөгөөд хүмүүс гайхан сандарч босоцгоожээ.
Гурав дахин алгадах гэтэл Сүхбаатар хоорондуур нь орж:
-Үгүй гүнтэн ээ! Юу болов? Үгүй юунд... гэхэд нь:
-Энэ үү? Урвагч! Амьдаараа нь миний нүдэнд үзэгдэж үл болох бузар урвагч үхээр! 
-Үгүй, та байз! Харин энэ чинь манай хүн. Хамгийн хүнд хамгийн чухлыг гүйцэтгэж байсан сайн эр.
Балданцэрэн одоо учрыг ойлголоо. Уур нь тэр дорхноо замхрав. Гэвч нэгэнт дээр хөөрсөн амьсгал хэвээр бөгөөд тэр амьсгалаараа Балданцэрэн:
-Тэр нь яахав жанжин аа! Зүгээр энэ тэр явдлаа надаас нуусан этгээд байгаа юм гэж дахин ухасхийв. Энэ нь үнэндээ хуурамч хэтэрхий эндүүрснээ олноос нуун дарах гэсэн хэрэг. Нөгөөх нь "за багш аа байя" гэж бие хумин Сүхбаатарын араар оров.
-Үгүй тэгээд энэ эх захаа алдсан амьтан хэзээ энд ирээ вэ? гэхэд Сүхбаатар:
-Энэ үү? Хүрээнээс гамингуудтай зугтааж ирээд утасны хороонд...

ШИЙТГЭЛ
/Дампил, Дорж хоёрын явдал/

Хиагтыг чөлөөлснөөр хүмүүсийн сэтгэл ихэд хөхөн бадарлаа. Үнэндээ дайсныг ийм амархан дийлнэ гэж бодоогүй байсан учир даван туул өнгөрүүлснээ санахдаа нэгд нэггүй хэлэлцэн шуугилдана. Тэр бүрийг энд тоочвол эс барагдах нь мэдээжийн хэрэг. Ингэхлээр зөвхөн онцлогоос нь авсугай.
Нэгдүгээрт, Хиагт руу анх орсон явдал: Утаа униар цан хүүрэгт дарагдсан нарийхан гудамжууд харавсан сум мэт чавхдан ороход хүнд харанхуй шөнийн байдал санагдсан аж. Гэвч тэд аймшиггүй хашаа хүрээ, булан тохойнуудад хоргодсон гамингууд дээр гар бөмбөг шидлэн өнгөрч явсан нь хүр бүрийн санаанд тодхон бөгөөд энэ явдал хэзээ ч мартагдашгүй учир:
Шивээ хиагтыг авахуйд
Шилэн дэнлүү хэрэгггүй
Шийдээд ирсэн гаминг
Ширмэн бөмбөгөөр сөнөөв хө
гэж нэгэн бадаг шүлэг зохиогдон гарлаа.
Хоёрт, Жанжин Сүхбаатар тэр аймшигт тулалдаан дундуур ухаа хонгор мориор тасралтгүй давхин ялан дийлэх арга ухааныг таниулан удирдаж явсныг хүн бүр ихэд бахдан шуугих учир:
Ухаа хонгор морьтой хө
Улсын их жанжин аа хө
Учир утгыгаа ухуулсан
Ухаан ихтэй жанжин аа хө
гэдэг хоёр дахь бадаг зохиожээ.
Гурав дахь нь, буудах сумгүй хотоос ухран баруун дэнж дээр нь гаран сандарч байтал санамсаргүй сум залгагдаж дэнж дээрх гэсэр сүмийн үүднээс сум шүүр хүртэл дуугарсан явдалд:
Дөрвөлжин сүмийн үүдэнд
Дөрвөн пулемётоо зоогоод оо
Дөхөөд ирсэн гаминг хө
Дөтийн замаар нь тонилгов хө
гэж зохиолоо. Ийнхүү үг зохиогдохын зэрэгцээгээр ая бас зохиогджээ. Эвтэйхэн болоод хөнгөн, үг аялгуу хоёр нь яв цав тохирсныг хүн бүр шамдан сурч газар сайгүй дуулалдана. Энэ бол гаминг Хиагтаас хөөн цэвэрлэсний дараачийн долоо хоног байлаа.
Журамт цэргийн яаманд Сүхбаатараас Дампил, Доржийг дууджээ. Эдний байрагнаж байгаа газар хуучин гамингийн хуаран байшин. Тэндээс Дорж суман даргаа даган  гарав. Жанжны өмнө очно гэхээс сэтгэл хөөрөн хөл хөнгөрнө. Ер нь Дорж өөрийгөө бусдаа илүү аз хийморьтой яваа гэж бодно. Юунд тэр вэ гэвэл нэгд, өөрийн амь биеэс илүү эрхэмлэн боддог Хүрэлийн хүү Цэрэндорж нь саяын дайныг эндэгдэлгүй туулснаар барахгүй цэрэг эрийнхээ үүргийг хэнээс ч дутуугүй гүйцэтгэжээ. Хоёрт, өөрөө мөн сайн авсны дээр анхны дайралтаар эрэмгий морины эрчээр санамсаргүй бусдаас түрүүсний нь хүн бүр өөрийн нь зориг зүрх гэж үзэн хэдэн давхар бахдан шуугилддаг бөгөөд одоо ингээд Сүхбаатарын дуудсаныг сайшаах буюу эсвэл чухал хэрэгт явуулах гэж байна. Аягүй бол Богдын хүрээ рүү дайсны байдлыг мэдэх ажлаар явуулах гэж байж магадгүй, хэрэв тийм бол гэрээрээ дайрахыг бодно.
Штабт Сүхбаатар, Балданцэрэн, Өөллөгөө гурвуулан тэд барон Унгерний эсрэг тунхаг бичиг гаргах ажил хийсэн байсан юм. Дампил, Дорж хоёрын орж ирмэгц уриагаа зогсоов.
Сүхбаатар,
-Нөхөд сууцгаа! гээд тэдэнд ярих зүйлээ бодов бололтой. Нөгөө хоёр шалан дээр өвдөг нугалан сууж ямар нэг сайн талын юм дуулна гэж горьдон хүлээв.
Гэтэл Сүхбаатар:
-Эртээр та нарын гамингийн нэгдүгээр харуулыг устгахад тэнд хэдэн гамин байсан бэ?
-Арван гурав гэж Дампил яаран өндийн хариулав.
-Яагаад арван гурав байх билээ? Уг нь нэг бага даргатай арван нэг л байх учиртай.
-Тийм  арван нэг, хоёрын зэрэг энгийн иргэд байсан.
-Тэгээд тэр иргэдийг чи яасан бэ?
-Хамтад нь устгасан гэж Дампил хэнэггүй хэлэв.
Сүхбаатар цочин
-Яалаа гэж?
-Яахав гаминтай нийлсний нь хувьд
-Сайн дураараа нийлчихсэн юм гэж үү?
Дампил жаахан бодсоноо:  
    -Хэн мэдлээ гэж сулхан хариулав.
-Хэн ч мэдээжээрийн энгийн иргэд гамингуудтай сайн дураар нийлэхгүй гэж Сүхбаатар ширүүнээр өгүүлэн Дампилыг хүйтнээр ширтэв. Дампил гайхан Сүхбаатарыг ажсанаа даруй дальдран доош харав. Дорж эрхэм даргадаа одоо зэмлэл ирэх гэж байгааг мэдээд тэр хэргийг өөр дээр авахыг бодож:
-Үгүй жанжин аа! Тэр хоёр иргэнийг би цааш нь харуулсан билээ.
-Уухай! Яаж
-Ер тарчлаагаагүй. Байшингаас түлхэн гаргангуут араас нь нэг нэг дарж орхисон.
Өөллөгөө өдий болтол тун хөдөлгөөнгүй байснаа Доржийг инээмсэглэн ажиглаж:
-Наадах чинь чамд тушаасан юм биш үү? Дорж түгдрэв. Тийм гэвэл дарга шийтгүүлэх, үгүй гэчвэл цэргээ захирч яваагүй гэж мөн шийтгүүлэх болно гэж бодон дуугарч чадахаа болилоо. Гэтэл Дампил толгойгоо дээр өргөн
-Би тушаасаан! гэж зоримгоор хэлэв.
Сүхбаатар
-Мөн дөө энгийн номхон иргэдийг алах эрхийг чамд хэн олгосон хэрэг вэ? гэж шууд аашлан хэллээ. 
Дампил өөрийн эрхгүй шогнойж өөрийн эзэн ноён Өөллөгөө эрхгүй өмгөөлөх бол уу гэж горьдон харав. Өөллөгөө бол Дампилд маш сайн. Газар дээр ганц өмөг түшиг болдог хүн нь гэх боловч энэ удаа нүүр өгөх шинжгүй, харин ч хүрэн бор царайгаа хүрлийлгэн бүргэд нүдээ чавчлагагүй болгов. Иймд Дампил өөрөө өөрийгөө өмгөөлөхөөс өөр замгүй болжээ. Ер нь хоёр муу хятадыг алсны буруу юу билээ! гэж зориг орох аж.
-Үгүй ээ, жанжин аа, ер нь тэр хоёрыг алсны буруу юу вэ? Би ойлгохгүй байна.
-Харин би чамаас асууя! Алсны гавъяа юу вэ?
-Гавъяа байхгүй боловч дайны үе. Хүн, хүнийг итгэхэд бэрхтэй цаг гэж бухимдан ширүүн амьсгалаар өгүүлэв.
-Уухай чиний энэ бодлоор бол бүх хятад иргэдийг хядах хэрэг болох нь ээ?
-Тийм ээ, юунд гэвэл энэ муусайн хятадууд миний орон гэр, эцэг эх, ах дүү биднийг сүйтгэсэн, арван гурван настайд нь сүй тавьсан амрагийг минь ч алсан гэж Дампил хоолой чичрүүлээд дараа нь: -Энэ дэлхийд би гав ганцаараа болсон хүн. Заримдаа амьдран амьд явахыг хүсэх нь чухам юуны төлөө байна вэ гэж өөрөөсөө асуухад алагдсан хүмүүсийн өшөөг алан хядахаар авахын төлөөнд ч юм шиг байдаг гэж хэлэн нүднээс нулимс дуслуулав.
Сүхбаатар Дампилын царайг ажиглан сууснаа:
-Үүний ганц бие болсон гэдэг нь үнэн үү? гэж Өөллөгөөс сэм асуусанд,
-Үнээн, орон нутагт нь байсан бүгдий нь гамингууд хядчихсан юм гэж Өөллөгөө хариу шивнэв. Хажууд нь Дорж бүр үймж орхив. Урьд өмнө даргаа олноос онцгой чулуун зүрхтэй төмөр нүдтэй, дайсны өмнө ширүүн явдаг эр гэж боддог байсан нь харин тийм биш, өшөө хорслын гүнг өвөрлөсөндөө тийм болсны нь мэдэн улам л хайрлан хүндэтгэхээс өөр аргагүй болов. Сүхбаатар:
-Тайвшир, Дампил аа тайвшир! гэж аргадан хэлэв. Дампил ч тайвшрахыг хичээн биеэ барилаа. Гэвч:
-Энэ муусайн хятадууд монгол үндэстнийг бүгдий нь хэзээнээс нааш залхаан цээрлүүлэх, аягүй бол хүйс тэмтрэн устгахыг боддог улсууд шүү жанжин аа! гэх сануулан ятгахыг оролдох байдлаар хэлэв.
-Хариуд нь бид яах ёстой вэ? гэж асуулт гарган өөрөө хариулахдаа
-Алах хэрэгтэй! Өөрсдий нь хүйс тэмтрэх хэрэгтэй. 
Улс орны дотор ул шаахайн мөрийг үзэгдэхгүй болгох хэрэгтэй. Дампил дахин бухимдан өгүүлж зангидсан гараар өвдгөө цохив.
Сүхбаатар:
-Тайвшир Дампил аа, тайвшир! гэж дахин ятгаж нэг ширхэг янжуур өгснийг Дампил хүүхэд мэт хоёр гар тосон авч асаан их ихээр сорон утаагий нь хэд дахин залгижээ. Уг нь Дампил тамхичин биш зөвхөн энэ удаа татав. Яагаад тэр вэ, нэгд, Сүхбаатараас өгснийг хүндэтгэн, хоёрт, цээжиндээ буцалсан багтралыг дарахын тул татаж байгаа тул толгой нь мансууран нүд эрээлжлэх нь дэргэдэх хүмүүст мэдэгдэж байлаа. Гэвч Дампил янжуураа татсаар нэг үе чив чимээгүй хүн бүр Дампилын гаслант амьдралын тухай боджээ. Ганцхан Балданцэрэн өмнөх ажил тунхгийн эхийг зохиохдоо улайран сууна. Бийрийн үзүүр муутуу цаасан дээр гүйн нэг жигдийн агшуухан гоёмсог үсгийг дуурайлган үлдээсээр л байлаа. 
Сүхбаатар:
-Дампил аа, одоо хоёулаа жаал зугаа ярилцах уу?
-Сонсъё жанжин аа!
-Бид дайсныг занах нь туйлын зөв, гэвч дайсны дунд манай хань нөхөд байдгийг мэдэх хэрэгтэй.
-Юу дайсны дунд хань нөхөд бас байна гэнээ гэж өөрийн чихэнд үл итгэн асуув.
-Тийм. Тэр бол ард түмэн нь.
-Та хятад иргэдийг хэлж байна уу?
-Тийм дээ, бид ер улс орон бүхний ард иргэдийг хань нөхдөө гэж үзэх зорилготой.
-Би итгэхгүй байна. Ялангуяа хятадуудыг, эд бол манийг эзлэн боолчлохыг хүсдэг улс.
-Тэр бол ард түмний хүсэл биш, засаг төрий нь явууллага.
-Харин даа, засаг төр нь бодлогоо ард түмэндээ хүлээлгэн биелүүлдгээс хойш яаж хань нөхөд бололцох юм бэ?
-Засаг төрийнхөө харгис бодлогыг өөрсдөө ойлгосноор бидний хань нөхөд болох шүү дээ.
-Дэмий, жанжин аа. Тэр түм живаа хятадыг тэгж сэнхрүүлэх юм энэ дэлхийд яавч байхгүй.
-Бий.
-Хаана?
-Хойно! Хятадын ард түмэн бол бидний адил гадаад дотоодын эзэрхэг түрэмгий нарт хэдэн давхар мөлжигдөн дарлагдаж байгаа ард түмэн шүү! Тэднийг Лениний сургаал, октябрийн хувьсгалын агуу гайхамшигт их нөлөө сэнхрүүлэн бидэнтэй хань нөхөд болгож чадна.
Дорж дотроо "юутай сайхан хэрэг вэ" гэж бодохынхоо зэрэгцээгээр хятадын ард түмэнтэй хань нөхөд бололцсон тэр цагт хэчнээн амгалан тайван сайхан цаг байх бол гэж шохоорхов. Сүхбаатар үгийнхээ төгсгөлд:
-Үүнийг нөхөр Чойбалсан та нарт таниулж байсангүй гэж үү?
-Таниулсан. Гэвч бид энэ яриаг шууд баримтлах гэж үү гээд Дампил Сүхбаатарыг нүд чавчилгүй ширтлээ.
Сүхбаатар өөдөөс нь:
-Та үүнээс өөр юу баримтлах гээ вэ?
-Мэдэхгүй юм даа гээд Дампил доош харан бодсоноо:
-Би бодлогоо хэлье. Танд эс хэлээд өөр хэнд хэлэх билээ. Хүний эрээн дотроо, могойн эрээн гаднаа гэгчээр төрийн хэрэг мөн тийм байдаг биш үү. Би өөрийн нүдээр нэг бус удаа үзлээ жанжин аа.
Оросын хаант засаг манай улсыг энэрэн тэтгэж эрх мэдэл олгоод хөгжүүлнэ гэж байгаад юугаар гийгүүллээ. Улс орныг маань аван залгих арга мэх зохиож байсан нь өнөө үед байтугай тэр үедээ мэдэгдэж байсан гэдэг биш үү. Чухам миний мэдэхээс гэвэл, орон нутгаа хамгаал гэж аль ч улсад хэрэглэгдэхээ больсон бирданк бууг өгч байлаа. Хөөрхий бид түүний нь үүрэглэн дайсны элэг доог болон явж л байлаа. Үхэр буу, пулемёт мэтийг нэг хоёрын төдий өгч байсан нь чин санааны хэрэг биш, зөвхөн өөрсдийнхөө хурц зэвсэгтэй болохоо гайхуулан биднийг бишрүүлэн сүсэглүүлэх л гэсэн хэрэг. Энэчлэн гамин. Халх монгол та нарыг хайрлан хамгаалж хөгжөөн бадруулна гэж орж ирснээс биш авна залгина гэж орж ирээгүй билээ. Нэгэнт гадаад гүрнүүд ийм давхар бодлоготой байдаг болохоор бидний хань нөхөд бололцоно гэдэг үг мөн тэднийх шиг чин санаа биш мөн зөвхөн гаднах өнгө байх ёстой гэж бодно гэж хэлэхэд нь Дорж "ай даа манай дарга тун зөв" хэлэв бололтой гэж дотроо бишрэв. Гэтэл Сүхбаатар "хаанаас" гэж цочин хэлэв.
-Та эзэрхэг түрэмгий улсы шинж чанарын тухайд гэвэл маш үнэнийг хэллээ. Харин одоогийн улаан орос бол тийм биш. Бүх дэлхийн дарлагдсан олон түмний өмнө чин шудрагыг баримтлан тэднийхээ төлөө чин шударгаар тэмцэнэ. Иймд бид мөн тийм байх ёстойгоор үл барам тийм байж гэмээ нь ялан дийлж энхжин жаргах цагийг үзнэ. Өөрөөр хэлбэл хуурамч юм бол хэзээд хуурамчаараа хүн түүнийг хэзээ ч бишрэн сүсэглэхгүй болохоор бид гадаад дотоод аль ч ард түмнийг хууран мэхлэх тийм бузар бодлогыг хэрхэвч явуулахгүй. Энэ бол манай хувьсгалын гол зорилго гэсэнд Дорж, Дампилын үгийг зөвшөөрснөөсөө эргэн Сүхбаатарын үгийг бахдахынхаа зэрэгцээгээр "нээрээ манайд нэг маш сайхан цаг ирэх нь!" гэж бодон баярлав. Гэтэл Дампил:
-Би итгэхгүй байна! гэж толгой сэгсрэн Сүхбаатарыг харах зуураа Өөллөгөөг ажив. Өөллөгө нь аль түрүүчээс аван өөрийн нь өмнөөс зовнин нүүр улайн муухай харж байжээ. Дампил түүний нь сая олж харан сэтгэл түгшив. Ямар боловч та намайг итгээрэй! Би бол жирийн дорд ард, уртаашаа улс орноо гэж зүтгэх хүсэлтэй. Энэ учраас тэр улс төрийн нарийн явдлын учрыг мэдэхийн хэрэг юү байгаа аж. Зүгээр та болоод таны зааврыг л үүрд даган зүтгэхээ мэдье.
Дорж "нээрээ тийм, над ч өөрцгүй дээ" гэж бодов.
Сүхбаатар: -Уг нь мэдэх л ёстойсон доо гэж инээмсэглэснээ яахав энэ удаа би таны эндүүрлийг эргүүлж чадсангүй. Гэвч би таныг яваандаа ойлгох биз гэж итгэнэ. Одоо ингээд энэ тухай яриаг орхин өдүүлсэн гэмт хэргийн чинь тухай ярья. 
Дампил цочин өндөсхийн:
-Ямар?
-Та энгийн хоёр иргэний амийг сүйтгэсэн шүү дээ. Энэ чинь тийм бага хэрэг биш гэж Сүхбаатар чухам хэрхэн шийтгэхээ олохгүй байгаадаа үгээ унжруулан аяархан хэлэв. Дампил ч сэтгэл зовнин хэрхэх ухаанаа олохгүй болжээ. Хажуугийн хүмүүсийг эрхгүй өмгөөлөх болов уу гэж горьдохдоо нүд бүлтэлзүүлэн ажив. Энэ зуур Балданцэрэн гүн бийр бичгийнхээ ажлыг хойш тавин Дампилыг сонирхон ажихдаа Дампилыг хайрлаж байсан аж.
-Энэ дарга, цэрэг хоёр тун базаахгүй юм хийж дээ. Гэвч дайн тулааны үе байснаас л тэр болсон бий гэж Сүхбаатарт ая засан хэлэв. Сүхбаатар:
-Тийм, ид дайны үе байсан. Гэтэл уг хэрэг хүний амь гэж бодолхийлэн өгүүлээд Өөллөгөө рүү хандан, ингэхэд яавал таарна вэ? Анх удаагийн хэрэг гэж үзэн сануулаад орхих уу?
Өөллөгөө:
-Сануулах ий? Үгүй ээ, энэ нохой эндээс гарсаар л мартана гэж шийдэмгий хэлснээ Дампилыг заналхийлэн харж ер нь манай энэ хэзээний болдоггүй нохой гэв.
Сүхбаатар Дампилыг элэгсгээр харан инээмсэглэснээ эргэн: -Таны бодлоор яамаар байна? гэж Өөллөгөөс асуусанд:
-Та орхи, би зүгээр өөрийнхөө мэддэгээр үүрд үл мартагдах замы нь заагаад өгье гэж хариулав. Дампил царай барайлган амьсгаадан сууж байлаа. Өөллөгөөг "яасан ууртай ноён бэ?" гэж бодон жигшив. Гэтэл Өөллөгөө өөр рүү нь сүрдмээр ширүүн харан: 
-Харин чи хамаагүй даргынхаа тушаалыг гүйцэтгэсэн чинь сайн. Хойшид мөн ийм байх нь чухал, за одоо буц!
Дорж за гэх байтугай толгой ч дохилгүй гарлаа. Ард нь Дампил царай дүнсийлгэн амьсгаадсан хэвээр хоцорчээ.
Дорж байр руугаа хоёр хөлөө урамгүй солбиулан даргынхаа тухай зовнин явна. Байрандаа очин цаг хиртэй болсны дараа Дампил шүд зуун ярвайсхийн урт хөлөө аяархнаар зөөн тавьсаар ирэв. Дорж түүнийг угтан авангуутаа: 
-Юу болов дарга аа? гэсэнд Дампил:
-Юу болох юу байх вэ, банздуулаа л биз гэж янцаглан хэлэв.
-Хэд?
-Жар. Гайтай хоёр хятадын хэрэгт дөч. Жанжны үгийг эс хүндэтгэн биеэ тоон маргасан гэж хорь гээд Дампил нааран орон дээр түрүүлгээ харан унав.
Түүнээс хойш Дампил ял шийтгэл хүлээсэндээ гомдсон зүйл өчүүхэн ч үгүй зөвхөн зуур зуур хэтэрхий гүжирмэг зан гаргадаг нь дарагдаад цэргүүд ээ "бөгс чинь загатнаагүй бол энгийн хятад иргэдэд бүү халд!" гэж захих болжээ.

ХУВЬ ЗАЯАНЫ ЗАМ
/Данзангийн явдал/

Хаврын хар хавсаргат нэгэн өдөр Баяр гүнгийн анги Богдынхүрээнээс морджээ. Хүрэх газар нь Хиагт, /Алтанбулаг/ зорьсон хэрэг улаан орос улстай дур мэдэн хуйвалдагч ардын нам, Сүхбаатарыг бараа сураггүй болгосугай гэнээ. Араас нь хэдэн хоногийн дараа барон Унгерний их цэрэг хэдэн арваны газрыг дамнан хөөрөлдөж улаан оросыг орчлон дэлхийгээс арчин сөнөөтүгэй хэмээхийг өгүүлэх юун.
Өгүүлэх нь: Баяр гүн зуун тавин хүний бүрэлдэхүүнтэй ангийнхаа магнайд араатан хэлбэрт ягир яндан туранхай хээр морин дээр  махлаг өргөн цээжээ гэдийсхийлгэн ташаа тулан сууж урдах замаа чиг ширтэн явна. Унасан морь өнгө үзэмжээр хэдий муу боловч эзэн солигдохыг үл мэднэ. Урагш ухасхийн усан тэлмэн жороогоор  тоос хадаахад нь алдарт хурдан морьд боловч эс гүйцнэ. Баян гүнгийн биеэр үзэж туулсан дайн тулааны нь замыг тоочвол үлгэр домгийн юм болон хувирах аж. Дээр нь яваа эзэн нь өлсөх, цангах, даарах, ядрах, айх, сандрах бүхнээс гадуур төрсөн онцгой хүн. Харин хааяа нэг өвөртөө гараа хийж нэг зүйлийг сэм гарган ам руугаа шидэх мөртөө төвөнгөө маажих байдлаар хэд дахин доош шувтрах нь хар тамхи. Хүн хар тамхийг гансаар татах, эсвэл мах цус руугаа гуурст зүү шивэн дамжуулан хэрэглэдэг байхад Баяр гүн бяцхан үрэл хийн залгина. Энэ хүнд эцэг алга, эхнэр хүүхэд ч байхгүй, ураг төрөл гэвэл эрхгүй өвөр монгол цахар нутагт байдаг л буй заа. Тэр нутгаасаа хорин хэдэн жилийн өмнө манж-хятадын харгислалын эсрэг бослогынхонтой баахан тулалдаж яваад Тогтох тайжтай нийлэн халх монгол орж ирсэн, мөн монголын автономит төрд амь бие хайргүй зүтгэсэн нь ер бага биш, ийнхүү амар заяа  үзэлгүй явсаар "манайх" гээд орох орон гэртэй ч болж чадсангүй. Ёстой гон бие гозон толгой л хэвээр. Өөрийн нь бодолд "намайг түших төр, тулгуурдах эзэн энд л байна. Тэр нь ар монгол мөн" гэнээ. Тэгээд одоо тэр үйл хэрэгтээ зүтгэж яваа нь энэ билээ. Ер Баяр гүн үг дуу цөөнтэй болоод ихэмсэг. Ялангуяа ангийнхаа магнайд явж байхдаа таг дуугүй, ихэвчлэн урдах замаа эгцлэн ширтэнэ. Хааяа нэг ууртай нүдээр эргэн харахдаа энэ тэрийг нэвт шувт ажин бүртгээд аль нэг сэтгэл санаанд нь таашаагдаагүй зүйлийг тоотойхон үгээр тушаал өгөх, толгой дундуур шав буулган ороолгоно. Үүнээс нь аюун чичрэхгүй хэн байх билээ. Унасан морь нь боловч энгийндээ унтаа сэрээ хоёрын хооронд сажлан явах атал хэзээ "чөх" гэсэн цагт огло үсрэн харайлгана. Гэвч цэргүүддээ муу биш, хулгай худал хоёрыг чандлан цаазалсан атал бариа барих нэрийдлээр булаан дээрэмдэхэд бүрэн чөлөө олгоно. Иймд эдүгээ цэргүүд нь замын гудаст дайралдсан айл амьтнаас эмээл, хазаар, хоол хүнс, дээл хувцсыг дур мэдэн булаан авна. Эзэн хүнтэй нь маргаан тэмцээн болж байхыг харвал Баяр гүн ягир яндан морин дээрээ ташаа тулан хөндлөн сууж ид бах тав болохоос биш, цэргүүдэд буруу үл өгнө. Зарим цэргүүд тэр таатай баядлыг нь далимдуулан бурхан тахилын хэрэглэл, эхнэр хүүхдийн зүүлт, чимэглэлд хүртэл халдан орж өвөр түрий рүүгээ хийж авна. Эдний дунд Данзан яваа билээ. Тэр нэг өдөр Богдод мөргөн зарлиг лүндэн хүртээд оргон зайлах бодлоо холын холд таягдаж, ачит Богд эзэндээ энэ яваа ба хойт нас хоёроо зориулсугай гэжээ. Тэгээд одоо төв төвшинг барихыг хичээнгүйлэн хажуугийн нөхдийн догшин ширүүн авир аашийг үл дууриана. Айл амьтны юмыг булаан дээрэмдэхийг бүр ч цээрлэнэ. Өсөж төрсөн нутгийнхаа дундуур явж байхдаа ч орон гэр гэхээр юмгүй болсныг мэдсэн шиг ер ажиггүй "учрах дайсныг" ор мөргүй болгон, улс орноо төвшитгөсөн тэр цагт ай даа ачит буурал эх, энэрэлт хөөрхий эгч хоёртойгоо аяндаа уулзаж баярын магнай тэнийх биз. Тэр ч байтугай зүрхний угт бүхнээс нууц хадаастай амрагтайгаа ч нийлэн аж төрөн амьдрах болно" гээд өвөрт явах хэдэн хув, алтан шармал ээмэг зэргийгээ гээчихгүй, алдчихгүй явахыг хичээнэ. Баяр гүн Хиагтад хоёр өртөө хэртэй ойртон  ирснээ зам буруулан зүүн хойш чиглэв. Ихэвчлэн битүү шугуй нарсан ой дундуур замнан явна. Зуур хоносныхоо маргааш Хиагт хотын зүүн хойтох Бүргэдтэй уулын зүүн сугад ирснээ баруун тийш эргэн мөн уулын оройд гарчээ. Уулын оройгоос, ар, өвөр хоёр Хиагт ив илхэн. Баяр гүн дорд хоёр даргатайгаа цэргүүдээсээ түрүүлэн гарснаа мориноосоо бууж, ногоон соруултай гаансандаа тамхи нэрэн татаж, хоёр Хиагтыг нарийвчлан ажиглана. Онцолбол өвөр Хиагт хөдөлгөөнгүй энд чухам юутайгаа байлдах билээ гэмээр харагдана. 
Үгүй энд чинь цэрэг гэмээр юмгүй шив дээ гэж нэг даргын өгүүлэхэд Баяр гүн!
-Байлгүй яахав! гэж огцом хариулав.
Нөгөө даргаас
-Дайран орвол яасан юм бэ? гэсэнд:
-Хашир хэрэгтэй! гээд ганц нүдний дуран нүдэндээ аваачин сунгав. Хоёр даргын сэтгэлд дайран орох бодол гүнзгийрэн эргэлдэж байхад Баяр гүн хаширлах хэрэгтэй гэж давтан өгүүлээд тавин цэргээр өдөөн туршихыг тушаав.
Хоёр даргын нэг нь тушаал гүйцэтгэхээр явав. Гамин цэргийг явгалан уулаас буулгаж буу пижигнүүлэн туршихад Хиагт хот нам тайвнаараа байх боловч хашаа хорооны завсар заальхайгаас хариу буудах аж. Түүнийг Баяр гүн шамдгайлан ажиглаад:
-Бидний ирэхийг аль хэдийн мэдэн хүлээж байсан байгаа биз гэж амандаа хүнгэнээд эсрэг буудах буугийн бууг чих тавин чагнахдаа, дан орос винтов зэвсэгтэй улс байна гэж яг хэлэв. Үүнээс гадна Баяр гүн Хиагтад байгаа бүх агт морьдыг тоолно. Чухам хэчнээн цэрэг байгааг мэдэх гэхдээ Баяр гүн өөрийнхөө цэргүүдийг нэг давшуулж, нэг ухруулж, туршаад зуун тавиас хэтрэхгүйг мэджээ. Тэр дунд нэг хүний хэд дахин дамжин гүйхийг ажаад:
-Чи ажиглаж ав! Тэр бол Сүхбаатар гэв.
Хажуугийн дарга "за" гэх боловч одоогоор нүдний хараа хүрэлцэн нүдэлж чадахгүйдээ харамсаж:
-Та тэр хүнийг, Сүхбаатар гэж яаж мэдэв?
-Би хуучин таньдаг юм. Дээр цагт Хужир буланд миний хороонд бага дарга байсан юм гэж Баяр гүн тийм цуутан эрийг захирч явснаа бахархал болгох мэт инээмсэглэн өгүүлэв.
-Тэгвэл ч энэ хүн одоо таны гараас гарахгүй дээ гэхэд:
-Битгий бас! гэж уцаарлаад: "Өнөөдрийн хэрэг гүйцлээ" гээд тайвнаар босов.
Тэндээс Баяр гүн бүх цэргээ таван авч зүүн урагш чиглэв. Сая болсон явдал түүнд юу ч биш, ясан хэдрэг нуруутай морин дээрээ ташаа тулан суудгаараа суун амгалан тайван сажлуулна. Урьд шөнө бараг нойргүй хоносондоо бие чилүүрэх ажээ. Амаа нэгэнт ихэд ангайлган тухтайхан эвшээлгэснээ өвөртөө гар  хийж тэмтчинэ. Энэ нь хөөргөний дайланд хийсэн олон  жижиг хар тамхи үрлүүдээс нэгийг авсан хэрэг бөгөөд түүнээ аван, дахин эвшээлгэх дүрэм үзүүлэнгүүтээ ам руугаа шидээд хойноос нь хоолойгоо хэд дахин доош шувтарна. Хэдэн минутын дараа хүч тамир залгах ажээ. Нүд сэргэн эмээл дээрээ өндийж миний хойноос хурдлаад гэж хашгирав, морио давирна.
Энэ орой Баяр гүн цэргүүдээ ойн цоорхойд аваачин буудаллуулж хоол унды нь тавтай идүүлж, эрт унтуулж амруулав. Өглөө өөрөө үүр цүүрээр босон бүгдийг сэргээж босгов. Өглөөний унд уухыг тас хориглон улс амьтнаа цуглуулж дайснаа хэрхэн цохих гэж байгаагаа таниулан өгүүлэв. Түүний өгүүлэхээр, дайсныг хиар цохих нь ер төвөгтэй биш, эндээс бөөнөөрөө хөдлөн их ойн зах хүрээд тэндээс нэгдүгээр тавьт тасран  баруун зүг чиглэн Хиагтын өмнө хүрээд хойш эргэн буудан давшиж Сүхбаатарын цэргийн анхаарлыг өөртөө татах гэнэ. Энэ зуур хоёрдугаар тавьт баруун тийш яван Бүргэдтэй уулын энгэр хүрээд хотын зүүн хойноос дайран орж нэвтрэн гараад даруй эргэх гэнэ. Энэ даруй өөрөө гуравдугаар тавьттай зүүн талаас нь дайран нэвтрэн гараад эргэнэ гэх бөгөөд ингэхэд дайсан бүрэн арчигдаж Сүхбаатар хань нөхөдтэйгээ хамт амьдаараа баригдах гэнэ. Баяр гүнгийн энэ үгэнд итгэхгүй хүн нэг ч алга. Эцэст Баяр гүн: -Энэ хэргээс ухарсан зугтаасан хэнийг боловч би уучлахгүй гэж заналхийлэн өгүүлэхэд аюун сүрдэхгүй хүн хэн байх билээ. "Дээд тэнгэр, доод газар хоёр харж байна шүү" гэж тангараглахад нь "Ямар боловч туулан гарахаас өөр зам алга" гэж бодоцгоох аж.
Бүх цэрэг яаран мордох бөгөөд морьдоо хайрлан аажуухан явна. Үүрийн бараа замхран арилж өглөөний нар мандахын цагт хөвч хангайн нов ногоон дээр хөхөө шувуудын донгодох ба залуу сайхан нарс мод болгоноороо урт урт сүүдрүүдийг баруунаа хаясан хийгээд тэр сүүдэр болгоны дундаас шинэхэн ургасан өнгө бүрийн нялх ногоо цэцэг навчис энэ дэлхийн гуа сайхныг илчлэх мэт алаглах энэ бүхэн дайныг биш, тайвныг, үхэл мөхлийг биш амьдран хөгжихийг, амьдрах найрамдах, хайрлах энхрийлэхийн төлөө байгаа нь тэр хүмүүст эрхгүй нэгийг бодогдуулсан бол уу.
Ай хөөрхий ийм сайхан цагт дайтаж, амь цөлбөж явахын оронд, ар гэртээ аав, ээж, амраг хань, алаг үрийнхээ дэргэд адуу малаа маллаж, хар бор ч сэтгэл амар ажил хийж явбал хичнээн сайхан, хэчнээн жаргалтай байх сан билээ. Юунд ингэж дайн хийнэ вэ? Юуны тулд ингэж нэг нэгийнхээ өөдөөс буу шагайж, хорт сум тавьж нэгийгээ алан хядна вэ? Эрдэнэт хүний биеийг олон төрсөн эр хүний хувь заяа алалдах дайнд алтан амиа алдаж гээхийн төлөө төрсөн гэж үү? Ингээд бодоход дайн гэгч ямар бузар, ямар муухайг хүн бүр энэ цагт бодсон байлгүй яах вэ.
Энд нийт үхлийг олны өмнө аймшиг болгон тавьж байгаа биш, болох гэж бий дайнд үрэгдэх энэ олон цөмхөн эвий хөөрхий дайчин хүмүүсийн тухай өгүүлж байнам. Юунд тэдний тухай өгүүлнэм бэ! Эд хөөрхий, өнөө ба ирээдүйн явдал ч чухамхүү хэний төлөө юунд ингэж яваагийнхаа нарийн нууцыг танин тунгаан бодож мэдэхгүй яваад нь хөндлөнгийн хэний ч бол зүрх сэтгэл тэдний төлөө яахин өвдөхгүй байх юм бэ? Ингэж цааш өгүүлэхэд хар дайн заавал болоход хаана хэдийд ч заавал үрэгдэх энэ дайчин эрсийн ард юу байдаг билээ? Үр хүүхэд байдаг бол тэр нь өнчирнө, эхнэртэй байсан бол тэр нь бэлэвсэрнэ. Эцэг эхтэй байсан бол тэд нь үүрд гол харлан дурсаж байх замд орно. Иймд хүн бүр амиа хайрлах нь зүйн хэрэг боловч чухам яагаад хүн, түр зуурын ийм юманд хууртагдах нь давуутай билээ. Чухамхүү яг энэ цагт дээрх олон эрс ингэж яваад эцсийн эцэст энэ насандаа гэмшээд баршгүй ямар нэг хүнд хэцүү юманд орно гэдгээ ч мэдэхгүй, удирдаж яваа хүмүүс нийгэм нь ч мэдүүлэхгүйг хүсэж нүдий нь хар юмаар боогоод цээжий нь хүнд чулуугаар дарчихаад байна шүү дээ.
Хамгийн сүүлд яваа гуравдугаар тавьтын эхний хэсэгт Данзан өөрийн итгэлт захирал Баярын ард явлаа. Сэтгэл нь ялна дийлнэ гэдэгт итгэл дүүрэн байвч бас алс тэртээх хүрээнээ залран суугаа ачит Богд хаантны сахиусанд итгэсэн бишрэл мөн хэвээр байвч одоо болоод ирэхэд хамаг юм нэг л биш, урд яваа ширүүн баатар алдарт Баяр гүнг харахад түүний өргөн цээж урагшлах замыг таглаж хэнэггүйхэн яваа байдлаараа ялагдашгүй баатар мөн гэж бодогдуулна. Гэвч тэр нь бас л биш "Юунд энэ вэ?" Өөрийгөө сонжин судлахад алхах тусам ойртож байгаа энэ дайн монгол хүн монголтойгоо уралцан улаан цусаа ханалцах гэж байгааг бодоход түүнд тэрэн шиг аягүй юм бодогдуулахгүй боллоо. Тэгээд өөрийнхөө бодлыг дэндүү муу санааных болж байна уу даа гээд бодох тусам сэтгэл хүндрэн амьсгал давхцана. Уг нь Данзан ийм эр биш, жанжин Чойрын байлдаанаар арван хэдэн гамин руу хэрэглэж сураагүй сэлмэнд орохноо, барьж сурсан ташуур дээр гэж бодон сэлэм сугалахын оронд ташуур далайн ганцаар давхин орж байсан нь тэр цагтаа ид дүрэлзэх гал цог байжээ.
Ойн захад хүрэлцэн ирж явтал баруун нүдний дээд тал гэнэт чичигнэн таталдав. "За байз энэ чинь юун совин бэ? Баруун нүдний дээд тал татах шиг эрэгтэй хүнд сайн билүү? Аль эмэгтэйд сайн билүү?" гэж сэтгэл үймэрсэн нь дээрх хүндрэлийг бага зэрэг мартагдуулан тайвшруулав.
Энэ үед бүх анги баргаараа ойн захад гарч гүйцээд байсан бөгөөд нэгдүгээр тавьт, дээрээ хэдэн сайхан хөглөгөр нарс цувруулан ургуулсан бяцхан гүвээний өмнө тулан зогсож сүүлчийн хоёр тавьтыг хүлээх аж. Одоо эндээс гурван тавьт салан тус тусынхаа үүрэгт мөрийг хөөх ёстой гэнэ. Хиагт эндээс тун холгүй, газар сайн мэдэх хүн болгоны сэтгэлд өртөөг гурав хуваасны нэгээс яавч хэтрэхгүй гэж бууна. Баяр гүн ч дайснаа даван туулахад бэлтгэх бололтой өвөртөө гар хийн өнөөх хар үрлээсээ нэгийг аван ам руугаа шидээд доод хоёр даргадаа тушаал өгөхөөр урагш  ухасхийтэл сум шүүр тачигнав. Хаанаас вэ? Тэрхэн хэдэн нарст бяцхан гүвээний ирмэгээс! Оногдсон хүн онхолдон унана. Оногдсон морь дэвхрэн цовхорч тэрий буун ойчно. Бурхан сахиусаа залбирах, хараал занал тавих "Аа эзэн минь!" гэх хүртэл сонсдож агшин зуурхны дотор үймэн сандраагүй юм нэг ч үгүй болжээ. Ард нь Баяр гүн байгаагаараа урагш хоёр тасран зайлахыг тушаан хашгиравч сонсох хүн алга, аль зүг харж байсан бол тэр л зүгт өөдөө зугтаах тул хэдхэн мөчийн дотор үхдэл хүүр үлдэн замхрав.
Эцэст нь Баяр гүн л үлджээ. Түргэхэн шиг мориноос бууж газар элэглэн хэвтээд буудах гэсэн боловч нүдэнд нь хэн ч харагдсангүй эцэст нь ганцаараа үлдсэнээ мэдэн босон харайж мориндоо мордох гэтэл ирмэг дээр өндөр биетэй эр гэнэт гарч ирэн буудав. Энэ хүн Сүхбаатар. /Сүхбаатар Баяр гүнг юу юугүй алдахад хүрсэн учир өөрөө буудсан гэдээг/ Баяр гүнгийн мориндоо мордохоор дөрөөлсөн хөл гуяараа шархадсан учир хөл алдан доош унав.
Морь нь эзнээ аврах гэж ухаангүй догдолж байснаа ухасхийн пижигнэн алга болов. Үүнийг хэн харав? Данзан түрүүн хэрэг бишидмэгц хойш эргэн ойн захын хэдэн модыг бараадаж амжсанаараа тодорхой харсан бөгөөд эцэст нь баатар эзнээ авсугай гэхээс өөр юу ч үгүй болж дэргэдэх хоёр хүнийхээ хамт гүйв. Гурван буугаа зөрүүлэн барьж дамнуур болгон Баяр гүнг суулган гүйж явахад Сүхбаатар цэргүүдтэйгээ бие амар байсан морьдоороо үсэргэн ирж нөмрөн авлаа. Хариуд  нь нөгөөдүүл яаж ч амжсангүй. Баяр гүнг доош тавин зөвхөн хэрхэхий нь хүлээх ажээ. Сүхбаатарын цэргүүд морьдоосоо буун харайлгаж зөвхөн Баяр гүнг шохоорхон шавав. Тэр дунд Сүхбаатар "Хүүе нөхөд хойшоо! Энэ хүнд агаар тавьж өг!" гэж өгүүлэн хүмүүсээ холдоов. Тэр дунд Баяр гүн санаандгүй талаасаа салам цохигдсоноо бахардан муужирсан байлаа. Угийн махлаг нүүрэнд нь хамаг цус нь хуралдаж хүрэн хар болж дээд уруулы нь ширүүн хар сахал зарааных шиг боссоны нь ажвал лантуугаар цохивч үл хэмхрэх ширмэн толгой шиг болжээ. Хүмүүсийн зай тавьж агаар оруулж өгсний хувьд амьсгал аван ухаан орж энэ тэрийг нэг ажсанаа даруй түрүүлгээ харан элсэрхэг газрын тэр зөөлөн хөрсөнд нүүрээ шигтгэв. Ингээд үхэхийг бодовч нэмэр алга. Хүмүүс түүнийг гэдрэг харуулан ам хамарт нь чихэгдсэн шавар шороог арилгана. Тэр байтугай дөрвөн дугуйтай морь тэрэг авчран тэвшинд нь өвс тавин зөөллөж хэвтүүлэн авч явлаа.
Өдий болтол өнөө гурвыг анхаарах хүн алгаа. Тэд дэмий гайхахдаа морьдоо авчран мордож дөрвөн дугуйтай тэргэн дээр нүд анин яваа эзнээ бараадан явна. Уг нь эд түрүүн "За бид баригдлаа амьд гарна гэдэг ч үгүй шүү дээ" гэж бодсон нь одоо талаар болон учир нь олдохоо байжээ.
Хиагтад ирээд ардын намынхан Баяр гүнг тусгай гэрт оруулаад хойноос нь Сүхбаатар бусад удирдах нөхөдтэйгээ оров. Хамт ирсэн цэргүүд нь орон байр руугаа явахад нөгөө гурав мөн л учраа олохгүй хэвээр гэрийн хаяанаа сахих манаа шиг үлдэв. Дотоод сэтгэл нь ижилдээ ижил, дайнд ялагдсанаасаа илүү тэргүүлэгч жанжнаа баригдсанд гол харлана. Гэр дэх хүмүүс Баяр гүнгээс үе үе юм асуух шиг болж байхад хариу  алга. Ганцхан удаа "Ээ би эзэн хааны төрийн төлөө далан хэдэн удаа дайнд орсон. Ийм тэнгэр нь хаясан дайн үзээгүй. Залуу жанжин чи над ганц сум хайрла!" гэж бүдүүнээр унжруулан өгүүлэх хойноос нь ёстой хавханд орсон чонын авиагаар янгинуулан уйлав. Энэ нь Данзанд маш харуусалтай. "Ай даа сум л битгий өгөөсэй билээ" гэж амандаа өгүүлэн магнайнхаа хөлсийг арчина.
Сүхбаатар нөхөдтэйгээ гэрээс гарч одов. Ард нь буу дуугарахгүй байхад нь Данзан ашгүй сум өгөөгүй байж гэж сэтгэл тайвширна. Үе үе хүндээр санаа алдах сонсдоход амьд байна гэж баярлана. Нэг хүн дэргэд ирж "зэвсгээ хураалгацгаа!"  гэсэнд Данзангийн хажуугаас "юунд тэр билээ?" гэв. 
Хариуд нь: -Үгүй та нар чинь энэ Баяр гүнийхэн байгаа биз дээ гэхэд нь хэн нь ч дуугарсангүй. Нэг мэдэхэд гэр түшүүлэн тавьсан гурван буу, унаа морины хамт үгүй болсон байлаа.Өнөөх хүн аваад явчжээ. Гэтэл тэр хүн биед бүсэлсэн дайзтай сумыг аваагүй нь эд буугүйгээр аюул гаргахгүй буюу эсвэл хүний биед халдахаасаа зовсон ч байж мэднэ.
Нэг хүн хувинтай хоол барин ирж гэрт ороход Данзан гэдэс өлсөж байгаагаа санан юм олж идэхээр явлаа. Цэргүүдийн орон байрын хавиар явахад мөн л хайхрах хүн алга. Өмссөн хувцас үл ялгагдах байснаас ч байж мэднэ. Дун дуугарч цэргүүд хоолондоо ороход нөгөө гурав юм горьдон хойноос нь орсон боловч мөн хайхрах хүн даанч үгүйг далимдуулан бүхэл мах хувааж байгаа галчийн өмнө очин гар тосов. Тэгээд тус бүрнээ хэсэг мах хүлээн авч идээд дараа нь шөлөнд нь чанасан шар будаагаар гэдсээ түнхийлгэж аваад буцав.
Өнөөх гэрийнхээ хаяанд ирээд мөн л манаа шиг сууцгааж байтал нэг хүн дэргэд нь ирэн баахан ажиглах шиг болсноо:
-Чи чинь одоо манай нутгийн Данзан хүү мөн үү дээ гэхэд нь Данзан толгой өргөн харав. Нүдэнд нь хэзээний танил Баасан, ард нь Хүрэлийн хүү Цэрэндорж харагдавч Данзанд дуугарах хүсэл алга. Харин сэтгэлд нь хөөрхий Хүрэл бодогдон харуусагдана. Нөгөө хоёр бас баахан ажиглан зогссоноо:
-Чи ч Данзан мөн л байна л даа, би чамайг таньж байна. Тэр жилийн чинь хамт жин тээж гарсан Дорж өвөл ирсэн. Түүний ярианаас үзэхэд чи өдийд хаана ч баймгүй билээ. Гэтэл энд явж байх нь юу вэ? Яагаад энэ вэ?
-Аа юу гэнээ? Үгүй тэгээд тэр Дорж одоо хаана явна вэ? гэж Данзан өөрийн эрхгүй дуу алдан асуухад Баасан
-Уг нь энд л дээ. Харин яг одоохондоо байхгүй, баруун тийшээ танайхны цагаантнуудыг хөөхөөр явчихсан. 
Данзан дахин дуугарсангүй, нөгөө хоёр нь түүний дуугарах дургүй байгааг мэдээд, явчлаа.
Шөнө тэр гурав мөн гэрийн хаяанаа унтахаар хэвтэв. Дэр дэвсгэргүй хэвтсэн тэдний дороос нойтон газрын чийг харван жиндэх нь ч юу ч биш, дээр нь харин тэнгэр чилэхээрээ нэг чилж байх нь аятай.
Данзан нөгөө хоёрын дунд хэвтсэнээрээ баруун тийш эргэн жаал зугаа ярилцах гэхэд тэр нь гуниг гутрал болон төдий л дуугарч өгөхгүй байлаа. Харин зүүн талынх нь сайн бээсийн хошууны Довдон гэгч:
-Хүүе Данзан аа! гэж сэм шивнээд: -Бид өнөөдөр яагаад ийм амархан цохигдсоны учрыг чи мэдэж байна уу? 
-Одоо яая гэх вэ ганцхан тэр гайтай сум шүүрээс л...
-Үгүй тэр сум шүүр яахав, ганцхан анхны, мордохоос л хазгай байснаас...
-Мордохын хазгай байсан гэж үү?
-Тэгэхгүй яахав. Манай баатар эднийг тэр ирмэг дээр ирэн бэлтгэсэн байна гэж огт санаагүйгээс л... 
-Ээ нээрээ тэгж шүү гэж Данзан ам барин гаслаад: -Үгүй хө, уг нь манай баатар эднийг дийлэх ухаанаа мөн сайхан хийсэн дээ.
-Ээш тийм, ганцхан тэр гайтай ирмэг! Үгүй хө бид ирмэгт мэнд тулж чадсансан бол өдийд энэ Хиагтад жанжин суух байлаа шүү дээ.
-Чухам хэлээд яахав. Ийнхүү тэр хоёр зөндөөг ярилцахдаа амаа барин гасалсан нь маш олон. Гэвч тэр яриандаа согтууран сэтгэл амран нам унтчихсан байв. Өглөө сэрэхэд баруун талд унтсан нь алга.
-Хүүе өнөөх маань хаачив?
-Алга оргоод явчихжээ.
-Одоо биднийгээ хаяад уу?
-Биднийгээ байтугай хүний гарт шархдан баригдсан баатраасаа ч хагацан хаяад гээч.
-Аа новш! Ингэснээрээ өөдлөхгүй. Чухам заяа нь үгүй.
-Мэдээжийн хэрэг, ийм цагт эзнээ эр нөхрөө хаян зугтаасан хүний үйлс хэзээд хазгай явна.
-Тэгнэ, ёстой тэгнэ, чи хараад л байгаарай! 
Журамт цэргүүдийн өглөөний цайн дун татахад хоёул учир мэдэн гүйн хүрэв. Хүмүүс хураалттай донхор том модон аягаас аван галчийн өмнө очихыг тэд олж харангуутаа дууриав. Хүн тутамд болсон гурил хоолны халбагаар нэг оногддог байжээ. Хоёул гурилтай болж аваад олноос онцгой байшингийн булан бараадан суув. Гэтэл Довдон гурил дээр бас шагайн чинээ өөхөн тос тавьж өгснийг олж харан яаран босож, галчийн өмнө очин тос нэхэв. Өөдөөс нь галч ""чи түрүүн авсан байлгүй яахав" гэснээс Довдон маргаан үүсгэв. Тэр дорхноо харилцан дуу чангарч, гуйлгачин, түйлэгчин, луйварчиндаа хүрч явчихад Данзан очиж нөхрөө хойш татаж аваачлаа.
-Золиг минь ээ чи зүгээр гурил олдсоноо яамай гэж залбиран хүрт! Гэхэд Довдон:
-Үгүй юу гэсэн үг вэ? Тэнд хүн бүр тостой гурил идэж байхад бид хоёр энд заваан гурил...
-За яршиг! Эд чинь эндхийн эзэд, бид хоёр гэвэл юу билээ, түүнээ л бод!
-Гэлээ ч дээ. Эд биднийг нэгтэй алаагүйгээс хойш хоол залгах ёстой!
-Ёстой гэнээ? Хэн хэлж байгаа үг вэ?
-Би, би хэлж байна.
-Өвчит минь боль цаашаа!
Аягатай гурилаа халуун хар цайгаар зууран идэж, дуусан дуустал тэр хоёр бие бие рүүгээ хялалзан сэм хэрэлдэв. Гэвч тэндээс гарангуутаа зүгээр, 
-Хоёулаа жаал зугаа гадуур явах уу?
-Тэгье, ер нь энд юу юу байдгийг үзье. Эхлээд тэр хоёр анхны дайны дараахантай гэнэт галын аюулд автагдан шатсан хятад пүүс худалдааны суурин дээгүүр хог шиншлэх мэт баахан явлаа. Дараа нь алхах гишгэхийн сургууль хийж байгаа хэсэг цэргүүд дээр очин дуу дуулахы нь онцлон сонирхов.
-Шивээ Хиагтыг авахад шилэн дэнлүү юу гэнэ вэ? гэж Данзангийн асуухад Довдон:
-Шилэн дэнлүү хэрэггүй гэнэ гээд шоолон инээв. Дараагийн бадгийг Данзан анхааран чагнаснаа:
-За чи дуулав уу? Эдний жанжин Сүхбаатар ухаа хонгор морьтой хүн байх нь байна шүү гэхэд:
-Тэр худлаа, өчигдөр давхиад ирэхий нь харахад хээр морьтой л явсан даг.
-За яршиг, ухаа хонгор морио хайрлан агтандаа тавьчихсан байж болох бус уу.
-Тэр ч тийм.
Тэндээсээ холдон хашаа хороогоор явлаа. Нэг хашааны дэргэд ирээд Данзан дотор нь юу байдгийг сонирхон ажихдаа хоёр гунан буу байхыг харан цочиж:
-Хүүе чи хараач! Энд хоёр үхэр буу байна.
-Үхэр буу гэнээ? Довдон зогтусан сургааг хашааны завсраар ажсанаа: -Ээ, энэ үү? Үхэр буу биш ээ, гунан буу.
-Гэсэн ч дээ. Одоо бодоход бид эднийг яав ч дийлэхгүй байж.
-Үхсэн. Энэ муу гунан буу чинь шал дэмий эд байдаг юм.
-За тэгвэл тийм л байдаг байж.
-Өвөл дөө. Хүрээнээс гаминг хөөхөд агаарт сум нь хор хор дуугаран явахы нь сонсоход, ээ дээ энэ ч одоо сүйд хийнэ шүү дээ гэмээр байвч газар буусан хойноо тэсрэхээсээ тэсрэхгүй нь олон.
За тэгвэл тийм л байдаг байж. Энэчлэнгээр тэр хоёр бяцхан хотыг бүрэн нэгжиж гүйцээд үдээс хойш хоолны дун татахад тэр зүг яаран гүйв. Хоолны дараа өнөөх гэрийнхээ гадаа ирж эргэн тойронг чөлөөтэй ажин сууна. Сүхбаатарын ирэхэд хоёул хүндэтгэн босож амар ирэв.
-За мартсанаас та нар хоол ундны зүйлийг яаж аргалж байгаа билээ? гэхэд нь
-Жаа жанжин аа зүгээр  Бид биесээ борлуулаад л байгаа шүү гэж хоёулаа хариулав. Гэрт ороод юу ярихы нь Данзан олж сонсохыг хичээн хана налан сууж чих тавин чагнав. "За таны бие яаж байна. Дам сонсвол халуун ихтэй байна гэсэн үнэн үү?" гэж Сүхбаатарын асуухад хариу алга. "Ямар боловч бид таныг эдгэрүүлэхийг бодно. Энэ Ар Хиагтад орос эмнэлгийн газар байдаг, одоо таныг тэнд л аваачихаас өөр аргагүй байна. Тэр газрын эмчтэй нь ярилцсан" гэхэд Баяр гүн анх удаагаа дуугарав бололтой: -Хэзээ аваачих вэ? 
-Маргааш.
-Ингээд яриа тасарлаа. Гэрт чухам хэн ч үгүй мэт байснаа Баяр гүнгийн дуу эхлэн сонсдов.
-Өчигдөр та нар надаас Барон жанжны тухай иун ихийг мэдэхийг хүсэн эргэлдүүлээд байсан, би дуугараагүй, юунд гэвэл би тэр тухайн юмыг та нарт дуугарах үүрэгтэй хүн биш, харин дуугарахгүй тангарагтай. Үүнийг чи цэргийн хүн болохоор юунд андах вэ? Гэвч би одоо дуугаръя. Барон жанжин хэдэн мянган цэрэгтэй айсуй яваа. Чухам хэдэн мянгатай хэзээ хэдийд хаагуур орж ирэхийг би мэдэхгүй, ирэхэд л ирнэ. Ингээд үнэнийг хэлэхэд залуу жанжин чи сайн байна. Дайны чинь од ид сайхан орой дээр чинь гялалзаж яваа юм байна. Араас чинь улаан орос туслах л биз. Гэлээ ч чи дийлэх үү? Хай би итгэхгүй байна. Барон жанжин бол үхэхээс бусад үйл бүхнийг үзсээр яваад эцэст нь шидийг олсны адил сүрхий болсон хүн гээд Баяр гүн үгээ таслав. Энэ даруй чимээ таг тасрав. Дахин Баяр гүн дуугарсан нь:
-Миний морь яасан бэ?
-Бий! Таны морийг манайхан барьж авчраад агтанд тавьж хадгалж байгаа.
-За болж. Над арван хэдэн жил хань болсон юм. Аян дайнд явж байхад аминд орсон, ялан дийлэхэд тус дөхөм үзүүлсэн энэ бүхний нь тоолж баршгүй. Одоо өтөлж яваа юм даг. Гэлээ ч хоёр жилийн эдэлгээ бий. Түүнийг минь чи өөртөө авч үз! Тэгээд юмыг яаж мэдэх вэ, хэрэв чи энэ бодол санаагаа биелүүлж чадсан байвал тэр морийг минь зүгээр зөнд нь тавин өөрийн нь үхлээр үхүүлж үзээрэй. Гуйх юм ердөө л энэ. 
-Үгүй Баяр гүн та юунд дэмий юм бодон биеэ чилээнэ вэ? Та гайгүй эдгэрнэ. Маргааш бид таныг орос эмнэлэгт аваачих гэж байгаа шүү дээ.
-За сайн байна. Би та бүхний энэ энэрэнгүй сайхан сэтгэлийг яавч мартахгүй гээд нэг хэсэг дуугүй байснаа үгүй цаана чинь намайг дагаж ирсэн цэргүүдээс байна уу?
-Байна. Нэг нь урьд шөнө алга болсон байна билээ. Хоёр нь гадаад сууж байна. Ер нь үргэлж л сууж байдаг юм.
-Аа хөөрхөс минь. За чи тэднийг минь над дээр нэг оруулж өгвөл би бас их баярлах байна.
-Тэр бололгүй яахав. Ганцхан та сэтгэлээ уужим тавь!
Сүхбаатарын "Ор" гэж дөнгөж өгүүлмэгц Довдон, Данзан хоёр яарав оров. Баяр гүн модон хашлагат  тохилог орон дээр буруу харан хэвтэнэ. "Жа бид ирлээ" гэхэд алгуур хөдлөн эргэхийг үзэхэд бага зэрэг шаналсан шинжтэй боловч маш тайван нүдний ширүүн харц нь намуу, ширүүн хар сахал нь боловч зөөлөн шиг. Ер хүн болсоор ийм амгалан тайван байгаагүй бол уу гэлтэй.
-Жа та бидэнд юу айлдах сан бол? гэхэд:
-За гэж ам нээн бодолхийлээд:
-Би та нарын хувь заяаг авч явж чадсангүй, хойшдоо бүр ч үгүй. Одоо өөрсдийнхөө хувь заяаг өөрсдөө шийдвэрлэ! Гэж нам дуугаар өгүүлээд: -За явцгаа надтай дахин уулзана гэж битгий бодоорой! гээд цааш эргэн буруу харав.
Шөнөдөө Данзан нөхөртэйгөө мөн л гадаа. Эхлээд тэр хоёр маргааш Баяр гүнг Ар Хиагтын эмнэлгийн газар хэвтэх тэгээд эдгэрнэ гэж ярилцаж байснаа ялагдсан дайсныхаа тухайд орлоо. Түүндээ өөрсдийн болоод бусдын үймсэн сандарсан, үрэгдсэн, зугтаасан, бүхнийг баахан дэлгэхэд өөрийн эрхгүй ялагдахаас өөр зам байгаагүйг ойлгов. Эцэст нь тэр хоёр Сүхбаатарын чин зоригт баатар үйлс, ариун шударга энэрэнгүй сайхан сэтгэл санаанд нь орсон бөгөөд чин сэтгэлээсээ түүнийг бахдан хүүрнэсээр тэр орой болтол таг унтаж орхижээ. "Хүүе та нар чинь яачихсан улс вэ өдий болтол босдоггүй" гэж нэг хүний сэрээсэнд тэд харав. Өглөө болохоор үл барам нар дээр хөөрсөн үзэгдэнэ. Гэрийн үүдэнд тав зургаан хүн шивэр, авир ярилцахаас нь сонсоод: -Үхжээ, амиа хорложээ, өвөртөө байсан бүх хар тамхийг нэгмөсөн идэж хордсон бололтой! гэсэнд Данзангийн дотор пал хийж "Үгүй хэн бэ? Хэн амиа хорлов?" гэхэд хүмүүсийн нэг нь: -"Танай гүн Баяр" гэж чихэнд нь шивнэв.
Данзангийн нүд харанхуйлав. Нулимсгүй хуурай байх боловч бүх орчин нэг үе хав харанхуй. Хажууд нь Довдон тэс өөр. Ганцхан удаа санаа алдаад: -За яахав, орчлонд мөнхийн ус уух хэн л байдаг билээ гэх нь Данзанд эгдүүтэй сонсогдох боловч Довдон Баяр гүнд муудаа биш, сэтгэлийн зовуурь шулуудсандаа тэр байжээ.
Оршуулах явдлыг тэр хоёр гүйцэтгэхээр болов. Нэг морь тэрэг ирсэн нь жигтэйхэн муу, гажсан хоёр дугуй нь хайвганан хяхтнана. Морины гэдэс хэнгэрэг шиг том том атал ясан хэдрэг туранхай урагш гишгэх дургүй, ёстой үстэй хад. Талийгаачаа тэрэгний тэвшинд тавин зүүн тийш Бүргэдтэй уулын энгэр барин хөдлөв. Хөллөсөн морь хоёр эрд хүчлэгдэн хөтлөгдөхийн эрхээр урагш гишгэлэн явна. Хотоос гарангуут хашигнан бүр явахаа болив. Балбан ташуурдахаасаа тэд эвгүйцнэ. Хараал үгс байн байнаман дээр гарч ирэхийг уруул жимийн тэвчинэ. Данзан тэрэгний ард гаран хойноос нь түрж эхлэв. Урд нь Довдон цулбуур татан зүтгэхээрээ зүтгэнэ. Үнэндээ тэд морь тэргээр хүн оршуулах биш, мөрийг ч болов тэргэн дээр тавин юутай хүүтэй нь чирч яваатай адил байна. Гэлээ ч тэд гутралгүй, эрэлхэг эзэндээ эцсийн хүндэтгэл гүйцэтгэж яваагаа бодон сэтгэл талбиун явна. Үдшийн нар дээрээс цоонон эр биеийн тамирыг барагдуулан магнайг хөлсийг дуслуулж байвч ажиггүй зүтгэнэ. Гаслантайгаас ганцхан тэрэгний дугуй эргэх бүрдээ хоёр тийш хайвганан гаслангийн дуугаар хяхтнана.
-За хө энд оршуулах уу даа? гэж Довдонгийн өгүүлэхэд Данзан түр зогсон орчинг ажсанаа:
-Энд дэмий хотод дэндүү ойр байна.
Цааш хөдлөв. Үдийн нар улам ч цоноож урагшгүй морь бүр ч хөдлөх дургүй байвч цааш явлаа. Амандаа маань уншин тэрэгнийхээ дугуйг хяхтнуулсаар л байв.
-За одоо энд үү?
Данзан дахин орчинг ажсанаа:
-Үгүй энд дэмий. Хайш хайш ууланд ил ийм газрыг дэмий гэдэг ээ.
Цааш хөдлөв. Одоо болохоор "маань" ч алга, түүний оронд бүх хүчээ дайчлан зүтгэх хэрэгтэй болжээ. Харин тэрэгний дугуй дангаараа хяхтнана.
Ийнхүү явах тусам газар холдсоор. Эргэе гэтэл ёсонд үл нийцэх амьтдын хар нүгэл. Тэгээд хаана оршуулав? гэвэл уржигдрын тэдний бут ниргүүлсэн дайны талбай өнөөдрийн элээ шувуудын ид оволзох газрын дунд тэд үхсэн амьд хоёр яс салжээ.
Хиагт хотод эргэж ирэхэд нь ардын журамт цэргийн дэд жанжин Билэгсайхан гүн гэгч тэднийг дуудуулжээ. Очвол тэр хүн биеэр намхан, царай зөөлөн, жирийн байдлаар амар мэнд мэдэн хүлээж аваад, тус бүрийн аймаг хошуу нэр алдар бароны цэрэгт хэзээ хэрхэн орсон зэргийг асуун лавлав. Дараа нь ингэхэд одоо та нар манай ардын нам, журамт цэргийн эсрэг дайтах гэж явахын учир юу билээ дээ? гэж инээмсэглэхэд нь нөгөө хоёр бие биеэ харснаа Довдон нь: -Улс оронд тусгаар тогтнол, энх амгаланг хүсэхдээ л гэж хэлэхэд нь Данзан, би ч бас тийм дээ гэв.
-Бид ч бас түүний төлөө гээд Билэгсайхан, ялгааг гаргаж ард түмэнд эрх чөлөө олгож хүн хүнээ дарлан мөлжих ёсыг зогсоох тухай өгүүлээд цааш бас хувьсгал, Ленин, улаан орос улс тэдний зорилго ба тусламжийн тухай ярив. 
Энэ зүйл Довдонд төдий л ойлгомжтой биш, ойлговч тэр эргэлзэнэ. "Ай даа, үнэн бол уу", үг хэл ч яахав, үйл явдал нь үнэн худлыг гэрчлэх шүү дээ гэж дотроо баахан үймрэн сууна. Данзан гэвэл тийм биш, өнгөрсөн жил хятад цэргүүдийн гараас зугтаахад дайралдсан зоригт залуу найз, түүний гүэ чаэ даан хэмээн маш сайхныг ярьсан нь сая ойлгогдож байгаа бөгөөд ашгүй энэ ардын нам тэр гүн даантай нөхөрлөжээ гэж баярлав.
Билэгсайхан ярианы төгсгөлд барон Унгерний хор хөнөөлийг танилцуулаад одоо та нар манай ардын журамт цэрэгт элсэн үү, яана дураараа бол. Ганцхан захих юм хань дайсан хоёроо таньж чин шудрагыг л бариарай  гэлээ.
Нөгөө хоёр нэг хэсэгтээ дуугүй суув. Данзан нөхрийнхөө амыг харав. Нөхөр нь хариу харах тул:
-За би цэрэгт элье. Ганцхан гуйх юм та намайг дайн дуусмагц суллаж үзээрэй!
-Тэр болно.
-Би харихыг хүсэж байна гэж Довдон өгүүлэн амьсгаадсанаа, орон гэр маань хол, өвөл маш хатуу өнгөрч хэдэн малаа барсан. Тэднийгээ эртхэн очиж харалгүй тун болохгүй байна.
-Тэр ч болно. Ганцхан чи эндээс гарсаар бароныхонд баригдан нэг бол алагдана эсвэл дахин бидэнтэй тулалдахаар ирэхэд хүрэх биш үү?
-Аа эзэнтэн минь би баригдахгүй, үнэнийг хэлэхэд би ганцаараа гүйлгэн газар нутаг болгоноор шөнө өдөргүй явж сурсан хүн.
-Үгүй тэгвэл чи эндээс дөнгөж гарангуут амьтны морьд тоншин гай тариад явах хүн шиг вэ? гэж цочин өгүүлэхэд:
-Ааш эзэн минь үгүй, ер нь хойшдоо зүгээр мөрөөрөө ячвдаг хүн болохоор тангараглая. Ганцхан та одоо миний эмээл хазаарт морийг зүсээр нь олгож хайрла 
-Тэр ч болно. Ганцхан захих минь, ээ дээ нөхөд хань дайсан хоёроо таних, төвшин шударгыг барих энэ хоёр л байна шүү дээ.
Хоёулаа тэндээс гарав.
Данзан цэргийн байр руу явлаа. Сэтгэлийн байдал ер таатай биш, Довдонгоо цэрэгт элсэнэ байх гэж итгэсэн итгэл талаар болсны дээр одоо ингээд дан танихгүй хүмүүсийн дунд ганцаараа орох боллоо шив дээ гэсэн бодолд дарагдах ажээ. Хажууд нь Довдон бас ч таатай биш, нөхрийн царай гомдсон гутарсан хоёрт илтэд дарагдсанд зовиурлана .
Нөхөр минь би нөгөө муу нөхрийн адил чамайг хаян алга болж байгаа биш, ширүүн баатар талийгаачаа ч чамтай хамт сайхан оршуулсан. Ингэхлээр чи надад гомдох явдалгүй гэхэд нь Данзан эс дуугарав. 
 -Би чамтай адил эзний цэрэгт элсвэл элсмээр л байна. Ганцхан би гэртээ нэг айлын хүүхэн босгон авчраад түүнээ тавтай өвөрлөж ч амжилгүй бароны цэрэгт баригдсан хүн шүү. Үгүй ядаж миний ээж гэж арван амтан гэж алдаршсан нэг айхавтар чавганц байдгийг яана. 
Данзан мөн л дуугаралгүй явсаар цэргийн байрны дэргэд ирээд,
-За чи буц, тэр эмээл хазаарт морио эртхэн олж аваад явах замаа хөө! гэхэд Довдон "за" гээд бүсэлсэн дайзат сумаа аван өмнө нь барьж "май, одоо энэ л чамд хэрэгтэй" гэв.

ДАЙЧИН ЭРСИЙН ДАВХИАН

Цахар гүн Баярын нас барсны дараахантай барон Унгерн Бүргэдтэй уулын зүүгээр хил нэвтрээд, тэндээсээ ар өвөр хоёр хиагтыг зүүн хойноос нь нөмрөн авч довтолсон гэдгээ. "Тэр дайн маш ширүүн, орос монгол алин нь боловч ялан дийлэхэд сэтгэл бардам, зэр зэвсэг, агт морьд цөм сайн. Ай даа мөн айхавтар улс байсан хун даа.Үгүй хэрэв тэр цагт зөвлөлтийн улаан армийн их анги гэнэт ирэн туслаагүйсэн бол бид ч сандарч мэдэх байсан даа" гэж ардын журамт цэрэгт явсан партизан бүхэн ярьдаг юм. Гэвч би энэ тухай бичихийг орхин баруун замын байлдаан гэгчийг авсугай.
Тэр цагт Түшээт хан аймгийн Ахай гүнгийн хошуунд дайсны нэг томхон анги хүрэлцэн ирснийг залуу жанжин Өөллөгөө ноёны хороо хүлээн авч мөн улаан армийн бяцхан хэсэгтэй нийлэн устгахаар давшихад Дампил, Дорж хоёр явалцжээ. Энэ ангийн явсан газар ганцхан Ахай гүнгийн хошуугаар тогтохгүй баруун хойш Жалханз хутагт, Хатанбаатар Магсаржав, Дайчин вангийнх  гэх зэрэг хошуудаар орон, тэр газрын дайсан цагаантанг бүрмөсөн цэвэрлэсэн их явдал байх боловч би тэр бүрийг түүхчлэн тоочихоос зайлсхийн зөвхөн онцын содон явдалт хүмүүсийн үйл ажиллагаанд эргэн орсугай.
Ацын нуга хэмээх газар анхны тулалдаан боллоо. Дайсан энд маш ширүүн, журамт цэргүүдэд багагүй хохирол, сандрал учруулсан бөгөөд тэр дунд хилэн хар морьтой, шинэхэн цэнхэр дээлтэй, навтгархан нуруутай айхавтар эр явахыг журамт цэргүүд үзэж авав. Тэр эр зэр зэвсгээр маш сайн, нуруунд нь си санли, ташаанд нь гамин цэргийн хөнгөн цагаан сэлэм, цээжинд хэдэн давхар дайзтай сум ороолттой бөгөөд сэлээдий ба сэлмийнхээ бариулд улаан, ногоон, ягаан, шар, цэнхэр, таван өнгийн урт цагаан мяндсан алчуур намируулан уяжээ. Буудах нь тун хэцүү, хаа нэгтэйгээс цойлсон гөрөөс шиг хар хурдаар гарч ирэн хажуугаар өнгөрөх зуур хэдэн арван сум үсэргэхдээ сум тоолон амь авах гэж сандаргана. Хүмүүс бодоход өмссөн хурц өнгөт дээл ба хар зэвсэгтээ зүүсэн олон өнгийн алчуур нь буудахад тавтай баримжаа болмоор байвч тэр нь түүний хурдан давхилтад хойш хийсэн солонготуулж барил алдагдуулна. 
Хоёрдугаар их тулаан Ахай бээлийн хошуунд болов. Жанжин Чойбалсан дайсанг цохих арга, ухаанаа гарамгай хийсний дээр цэрэг бүр шийдэмгий байлдсаны ү дүнд дайсан сүрхий  цохигдов. Гэлээ ч өнөөх хилэн хар морьтыг яаж ч чадсангүй. Тэр гайхал зугтаагсадтай нийлэн зугтаах мөртөө зугтаасангүй, газрын бэрхэд санамсаргүй орж орхиод ганцаараа үлдэн хориглон байлдсан нь хачин гайхалтай. Бяцхан жалганд морь, бие хоёроо далдалж аваад өмхий хүрэн шиг энд тэндээс цухасхийн буудсан нь арав хорин хүнтэй тэнцэнэ. Тэр зуур нөгөөдүүл нь амь гарах зай сүвээ олон арилав. Эцэст нь өөрөө нэг мэдэхэд тэртээ хажуугийн модот уулын хэц өөд морио зүтгүүлэн давхиж явав. Энэ нь ёстой ид шидийн хэрэг, чухам яагаад, хэдий завандаа тэнд хүрсэнг хүн бүр бодож эс олсон бөгөөд бүх хэрэг өнгөрсөн хойно уулын цаад руу хэрхэн буусанг нь үзэхэд бас л гайхалтай, морьтой хүн байтугай явган хүн нэвтрэн гарахын аргагүй их асга байлаа. Мэдээжийн хэрэг,хар морьтой бол дайсан. Хамгийн заналт дайснаа гэж журамт цэргүүд үзнэ. Гэвч түүний баатарлагийг бас бахдана. Ялангуяа өндөр Дампил "чухам чи бид хоёрын хэн нь хэнийгээ бол доо" гэж занах боловч "аавын хүү ийм байх нь энэ дэлхийн чимэг" гэдэг байв. Энэ үгийг цэргүүд мөн зөвшөөрөн "Аавын хүүгийн суманд уу, аль түүний тархинд уу" гэдэг зүйр үг гарчээ.
Гуравдугаар тулалдаан Ханд чин вангийн хошуунд болж дайсан дахин эсэргүүцэх юмгүй болтлоо цохигдов. Гэтэл хар морьтон мөн л үлдсэнээр барахгүй цог жавхлангаа бадруулаар... Дайсан цохигдож ид бутран зугтаах үеэр журамт цэргүүд тэдний захирал орос офицерын морийг унагаан амьдаар барихаар арваад сайн морьтой хүн хурдлан очиж явахад хөндлөнгөөс хар морьтон гэнэт үсрэн гарч ирж офицероо авах гэснээ ямар ч нөхцөлгүй болмогц гар сунган ганцхан буудахдаа хулхиар нь хийж орхиод өөрөө арилж одов.
Ерөнхийдөө энд дайсан бүрмөсөн цохигдсон тул жанжин Чойбалсан гол хүчээ аван Богдын хүрээ чиглэх болов. Дайсны үлдэгдлийг устган цэвэрлэх явдлыг Дампилд даалган үлдээсэн бөгөөд шилдэг найман хүнийг гарган өгсний нэгэнд Дорж оржээ. Уг нь Дампил суман дарга  Гэтэл одоо түүний дор суман  байтугай тасаг ч алга. Гэлээ ч хүмүүс Дампилаа Суман дарга аа!" гэж дуудна. Ийнхүү дуудахыг Дампил маш тааламжтай хүлээн авах бөгөөд харин өөрөө  бага боловч дайсныг устгах анги захирсны нь хувьд "жанжин аа" гэх буюу эсвэл "хорооны дарга аа" энэ тэр гэвэл уурлах ажээ. Зөвхөн найман хүн захирсны нь баримтлан салаа тасгийн зэрэгт аваачин дуудвал мөн л уурлах ажээ. Учир нь гэвэл Дампил, ардын журамт цэргийн анхны өдрөөс эхлэн суман даргын үүрэг хүлээсэн хүн бөгөөд өөрөө ч бүх цэрэг дайны явдалд суман даргаас илүү эрхэм хариуцлагатай үүрэгтэй гэж үздэг тул үүрт суман дарга явах хүсэлтэй байжээ.
Дайсны үлдэгдэл урагшаа Өвөр Монгол орохыг санаархан зугтаасан сурагтай байлаа. Тэд замдаа тохиолдсон айл амьтныг дээрэмдэн хөл унаа залгах тул хөл хүрэлцэн гүйцэхэд бэрх. Хөөж яваа Дампил ард олныг айлган цочоох, эд хөрөнгөнд нь халдах тэр бүхнийг хатуу цээрлэх үүргийг авсан хүн бөгөөд түүнээ баримтлан эцэж ядарсан морьдоо өдөр шөнөгүй зүтгүүлэн явна. Хоол хүнснийхээ зүйлсийг зөвхөн хүний өгснөөр залгуулах тул зарим өдөр хэт цадан цатгалдах, зарим өдөр өлсгөлөн явах ч тохиолдоно. Гэтэл бас замд тохиолдох айл амьтдын  байдал янз бүр, амар мэндийг даруйхан эрээд "бид ардын намын номхон борынхон байна" гэхэд "аа тийм үү" гэж дуу алдах унах морь сэлбэн туслахыг боддог нэг хэсэг байхад "үгүй та минь тэр ардын нам номхон бор гэдэг чинь юу вэ?" гэж гайхан дэвэн дэлхийн юмыг амандаа орохын зоргоор асуун шалгаадаг ч нэг хэсэг байна. Зарим нь бүр "номхон борынхон" гэж амнаас цухуйлгамагц хөмсөг зангидан аягын амсар зуулгахгүйг хичээх байдлаар таг дуугүй болдог ч бишгүй дайралдана. Гэвч Дампил эдний хэнд нь боловч гэм зэмгүй, хагас сар гаруй явсны эцэст дайсны барааг анх олж харав.
Тэд уг нь тав зургаагаас хэтрэмгүй байлтай атал бүх зугтаагсад бие биеэ эрэн нийлэлдсээр арван хэдүүл болсон аж. Үзтэл тэднийг мөн л өнөөх цэнхэр дээлтэн толгойлон явна. Хар морь нь солигдож бараан зүсмийн морьтой болсон байх бөгөөд түүн дээр хөндлөн сууж, хурц зэвсгүүдээ гялалзуулан начин шонхор шиг шилбэлзэн явна.
Дампил түүнийг хамгийн түрүүн тавив. Одоо ч харин чи бид хоёрын хэн нь хэнийгээ гэдэг цаг иржээ гэж заналхийлэн өгүүлэв. Нөхөд нь ч "аавын хүүгийн суманд уу, аль түүний тархинд уу?" гэж өгүүлэлдэв. Цэнхэр дээлт Дампилыг танив бололтой. Хүмүүс яаран тархаж хориглон байлдахад бэлтгэв. Гэтэл энэ нь заль байлаа. Дарга Дампил нөхдөө мориноос буулган явган явуулж буугийн тусгал хүрэхүйц болготол цэнхэр дээлт, хүмүүсээ гэнэт мордуулан зугтаав. Хойноос нь журамт цэргүүд ардаа орхисон морьддоо хүрч, мордох гэсээр байтал тэд бараа сураггүй арилжээ. Эцэст нь Дампил ихэд хорсон, түүнийг би энд орчлонгоос тонилгоно гэсэн маань тоосонд нь дарагдан хоцров гэж амаа барив.
Тэр өдөртөө Дампилын анги, сульдсан морьдоороо зөвхөн зам мөрий нь хайж явлаа. Маргааш нь бяцхан голын дагуух айлуудаар буун учир явдлаа илэрхийлэн өгүүлсэнд тэндхийн хүмүүс нүүр тал өгөн агт морьдоо сайнаас нь барилан хөл унаа залгахаар болов. Тэр байтугай дайсны хааш чиглэн явсныг тодорхой мэдэж байсан бөгөөд газарчлах хүнийг хүртэл гаргаж өгөв.
Эндээс Дампил зөвхөн унаа морьд газарчлах хүнээр хангагдсанаар зогсохгүй, нэрий нь сонсмогц өөрийн эрхгүй арааныхаа шүлсийг гоожуулахад хүрдэг юмыг баахан ууж нүүр хувиран улаан зээрд болсон учир нүүр тэнэгэр цээж ханагар морджээ. Бусад нөхөд нь баргаараа эрүүл, тэдний зарим нь эрхэм даргаасаа эмээн хойш тавьсаар байгаад хоосон хоцорсондоо баахан харуусалтай явна. Харин Дорж анх журамт цэрэгт элссэнээс аваад өнөө хүртэл Дампилын дор яван ижил дасал болсноороо гурван тагш ууж нүүр улайн хамар дээгүүр нь хөлс бурзайхад хүрчээ.
Саяхан юүлсэн морины ширүүн хатиргаанд ар нуруу хүнд төмөрт урт буунд хүчтэй дарагдана. Гэвч  Дорж түүнд олон хоног балбуулсандаа анзаарахгүй болжээ. Урд нь яваа Дампил мөн л морин цэргийн орос винтовоо балбуулсаар. Лавлан ажихад гол төмөр нь өнгө чанараа аль хэдийн алдаж "цэцэн билэгт" хэмээх мөнгө давтмал үсэг нь ор мөргүй арилж, сүүл модны нь хуучин шаргал өнгө хувхайран өгөрших тийш хандсан нь Доржид халуун дулааны нар салхинд хэчнээн олон хоног идүүлж явааг санагдуулна. Өөр тийш эргэн орчинг ажихад өөрийн өссөн төрсөн нутгаас тэс өөр, ой мод, өндөр уулс, гол горхи хүрээлэхийн оронд алсад урт урт шилүүд ширвэгэнэж түүний наана, цэлийхийн ихээр цэлийсэн уудам хөндийд, орчинд хүрэн хар оройтой жижиг толгод, тэгээд чихэнд сонсдох нь голионы исгэрэлт, царцаахайн царгилт, хамарт ханхлах нь таана бөгөөд энэ бүхэн Доржид зуны сайхан улирал өнгөрч намрын улирал эхэлснийг мэдрүүлэн цааш бас орон нутаг гэр орныг санагдуулав. Тэр дундаас дөрвөлжин бор царайтай махлаг биетэй, хормойн хөдөлгөөн зөөлөн, эхнэр Хандсүрэн, "ай даа тэр минь сайн ч, сайхан ч, наддаа хосгүй үнэнч атал би түүнийг ямагт голон гомдоож, голы нь харлуулж байсан бус уу? Үүгээрээ би мөн ч хатуу сэтгэлтэй нүгэлт амьтан байна даа" гэж бодож явлаа. 
Тэр өдөртөө тэд, нар баруунаа гудайн буухын хэрд дайсны барааг харан гүйцэж авлаа.  Дампил юуны урьд дахин залилагдахгүйг хичээн ангаалдан давхив. Цэнхэр дээлт, байдал ажин хаана хаанагүй холоос хэдэн сум тавьснаа мөн л заль. Хүмүүсээ хоёр хуваан хоёр тийш зугтаалгаад өөрөө гурав дахь чигийг барин зугтаав. Дампил хүмүүсээ даруй хумин авч зөвхөн өөрий нь хөөж гарлаа,
Урагшлах тусам газрын байдал толь цагаан болж хөөгсдийн морьдод хурд нэмэгдэж эхлэхэд цэнхэр дээлт мориныхоо амыг татасхийн байн байн эргэн харна. Дампил буудах сум дууссан, морь нь бас эцсэнээс буй заа гэж бодно. Нэлээд ойртон очсоноо, Одоо чамайг амьдаар чинь барин ам хэлийг чинь сугалахгүй бол доо!" гэж хашгирав. Цэнхэр дээлт цочин эргэн харснаа гар гялсхийлгэн сэлээдий сугалан тасхийлгэхдээ Дампилын малгайг сэт буудаж хийсгэн унагав. Дампил хариуд нь "ха ха" инээн "барина даа чамайг, барина" гэж дахин хашгирав. Цэнхэр дээлт дахин буудахдаа Дампилын хажууд яваа хүний морийг унагаад мориныхоо амыг сул тавин ухас хийлгэв. Одоо үзвэл морь нь эцсэн биш, эгшин зуурын дотор холдон одоход Дампил нуруун дахь буугаа яаран авч давхингуут дундаа нэг сум явуулав. Цэнхэр дээлт ажиггүй давхисаар. Хоёр дахь суманд цэнхэр дээлт нуруу гэдэсхийлгэн мориныхоо хажуу руу юу юугүй саван унамаар болж ирснээ биеэ татан авч мориндоо ташуур өгөх хурдлаад гурав дахь буудалтанд яг хөтөл даван оджээ.
Дампил мориныхоо амыг татан зогсоож "одоо түүний амь өнгөрсөн" гэж баяр бахдал болон өгүүлэв. Үүнийг хэн ч үнэмшихэд бэрх. Дампил Доржийг нэг хүнтэй явуулахдаа, хэрэв амьд байвал авчрахыг тушаажээ.
-Үзвэл цэнхэр дээлт нээрээ газрын уруу түрүүлгээ харан унасан байлаа. Анх унахдаа  газрын уруу  хүчтэй харуулдаж, нүүр бие нь хайрган хөрсөнд зулбаран чухам ямар шүү царайтай хүн байсан нь танигдахаа больжээ. Амьд байна гэхээс урт амьсгал аван, амнаасаа цустай ягаан хөөс бургилуулна. Мэдрэхүйд нь занал хорсол хадгалаастай. Хэдэн алхмын зайтай шидэгдсэн сэлээдий рүүгээ сунган хаясан гарын нь хурууд нь алгуур таталдан долоовор хуруу нь гол дарах байдлаар хөдөлнө. Сэлээдийг нь үзэхэд бараг дүүрэн сумтай бөгөөд бас унахы нь өмнө мөр биеэс нь мултран хаягдсан урт буу нь хүхээг дүүрэн сумтай ажээ. Энэчлэн цээжиндээ хэдэн давхар ороосон дайзнуудад нь бишгүй сум байна. Ийм атал энэ эр юунд  зугтаав. Дорж нөхөртэйгээ гайхан хэлэлцэж учры нь эс ойлгов. Унаж явсан морь нь тэрхэн дор, эгж хөл дээрээ зогсохоосоо өнгөрсөн эзнээ хүлээх бололтой. Хоёр чихээ эгц босгон хөдөлгөөнгүй ширтэнэ. Энэ  морийг цэнхэр дээлт хаана нэгтэйгээс дээрэмдэн эзэмшсэн нь мэдээжийн хэрэг боловч энэ морь ижил дасал болсондоо хаян явчиж чадахгүй болжээ.
Дорж цэнхэр дээлтийн морийг барьж аван өөрий нь эмээл дээр нь бүгтрүүлэн ачиж аваад буцав. Энэ зуур Дампил бусадтайгаа түрүүчийн морио буудуулсан нөхөр дээрээ очиж хүлээж байсан бөгөөд нар жаргах болсныг харгалзан эндээ хонохоор болж, нэг хүнээ айлаас хонь худалдан авчруулахаар явуулсан байв. Доржийн очиход Дампил "ха, ха, би эс хэллүү" гэж дуу алдан угтав. Бусад нөхөд ч өөрцгүй баяр хөөр. Ялангуяа Дампилын буудсан сум бүр нь заналтны цээжинд туссаныг үзэхдээ бахдал болгон шуугилдана. Өдий болтол цэнхэр дээлт амьд, үе үе урт амьсгал аван улаан хөөстэй цусаа бургилуулсаар л байна.
Дампил түүнийг түр тэнхрүүлэн хэдэн үг асуусугай гэхдээ:
-Наад чөтгөрийнхөө нүүр царайг цэвэрлэ! гэж тушаал өгөв. Ам хамраас нь эхлэн саяхан авчирсан хүйтэн булгийн усаар цэвэрлэж эхлэхэд тас жимийсэн нимгэн уруул дээгүүрээ бүдэгхэн хөх сэвхүүдтэй хавчгархан хамар, чонын хэлбэрт жийхан нүд, шазуур зуусан шөрмөст шанаа, ерөнхийдөө наранд гандсан нимгэн хөх царай гарч ирснийг хүмүүс жигшин ширтэнэ. Гэтэл Дампил урт нуруугаа доош нумлан бөхийлгөж, жигшихийн оронд амьсгал даран ажиглана. Хамгийн эцэст магнай цэвэрлэгдэн тал дугуй ягаан сорви үүлийн сиймхийгээс сар тодрох адил гарч ирэхэд Дампил: -Хүүе та минь бооё, шархы нь! гэж хоолой чичрүүлэн шивнэв. "Үгүй юугаараа боох юм бэ? Бидэнд чинь бусдын шарх боох байтугай хөлс арчих даавуу байдаггүй шүү дээ" гэхэд,
Дампил дээлээ тайлан хаяж хэдэн сарын хур хөлстэй цамцаа шар шир цуулж өнөөх гайхлын цээжийг өөрийн гараар боов. Хариуд нь цэнхэр дээлт нүдээ сэм нээн, чонын бэлтэргэн хүйтэн харцаар ширтээд, гараа ташаа руугаа сэм гулгуулан тэмтэрч сэлээдийнхээ үгүй болсныг мэдэхтэйгээ зэрэг гараа сул хаян нүдээ тас анив. Амьсгал авч байгаа эсэх нь ч мэдэгдэхээ больж зөвхөн шазуур нь татвалзана.
-Аль вэ та минь юм уулгая гэж Дампил өгүүлэхэд хүмүүс аманд нь ус барив. Цэнхэр дээлт усны үнэрээр нүд нээн ам ангайлган нэг удаа сувдаглан балгаснаа дахин ам жимийж ганцхан Дампилыг гөлрөн ширтэв. Дампил өөдөөс нь санаа алдан:
-Чи хэн бэ? Гоожоо баатар уу? гэж шивнэв.
Энэ үгнээс цэргүүд учрыг ойлголоо. Дампил, Гоожоо баатрын тухай нэг удаа биш бараг байнгад түүний гарамгай үйл явдлыг бахдан ярьдгаас санаа авч  сэтгэл сэрхийнэ. Тэгээд дахин ажихад Гоожоогийн зүс царайд занал жигшүүртэй юу ч алга, тун хөөрхийлөлтэй болоод хэнд боловч харуусалтай харагдана.
Дампилын үгийн хариуд Гоожоо:
-"Биш ээ!" гэж нүдээ анив.
-Үгүй чи мөн би чамайг таньж байна.
-Тэгвэл чи эндүүрч байна.
Аньсан нүднээс нь бөөн бөөн нулимс гаран шанаагаа даган урсав. Дампил улмаар гутран дахин дуугарсангүй.
Хонь авахаар явсан хүний ирэхэд цөм хөдлөн хоол хийхэд оролцов. Дампил урьд үзэгдээгүй зовууртаа дарагдсаар л байв. Цэргүүд дагалдан мөн л баяр баясгалангүй. Тэр дунд хөгжөөнтэйхэн байхаас гурван том чулууны дунд шөнийн харанхуйд дүрэлзэх гал, түүн дээрх ганзагын хомбон төмөр тогоо, дотор нь оволзон буцлах ид намрын тарган хонины мах.
Хоол болмогц Гоожоог галын дэргэд авчран хэвтүүлж шөл уулгахад овоо тэнхэл орлоо. Санаа сэтгэл нь ч тайвшран, шазуур зуун шанаагаа гүрэлзүүлэхээ байж, амаа сул тавив. Дампилаас ярилцахыг хүсэн үг өдөхөд "би чамайг анхны тулалдаан дээр таньсан" гэж үгээ эхлэв. Хүмүүс цааш юу ярихы нь шохоорхон дөхөн суув. Сонсвол түүний яриа хүмүүсийн бодсоноос шал өөр. Гоожоо анхны тулалдаанд омог бардам, зориг төгөлдөр, амжилт ихтэй байлдсаныхаа эцэст Дампилыг танин итгэлт сайн найзтай ийнхүү тулалдан явах минь юу билээ? гэж сэтгэл баахан түгшжээ. Хоёрдугаар тулалдаанд санаанд багташгүй цохигдохдоо өөрсдийнхөө хүмүүсийн хэчнээн зүрх сул, зориг харингыг нүдээр үзэн, ирээдүйн хэрэг яавч бүтэхгүйг мэджээ. Гурав дахь дээр зөвхөн амиа бодон алс зүг зугтан арилахыг шийдсэн ажээ. Гэтэл бас л гай. Орох орон гарах газаргүй болсон бусад нөхдийн эрэл сурал болон давхилдан ирэхэд нь Гоожоо тэднийг бдолцохоос өөр аргагүй болжээ.
Гоожоо энэ зүйлээ ярихдаа хажуугийнхаа хүмүүст биш тэнгэрт гялалзах үй түмэн оддод гомдол мэдүүлэх мэт ямагт дээш ширтэн өгүүлжээ. Эцэст Гоожоо:
-Гэвч гээд Дампилыг заналтай ширтэн: -Миний удаа дараагийн зугталт амь биеэ бодсоных биш, ганцхан чамайг! Нэг үед нэг санаагаар, нэг дайсны өмнө хань нөхөд бололцон явсандаа, одоо эргэн дайсан болон тулалдах юү билээ? гэхдээ... гээд хоолой нь чичирч хэл нь ээдрэн үгээ таслав. 
Дампил царай барайлган хөлс чийхруулж сууснаа:
-Үгүй ээ. Би чамайг зөвхөн энд ирсэн хойно чинь танилаа. Харин чи намайг тийм дээрээс таньсан юм бол юунд бууж өгсөнгүй вэ?
-Бууж өгөх ий? гэж бухимдан өндийж "Дайсандаа юу? Үгүй ээ, би тэгж дайсандаа бууж өгдөг нь биш" гээд толгой гэдрэг хаян тэнгэр ширтэв.
-Гоожоо минь ээ, бид чинь ард түмнийхээ эрх чөлөөний төлөө тэмцэгсэд шүү дээ гээд Дампил цааш ардын нам, Сүхбаатар, Октябрийн хувьсгал, оросын ажилчин тариачин ба түүний улаан армийн ач тус болсон зэргээс ярьж эхлэв. Үүнд Гоожоо толгой дахин өндийлгөж, хүнд амьсгалаа даран чагнав. Энэ дэлхийд тийм ариун явдал шударга ёс дэлгэрснийг Гоожоо  анх удаагаа сонсож байгаа ажээ. Олсон шархаа эмзэглэн янцаглахаа мартан сонсоод эцэст нь:
-Дууллаа. Гэвч та нар одоо урд зүгийн ах дүү нараа яах улс вэ?
-Түүнийг би яаж мэдэх вэ, зүгээр миний бодоход бүх хятадын ард түмэн оросын ажилчин тариачны жишээгээр эрх чөлөөнийхөө төлөө тэмцэх босох цаг эрхгүй ирэх буйзаа. Тэр цагт урд зүгийн ах дүү нарын хамт хөдлөн мөн эрх чөлөөгөө олж авах нь магад. Энэ үг Гоожоогийн чихэнд ер наалдсангүй бололтой, гунигт царай гарган нүдээ дахин анив.
-Үгүй ингэхэд чи яаж яваад энэ гайтай бароныхонтой нийлчих вэ? гэхэд
-Яая гэх вэ? Хувь заяа чинь өөрийн эрхгүй татан оруулав.
-За тэр чинь яахаар тэр билээ? Би ойлгохгүй байна.
-Чиний ойлгохгүй байх нь долоон зөв. Эзэнтэй нохой, золбин нохойныхоо зовлонг ямар мэдэх биш гээд Гоожоо дахин дуугарсангүй. Дампил ч цэргүүдтэйгээ хэвтэн тавтай нойрсож эхлэв. Өглөө цөм тавтай сайхан нойр авсандаа бие хөнгөн ухаан санаа саруул босоцгооход нэг хүн таг чиг. Энэ бол Гоожоо баатар өчигдрийнхөө олсон хүнд шархыг эс даан нас баржээ.
Нэгэнт нас барснаас хойш шазуур зуун шанаагаа гүрс хийлгэх нь яахин үлдэх билээ. Нүүрэнд нь гүн шингээсэн өшөө хорслын зураасууд нь цөм арилж нүд тайван аньснаараа царай хувирсан нь тун хачин. Ёстой сайхан эрийн үзэсгэлэнт дүр үзэгдэх бөгөөд үлдсэнээс магнайн нь тал дугуй гялаан сорви байх боловч тэр нь үхдэлийн биш, амьд байгаагийн шинж мэт. Амьддаа хэчнээн эрэлхэг зоригтон явсны ул мөр болон үлджээ.
Дампил түүнийг хараад: -Тийм ээ, энэ эр миний  анх танилцах үед уг нь ийм сайхан эр байсан юм гэж гүн санаа алдан өгүүлэв.
    Эр хэчнээн сайхныхаа хэрээр
    Элдэв дарлалыг хүлээж эс чадна
    Хүнд бэрхэд нэрвэгдэхийнхээ хэрээр
    Хад чулуунд хувиран догширч
    Харагдах өнгө дарагдан эндэрнэ
    Ийнхүү хувирсныг зөөлхөн үхэл,
    Орчлонг бүхэлд нь үгүйсгэдгээрээ
    Уг дүрсэнд нь эгүүлэн авчирна
Журамт нөхөд нас барсан баатрыг тэнд нь хүндэтгэн оршуулаад мордов. Үлдэгдэл дайсанг тэр чигт нь орхиж хараахан үл болох учир тэртээд жирвэгнэх их шилийг чиглэн явж байхад өөдөөс хоёр том тас нисэн ирж  дээр эргэлдэв. Энэ нь мэдээжийн хэрэг. Талийгаач эрийн хүүр тэгээд тэр өдөртөө л ор мөргүй болсон бий.
Гэтэл тэр Гоожоо баатар маш их гайхамшигт хүн юм. Юу гэвэл Дампил дарга тэр баатрыг үзэн таньснаасаа хойш нэг л хачин, бүх биед нь шар ус хурсан мэт царай уруу, хөдлөх нь наазгай, хэлэх нь хагас хугас болсон бөгөөд байгаагаас л нэг их өндөр бие, урт чац. Түүнээ арай ядан чирч явдаг үхээнц хүн болов. Хэдэн хоногийн дараа зугтаасан хэсгийг гүйцэн яльгүйхэн тулалдаан болоход дайсны хамгийн түрүүчийн суманд оногдон нас барлаа. Аягүй бол адгийн муу буудагчийн тэнэсэн суманд ч дайрагдсан байж болно. Ямар боловч түрүүчийн нас барагч л амий нь аваачсан хэрэг. Энэ бол мухар сүсэгтэй холбогдолтой биш, зөвхөн Дампилын аль эрт цагаас аван, үзсэн олон удаагийн дайнд биеэ гайхамшигтай авч явж чаддаг байсан чадал, Гоожоо баатараас болон нэг үе бие алдмагц тийнхүү амий нь алдуулав.
Уг газар нь усгүй, айл амьтны бараа ч үгүй, ёстой эзгүй хээр байсан боловч уй гашуун болсон нөхөд нь гурван хоног хүндэтгэн сахив. Мордон явахад мөн л хоёр том тас шувуу тэр дээр эргэлдэж байлаа.

ЭНЭ ЗУУР ЮУ БОЛОВ

Ид сайхан зуны дунд сарын эхээр ардын журамт цэрэг Богдын хүрээ орохоор явж байлаа. Хажууд нь улаан армийн их анги хэдэн аравны газар дамналдан хөврөлдөн явна. Аян замын уртад гутал хувцас элэгдсэн, урагдсан, зүс царай гандсан борлосон энэ тэр нь тун их, гэлээ ч хэнэггүй. Идэх хоол нь ихэвчлэн бүдүүн гурилын ширүүн хар талх. Монгол орон хэдийгээр цаг төрийн их үймээнд багагүй нэрвэгдсэн боловч гол горхи, хотгор гүдгэрүүд хоосон биш, онцгойдоо тэсвэр хатуужил бүхий ард олны гарын малууд нь мөн л хүн амьтнаа элбэг тэжээж чадах хэмжээтэйгээр үлджээ. Гэвч улаан арми түүн рүү гар сарвайсан зүйлгүй, тийм ёс ч алга.
Өдрийн халуунд "шинель" хэмээх ардаа оноот урь өрмөг танзан дээлээ тунтайлган цээжин биедээ ороон баглаж буугаа мөрөвчлөн журамт цэргийн морьтон ангитай ана мана гишиглэн явна.
Өмнөх замын дайсны жижиг ангиудаас сэргийлсэн хайгуулууд буюу хажуу хавиргыг сэргийлэхэд гарсан орос цэргүүдээс монгол айлууд рүү очиход, орос л гэвэл барон Унгернийхэн  шигээр үзэх болсон хүмүүс: "орос, орос" гэж айн шуугилдаан хүрэлцэн ирж уух юм гуйхад нь айхаа байн гайхаад сүү таргаасаа эхлэн өөрсдийнхөө аль эрхэмлэдгээр зочилно. Очсон орос цэрэг хариу баярласнаа гар хурууныхаа  дохиогоор өргөн хамгийн түрүүн гүйлдэн ирсэн элгэн талаа цагаан идээгээр халтартуулсан дээлтэй бяцхан багачуудад нь буудсан сумны хөндий хонгио бэлэглэн явна. Ард нь баярласан хүүхэд даган нохой хорьж өгнө. Эмгэд хөгшид "эш хөөрхий" гэж дуу алдан ардаа аавтай эхтэй, гэр орон, ах дүү нартай амьтны үр яваа нь мэдээжийн хэрэг гэж нүдний нулимс дуслуулаад ирээдүйн үйл хэрэг сүү шиг цагаан байтугай гэж сүү өргөнө. Хойшдоо  улаан армийнхнаас ирнэ байх гэж санан сүүгээ бэлтгэн зэхнэ. Хэрэв хорь, гучаад  ирвэл нэг хотын айл элбэг хангаж чадна. Харин дал наяараа ирвэл арга буюу үнээ малаа хөөж авчрахад хүрэх буй заа. Гэтэл улаан армийнхан айлуудаар орох нь тун ховор, олуулаа бол бүр ч үгүй. Ганцхан журамт цэргүүдтэй мөр зэрэгцэн яваагийнхаа хувьд ямар нэг завшаан гарвал хүрэлцэн уулзах нь маш олон. Тэгэхдээ хэн нь боловч ямар нэг зүйлийг эрэхийн үүднээс биш, бүдүүн ширхэгт мохор хэмээх тамхиараа зочлох ба танилцах, ирэнгүүтээ баяр бахдалтайгаар инээн "драас дрис" өгүүлэн гар сунган баруун гарыг чангад атгаад, бор ногоон даавуу цамцныхаа дээд энгэрийн уут савнаас зурвас цаас гарган бариулаад дээрээс нь бүдүүн ширхэгт мохороосоо чимхэн авч пижигнүүлэн асаана. Өөрөө тэр тамхийг борлуулахдаа тун чадамгай, цаасны нэг захыг хэлнийхээ үзүүрээр шилэмдэн ганцхан имрэхдээ шав хийсэн янжуур болгоно. Өөрийнхөө хийсэн тэр янжуурыг  татах зуур, найрсаг дотнын сэтгэлээр олныг ярина. Өмнөө хэл мэдэхгүй хүн байгааг сайн мэдэж байвч ярина.
Гэвч журамт цэргүүд түрүүн барон Унгернийг хамтран цохисны дараахантай анх удаагийн уулзалдах, их баяр дээр мөн ийнхүү ярьсныг хэлмэрчийн орчуулснаар "Танай улс тусгаар тогтноно. Ард түмэн чинь цөм эрх чөлөө олж, шинэ ёс, шинэ замаар сайхан хөгжинө. Ленинийг мэднээ? Биднийг Ленин та нарт тусал гэж явуулсан юм шүү" гэж байна гэж ойлгуулснаар ойлгон "Аа за за" гэж толгой дохин инээнэ.  
Ардын журамт цэргүүдийн магнайд Сүхбаатар, Бодоо тэргүүтэй хэсэг улс яваа билээ. Тухайлбал тэдний дунд Балданцэрэн өвөртөө мөнгөн дугуйт хос бийр, том гуулин нянтайтай бөгөөд ардаа том ваадантай албан бичиг бүсэлжээ. Сэтгэлийн байдал маш тэнүүн, эр хүн болж элдвийг зориг явсны эцсийн зорилго ашгүй нэг зөвтөн жавхлантай биелснийг хувь заяа  гэж бодно. Хоёрт, өөрийн дур мэдэн дагуулан гарсан Аравгайнхаа удаа дараагийн дайныг амь бие мэндээр барахгүй нэр төртэй даван туулсныг мөн түүний хувь заяа гэж үзэн баярлана.
Энэчлэн Балданцэрэн, хүн бүрийн төгсгөлийн хувь заяа дээр аваачин бодож үзэхэд барон Унгернийх шиг гунигт хувь заяагүй ажээ. Барон Унгерн бол ер бишийн хүн. Ер бишээрээ ч Богдын хүрээг эзэмшиж байсан арван мянган гаминг бут цохисон, хорин мянга байлаа ч гэсэн өөрцгүй барс мэт барьж идэх байлаа. Тэгээд мөн ер бишээрээ монгол орныг тэр аяар өөртөө татан авч чадав. Гэтэл чухамхүү эцэс нь гэвэл ганцаараа. Өөрийн биеэр эрэн шилж олсон Дар эх лам нь хэрэг бишидсэнийг мэдэхтэйгээ зэрэг хаян зугтжээ. Түүгээр үл барам мөн өөрийн нь сонгон эрж олсон Сундуй гүн харин өөрий нь барьж авав. Зөвлөлтийн улаан армид тушаасан байх бөгөөд үнэн чанартаа гэвэл барон Унгерн хувь заяагаа хэрхэн төгсгөхийг зөвхөн өөрөө эрэн сурвалжилж бүрдүүлснээр өөр юу ч үгүй болжээ.
Эдүгээ Хиагт /Алтанбулаг/-аас хүрээ чиглэн яваа журамт цэргүүдийн өглөө бүр мордон хөдлөхөд өөдөөс нь нарны тусгал элгэн талаас нь угтан тосоход Балданцэрэн "нар биднийг угтав" гэж сэтгэл таална. Орой, ар талаас ээн ээсээр шингэхэд нь маргааш бас л өөдөөс гаран биднийг угтана гэж бодно. 
"Баруун хараа" хэмээх газрыг Хиагт Хүрээ хоёрын  дундын газар гэдэг. Энд журамт цэрэгтэй мөр зэрэгцэн яваа улаан армийн түрүүч хэсэг орж ирэв. Энд нутгийн айлууд олон. Улс амьтан орос л гэвэл өнөөх барон Унгернийх шиг үздэгээрээ цочин, мориндоо ташуур өгөн давхилдаж бие биедээ дамжуулан мэдэгдэв. Энэ мэдээг Гэлэгийн хотонд ирэхэд айн цочихгүй хүн ганц Гэлэг л байлаа. Аа та минь улаан орос байлгүй. Тийм дээ өдийд улаан нь цагаан оросыг дийлсэн байх ёстой! гэж зэвүүцэн цочигчдыг тайвшруулан гэрээс гарч, ирэх замыг гар өргөн саравчлан ажна. Эднийх цаг төрийн үймээнд сүрхий үрэгдсэн боловч бас ч гаднаа арав таван унаа уяж, есөн гүү саана. Бас дөрвөн сайхан үнээ саах тул сүү, тараг, өрөмтэй.
Түрүүч ангийнхаа урд голын захад буудаллан үдлэлтийнхээ галыг түлж эхлэв. Гэлэг "Хүүе таминь эдэнд цайны сүү! Бас ундаа болохынхоо өмнө амныхаа цангааг гаргаг, айраг тараг аваач!" гэжээ.
Бүх хотын эмэгтэйчүүд хувин савтай юмс барин яаран гүйлдэв. Хүүхэд багачууд нь баярлалдан даган харайлгав.
Монгол хүмүүс бол өгөгчид бөгөөд өгснийхөө хариуг горьдогчид биш билээ. Гэвч өгснийг заавал авдаг ёстой. Гэлэгийн бэр Хандсүрэн, хүү, охин Думаа хоёр  "Энэ улаан орос гэдэг чинь цагаан оростойгоо ав адилхан царай зүстэй юм. Сүүгээр ч сүлсэнгүй хуваан  уучихлаа. Айргийг ер мэддэггүй хулаар ч уусангүй, хувь хувийнхаа төмөр аягаар уун ихэд хачирхан шуугилдав" гэсэн сонинтой ирэхийнхээ зэрэгцээгээр том тавгийн хиртэй дугуй бэндгэр бор юм авчирчээ.
-За та минь, энэ чинь юу гээч вэ?
-Иддэг юм, аав аа! Цөм ийм юм идэж байна гэж хүү хүүхнийхээ хариулахад Гэлэг хүндэтгэн хормой дэвсэн тавьж зүсэхдээ эрхгүй гурилаар хийгдсэний нь мэдлээ. Гэвч ямар гурил тийм бүдүүн, хар бор өнгөтэй байдгийг мэдэхгүйдээ гайхна. Эхний зүсмийг бурхандаа тавив. Дараачийн зүсмийг бэр хүүхэн хоёртоо, тэгээд өөртөө авав. Ингэхэд хар талхыг анх идэж үзэхэд сүрхий ширүүн гашуун байх нь мэдээжийн хэрэг. Гэвч Гэлэг сайтар шалган амталж үзээд "Ээ хүүхдүүд минь ээ, энэ чинь эр хүнд хүч тамир, зориг чадал нэмэгдэхүйц амттай идээ байх нь юу вэ" гээд дахин амтлахдаа "мөн дөө, ухаан санаа ч шулуун шударга болдог биз" гэж цэцэрхэв.Тэгээд бүх хотын хүн нэг бүрд хүрэлцүүлэн амсуулахдаа "Май улаан оросын идээ, амссан хүн бяр чадал ухаан санаа нэмэгдэнэ" гэж байлаа.
Журамт цэргүүдийн энд ирмэгц гурван хүн тасрав. Гэлэгийн хот руу чиглэн давхилаа. Эдний нэг нь Хүрэлийн хүү Цэрэндорж. Тэр хүү гол гаталснаа нөгөө хоёроосоо тасран гол өгсөв. Хоёр дахь нь Баасан, гэр орондоо үлдэхээр бүрмөсөн чөлөө авчээ. Хүмүүс түүнийг алсын бараанаас танин гэр рүү нь гүйлдэн хүрч угтан авлаа. Баасан ч гэрийнхээ хүмүүс тоо толгой бүрэн байгааг олж харан сэтгэл амс хийсэн төдийгүй бяцхан биет хөөрхий эхнэрийнхээ нялх хүүхэд тэврэн зогсож байхыг үзээд зүрх цохилон баярлав. Гурав дахь хүн Данзан. Данзанг ирнэ гэж хүлээсэн хэн ч үгүй өөрөө Гэлэгийн хойдох бяцхан гэрийг танин гадаа нь очин бууж гэртээ ороход хэн ч үгүй. Ганцхан  орон дээр эмэгтэй хүний дээл хувцас хураалттай байгаагаас эгчийнхээ эрүүл мэнд байгааг мэдэн сэтгэл тэнийн баярлана. Эхийнхээ юу болсныг аль хэдийн тодорхой олж сонссон тул тэр тухай онцлон бодох юм алга. Гэтэл сэтгэлд нь нэг зүйл бодогдон цочив. Дэмий сандран өврөө тэмтчив. Энэ нь өнөөх хэдэн шар хув, алтан шармал сагсгар ээмэг. Дотор нь пал хийж яаснаа эргэцүүлэн санахад Хиагтад барон Унгернийхэнтэй ид ширүүн тулалдаж байхад сум дуусан сандрахдаа өвөрт гараа хийн алчуурт боодолтой хэвээр нь гарган газарт тавьж дараа нь хэдэн сум авсан санагдана. Тэгээд тэндээс урагш давшихдаа авахаа мартсан нь тодорхой болж ирэв.
Гэрийн үүд сэвхийн өргөгдөж эмэгтэй хүн часхийн бархиран орж ирж Данзанг зууран авав. Энэ бол эгч нь Баасангаас Данзангийн ирснийг гэнэт сонсон ухаангүй баярлахын дээр өнгөрсөнд үзсэн бүх зүдүүрэл нь нэгмөсөн бодогдон бахардан балардах аж. "Эвий минь, дүү минь, энэ дэлхийд би ганцаараа" ч гэх шиг. "Одоо хоёулаа" ч гэх шиг. "Чамтайгаа ингэж уулзана гэж огт санаагүй" гэх шиг учир начиргүй олныг үглэн өгүүлсээр сэтгэл уужрав. 
Удаж төдөлгүй хотын хүмүүс Данзангийн гэрт орж ирэн бяцхан гэрт чихцэлдэнэ. Тэдэнд Данзан газар дороос гарч ирсэн шиг санагдах ажээ. Орчлонгийн үхэл хагацал олныг үзсэн эмгэд ахай нар "Амьд юм сайхнаа" гээд өнгөрсөн баларснаа санан дурсан нулимс дуслуулна. Өвгөд настай эрсүүд "Ээ дээ амьд мэнд явж ирсэн чинь бурхан гончиг сүмийн аврал шүү дээ" хэмээлцэнэ.  Хариуд нь Данзан "ээдээ та минь хятад орон нүсэр хүнд орон байна шүү. Ноёд, баяд пүүс дэлгүүрийн данжаадууд, газрын эзэд нар нь доод хүмүүсээ хүнд байтугай тав арван мөнгөнөөс дор үзэх юм. Гэтэл дорд хүмүүс нь хүнийг энэрэн тэтгэх нь санаанд багташгүй сайхан ариун шударга улс байх юм" гэхэд нэг нь:
    -Ахай бас тийм байна бий! гэж гайхсан царай гаргана. 
-Тэгэлгүй яахав. Би чухам тийм хүмүүсийн ач ивээлээр амьд мэнд явж орон нутагтаа ирсэн шүү гээд залуу найз Ван Хайтао, өвгөн тариачин Лю Лий, түүний гэр бүлийн хүмүүс, тэдгээрийн хэрхэн ач тус болсныг сэтгэл хөдлөн ярьж гарав. Тойрон суугчид:
-За за гээд дөхөн сууж чих тавин чагнана. Гэлэг ганцаараа төдий л ойшоохгүй бөгөөд хятад иргэдийг бахдан сайшаахыг эсэргүүцэх  шинжтэй: -За тэр ч тийм л байж. Гэвч чи хятад хүн, хүнийг хэчнээн муухай араар нь тавихын өмнө төчнөөн сайхан инээсэн царайгаар хүндэтгэн мэхэлдгийг  олж харав уу? Эцэст нь хүн хичнээн номхон даруу байхын хирээр төчнөөн омог бардам байдгийг олж ажив уу даа? гэхэд Данзан анх санаа аван, тийм ээ гээд Цагаан далай данжаад, Газрын эзэн Да Лооеэ нарыг хэрхсэнийг ярив. Үүнд Гэлэг уухайн тас гэсэн шиг сахлаа илэн инээмсэглэж: -За болж, чи олз омог олоогүй боловч түүнээс дутуугүй их юм үзэж хашир суугаад иржээ. Энэ чинь чамд үүрд хэрэг болно. Харин манай Дорж мөн багагүй юм үзсэн байх атал ер хал дөл үзсэн шинжгүй байсан даа. Харин одоо амар мэнд яваа бол эрхгүй нэг хүн болох тийшээ хандаад ирэх бол уу гэж горьдож байна гээд бургасан таягаа тулан босож гарч одов. Бусад хүмүүс ч оройн мал сааль сүүнийхээ ажилд хавчигдан гарчээ.
Данзан гэрт ганцаар үлдэв. Сэтгэлийн байдал нэг л тавгүй.  Энэ нь Гэлэгийн яриа тун сүрхий ухаантай байв. Бүх хятад иргэдийг ойшоож үзэхгүй байгаагаас болжээ. "Хөөрхий хятад иргэд маш хүндээр дарлагдан мөлжигдөж байна даа. Тэр зовлонгоосоо салбар хэчнээн сайхан билээ. Эднийг монгол бид занаж яаж болох вэ?" гэхийн дээр одоогоор Гэлэгийн санаа сэтгэлийг эргүүлж чадах хүчгүйдээ гутрах аж. Гэтэл ардын намын "улс орон бүхний дарлагдсан ард түмэнтэй хань нөхөд бололцоно" гэсэн бат зорилго санаанд нь оржээ. Тэгээд ирээдүйд хятад ард иргэд нэг мэдэхэд эрх чөлөөнийхөө төлөө тэмцэн босох, түүнийг хэн ч зогсоож үл чадах хийгээд хүн бас түүнд  өөрийн эрхгүй татагдан оролцох нь зайлшгүй шүү дээ гэхийн чацуугаар тэр цагт мөн монголын ард түмэн хятадын ард түмэнтэй найрсаг нөхөрлөхийг Гэлэг байтугай хэн ч хойш татаж чадахгүй шүү дээ гэж бодогдсон нь сэтгэлийг ашгүй уужруулжээ.
Эгч Сурмаа нь хэдэн ямаагаа сааж дуусан орж ирэв. Хувин нь бяцхан боловч дүүрэн сүү мэлтэлзэнэ. Оройн хоолонд Данзан шинэхэн бүрсэн ямааны тараг идэв. Хоёр жил идээгүй тэр идээний амт шимт хэчнээн сайхан байсныг энд өгүүлэх юун.
Хоёр жил орж ирээгүй гэртээ ирээд мөн бүтэн жил дээр нь хэвтээгүй зөөлөн эсгий дэвсгэр дээр хэвтэн  бие амрахад ёстой бор гэртээ богд, хар гэртээ хаан гэгч байлаа. Эгч дүү хоёр нь өнгөрсөн хоёр жилд үзсэн туулсан зовлон зүдүүрээ хүнгэр дангар ярилцана. Тэр зуурДанзан өнөөх нууц амраг эмэгтэй, тэр нь нас бие өөртэй нь чацуу, гэр орон нь боловч Данзангийнхаас төдий л давуутай юмтай биш. Эцэг эх хоёрын гар дээр эрх танхил өссөн борхон хацартай хархан хөмсөгтэй, торомгорхон нүдтэй өндөрхөн биетэй хүүхэн. Хүмүүс түүнийг гоо сайханд оруулан үздэггүй боловч Данзанд түүн шиг сайхан амьтан энэ дэлхийд байдаггүй байжээ. Чухамхүү холбогдол гэвэл анх шохоорхон сонирхож эхэлснийхээ жил зун цагийн зугаат  наадам "Үдшийн цагаан мод хаялт", эрэгтэй эмэгтэй залуус хоёр талдаа мод шидээд түүнийг олон булаалдах завшаанд Данзан хүүхний цээжин биеийг санамсаргүй тэврэхэд эрүүл чийрэг хоёр сайхан атар мөөм нь баригдаж сэтгэл булаасан нэг явдал бий. Дараа шөнө, мод хаялтад Данзан түрүүчийн сэтгэл булаагдсанд автагдан өнөөх хүүхнийг зориуд тэврэн дээр өргөсөн бөгөөд эмэгтэй газар хаягдахаас айн хүзүүгээр нь хоёр гар зөрүүлэн чангад тэвэрчээ. Тэгэхэд нь түүнээс хосгүй сайхан халуун амьсгал, зүйрлэшгүй зөөлөн эелдэг үнэр ханхалжээ. Гурав дахь учрал нь Данзангийн Жанчхүү орно гэж ид хөөр бахархал болон давхиж явахад хүүхэн өөрөө тэгшхэн сайхан цагаан шүднийхээ завсраар "сайн яваарай" гэж сэм шивнээд нүүр нь час улаан болсон явдал бий. Одоо тэр бүхэн цээжинд нь тов тодхон эргэлдэх тусам өгөх гэсэн бэлгээ гээчихсэн явдал улмаар харуусуулна. Тэгээд: -Эгчээ Шарав гуайнх хаана вэ? Нямбуу өвгөнийх сайн байдаг уу? гэхчлэн айлуудыг асуух нь үнэндээ тэднийхийг сонирхохдоо биш, өнөөх эмэгтэйгээ сураглахын бэлтгэл байв.
-За тэгээд өнөөх хэнийх билээ дээ? Аа тийм Дэлгэр гуайнх хаана вэ? гэхэд нь эгч:
-Өө тэднийх сайн. Одоо энүүхэн голын тэртээ шүү дээ.
-Яамай даа гэртээ гурвуулан байдаг билүү дээ?
-Тийм гурвуулан. Харин одоо өвгөн эмгэн хоёр хоёулхнаа болсон гэж дуулдана билээ.
Данзан босон харанхуйн дунд өндийж:
-За яагаад тэр билээ?
-Өнөөх хүүхэн Дэжидийг Нямхүү босгон аваад явчихсан гэнэ билээ. Тэр хоёр ч яахав дээ тэгээд суух л болно.
Данзан гэдрэг сунан унав. Дахин дуугарсангүй. Сэтгэлд нь бөөн хар юм эргэлдэн хүндээр амьсгална. 
Хүн амьтан амар жимэр амьдралтай золгосондоо сэтгэл тэнүүн сайхан нойрсож байхад Данзан түүний бүх ирээдүйн хүсэл мөрөөдлөөс нь ангид болон тасарсны хувьд унтах нойр нь дэмий балартан хулжжээ. Гэтэл энэ хотод бас Данзангийн адил унтаж үл чадагч нэг хүн байна. Тэр бол Гэлэгийн бэр Хандсүрэн. "Хүн амьтан гэр орон, эхнэр хүүхэд гэж эргэж ирэн баяр баясгалан болж байхад миний эр яагаад ирдэггүй вэ? Тэр минь тэнэг мунхагтаа энэ үү, эсвэл намайг ханилсан ханиа гэж үздэггүй дээ юу?" гэж олныг бодон, урсах нулимсаар дэрээ нэвт шувт норгоно.
Маргааш нь Данзан эрт гэгчийн босож аргамжаат морио авчраад эгчдээ тоотойхон хэдэн үг захин үлдээгээд мордон явчжээ. Түүний дараа хол ойрын хүмүүс Данзантай уулзах, үзсэн харсан, дуулсан бүхний нь яриулан сонирхохоор бөөн бөөнөөрөө ирэв. Ингэхэд эгч нь,
-Данзан байхгүй ээ, ардын журамт цэргүүд дээрээ очин Богдын хүрээг чөлөөлөхөд оролцохоор явсан. Эцэст нь намайг ч аваачин Хүрээний айл болох гэнэ билээ. Ингэхээр та нар Данзантай мөддөө уулзахгүй буй заа хэмээх ажээ.

ДАЙСНЫ ШУВТАРГА

Дайсан Гоожоо баатраас хагацсаныхаа дараа эвт нөхдийн ёсоор бие биеэ эрэн цугларчээ. Гэвч хойшдын хэргийг хэрхэх дээр эвдрэлцэж эхлэв. Нэг нь эхлээд:
-Одоо бид яая гэх вэ, Өвөр монгол орох гэснээрээ шууд оръё гэхэд хажуугаас нь нэг нь:
-Тэр дэмий! Гоожоо баатар нэгэнт өнгөрснөөс хойш бидэнд тэр хүний газар яасан ч өлзий болохгүй, зүгээр бууж өгье.
-Бууж өгөх ий? гэж гурав дахь этгээд заналхийлэн уурлаж:
-Бидний тоо арав, хөөгсөд долоо наймаас хэтрэхгүй байхад бууж өгөх ий. Юутай шившигтэй хэрэг вэ? 
-Үгүй, үгүй бид Гоожоо баатрын байхад арав байсан, одоо есүүлхэн гэж бас нэгнийхээ хэлэхэд өөр нэг нь,
-Үгүй та минь, хүний тоо юуны хамаа, үүний оронд манай явдал дээрээсээ дороо хүртэл нурсныг бодоцгооё.
-Тэгээд яах гэж?
-Яах юу байх вэ, зүгээр эндээсээ нэг зүг рүүгээ тархан гэр орноо бараадъя.
Ийнхүү гурван санал гаран, гурван тийш зүтгэн тэмцэлдэхэд хүрсэн бөгөөд бууж өгөхийг хүсэх нь ганцхан.
-За та нар яадаг л санж дураараа бол! Би л бууж өгөн азаа үзнэ гээд босоход нь дэргэдэх нь:
-Би ч ... гээд өндөсхийв.
Энэ даруй буу тасхийн дуугарч түрүүчийн хүн газар унав. Зүүн аймаг Сан бээсийн хошууны Дэчин гэгч бууджээ. Энэ эр нас залуу. Барон Унгернийн цэрэгт татагдсан өдрөөсөө эхлэн хаана явсан газар бууны замаг тачигнуулан амьд хүнийг айлган дүрэмдэж, хажуугийнхаа хүмүүст баатар зоригтон гэж алдаршаад, өөрийгөө ч нээрээ сүрхий эр болгож элдэв аймшгийг шүд хавиран хөмхий зуун хий хийсээр хүн төрхөө алдсан эр байжээ. Саяныхаа буудсан сумын хонгиог замаг татан сугалан хаяж хоёр дахин цэнэглэв.
-Бас хэн бууж өгөх гэж байна вэ? гэж давшлан хашгирав.
Одоо болохоор хариу алга. Ингээд тэр Дэчин өөрөө өөрийгөө  дарга болгож авчээ.
-Бид хэдийгээр дийлэгдэн зугтааж яваа боловч эргэн тулалдахад унах морьд, барих зэвсэг бэлэн. Тэр байтугай нутгийн хүмүүсийг дайчлан барилж хань нөхөд олонтой ч болж болно гэхэд нь хэн ч дуугарсангүй. "Энэ сагсуу ямар юмаа донгосно вэ?" гэж тус бүрнээ бодон бие биеэ ширтээд эцэст нь "тийм ээ, энэ ч харин чиний долоон зөв!" гэсэнд бусад нь дагалдан "тийм, чиний зөв!" гэцгээжээ. 
Ингэснээрээ тэд тэр Дэчинг бүр толгой дээрээ гаргажээ. "Босоод!" гэхэд нь дэрхийн босоцгооно. "Мориндоо мордоод!" гэж хашгирахад нь мөн л үг дуугүй мордож, эргэн тулалдах замд оров. Дэчингийн сэтгэлд ялан дийлэх ба хүмүүсийг дайчлан татаж үй олон болгох, тэгээд хүрээг эзлэх, цааш бүх халхыг гартаа аван шинэ улс, шинэ орныг байгуулан тогтоох тухай гайхамшигт төлөвлөгөөнүүд  удаа дараалан орж ирэн урам зориг бадрах ажээ. Ард нь яваа хүмүүст, хаана бол хаана хавчигдан жигшигдэхээс өөр юмгүй болсон биесийг хэрхэн билээ? гэхээс өөр зүйл алга. Гэвч бие биеэ итгэн үг хэл авалцахын оронд хардан сэжиглэх бөгөөд ер тэгэхийн хүчинд амь биеэ тээж яваад болно. Гэтэл Дэчин дайсны бараа хармагц хүмүүсээ даруй тархан тулалдахыг өндөр дуугаар сүр бадруулан өгнө. Тэр нь өөрт нь маш тааламжтай байсан бөгөөд арынхаа нэг хүнд морио бариулан үлдээж урагш давшин хэдэн сум тавихад хүмүүс нь ч мөн энд тэнд тархсаар буу дуугаргаж байжээ. Их үйлийн зах сэжүүрийг Дэчин одоо эндээс эхэлж бий тул зориг зүрх нь ёстой л баатар, эрийн халуунаар шатаж байлаа. Нэг мэдэхэд дайсны тал тархан давшиж эхэлснээ орхин, бие биеэ даллан нэг дор цугларч байгаа үзэгдэв. /Энэ нь Дампилын гэнэтийн осолдсоноос байжээ/ Дэчин одоо "Эднийг чинь дайран сөнөөтүгэй!" гэж босон харайтал бусад нөхөд нь алга. Тус бүрийнхээ мөрөө хөөн одсон нь мал цагаан талын их зэрэглээнд үелзэн харагдах ажээ. Ийнхүү түүний хүсэл зүүд болон замхарсанд ар дахь морь руугаа ёстой туулай шиг харайлгав. Үлдсэнээс ганцхан морий нь барин хоцорсон хүн байлаа. Дэчин түүнтэйгээ ухаан жолоогүй зугтаан алсын ууланд гарчээ. Араас нь чухам хэн ч хөөгөөгүй атал сэтгэл уужирсан зүйлгүй, хаян одогсдод хорсон байж ядна. Үйл хэрэг бүрмөсөн баларсанд бухимдан тэгээд одоо ирээдүйдээ хэрхэн билээ! гэхээс газар дэлхий хэчнээн уудам байвч гишгэх газаргүй болсныг санахад даруй толгойгоо цохин бархирмаар ажээ. Гэвч Дэчин хажуугийнхаа хүнээс ичин нэрэлхэх тул шүд хавиран "ална, хядна, үнсэн товрог болгоно" гэж дэмий хашгиран сэтгэлээ зогоож байлаа.
Хажуугийн хүн гэвэл, хар багын нь нутгийн танил хүн байлаа. Түүнд өөрийн биеийг өндөрт аваачин, өөр бусдыг даран захирахын хэнээрхэл болсон Дэчинг эгдүүцэх сэтгэл байсангүй. Бас эгүүлэн хөөгч дайсны гараас хэрхэн мултран гарахаа бодох юмгүй, дүлий дүмбэ оргин овойн сууна.
-Хар тэнэг! Чи юунд хамар шуухитнуулан газар ширтэнэ вэ? Ардын намынхнаас айхдаа энэ үү? Үхсэн хойноо! Заяа нь орхисон чамайг тэд хүн гэж үзэхгүй гэж агсчихад нь мөн л дуугүй.
Үл дуугарахаараа тэр, Дэчингийн эгдүүг улмаар хүргэх ажээ. "Гахай, нохой, новш би мэдэж байна, чи намайг дайснаа барьж өгөх гэж байгаа байлгүй" гэж өшиглөн авахад "ёо" гэж хэлэн цочин өөдөөс нь гөлрөв. "Ингээд би чамайг ална даа" гэж хоосон омгоор багалзуурдан авахад сая босон харайж, хамар шуухитнуулан баруун гараа өргөн далайж ганцхан цохихдоо нам цохив.

ЭЦСИЙН ХҮН

Өндөр Дампилаас хойш тав хоногийн дараа Дорж даргатай бяцхан анги дайсны талын, нэг хүнийг барьж авлаа. Тэр эрийн гадаад байдал бүдүүн боольхой, бяр чадлаар баавгай шиг байвч зан чанар нь хонь шиг номхон бөгөөд хонин хэлбэрийн хүрэн шаргал нүдээрээ энэ тэрийг гөлрөн ширтэнэ. Хэлэх хөдлөх цөм удаан, үйл хэргээ хөшүүн хэлээр үг бүрийг зөөж тавин тодорхойлсноос хянан үзэхэд Бароны цэрэгт баригдан орсоор жил шахаж байгаа ажээ. Хүн болсоор эцсийн өдрүүдийг хүртэл хувь заяагаа бусдад мэдүүлэн явснаас өөр юу ч үгүй атал "надад дарлагдаж явсан удаагүй" гэж өчиг мэдүүлнэ. Энэчлэн хар багаасаа бусдад зарцлагдаад үстэй дээл дээр татах ганц дээлийн өнгө олж байсан удаагүй байх атал "би бусдад мөлжигдөж явсан удаагүй" гэж мэдүүлнэ.
-Ингэхэд чи чухам хэний төлөө гэж, бидний эсрэг явж байв? гэхэд:
-Яахав дээд дарга ноёдынхоо төлөө! гэж хэнэггүй хариулна.
-Тэгээд чи хэчнээн хүн алав? гэхэд
-Мэдэхгүй.
-Яагаад мэддэггүй юм бэ? гэхэд доош ширтэн хамар шуухитнуулан бодоод:
-Би бусдын адил буудаж явсан боловч овоо хараа тохируулан шагайж үзээгүй болоод мэдэхгүй байна гэж хариулав.
-За чамд тулган хэлэлцэх ял алга, чи зүгээр эндээсээ орон нутаг руугаа тонил! гэхэд,
-Ээ эзэд минь өршөө! Төрийн өмнө хийсэн хэргээ эс хэлбэл хүний үйлс хэзээ насанд муу явдаг юм гэнэ билээ. Би ч бас хүн алсан их нүгэлтэй хүн шүү гээд хэдэн хоногийн өмнө ууланд хар багын танил хүнээ цохин алснаа өгүүлэн гэмшиж, болхи баргил хоолойгоороо мэгшин уйлав.

1985