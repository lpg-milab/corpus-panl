Хакухо юу, Асашёорюү юү?

Бас өнгөрсөн сарын их аваргын ялагдал сэтгэлийн бэртэнгээс болсон уу, биеийн бэртэнгээс болсон уу гэдгийг ялгаж харахыг хүсч байх шиг байна. Хакуход үнэхээр бодсон санасан юм бий байх аа. Түүнд би чинь аваргын хүү шүү дээ, аварга болох... гэх нэг тийм итгэл үнэмшил нут хадгалагдаж эхэлсэн буй биз ээ.
Ийм нэг "асуудал" сумо сонирхогчдын өмнө тавигдаад байна. Ийн үзэх үндэслэл бий. Энэ нь өнгөрсөн нэгдүгээр сарын тэмцээний сүүлийн өдрийн барилдааны үр дүнтэй шууд холбоотой. Товчхондоо, мөнхүү өдөр их аварга Асашёорюү Д.Дагвадорж учраа бөх Точиазүмаг ялбал нутгийн дүүдээ түрүүлэх боломжийн төлөө өрсөлдөх бэлэг барих байлаа. Харамсалтай нь их аварга энэ барилдаанд ялагдаж, Хакухо түрүүлэх хувь дутсан билээ. Энэ хувь дутсан явдлыг хүмүүс янз янзаар тайлбарласан. Тэдгээр тайлбарын дотроос их аварга Хакухогийн ачийг үл огооров, тамын тогооны үлгэрийг үзүүлэв хэмээх хоёр илэрхийлэл нэлээд сонирхол татсан юм. Юу хэмээвээс Хакухо өмнөхөн жилийн барилдаанд түрүүлэх боломжоо бараг тавиад тууж байсан нутгийн ах ёкозүнадаа сайхан боломж үзүүлж, ах аваргыг нь давж ялалтын индэрт эчнээгээр залраад байсан Хокуторикиг давж, даваа унааг нь тэнцүүлж өгснөөр Асашёорюү тасралтгүй долоон башё дараалан түрүүлсэн буухиагаа үргэлжлүүлсэн юм. Тиймээс ч тэрээр Хакухог түрүүлсэн мөчдөө халуунаар үнсэн талархал илэрхийлж байв. Энэ нэг тусыг нь аварга өнгөрсөн башёд эгүүлэн олгож болох байснаа умартсаныг бид мэднэ. Хэдийгээр гэмтэлтэй хэмээн шалтаг тоочсон боловч "Аварга манжиллаа, тэр Точиазүмад тийм амархан уналаа гэж үү" гэлцэгсэд чухамдаа Монголоор нэг байсныг уншигчид санаж буй биз ээ. Ямартаа Хакухогийн аав дархан аварга Ж.Мөнхбат хэвлэлд "Өөрөөс нь өөр монгол хүн түрүүлэхэд дургүй байгаа юм байлгүй" гэх вэ дээ. Ийм нэг явдлын дараа өдгөө тав дахь өдрөө үргэлжилж байгаа Хару башё болж байгаагаараа дээрх гарчигласан асуултыг яах аргагүй тодотгож байна. Өчигдрийн байдлаар дөрвөн даваатай бөх хэд хэд байгаагийн тоонд Асашёорюү, Хакухо нар явж байна. Хоёул л өөгүй, эрмэг харагдаж байна. Ялангуяа хэдхээн хоногийн өмнө 21 нас хүрсэн Ж.Мөнхбат аваргын хүүгийн барилдаан, ялалтууд аргагүй анхаарал татахуйц байгааг сумо сонирхогчид ам нэгтээ зөвшөөрч байна. Бөхчүүд хэрхэн яаж барилдах талаар асуусан хариултад ихэнхдээ бөөрөнхийлж, тууштай юм үл хэлдэг. Харин "Бодсон юм бий" гэсэн өнгө аяс хандлагаар санаагаа илэрхийлж байвал барилдаандаа илүү үр дүн хүсч байгаагийн шинж болох талтай. Энэ болхи ч гэмээр шинж байдлын зүгээс дүгнэхэд энэ сарын барилдаанд Хакухо үнэхээр "Бодсон юм бий" гэсэн шиг өнгө төрхийг үзүүлж байна. Тиймээс ч Хакухо юу, Асашёорюү юү гэдэг асуулт өдөр бүр үзэгчдээс хариу нэхэж байгаа болов уу. Бас өнгөрсөн сарын их аваргын ялагдал сэтгэлийн бэртэнгээс болсон уу, биеийн бэртэнгээс болсон уу гэдгийг ялгаж харахыг хүсч байх шиг байна. Хакуход үнэхээр бодсон санасан юм бий байх аа. Түүнд би чинь аваргын хүү шүү дээ, аварга болох... гэх нэг тийм итгэл үнэмшил нут хадгалагдаж эхэлсэн буй биз ээ. Айлын адуу өсөх үрээ дааганаасаа гэдэг. Монголчуудын энэ бэлгэдэлт хэллэгийн үүднээс бол манай залуу сумочид гарамгай барилдаж байна. Ама Кайог ялах энэ тэр бол гайхах зүйл биш болсон бололтой. Мэргэжлийн сумод монгол бөхчүүд ноёрхож байна гэх яриа тэртээ ард хоцорч, одоо аль монгол нь түрүүлэх бол гэдэг яриа илүү бодитой, баримжаатай асуудал болж хувирчээ. 
Б.Баяр