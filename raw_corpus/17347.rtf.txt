№130(17347)         
1989 оны зургадугаар сарын 1
САЙН САЙХАН БҮХНЭЭ ХҮҮХДҮҮДДЭЭ 

<< Бид XXI зуунд ажиллаж, амьдрах хүмүүсийг одоо сургаж бэлтгэх тухай ярилцаж байгааг мартаж болохгүй. Энэ бол амар хялбар биш боловч цаг алдалгүй боловсруулж, дэс дараатайгаар заавал шийдвэл зохих том зорилт мөн >> гэж МАХН-ын XIX их хурал дээр нөхөр Ж. Батмөнх илтгэлдээ онцлон тэмдэглэсэн нь эцэг эх, сурган хүмүүжүүлэгчдийн сэтгэлд тун ч нийцсэн жинтэй үг байлаа. БНМАУ-ын үндсэн иргэн хоёр саяд хүрснээс хойш өнөөг хүртэл жил хүрэхгүйхэн хугацаанд даруй жар гаруй мянган хүүхэд эхээс төрж, улс төрийн маань хүн ам өнөржсөөр байна. Сүүлийн үед жилд дунджаар 73, 4 мянган эхчүүд төрж, нийт хүн амын 44, 2 хувийг арван тав хүртэлх насны хүүхдүүд эзлэх боллоо. Үр хүүхдээр баян үнэхээр л хүүхэд, залуучуудын орон болсон маань Ардын хувьсгалын нэг том ололт, иргэд бидний бахархал мөн. 

Өнөр айл олширч, үр хүүхэд нэмэгдэх тутам анхаарал тавивал зохих олон чухал асуудал аяндаа урган гардаг нь амьдралын жам болохоор олон хүүхэдтэй байхын хариуцлага өндөр, тэгээд ч хүүхэд багачуудыг эрүүл энх өсгөж, зөв хүмүүжүүлэх, эрдэм боловсрол эзэмшүүлж, амьдрал хөдөлмөрт бэлтгэх нь бүх нийтийн анхаарлын төвд байх ариун үүрэг билээ. 

Хүүхэд олширч л байвал сайн гэж хөхүүлэн шагнаж урамшуулж, нэг ёсондоо тоо хөөцөлдөөд хүүхэд бүрийг эрүүл чийрэг өсгөж бойжуулах, тэднийг зов сайнаар хүмүүжүүлэх, амьдрах аятай нөхцөлөөр хангах тухайд дутуу анхаарч, цалгардсан удаа ч бий. Тэрхүү хуучин сэтгэлгээг өөрчилж, эхийн хэвлийд байх үеэс нь эх үрсийн эрүүл мэндэд онцгой анхаарч, элдэв өвчлөлөөс урьдчилан сэргийлэх, эрүүл чийрэг хүүхэд төрүүлэх, улмаар ясли, цэцэрлэгээр хангах, тэнд явуулах хүмүүжлийн ажлыг чанаржуулах, түүнчлэн эрдэм боловсрол олгож, амьдрал хөдөлмөрт бэлтгэх зэрэг дэс дараатай ажлын арга барил, чанарыг дээшлүүлэхэд өөрчлөлт, шинэчлэл хийх хэрэгтэй боллоо. Өнгөрөгч оны сүүлээр Улаанбаатар хотод эх нялхсын эмнэлгийн барилга байгууламжийн томоохон цогцолбор төв ашиглалтад орлоо. Одоо 16 аймгийн тов, 300 гаруй сум жирэмсэн, нялх биетэй эхчүүдэд зориулсан байртай болж, тэнд жилд дунджаар арав гаруй мянган эх амарч, сувилуулж байна. 

<< Бүхнийг хүүхдийн төлөө >> уриаг жинхэнэ ажил хэрэг болгохын тулд цаашдаа ихээхэн чармайлт гаргах шаардлагатай байна. Өнөөдөр яслид хамрагдвал зохих хүүхдийн олонхи нь гэртээ, сургуулийн өмнөх насны бүх хүүхдийн дөнгөж 28, 5 хувь нь цэцэрлэгт хүмүүжиж байгаагаас, өсвөр үеийнхний дунд шинжлэх ухааны үндэстэй хүмүүжлийн ажил өрнүүлэх улсын бодлогод нялхсыг бүрэн хамруулж чадахгүй байна. Улсын төсвөөр барьсан цэцэрлэгийн хүрэлцээ хангалтгүй, үйлдвэр, аж ахуй, албан байгууллагууд ажилчин, албан хаагчдынхаа хүүхдүүдэд зориулж цэцэрлэг барих төсөл, санхүүгийн эрх олгосныг хэрэгжүүлэх талаар санаачилга дутдаг, хүүхэд багачуудын хүмүүжил, соёлын шаардлагатай байгууламжид хөрөнгийн үлдэгдлээс хуваарилах хандлага ч нэлээд даамжирсан нь өөрчлөлт шаардаж байна. 

Сурагчийн жилүүдэд үйлдвэр, албан байгууллагууд сургуульд туслах, шефлэх хөдөлгөөн өрнүүлж байснаа эрчийг нь сааруулж, аж ахуйн тооцоонд шилжсэн гэдгээр халхавчилж олонхи газар туслалцаа дэмжлэгээ бараг зогсоож, зарим сангийн аж ахуй гэрээ, түрээсийн далбаан дор сургуулийн эдэлбэр газрыг ч эргүүлэн авч хөдөлмөр амралтын зусланг нь татан буулгасан зохисгүй ажиллагаа эцсийн дүнд хүүхдийн эрх ашгийг хохироож байна. 

Ерөнхий боловсролын сургуулиудын ахлах ангийнхны хөдөлмөр сургалтыг үйлдвэр, аж ахуйн баазыг түшиглүүлэн явуулж эхлээд байгаа боловч тэнд сурагчид зөвхөн ажиглагч, эсвэл аар саархан гарын үзүүрийн туслах чанарын ажилд оролцох мэтээр хэлбэрдээд жинхэнэ мэдлэг чадвар, дадлага олж авч чадахгүй байна. Сургууль дундын үйлдвэрлэлийн төвүүд ч аж ахуйн хувьд биеэ даагаагүй, сургалт явуулахад зориулсан түүхий эдээр байнга гачигдсаар ирлээ. 

Сурагчдын дотуур байрны тоо сүүлийн гурван жилд өмнөх таван жилийнхээс 9, 7 хувь өсөж, түүнд суух шаардлагатай нийт хүүхдийн 82, 6 хувийг хамарсан хэдий боловч байрын тохижилт, хүүхдийн хоолны амт чанар шаардлагад бас л хүрээгүй байна. 

Өнөө зун пионерийн 88 лагерь сурагчдыг амруулах бэлтгэлээ хангаж, хөдөлмөр амралтын 270 зусланд 30 гаруй мянган хүүхэд хүлээн авахаар бэлтгэж байгаа бөгөөд лагерь, зуслангийн байр багтаамж, тэнд явуулах соёл, хүмүүжлийн ажил урьдчилсан бэлтгэлээсээ ихээхэн шалтгаална. 

Хүүхдийг амьдрал, хөдөлмөрт бэлтгэх, чадвар, дадлын нэгдлийг хангах, шинжлэх ухааны гүн бат мэдлэг олгохын тулд гүнзгийрүүлсэн сургалтыг явуулах, сургуулийн системийг боловсронгуй болгох талаар улсаас ихээхэн анхаарч байна. 

Ардын боловсролын салбарт зөвхөн нэг хичээлийн жилд улсаас дунджаар 890 гаруй сая төгрөг зарцуулдаг нь нийгэм, соёлын арга хэмжээнд зориулагдсан улсын төсвийн 38 хувь болж байгаа зэрэг нь өсвөр үеийнхний төлөө манай нийгэм өндөр халамж тавьж байдгийн илрэл мөн. Гэхдээ сайн сайхан бүхнийг хүүхдийн төлөө зориулах манай уриа бол өргөн утгатай учир цогцолбор шинжтэй, олон талтай арга хэмжээ авч хэрэгжүүлэхийг биднээс шаардаж байна. 

Ийм утгаараа хүүхдийн төлөө тавих халамж бол зөвхөн барилга байгууламж, эд материалын асуудлаар хязгаарлагдахгүй бөгөөд бид бүхэнд байгаа оюун санааны хамаг л баялаг, ардын соёл, иргэншлийн шилдэг уламжлал, ёс суртахууны эрхэм дээд чанар, нийгмийн шударга ёсны нандин журам, хөдөлмөр тэмцлийн арвин туршлага, хүнлэг энэрэнгүй сэтгэлийн үлгэр дууриаллаа ч өсвөр үедээ өвлүүлэн шилжүүлэхийн мөн чанар гэдгийг иргэн бүр гүнзгий ухамсарлаж үүнийг ажил үйлсийн ямар ч хүрээнд адил тэгшээр хэрэгжүүлэх ёстой. 

