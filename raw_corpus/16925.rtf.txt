№22 (16925)
1988 оны нэгдүгээр сарын 26.
ГОЛ НЬ ХҮНТЭЙ АЖИЛЛАХ

<<Намын аль ч байгууллагын ажлын гол нь хүнтэй ажиллахад чиглэх учиртай. Тэр тусмаа сум-нэгдэл, сангийн аж ахуйн намын байгууллагын анхаарлын төвд малчид, тариаланчид, хөдөлмөрийн хамт олны эрх ашиг эрэлт хэрэгцээг бүхэлд нь тавих ёстой. Малчдын санаа бодол, идэвх санаачилгад жинхэнэ ёсоор тулгуурлан  ажиллах хэрэгтэй гэдгийг зориуд тэмдэглэж байна>> гэж МАХН-ын Төв Хорооны IV (1987) бүгд хурал дээр нөхөр Ж. Батмөнхийн цохож хэлснийг намын байгууллагууд амьдрал, үйлдвэрлэлд хэрэгжүүлэх  ажилд шуурхай орлоо.Намын нэлээд байгууллага захиргааны тулган шаардах, командлах, хүнд суртлын  арга   барилтай зууралдаж    байснаас малчид хөдөлмөрчдийн санал бодлыг судлах, тэдний ахуй амьдралын шаардлага, хэрэгцээг ойлгож мэдэх, мал маллагааны шилдэг арга барилыг нийтэд нэвтрүүлэх талаар дутуу анхаарч, малчдын нийгмийн асуудал, орон сууц, ахуй үйлчилгээ, хувцас хунар, малын тоног төхөөрөмж, эсгий, арьс, суран эдлэлийн зэрэг хэрэгцээг хангахад дутагдал доголдол гарсан байна.Тэрчлэн малчдын тогтвор суурьшил, залуу малчдын төлөө тавих халамж дутаж, социалист аж ахуйн жинхэнэ эзэн гэсэн ухамсрыг малчид, хөдөлмөрчдөд төлөвшүүлэх ажил  хоцрогдсон байна.Малчдын гүнд орж, мал аж ахуйн үйлдвэрлэлийн судсыг мэдрэхгүйгээр албан контороос бичиг цаас, хурал зөвлөлгөөний аргаар удирдаж, хааяа нэг буухиалан өнгөрөх төлөөлөгчөөр буюу илтгэх хуудас, танилцуулгаар далжуулан хүнтэй ажиллах арга бол хоцрогдсон төдийгүй нүд хуурах, хэлбэрдэхэд хүргэх хортой юм.

Хүн хүмүүжүүлэх, хамт олныг идэвхжүүлэхэд шинэ арга барил, шинэ сэтгэлгээгээр хандах ажлыг намын байгууллагууд жигд идэвхтэй эхэлж бас л хараахан чадаагүй хэвээр байгаа. Дорноговь, Сүхбаатар Хөвсгөл зэрэг аймгийн намын хороодын сүүлчийн бүгд хурал мал хорогдож, төлөвлөгөө тасалдаж, бүтээгдэхүүн,  ажил, үйлчилгээний чанар доголдож байгааг намын байгууллагаас хүмүүстэй тулж ажиллах, тэдний  улс төр, хөдөлмөрийн идэвхийг өрнүүлэх, боловсон хүчин, мэргэжилтний харуцлага, сахилгыг дээшлүүлэх талаар хангалтгүй ажилласантай холбон коммунистууд ил тод шүүмжилсэн байна.Боловсон хүчин,  мэргэжилтнийхээ санал, бодлыг анхааралтай сонсож, тэдэнд итгэл найдвар хүлээлгэж, бие даалгаж, амьдрал ахуйг нь харж үзэж,  үр бүтээлтэй ажиллуулах ёстой байтал өдөр тутмын аар саар ажлаар хөөцөлдүүлэн үндсэн үүргээс нь хөндийрүүлэх, ач холбогдол багатай олон мэдээ материал шаардаж цаасаар дарах, хүмүүсийн үүсгэл санаачилгыг дэмжиж урамшуулан бататгахын оронд аль нэгэн дутагдлыг ажлын нийтлэг үзүүлэлттэй хутгаж юм л бол халж солихыг урьдал болгох ноцтой дутагдал намын байгууллагын ажилд оршсоор байна. Сүүлийн гурван жилд Дорноговь аймгийн намын хороо мэдлийнхээ ажилтнуудын тал илүү хувийг, түүний дотор сум, нэгдлийн дарга нарын 75 хувийг, намын үүрийн орлогч нарийн бичгийн дарга нарын 85,4 хувийг халж өөрчилсөн нь үнэн хэрэгтээ боловсон хүчнийг утга учиргүй сэлгүүлэн шилжүүлэх кампани дэлгэрч тодорхой хүмүүсийг ажил хариуцах хариуцлагаас хөндийрүүлж, хамт олныг хохироож, жигд ажиллагаа,  сэтгэл санааны тохь тухыг алдагдуулсан баримт мөн.Түүгээр ч барахгүй тус аймагт сүүлийн арав гаруй жилд мал аж ахуйн үйлдвэрлэлд гарсан 2200 гаруй шахам охид, хөвгүүдийн олонхи нь цалин бага, ажиллаж, амьдрах нөхцөл муу, нам, улс, олон нийтийн байгууллагын анхаарал халамж дутагдсанаас өөр тийш шилжсэн байна.

Намын байгууллагын нэг гол үүрэг бол аж ахуйн удирдах хүн бүрийг юуны түрүүнд хүнд хандаж, хүний төлөө санаа тавьж, хамт олны дотор шүүмжлэлтэй, ажил хэрэгч уур амьсгал бий болгож, хүнийг зүйл бүрээр идэвхжүүлж, хүч бололцоог нь дайчлах урлагт сургахад чиглэх ёстой.

Хүний хүчин  зүйлийг идэвхжүүлэхийн тулд хүмүүсийн дунд байж, хүн бүрийн санаа бодоль эрэлт хэрэгцээг гүнзгий мэдэж, хүмүүстэй хамт хүмүүсийн төлөө ажиллан, тэд яаж амьдарч ажиллаж, дэлгүүр, гуанзнаас эхлээд нийтийн байр, больниц, үйлчилгээний бусад газрууд үүргээ хэрхэн биелүүлж байгааг сайн мэдэж ололтыг бататгаж, дутагдлыг арилгах, бэрхшээлийг давахад ямагт санаа тавьж бодит туслалцаа үзүүлэх шаардлагатай билээ.Хүний хүчин зүйлийг идэвхжүүлэх зорилт хоосон гоё яриагаар биш харин бага ч гэсэн бодит ажлаар л дамжиж биелэх бөгөөд үйлдвэрлэлийг боловсронгуй болгон хөгжүүлэх хэтийн төлөвийн тухай бодож, хамт олныхоо ажиллах, амрах, амьдрах, сурч боловсрох нөхцөлийг сайжруулахын төлөө байнга санаа тавьж байж хүний хүчин зүйлийг дайчлахад үр дүнд хүрэх ёстой.Малчны санал бодлыг хайхардаггүйгээс бэлчээргүй хөндийд худаг гаргуулах, цас хунгарладаг хонхорт хашаа бариулах, өвөлд нь хүрэх аргагүй газарт өвс нуруулдуулахаас эхлээд мал аж ахуйн ажилд хохиролтой шийдвэр өгдөг удаа нэг биш гардаг байна.

Бий болсон эдийн засгийн потенциалыг зөв зохистой ашиглах,  үйлдвэрлэлийн үр ашиг, ажил, үйлчилгээний чанарыг дээшлүүлэх, улсын төлөвлөгөө, уралдааны үүргийг нийтээр жигд биелүүлэхэд хүн бүрийг чанд сахилга,  нарийн дэг журам, өндөр зохион байгуулалтад  сургахын тулд нам, улс, олон нийтийн байгууллагаас зохиох улс төр, хүмүүжлийн ажлыг дан ганц тэргүүний хүмүүсийн дунд төвлөрүүлж, хоцрогчдыг хараа хяналтаасаа гадна орхидог хуучирч, хоцорсон арга барилыг шийдвэртэй өөрчилбөл зохино. Ер нь эрхэлсэн ажил, хөдөлмөртөө ёс төдий ханддаг, идэвх санаачилгагүй, сурсан мэдсэн зүйл, авьяас чадвараа бүрэн шавхдаггүй, үр бүтээл багатай дундыг барьж явагчид, бусдын хөдөлмөрийг завшигчид, ажил  хийдүүлэгч залхуу хойрго, заль мэхтэй этгээдүүд,  архидан согтуурагчидтай нэгбүрчлэн тулж ажиллан, тэдэнтэй хийх зарчмын тэмцлийг удирдах хүн, иргэн бүрийн  үүрэг, бүх нийтийн түгээмэл шаардлага болгож хэвшүүлэх шаардлагатай байна.Намын байгууллагууд газар бүрт ил тод байддыг хангаж, ардчилалыг хөгжүүлэх, хүний төлөө тавих анхаарал халамжийг аливаа асуудлын тэргүүнд тавьж, бүх шатны боловсон хүчний мэдлэг чадвар, хариуцлага, сахилгыг дээшлүүлэх, олон түмний улс төр, хөдөлмөрийн идэвхийг өрнүүлэхэд ажлынхаа голыг чиглүүлэх ёстой.
