Байгалийн нөөц барагдашгүй биш

Монгол нутгийн даац мал хүн хоёроо багтааж дөнгөхөө байлаа гэх юм. Энэ тухай саяхан ХХАА-н яаман дээр "Байгалийн нөөцийг даацын хэмжээнд зохистой ашиглах нь" семинар болсон. Семинарт ҮХЯ, БОЯ, ХХААЯ, "Монгол тул" сан, "Ариун суварга" хөдөлгөөн зэрэг газар газраас ирсэн төлөөлөгчид хоёр өдөр санаашран "гаслалдав".
Ярианы гол цэг нь Хөвсгөл нутгийн "Эг-Үүрийн" сав газраар жишээлжээ. Хөвсгөлийн энэ орчин газар нь Монголын бусад нутгийг бодвол ариун дагшинаараа өдий хүртэл тэссэн. Гэвч тэсвэр барагдахуйц үйл явдал болсонтой холбогдуулан энэ нутгийнхан ирж мэдээлэл хийж БОЯ-наас дэмжлэг авч буй бололтой. Одоохондоо гол ус тэгшхэн энүүхэн Хангай нутаг цөлжиж амжаагүй. Өвс усаа дагаад мал их өссөн гэнэ. Олон малын хөлд газрын гарц тачирдаж урьд хамар хатгавал багтаад болдог байсан нь одоо үгүй болжээ. Эндээс ирсэн улсын яриагаар бол мал тэгтлээ олшроогүй. Ямаа олон байх егөөндөө муу ёр гэдгийг Эг-Үүр орчимд илт мэдрэгдсэн тухай ярьцгаав. Байгаль орчны яамны газрын дарга Б.Баясгалан "Тухайн нутагт бэлчээрийн малын тоо, толгой даацыг гаргаж баймаар байна. Даацандаа тохируулж мал, ямаа барьж цаашид амьдрахгүй бол хүрээлэн буй орчин хэдхэн жилийн дараа цөлжих нь" гэсэн. Семинарын үеэр алтны лиценз олголт хавтгайрч буйг хүн бүр дурдана лээ. Алтны шороон орд үндсэндээ барагдах тал руугаа явж байгаа. Эг-Үүр орчимд одоогоор 100 орчим газрын зөвшөөрөл олгожээ. Энэ бол Хөвсгөл нутгийг цөлжүүлэхэд үлэмж нөлөөлнө. Монголын нэг ч болтугай газар ялангуяа хойд хэсгийг бүтнээр нь үлдээхийн тулд хаа хаанаа тэмцэх хэрэгтэй. Цаашид нэгэнт олборлоод эхэлсэн уурхайнуудыг хэрхэн нөхөн сэргэлт хийлгэх вэ? Алтаа яаран сандран цаг хугацаанд баригдаж ухдаг. Сэргээх хугацаа гардаггүй. Оронд нь 250 мянган төгрөгөөр торгуулах нь илүү хямд тусдаг зэрэг ашигт малтмалын хуулийн олон цоорхой нөлөөлж байна. Алт ухах лицензийг нэг ч хүрзгүй, багажгүй хүн гол төлөв авдаг. Тэгээд өндөр түрээсээр техник ажиллуулж өвлөөс өмнө алтаа ухахыг хичээдэг. Юун нөхөн сэргээлт манатай. Олборлосон нутгийг эргүүлж сэргээх зардлыг Байгаль хамгаалах чиглэлийн байгууллагууд салган авч хийдэг болбол болохгүй ч юмгүй. Ер нь сэргээлт хийх Олон улсын стандарчилал бий. Тэр дагуу байгаль орчинг хуучин хэвд нь оруулдаг аж ахуйн нэгж ховор гэцгээв. Байгаль хамгаалахтай холбоотой хуулиуд дахиад цаг үеэсээ хоцорч эхэллээ. Энэ чиглэлийн 30 гаруй хууль, 200 гаруй эрхийн акт боловсруулсан. Үүний зарим нь 10 гаруй жил өнгөрсний хойно шаардлага хангахгүй байна. Цаашид хуулинд Байгаль орчны хяналтын эрх мэдлийг илүү тусгах, торгуулийн 10 хувийг торгосон эзэнд олгодог эдийн засгийн хөшүүрэг өгөх, орон нутгууд үржил шимтэй уулын ам, жалгыг хэсэг бүлгээрээ давуу эзэмших эрхийг судлах, орчныг хамгаалах алтны уурхайг нээлгэхгүй байх гэсэн олон нийтийн хөдөлгөөнийг хуулиар дэмждэг болох тухай олон саналуудыг уг семинар дээр хөндөн ярилцлаа. 2,5 сая хүн амтай Монгол оронд ядуурал нүүрэлснээс үүдэн байгаль орчныг мэдэгдэхүйц сүйтгэж байна. Түүнээс бус зөв зохистой ашиглаад хамгаалаад байх юм бол бидэнд хангалттай газар нутаг бий. Хүрээлэн буй орчныг ор тас онголох боломжгүй. Хамгийн их ашиглагчид хамгийн их хамгаалах үр өгөөжийг удаан хүртэх тогтолцоо чухал байна гэж олон яамдын төлөөлөл хамтарсан семинар дүгнэв. Уг семинарын үеэр Хөвсгөл нутгийг алт олборлогчдын хөлд үрэгдүүлэхгүй байлгах талаар БОЯ бололцоотой бүхнийг хийнэ гэдгээ амалсан юм. Тэд байгалийн үзэсгэлэнт газрыг хэвээрээ байлгахын төлөө зүтгэж буй нутгийн иргэдийг дэмжих байр сууриа илэрхийлснийг халуунаар талархан хүлээж авч сайд У.Барсболдод баярласнаа илэрхийлж байв. 
Г.Мандуул
