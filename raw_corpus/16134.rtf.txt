№171(16134)      
1985 оны долдугаар сарын 17.
НОМЫГ ХӨДӨӨД

Манай хөдөө аж ахуйд гарсан нийгэм эдийн засгийн гүнзгий өөрчлөлт, хөгжил нь хөдөөгийн хүн амын нийгмийн бүтэц, боловсролын түвшинд их өөрчлөлт оруулсан юм. Бүх нийтийг бүрэн дунд боловсролтой болгох нөхцөлийг бүрдүүлэх талаар намаас дэвшүүлсэн зорилт амжилттай хэрэгжиж мэргэжилтэй малчид, механикжуулагчдын эгнээ ихээхэн өргөжиж, хөдөөгийн хөдөлмөрчдийн оюуны эрэлт хэрэгцээ олон талтай, баялаг агуулгатай боллоо. 

Хөдөөгийн хөдөлмөрчдийн ном хэвлэл, кино үзвэр, дуу хөгжим, урлаг уран сайхан, биеийн тамир спортын эрэлт хэрэгцээ эрс нэмэгдсэний дотор төрөл бүрийн ном хамгийн их шаардагдах болж улсын номын худалдааны болон аймгууд дахь салбар, сум, сангийн аж ахуйн худалдаа бэлтгэлийн ангиудын ажиллагааг боловсронгуй болгож, хөдөөд ном түгээх ажлыг эрс сайжруулахыг шаардаж байна. 

Одоо манай хэвлэлийн үйлдвэрүүд жилд 900 шахам нэр төрлийн ном, товхимол хэвлэж, мянга шахам нэрийн номыг зөвлөлтөөс захиалан авч түүний дийлэнхийг нь хөдөөгийн хөдөлмөрчдөд зориулж байгаа юм. Хөдөлмөрчдөд ном хүргэх талаар Дорноговь, Хөвсгөл, Увс зэрэг аймгийн номын худалдаа, худалдаа бэлтгэлийн байгууллага идэвх санаачилгатай ажиллаж байна. Сумдын нийтийн номын сангаар дамжуулан уншигчдад ном хүргэх талаар Увс аймгийн худалдааны салбар ихээхэн туршлагатай болжээ, 

Сүүлийн дөрвөн жил улсын номын худалдааны системийн байгууллагуудын ном борлуулах төлөвлөгөө үндсэндээ жигд биелж ирсэн боловч тооны ийм үзүүлэлтийн цаана хот, хөдөөгийн уншигчдад номыг шуурхай хүргэж хэрэгцээ шаардлагыг нь хэр зэрэг хангаж байгааг нарийвчлан авч үзвэл учир дутагдалтай зүйл багагүй байна. Баян-Өлгий, Сэлэнгэ аймгийн худалдаа, бэлтгэлийн ангиуд номыг хөдөөгийнхөнд хүргэх ажлыг олигтой зохион байгуулж чадахгүй байгаагаас гадна Дундговь аймгийн Дэлгэрцогт, Говь-Алтай аймгийн Тайшир, Сэлэнгэ аймгийн Алтанбулаг, Өвөрхангай аймгийн Гучин-Ус зэрэг нэлээд сумын худалдаа бэлтгэлийн ангиуд сүүлийн 3 - 4 жилд шинэ номын захиалга хийгээгүйг ихээхэн ноцтой асуудал гэж үзвэл зохино. 

Худалдааны байгууллагууд ном худалдаалах ажилд дэвшилттэй арга барил, тэргүүн туршлага, шуурхай ажиллагаа нэвтрүүлж, хөдөөгийнхөнд ном хүргэхийн оронд хүн ам олонтой газруудад ном төвлөрүүлэн хялбарыг харж суух, эсвэл агуулахад идэвхгүй хадгалж байдаг ноцтой дутагдалтай зууралдсаар байна. Номын худалдааны агуулахуудад үлэмж их ном хадгалагдаж байгаа бөгөөд тэдгээрийн үнийг хямдруулсан боловч үлдэгдэл нь хэвээрээ шахам байна. 

Хөдөлмөрчдөд номоор үйлчлэх ажлыг зөвхөн гүйлгээний үзүүлэлтээр биш, хамгийн гол нь хот, хөдөөгийн уншигчдад жигд түгээж оюуны эрэлт хэрэгцээг сайтар хангаж, сэтгэл санааг нь баяжуулан, үзэл суртал, ёс суртахууны хүмүүжилд нь нөлөөлсөн үр дүнгээр дүгнэж байвал зохих юм. Манай уншигчид дэлхийн утга зохиолын сонгодог бүтээлтэй улам өргөн танилцаж, орчин үеийн зохиолчдын бүтээлийг сонирхон уншиж, шинжлэх ухаан техникийн ололт, тэргүүн туршлага, ажлын шилдэг арга барилыг харуулсан нийгэм улс төр, эдийн засаг, тодорхой шинжлэх ухааны ном, толь, сурах бичиг зэргийг илүүтэй сонирхдог, эрж хүсдэг болсон байна. Гэтэл Соёлын Яам, Ардын боловсролын Яамны хэвлэлийн нэгдсэн редакциуд, улсын номын худалдааны байгууллага хөдөлмөрчдийн соёлжилтын энэ үзүүлэлтийг төдийлөн мэдрэхгүй, ажилдаа шинэ аргаар хандахгүй байгаагаас номын тоо, төрөл цөөн, хүрэлцээ, түгээлт хангалтгүй хэвээр байна, Марксизмленинизм, улс төр, байгалийн ухааны хялбаршуулсан ном, товхимол, уран зохиол бол манай хүмүүс ялангуяа залуу үеийнхний ертөнцийг үзэх шинжлэх ухааны үзлийг төлөвшүүлэн, ухаан бодлыг хөгжүүлэх чухал хэрэглүүр учир үүнд хайнга хандаж болохгүй. 

Хөдөөгийн уншигчдын оюуны хэрэгцээг судлах, түүнд тулгуурлах гол арга бол номын сэдэвчилсэн төлөвлөгөөг хөдөлмөрчдөд өргөнөөр танилцуулж, захиалгыг үнэн зөв, ажил хэрэгчээр шууд өөрсдөөс нь биечлэн авахыг хэлнэ. Улаанбаатар хотын номын нэгдүгээр дэлгүүр мэргэжлийн номын 70 - 85 хувьд захиалга авч эздэд нь байнга хүргэдэг болсон байна. 

Намын анхан шатны байгууллагууд номын захиалгад хяналт тавьж, түүнд уншигчдын хэрэгцээг бүрэн тусгасан эсэхийг байнга шалгаж өргөн олон түмнийг хэрэгцээт номоор хангах ажилд үргэлж анхаарч хөдөлмөрчдийн соёлжилтыг дээшлүүлэхэд туслах ёстой. 

Номын дэлгүүр мухлаг бүхэнд зөвлөлгөө, үзэсгэлэн, булан, танилцуулга зэргийг тогтмол гаргах, зарим номыг нийтийн номын сангаар дамжуулах, зөвлөлтийн туршлагаар номыг шуудан, илгээлтээр уншигчдад хүргэх талаар номын худалдааны байгууллага анхаарч ажиллавал зохино. Улсын номын худалдааны газар, хэвлэлийн нэгдсэн редакц шинэ номын мэдээ шүүмж, тайлбар, тоймыг сонин сэтгүүл, радио, телевизээр сурталчлах ажлыг сайжруулах, тэрчлэн сумдад ном хүргэх тээврийн асуудлыг номын худалдаа, тээврийн удирдах газрууд аж ахуйн гэрээгээр зохицуулж, явцыг түргэтгэх арга хэмжээ авах хэрэгтэй байна. 

Манайд сайн ном зохиолыг дахин хэвлэх асуудал урсгалын байдалтай байгаа учраас нэрт зохиолчдын зарим шилдэг бүтээлийг дахин хэвлэх, ер нь уран сайхны номыг хэвлэх хувийг тогтоох улсын норматив бий болгохыг Соёлын Яам, Монголын зохиолчдын эвлэлийн хороо анхаарвал зохино. Хөдөөд ном түгээх, борлуулах ажлын зохион байгуулалт, удирдлагыг боловсронгуй болгохыг өнөөгийн бодит байдал шаардаж байгаа учраас Худалдаа, Бэлтгэлийн Яам, Соёлын Яам бодитой тодорхой арга хэмжээ авах цаг болжээ. 

Хөдөөгийнхөн шинэ ном хүсч байна. Соёлжилтын томхон үзүүлэлт болсон номын хэрэгцээ шаардлагыг бүрэн хангах нь нам, улс, олон нийтийн байгууллага, уран бүтээлчдийн эвлэл, холбоод номыг хэвлэх, худалдаалах асуудал эрхэлсэн бүх байгууллагын эн тэргүүний зорилт мөн. 

