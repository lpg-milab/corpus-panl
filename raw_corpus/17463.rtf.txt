№246(17463)       
1989 оны аравдугаар сарын 14.
ӨСГӨЕ ГЭВЭЛ ТӨЛӨӨ

<< Өсөх мал төлөөсөө >> гэдэг үг манай малчдын гол хууль болох ёстой тийм нөхцөл өнөө жил бүрдээд байгаа бөгөөд төл малаа гарзгүй онд оруулчихвал улсын нийт малыг 24, 2 саяд хүргэж чадахаар тооцоо гарлаа. Бог малын төлийг бүрэн ялгаж суурилахад улсын хэмжээгээр зургаагаас долоон мянга шахам төлийн суурь шинээр нэмж, өсвөр сүрэг маллах олон мянган малчин шаардлагатай боллоо. 

Өнөө жилийн өсвөр сүрэг сүүлийн гурван жилийн дунджаас 944 мянга, хамгийн олон төл бойжуулсан 1982 оны мөн үеийнхээс 164, 9 мянга, ноднингийн мөн үеэс 1161, 6 мянгаар олон байна. Нийт хөдөлмөрч малчид төлийг гарз хохиролгүй өсгөх хариуцлагатай ажилд эзэн хүний сэтгэл гаргаж байдаг бөгөөд манай улсын үндсэн баялаг таван хошуу мал сүргийг 360 гаруй мянган ам бүл бүхий дал шахам мянган өрхийн 120 гаруй мянган малчин маллаж байна. 

Арчилгаа маллагаа, нутаг ус, бэлчээриЙг зөв тохируулж чадвал өсвөр мал угаасаа байгалийн жамаар өвчин эмгэгт автагдаж хорогдох нь харьцангуй бага, бас жин нэмэх нь амархан байдаг сайн талыг ашиглаж түүн дээр эзэн хүний сэтгэл халамж, ажлын хариуцлагыг нэмбэл амжилт гарна. 

Нэг хүртэлх насны мал олон жил дагнан маллаж нэг ч төлийн хорогдол гаргаагүй, ашиг шимийг сайн ашигласан улс, аймаг, сумын аварга малчин, улсын бэлтгэлд тушаах төлөг, шүдлэн бүрийн жинг нэмэгдүүлж тарга хүчний даалгаврыг биелүүлсэн тууварчин олон байгаа учраас тэдний туршлагаар ажиллах нь чухал юм. Тухайлбал, Сүхбаатарын Баяндэлгэр сумын улсын үржлийн фермийн ямаачин, улсын хошой аварга малчин Ч. Цэрэндорж, Баян-Өлгийн Ногооннуур сумын Партизан >> нэгдлийн хоньчин, улсын хошой аварга малчин X. Шакен, Архангайн Жаргалант сумын << Жаргалант амьдрал >> нэгдлийн хоньчин, улсын аварга малчин Д. Дэмбэрэл, Баянхонгорын Бөмбөгөр сумын << Гэрэл >> нэгдлийн хоньчин, улсын аварга малчин Ц. Жоов, Говь-Алтайн Чандмань сумын " Үүрийн туяа " нэгдлийн хоньчин улсын аварга малчин Б. Шагдар, Дундговийн Баянжаргалан сумын ( Ардын жаргал >> нэгдлийн хоньчин, улсын аварга малчин Б. Хүрэлхүү, Говь-Алтайн Тонхил сумын << Үнэн >> нэгдлийн тууварч, улсын аварга малчин Н. Жигж, Завханы Нөмрөг сумын << Их эхлэлт >> нэгдлийн тууварч, улсын аварга малчин Н. Эрдэнэбат зэрэг олон арван малчдын нэрийг улс, аймаг, орон нутагт мэддэг учраас тэдний үлгэр туршлагыг айл саахалтынхнаас нь эхлээд аймаг, сумдаа нэвтрүүлэх хэрэгтэй юм. Тэдний өсвөр мал маллаж, хорогдолгүй онд оруулдаг амжилтынх нь гол үндэс гэвэл үнэхээр эзэн хүний сэтгэл гаргаж, онцлогт нь тохируулан маллагаа, бэлчээр усыг ямагт анхаарч, илүүтэй халамж үзүүлж, ялангуяа цагийн хатууг давах нөхцөл бололцоог бүрдүүлдэгт оршино. 

Нэрд гарсан хоньчин, БНМАУ-ын гавьяат нэгдэлчин, улсын хошой аварга малчин Б. Галиндэв агсны малласан хурга, төлөг өвөл, хаврыг царигтай давдгаар барахгүй амьдын жин нэмж онд ордог байсан бөгөөд маллагааны нөхцөлийг сайн тааруулбал өвлийн улиралд ч өсвөр мал турах биш харин биологийн боломжоороо махалж хурга 3, 5, ишиг 2, 5 кг-аар намрын жингээ нэмж онд ордог байна. 

Малчид өсвөр сүргийг анх хүлээж авсан цагаас эхлэн соргог бэлчээрт гарган тэжээх, услах, өглөө эрт бэлчээж орой хотлуулахаас аваад ижилсүүлж, дасгах зэргээр нэг жилийн ой хүртэл нь анхаарлаа огтхон ч сулруулахгүй байх нь чухал юм. 

Амьдралын янз бүрийн сорилт бэрхшээл үзээгүй өсвөр мал цочирдох, хэнздэх, халамж дутах аливаа шалтгаанаар зүй бусаар хорогдуулсны улмаас сүүлийн үед жил бүр хагас сая шахам өсвөр мал гарзадсан байна. Тухайлбал, өнгөрөгч онд нэг хүртэлх насны 390-ээд мянган мал хорогдуулжээ. Өнөө жил ч гэсэн ззний сэтгэл дутаж өсвөр малын арчилгаа маллагаа муудсанаас одоогоор гурван зуугаад мянган мал хороогоод байна. Цаг агаар, бэлчээр нутаг тааламжтай байсан энэ оны есдүгээр сард гэхэд л Сүхбаатар, Дорнод, Хэнтий, Төв, Сэлэнгэ, Хөвсгөл, Баянхонгор, Архангай, Булган, Увс аймаг тус бүр хоёр мянгаас гурван мянга гаруй төл хорогдуулжээ. 

Архангайн Ихтамир, Баян-Өлгийн Буянт, Ногооннуур, Баянхонгорын Баацагаан, Булганы Орхон, Говь-Алтайн Төгрөг, Цээл, Хөхморьт, Тайшир, Дорнодын Чулуунхороот, Сүхбаатарын Асгат, Дарьганга зэрэг сумын зарим малчин бусдаасаа харьцангуй олон төл хорогдуулсан нь малаа тордох эзэн хүний сэтгэл дутсаных гэхээс өөр ноцтой шалтаг байгаагүй ажээ. Хэрвээ өсвөр мал сүргийг тэргүүний малчдад хариуцуулж, мал аж ахуйн мэргэжилтний байнгын хяналтад байлгаж хариулга маллагааны технологийг хатуу баримталсан бол зун, намрын дэлгэр цагт ийм гарз хохирол гарахааргүй байлаа. 

Өсвөр сүрэг маллаж байгаа хүн бүр одоо хаана өвөлжихөө товлосон байх төдийгүй хашаа хороог дулаалж, хүрэлцэх хэмжээний өвс тэжээл татаж бэлтгээд суурилж, арчилгаа маллагааг одооноос хичээж онд мэнд оруулах бүх бололцоог дайчлах хэрэгтэй. Нэг хүртэлх насны мал маллахаар 1500 гаруй малчин шинээр нэмэгдэж, өсвөр сүрэг маллах болж байгаа тул тэднийг ахмад тэргүүний малчид, тухайлбал, Дундговь аймгийн Адаацаг сумын хоньчин, улсын хошой аварга малчин Б. Дашзэвгэ шиг туршлагатай хүмүүсийг дагалдуулан сургах талаар анхаарах хэрэгтэй байна. 

Байгалийн хатуу ширүүн нөхцөл, хүйтний эрчийг даван туулах хатуужил суугаагүй, өвс тэжээлээ олж идэх бие даасан дадал чадвар муутай өсвөр малыг юуны урьд дадлага туршлагатай тэргүүний малчдад гэрээ түрээсээр хариуцуулан өгөх, хөхүүлэн урамшуулах механизм бий болгох талаар нэгдэл, аж ахуйн удирдлага онцгой халамж тавих шаардлагатай юм. Өсвөр малыг нутгийн онцлогт тохируулан ардын уламжлалт арга, шинжлэх ухааны ололтыг чадварлаг хослуулан сайтар адгуулан маллан, онд мэнд оруулж чадвал мал өсгөх үйлст бодитой томоохон хувь нэмэр оруулах болно. 

