Төр эвдэрхий учраас сэтгүүлчид эвдэрхий байна

Өнгөрсөн долоо хоногт Монголын нэртэй сэтгүүлч, олон сэтгүүлчдийн багш С.Жамбалдорж Соёлын гавьяат зүтгэлтэн цолыг хүртсэнд сэтгүүлзүйн хүрээнийхэн төдийгүй уншигч олон ч баярласан. Сэтгүүлчдээс салбар салбарт шинийг санаачлан бий болгож, залуу үедээ үлгэр дуурайл болж явдаг түүнтэй ярилцлаа.
-Соёлын гавьяат зүтгэлтэн цолоор шагнуулсанд тань баяр хүргэе. Таныг энэ шагналыг хэдийнэ хүртэх байсан гэж манай мэргэжлийнхэн ярьдаг шүү дээ. Гавьяат болсноо хэзээ мэдэв дээ? -Баярлалаа. Би энэ "Оргил" рашаан сувилалд хэвтээд нэлээд хэд хонож байна л даа. Өнгөрсөн пүрэв гаригт оройн хоолондоо орчихоод сууж байтал утас дуугарч, Ерөнхийлөгчийн Тамгын газарт ажилладаг Алтанхишиг гэдэг залуу ярив. Тэгээд маргааш Төрийн ордны голын хаалган дээр 12.20 цагт бэлэн байгаарай гээд, өмнө нь зургаа авчирч өгөөрэй гэсэн юм. Би ч түүнд "Сайхан мэдээ дуулгаж баймаар сайхан нэртэй залуу байна. Баярлалаа" гэж хэлсэн. Үнэндээ ч би энэ цолыг авчихна гэж итгэхгүй байсан шүү. -Ерөнхий-лөгчийн Тамгын газраас яриад байхад итгэхгүй байдаг нь ямар учиртай юм бэ? -Өнгөрсөн жилийн долдугаар сарын 6-нд байх аа даа, Ерөнхийлөгчийн нэг зөвлөх нь утасдаад "Танд гавьяат өгөх зарлигт Ерөнхийлөгч гарын үсэг зурчихлаа" гэж хэлсэн юм. Тэгэхээр нь би бас хавь ойрынхондоо хэлээд, наадам ч дөхөж байсан хонь мал ч авсан. Бас ч тэрүүхэндээ хөөрхөн бужигнаад, наадмаар л өгөх юм байх гэж бодож байлаа. Гэтэл таг чиг өнгөрсөн. Наадмаар УИХ-ын таван ч гишүүн байна уу даа, гавьяат болсон шүү дээ. Тэгэхээр нь төрийн түшээдтэй би зиндаа хаанаас нийлээ аж гэж бодсон. Гэвч зун ч өнгөрч, намар ч өнгөрлөө. Би Францаас ирснийхээ дараахан буюу тэр хавраа Ерөнхийлөгчтэй уулзаж байсан юм. Тэгэхдээ би хэд хэдэн асуудлыг хөндсөн. Юуны өмнө гадаадад байгаа монголчуудаа дэмжсэн томоохон ажлыг төрөөс хийх шаардлагатай байна. Тэдний сурч харсныг ашиглахын тулд тусгай байгууллага ч юм уу байгуулах хэрэгтэй юм гэж саналаа хэлсэн. Бас Ерөнхийлөгчийн Тамгын газраас гаргадаг "Манай Монгол" гээд сэтгүүлийг би эрхлэн гаргая. Санаанд багтаад байна. Монгол англи хэл дээр гаргадаг болно гээд саналаа хэлсэн л дээ. Ер нь тэгэхэд надад энэ сэтгүүлийг гаргамаар санагдаад, толгойноос гарахгүй байсан үе л дээ. Дараахан нь намайг Ерөнхийлөгчийн Тамгын газрын дарга Т.Билэгт дуудсан юм. Тэгээд нэг ажил санал болгоход нь би татгалзсан. Үнэндээ нөгөө сэтгүүл л санаанд байгаад байдаг, бас ч тэр үед зээгээ хардаг байсан болохоор өглөө есөн цагт ирээд орой зургаан цагт явдаг ажилд баригдмааргүй байсан. Энэ бүхэн чинь долдугаар сарын 6-наас өмнө болсон хэрэг шүү дээ. Хэд хэдэн удаагийн шагнал нам жим өнгөрчихсөн болохоор сүүлдээ ч нөгөөхөө мартчихаад байлаа. Тэгээд арваннэгдүгээр сарын 20-нд Ерөнхийлөгчтэй дахин уулзсан. Тэр үед хэд хэдэн газраас намайг ажиллахыг санал болгож, харин би өөрөө нөгөө сэтгүүлээ бодсоор дахин тэр талаараа хөндсөн хэрэг л дээ. Би шагнал гуйж биш, чаддаг сэтгүүлийнхээ ажлыг хийе гэж орсон. Уг уулзалт дээр Ерөнхийлөгч Н.Энхбаяр надад "Он дуусахаас өмнө танд гавьяат цол өгнө" гэж хэлсэн юм. Он ч гарсан, цагаан сар ч өнгөрлөө. Тэгэхэд би өөрт нь ажиллахаас татгалзсан хүнд шагнал өгөхгүй нь ч аргагүй юм даа гэж бодох болсон. Надад гавьяат цол өгөх тухай манай сэтгүүлчид хэзээний сонсчихсон байсан, зарим нь "Хэн нь худалч вэ " гэсэн нийтлэл бичнэ гэж ч байлаа. Би ч тэгж хэрэггүй ээ гээд дотроо хийсэн бүтээсэн юмтай хүн заавал шагнал гэх ч хэрэггүй гэж бодож байлаа. Сүүлдээ ч өгнө гэвэл татгалзана гэж бодож эхэлсэн гээч. Одоо бодохноо Ерөнхийлөгчид ч өгөх сэтгэл нь байсан, харин өгөхгүй гэсэн нь дамжлагын хүмүүс нь байсан юм уу даа. Ингэж удаан сургийг нь сонсч явсан болохоор маргааш ир гэхэд нь хүртэл итгэхгүй байсан хэрэг шүү дээ. Гэхдээ би Төрийн энэ хүндэтгэлийг монгол дээл хувцсаа өмсч байгаад очиж авсаан. -Тэгээд "Оргил" сувиллаасаа "оргож" очив уу? -Тэр өдөр би тун завгүй байсан. Өглөө нь япон хэл дээр хэвлүүлэх номоо хэвлэлтэд өгчихөөд, дараа нь шагналаа авч гэр бүлийнхэнтэйгээ хамт сууж хоол идээд орой нь сувилал дээрээ ирсэн. Гэтэл манайхан телевизээс харсан юм уу, баяр хүргээд их сайхан хүлээж авсан шүү. Энэ сувилалд чинь 300 гаруй хүн хэвтэж байгаа, хоолонд орохдоо ширээ ширээгээрээ их айлсана. Маргааш нь манай ширээний залуучууд намайг одон тэмдгээ зүүгээрэй гээд л байсан. Гэтэл 20 шил оргилуун дарс авчихаад ширээнүүдэд тарааж өгөөд "Манай ширээний Жамбалдорж гуай..." гэж байгаад л тэмдэглэлээ дээ. Хүмүүс цол авахаараа их мөнгөөр будаалга хийдэг гэдэг дээ. Гэтэл би цолынхоо угаалгыг таньж мэдэхгүй 345 хүнтэй их сайхан тэмдэглэсэн. -Та шагнал авдаг өдрөө номоо хэвлэлтэд өгсөн гэлээ. Ямар ном туурвиад байна даа. Уран бүтээлийнхээ талаар ярихгүй юу? -Би "Тэмээ амьд динозавр" гээд номоо япон хэл дээр гаргаж байгаа юм. Тэмээ бол Монголд төдийгүй дэлхийд ховор амьтан. Хэрэв Монголын тэмээ устаж алга болох юм бол дэлхий хоёр бөхтэй тэмээ гэдэг амьтангүй болно. Тиймээс би дэлхий нийтийн анхаарлыг энэ амьтан руу хандуулахын тулд номоо япон хэл дээр хэвлүүлж байна. Энэ номоо би УИХ-ын гишүүн, зохиолч Л.Одончимэдтэй хамтран бүтээсэн. Цаашид англи, франц хэл дээр ч хэвлүүлэх төлөвлөгөөтэй. -Та л тэмээний талаар анх ярьж, тэмээг тэнгэрийн амьтан гэсэн сурталчилгааг хийж эхэлсэн хүн. Хэзээнээс тэмээнд ингэтлээ хайртай болчихсон юм бэ? -Би ч одоо тэмээ Жамбалдорж гэдэг нэртэй болчихжээ. Би "Залуучуудын үнэн сонин"-ы эрхлэгчээр 1964-1966 онд ажиллаж байгаад Унгарт Дэлхийн Ардчилсан Залуучуудын холбоонд төлөөлөгчөөр гурван жил суусан. Тэгээд 1969-1971 онд дахин эрхлэгчээр нь ажиллаж байлаа. Би ингэж ажиллаж байхдаа "Дээд хүн суудлаа олохгүй бол доод хүн гүйдлээ олдоггүй" гэсэн нийтлэл бичсэн нь бөөн хэл ам болсон. Суудлаа олохгүй нь хэн юм гээд л. Тэр нь тэгээд Ю.Цэдэнбал дарга болж байгаа хэрэг гэгдэж сануулга авлаа. Дараа нь Б.Ринчен гуайтай ярилцлага хийсэн юм. Б.Ринчен гуай "Ленинградад сурахад хэцүү байлгүй яахав. Тэнд Бо намын түүх л хамгийн хэцүү нь байсан. Тэгээд би багш нартайгаа ярьж байгаад чөлөөлөгдөж байлаа" гэсэн нь бас л хэрэг мандаасан. Хэрэв тэгж ярьсан юм бол хасахгүй яасан юм, ер нь чи зохиогоод биччихсэн байх гэж буруутгаад өмнө нь сануулгатай байсан хүн Өмнөговь руу цөлөгдөж байлаа. Тэр үед хүмүүсийг говь руу цөлдөг байлаа шүү дээ. Тэнд өнөөх цөллөгийн хүн чинь тэмээг сонирхож эхлэх болсон. Тэр үедээ бичиж эхэлсэн "Тэмээ тэнгэрийн амьтан" номоо хотод дуусгаж, бүр сүүлд Соросын сангийн дэмжлэгтэй 1997 онд хэвлэж байлаа. -Тэгэхээр тэр цөллөг нь таны насны сэдэв тэмээний олзтой байжээ... -Тийм шүү. Би харин ч тэгж явсандаа баярлах болсон. Тэндээс би "Тэмээ амьд динозавр" музейтэйгээ ирж байлаа. Монголын хамгийн анхны хувийн музейтэй хүн шүү дээ, би. Гэвч зах зээлийн тэр үед хамгийн тэнэг хүн музей нээх байх. Музей үзэх хүн байхгүй, түрээсэндээ хүлэгдээд хэцүүхэн л байсан. Одоо музей маань Байгалийн түүхийн музейн нэг хэсэг болоод явж байгаа даа. Хоёр бөхтэй тэмээний тухай хамгийн анхны нэвтэрхий толийг ч говьд олсон мэдлэг мэдээллээрээ хийсэн. -Таны тэмээний тухай бүтээлийг яахын аргагүй бахархмаар зүйл гэж олон хүн ярьж байхыг сонссон юм байна? -Би ч бас бахархдаг юм. Энэ нэвтэрхий толь маань Монголын төдийгүй дэлхийд ганц нэвтэрхий толь гээд бодохоор бахархах сэтгэл төрдөг юм шүү. Бас Америк, Францын профессор болж, Европоос эртний монгол цэргийн хөө хуягийг олж ирсэн гэдгээрээ ч бахархдаг. -Тэр хөө хуяг чухам ямар учиртай эд юм бэ? -Би Францын Сорбонны их сургуульд зургаан жил багшилсан. Тэнд байхдаа сургуулийнхаа ойролцоо байдаг дуудлага худалдааны том төвөөр байнга орж сонирхдог байлаа. Нийт 17 том танхимын аравт нь дуудлага худалдаа болж байхад долоод нь үзэсгэлэн гардаг тийм том төв л дөө. Гэтэл нэг удаа хөө хуяг, нум сум тавьсан байгаа нь нүдэнд тусав. Тайлбарыг нь үзсэн чинь XIII зууны үеийн монгол цэргийн хөө хуяг гэсэн байлаа. Долоовор хурууны хэрээтэй бүдүүн ширийг үдээрээр холбосон, улаан хүрэн чи будгаар будсан, 135 см өндөртэй эд байлаа. Хөнгөн гэж жигтэйхэн, сум нэвтрэхгүй тийм л хөө хуягийг монголчууд өмсдөг байж. Энэ ховор эдийг алдаж боломгүй санагдаад Парис дахь Элчин сайдын яаман дээрээ очоод тэднийг ятгаж гарлаа. Тэгээд бид хамтдаа дуудлага худалдаанд нь оролцсон юм. Хөө хуягийг 1200 еврогоос эхлэн дуудаж байна. Хүмүүс үнэ нэмсээр 3000 евро хүрлээ. Манай Элчин сайдын яамд төсөв мөнгө хэцүү шүү дээ. Элчин сайд маань ч "Больё" гэж эхэллээ. Би ч алдаж болохгүй эд болох талаар хэлж, мань хүн ч зөвшөөрлөө. Сүүлдээ 4000 евро хүрч, Элчин сайд маань ч дэлбэрэх гэж байгаа мэт л харагдаж байсан. Тэгэхээр нь би "Надад мөнгө зээлчих, үүнийг алдаж л болохгүй. Нутагтаа аваад очвол гавьяа болно" гэсээр. 5000 гаруй еврогоор бид авсан. Гурван хүн тунаж байгаад хоёр нь үлдэж сүүлдээ бид авч чадсан. Бодвол гурван монгол хөлс баасаа цувуулаад түүхэн эдээ зүйлээ авах гээд байгааг нь хараад өрөвдсөн байх гэж боддог юм. Бидэнтэй сүүлд хүртэл өрсөлдсөн хүн нь Чикагогийн түүхийн музейн ажилтан байсан гэнэ лээ. Түүний хувьд хэд ч байсан авах л байсан биз. Харин үүнийг хэн тавьсныг сурагласан ч хэлдэггүй юм билээ. Ер нь дуудлага худалдааны зарчим нь тэр. Гэхдээ дипломат шугамаар асуулгасан болохоор Бельгийн иргэн тавиулсан гэж байсан. Тэр түүхэн дурсгалт эдийг олж авчирснаараа би бахархдаг. Тэгээд бас тэндээс санаа аваад Монголд дуудлага худалдаа хийх хэрэгтэй юм, ингэснээр өөрсдөө эдээ үнэлж сурч, бас гадагшаа гарах урсгалыг зогсоож чадна гэж үзээд "Nomadic auction" гэдгийг санаачилсан. "Номин"-гийн зохион байгуулдаг энэ арга хэмжээг хүмүүс их сонирхож байгаа шүү. -Та сэтгүүлч гэдэг мэргэжлийг яг ном сургуулиар нь үзсэн анхны хүмүүсийн нэг. Энэ мэргэжлийг сонгож байсан тэр үеийнхээ талаар ярина уу? -Би багаасаа их бадрангуй, тэмүүлэлтэй хүүхэд байсан шиг байгаа юм. Сүхбаатарын арван жилийн сургуулийн сурагч байхдаа аймгийнхаа сонинд Циолковскийн талаар бичсэнээ явуулж байсан. Тэр нэртэй одон орончийн тухай сурагч хүү юу ч бичиж байсан юм. Гэвч сонины газраас Циолковскийн ой нь өнгөрсөн тул хэвлэх боломжгүй гээд буцаачихсан л даа. Тэгээд л аравдугаар ангиа төгсөөд Ломоносовын нэрэмжит Москвагийн их сургуульд сэтгүүлчийн ангийн хуваарь аваад очсон. Тэр үед хойно бас дахин хуваарилалт хийдэг байсан. Гэтэл намайг зохиолчдын сургуульд яв гэхэд үгүй гэсэн, бас кино найруулагч бол гэхэд нь бас л үгүй гэсэн. Орохгүй гээд байсан болохоор нь "За за, эндээ ор" гээд үлдсэн юм. Тэгээд л сургуулиа төгсч ирээд "Залуучуудын үнэн сонин"-д ажиллаж, хоёр жилийн дараа эрхлэгч нь болсон. Би бас "Хөдөлмөр" сонины эрхлэгчээр хоёр удаа ажиллаж байлаа. Манай "Хөдөлмөр" сонин ардчиллыг дэмжин эхний өдрүүдэд нь бүтэн нүүрээ зориулж байсан. Тухайн үедээ хэрэндээ эр зориг гаргаж л тавьж байсан юм. Бас говьд цөлөгдсөн Т.Галсангийн "Ээж ээ, би тэмээ болоогүй, тэмээчин болсон шүү" гэсэн нийтлэлийг нь гаргах газар байхгүй байхад зовлонг нь туулсан хүний хувьд бүтэн нүүрээ гаргаж өгч байсан. Сэтгүүлчийнхээ хувьд 1964 оны Токиогийн олимпод монголчууд анх оролцож байхад сурвалжлагчаар явж, 1970 онд Гаваннад болсон Дэлхийн ардчилсан сэтгүүлчдийн холбооны VII их хуралд очих гэж адал явдалтай явж байсан үеэ бодоход сайхан байдаг юм аа. -Та есийн тооны бэлгэдлийн талаар их сонин ном гаргасан шүү дээ. Ер нь есийн тоо монголчуудтай ямар холбоотой гэж? -Есийн тоо бол Монголын бүх хэмжигдэхүүний аксиом болсон тоо байж. Үүнийг би "Хүн судлалын төв"-д ажиллахаасаа эхлээд маш удаан, бас олон талаас нь судалж байж баталсан. Гүүний зэл есөн алд байдаг нь 100 унага уясан ч алдуурахгүй, бас бугуйл есөн алд байдаг нь таталцал, түлхэлцлийг тооцож хийснийх, бас есөн үеийн дараа гэрлэж болно гэдэг нь цус түүнээс цааш цэвэршиж цус ойртохгүйн баталгаа болдог байсан гээд сонин зүйл их бий. Энэ бол миний хамгийн хайртай сэдэв л дээ. Би бас ямар ч тоо тавиад бодсон ес л гардаг нэг бодлого хүртэл зохиосон. Би энэ талаараа "Нүүдэлчдийн сэтгэлгээний нэгэн нууц буюу монголчуудын уламжлалт есийн тооны бэлгэдлийн учир" гээд урт нэртэй номондоо багтаасан байдаг. -Таны нэгэнтээ хэлж байсан сэтгүүлч хүн сэтгэдэг байхаас гадна сэтгэлтэй байх ёстой гэж хэлж байсан үгийг тань би дандаа санаж явдаг. Харин сүүлийн үед сэтгүүлчдийг муу хүмүүс болох талаар их ярих боллоо. Та энэ тухайд юу хэлэх вэ? -Төр засаг нь эвдэрсэн энэ үед тэд яах билээ. Төр эвдэрхий учраас нэг хэсэг нь болсон тэд эвдэрхий байна. Өнөөдөр сэтгүүлчид яаж ч шударга, үнэн зүйл бичээд хүлээж авахгүй байна. Шүүмжлэлийн мөрөөр засч залруулахгүй байна. Харин миний үед засч залруулдаг байсан юм шүү. Өнөөгийн сэтгүүлчид үнэн юм бичээд хүлээж авах хүмүүс алга байна. Тэгэхээр тэд яах вэ. Түүнээс биш сэтгүүлчид болж бүтэхээ больчихсон юм биш. Үнэнийг хүлээн авч, худлыг мөнгөөр бичүүлэхгүй нийгэм бий болсон цагт бүх зүйл гольдролдоо орно. Гэхдээ авьяаслаг залуучууд олон бий шүү. -Энэ ямар сайхан цэцэг вэ. Танд баяр хүргэсэн хүмүүс тасрахгүй байна уу? -Тийм ээ. Хүмүүс их баяр хүргэж байна. Энэ цэцгийг АНУ-ын иргэн зээ Гүюнбаатар маань авчирсан юм. Хуучин АНУ гэхээр л дайсан гэж боддог байлаа шүү дээ. Гэтэл одоо тэндхийн иргэн нь ийм нэртэй байх болж дээ. -Таны хүүхдүүдээс таны мэргэжлийг өвлөж авсан хүн бий юу? -Би таван хүүхэдтэй. Хүүхдүүдээс маань миний ажлыг үргэлжлүүлэх хүн ч гарахгүй бололтой. Гэхдээ би Тэлмүүн, Цэцэн, Наранбаатар, Мандахбаатар, Бүрхан, Билгүүдэй, Номинаа нараасаа гарна гэж санадаг шүү. Би "Тэмээ амьд динозавр" номоо "Миний ээжийн сүнс оршсон охин Номинадад зориулав" гэж бичсэн байгаа. Тэр жаахан охин ном огт урахгүй, дахин төрсөн эмгэн шиг амьтан байдаг юм. Би энэ хэдэн ач зээгээсээ л намайг үргэлжлүүлэх хүн гарна гэж итгэдэг дээ. -Сонирхолтой ярилцлага өгсөн танд баярлалаа. 
Э.Энэрэл
