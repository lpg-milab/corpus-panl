Том улаан наран мандаж, жаргах ертөнцийн хязгаарт

Хүний хүсэл мөрөөдөл гээч юм их сонин. Аль ертөнцийн нөгөө бөөрнөөс Монголын их говийг үзэхээр зорин зүтгэх ч хүмүүн бий. Тэд Говь гурван сайхан, Ёлын амыг сонирхоод их уудам нутгийн минь шар замаар машин, мотоцикль хөлөглөн тоос татуулж одно.
Хязгааргүй гүн хөх тэнгэр, давхиад байхад үл гүйцэгдэх уудам орон зай дахь сэтгэл ханамж тэдний хөгжилт ертөнцөд дутагдан ховорддог юмны нэг ч мөн байх. Гадныхан гэлтгүй монголчууд маань ч өөрсдөө дотооддоо гэр бүл, насан өндөр болсон аав, ээжээ баярлуулж зун, намарт монгол нутгийнхаа гоо сайхныг харж үзэн явах нь элбэгшжээ. Тэд гадныхнаас илүүтэй нутаг газрын нарийн нандиныг түүхчлэн сонирхдог байх. Угаас амьдралын эгэл жирийн өдөр хоногуудын дундаас сугарч гараад байгаль дэлхийн амьдралаар амьдарч, хээр нугад майхан босгож, аргалын цэнхэр утаа суунаглуулан талын оройд суух нь зүйрлэшгүй сайхан. Хүн өөрөө байгалийн амьтан учраас ч тийн хүсэмжилдэг байх. Өмнийн говийг зорин аялах хэн хүмүүнд Улаанбаатар хотын түм буман дуу чимээнээс зугтаж Төв аймаг өнгөрч Дундговийн Дэлгэрцогт сумын нутаг залгах авай. Энд сумын төвөөс баруун хойш Бага газрын чулуу хэмээх хадаар хүрээлэгдсэн үзэсгэлэнт уул буй. Энэ уулын өмнөд талын дунд Шанд хэмээх жижиг нугыг даган аль эрт Хүннүгийн үеийн эгнэсэн 65 булш бий. Хэрэвзээ таны хүсэл сонирхол байваас энэ нугад саатан Хүннү дээдсийн үлдээсэн дурсгалт ахуйг сонирхож болох юм. Монголын гучин гурван говийн өнгө үзэмж эндээс цухалзаж явах замын уртад элсэн бүрхт говийг хөдөлгөж тоглох шиг уран тансаг үзэгдэх зээрийн сүрэг замын хоёр талаар үерлэн зэрэглээтэхийг олж үзээрэй. Зээрийн сүрэг цөөрөн хомсдож байгаа ч говь нутгийг байгалийн амьд үзвэр болсон энэ амьтангүйгээр төсөөлшгүй. Эрдэнэцогтын залгаа Эрдэнэдалай сумын төвийг зорьё. Адуу айраг сайтай энэ нутгийнхны сүсэлж биширдэг "Угтаал сангийн далай хийд"-ийн цогчин дуган ялгаран харагдаж өөрийн эрхгүй тийш зүглэх авай. Хийд баригдсан түүхийг нутгийн ардууд домог шиг өгүүлнэ. Түшээт хан аймгийн Говь түшээ гүний хошууны Тотьгальдаа гэгч хүн Цогчин дуганаас урагш холгүй орших ундарга сайтай Сангийн далай гэдэг нэртэй усанд адуугаа усалж, Хар бутангийн дэнж хэмээх уг газарт хомын байшин бариулснаар Сангийн далайн хийд гэж нэрлэгдэх болсон гэж нутгийн олон ярьцгаадаг. Энд арав гаруй дугантай, 300-аад лам ном хурдаг байсан аж. Цогчин дугана хоёр давхар, гол хаалгандаа гонхонтой, гонхоны голыг алтан шармал бодь гөрөөсөөр чимсэн, 36 ханатай, хөх вааран дээвэртэй уран барилгын давтагдашгүй сайхан дурсгал болохын учир өөрийн эрхгүй сэтгэл татна. Энэхүү цогчин дуганыг 1994 онд улсын тусгай хамгаалалтад авч сэргээн завсарлаад сайн цагийн буянаар хурал номын үйл эхэлжээ. Талын салхи зөөлөн сэвшиж, хээр хөдөөгийн шувууд ирж жиргэн хөгжимдөх "Сангийн далайн хийд"-ийг зорин хүрч үзэхүй ийм л анир угтнам. Сумын төвөөс урагш явахад 40 гаруй километр Үнстийн хийдийн туурь басхүү таныг угтан бий. 1800-аад оны сүүл ээс эхлэн 1910-аад оны үед барьж дуусгасан уг хийдийн суурин дээр өмнө нь шатсан барилга байснаас тийн нэр зүүсэн байна. Монголын хэм дөрвөлжин байгууламжийн онцлогийг хадгалж баригдсан энэхүү хийд нь олон зуун хийд дугана байгуулж байсан урт цагийн төгсгөл байжээ. Говь хээр энэ нутаг хаашаа л харна аяга хөмөрсөн мэт намхан гүвээ толгод үргэлжилж тэнгэрийн хаяа алсарна. Сайн газар мэдэх хүнээр өдөр, шөнийн алинд ч замаа заалгаж явбаас буруудах юун. Нэг хэсэгхэн дэрс, бут шаваг тойроод л нүдэнд ертөнцийн зүг чиг баримжаа өөрчлөгдөн хувирч мэдэх ч ажгуу. Энэ жил дуу хуурын өлгий гэгддэг Дундговь нутаг хур бороо тааруу, гандуухан зун болж байгаа нь харин хэн хүний сэтгэлийг гонсойлгоно. Нар буцаж газар дэлхий дэлэгнүүлсэн их бороо орохыг нутгийнхан хүлээж суунам. Цааш Их говийн Улаан нуурт цутгадаг Онгийн гол тунин туньсаар Сайхан-Овоо сумын төвд хүрч ирнэм. Говийнхон цэнхэрхэн Онгио эрэг хаяагаа тэлэн урсаж ирэхийг хүсэн хүлээсээр. Энд Онгийн голын эрэг хаяанд орших халхын говь, хээрд нэртэй Онгийн хийд өмнөөс цайвалзан угтана. Барь ламын хийд, Хутагт ламын хийд, Хошуу хийд гэх гурван хэсэг байршил бүхий сүм дугана энд бүтээгдэн босч 1930-аад оны хэлмэгдүүлэлтийн сүүдэрт дайрагдан нуржээ. Өдгөө уг хийдийг сэргээн босгох ажил эхэлж 2004 онд Лам Чодовын дуганыг сэргээн босгосон гэдэг. Цагтаа эрдэм чадалт сайн лам нартай халхын зартай хийдийн орон ахуйд саатаж сууваас оюун ухааны мэлмий дахин шинээр нээгдэх шиг тунгалаг сайхныг авчирнам. Өмнийн шаргал говь руу улам л шургалан орж хулан, зээрийн сүрэг цахилах нь тэнгэрийн цаад руу одох шиг сэтгэгдэл үлдээнэ. Өмнийн их говь сая өмнөөс тосч угтах нь энэ буй заа. Ерөөс Монголын өмнөд говь хэдэн галавыг өмнө их далайн ёроол газар байсан гэгддэг. Их усан үгүйрч алга болоод нэг хэсэгтээ байгалийн гайхам сайхныг өөртөө агуулж байсан энэ өргөн уудам нутаг мянга мянган жилийн турш хуурайшин цөлжсөөр байгаа нь нүднээ илхэн. Унгас ноос нь хагас сэгсийж унжсан, бүр цэлдийтэл шалдалсан тэмээд говийн энгээр хэсэг хэсгээр салхи сөрөн гансарна. Гадны хүнд бол хоёр бөхтэй энэ цэлдийсэн хөх амьтад бас үзэх юмны нэг байхаас аргагүй. Хавар төрсөн ботгоны нялх цагаан буйлаан олон тэмээдийн захаас сонсогдоно. Тээр газрын энд ганц хоёрхон гэрүүд зэрэглээн дунд торолзоно. Эль хуль оргих ч цаанаа эзэнтэй говийн өнгө ийм л ажгуу. Өмнөговь нутгийн зах руу өнгийж Говь гурван сайхныг зүглэхэд Булган сумын нутагт тохиох Баянзагийн чулуун зэвсгийн суурин тохионо. Энэ газар 1922-1928 онд Р.Ч.Эндрюсийн удирдсан Америкийн төв Азийн экспедиц ажиллаж, дэлхийд томд тооцогдох сууринг олсон түүхтэй. Сайн ажиглаваас гярхай хүнд энэ газраас хүн аж төрж байсны ул мөр янз бүрийн хэлбэр хийц бүхий чулуун зэвсгийн дурсгал сумны зэв, ирт эдлэл, хусуур олдох нь бий. Энэ нутагт мөн дэлхийн дулаарлын гай түйтгэрээс өрсөж энэ зун зорин зүтгэж үзэх байгалийн бүтээл гэвээс Говь гурван сайхан ууланд орших Ёлын ам мөнөөс мөн. Өмнөговийн төвөөс баруун тийш 45 км-т Зүүн сайхан уулын хойд биенээс явж хүрэх хадан хавцлыг Ёлын ам хэмээнэ. Ёл шувуу тэрхүү өндөр хадан хясаанд үүрээ засдаг учраас ийн нэрийджээ. Хадан хавцлын дээд биед 9-10 м зузаантай мөсөн тогтоц байдаг нь өдгөө нимгэрэн багассаар байна. Гурван сайхан ууланд очиж өндөр үнээр аргаль, янгир авлах гадаадын жуулчид цөөнгүй. Аргаль, янгирын сүрэг анчдын хараанаас гадна чоно, ирвэс, шилүүсний аманд олзлогдож тоо толгой нь бас л цөөрөн ховордсоор. Гурван сайхан уул өвч биеэсээ модоор хучин, их биеэ арц ургамлын сайхан үнэр анхилуулан дүнхийнэ. Зарим жил Ёлын амны мөс наймдугаар сар хүргэхгүй шахам хайлж үгүй болчихоод байгаа нь сэтгэл зовниулах юмны нэг болоод байгаа. Энэ байдал давтагдан давтагдсаар ёл шувуу эргэн халих хавцлын мөс үгүй болох дохио зангааг нэгэнт өгөөд эхэлжээ. Говь гурван сайханд амарч таны цаг зав, боломж хүрэлцэх аваас Өмнөговь аймгийн Ханбогд сумын нутагт хүрч говийн ноён хутагт Д.Равжаагийн байгуулсан гурван хийдийн газар орныг үзэх боломж бий. Галбын шаргал уулнаа орших Дэмчигийн хийд, Улаан сахиусны хийд, Цагаан толгойн хийд өөр өөрийн нууцыг өгүүлэн буй. Галбын уулнаа орших дэлхийн энергийн төв гэгдэх Дэмчигийн хийдийг ноён хутагт Д.Равжаа ирээдүй цагийг бэлгэдэн байгуулсан учир түүхтэй. Давхар хэрмэн хашаан дотор түвд маягийн хоёр сүмтэй, эргэн тойрон дөрвөн жижиг байшингаас бүрдэж байсан энэхүү хийдийн буй төрх нүднээ ургаж тосно. Гуч гаруй лам шавилан сууж ирээдүй цагийн хурлыг гүйцэлдүүлдэг байсан гэх энэ хийдийг ноён хутагт тоосго шатаалгаж басхүү зарим хэсгийг байгалийн бэлэн чулууг ашиглаж бариулсан нь онцлог харагдана. Цагаан толгойн хийдэд Говийн догшин хутагт Д.Равжаа Саранхөхөө жүжгээ хамгийн сүүлчийн удаа тоглуулж байсан гэх сонин дурсгалыг хүүрнэнэ. Ирээдүй цагийн өөд уншлага ном үйлддэг байсан энэ номын гурван газраас чухамдаа зууны өмнөх эрдэмт хүмүүний оюуны толь гялбана. Улаан дээлтэй хувраг хүмүүн дэргэд ханиаж, дэрст бударганат их говийн дундуур морьтой давхин холдох шиг болно. Говь гурван сайхан уул сүндэрлэж, Онгийн хийд, Галбын говийн шаргал уулсын хормой нууцлаг бүхнээ дотор шивнэж үлдээнэ. Том улаан наран мандаж, уусан жаргах их говийн үдэш аянчин гийчний алаг майхан шувуу шиг дэрвэн бууна. 
Л.Моломжамц 
