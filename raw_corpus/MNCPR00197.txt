Гамшиг осол тохиолдоход санаа зовохгүй байж болох нь

Гамшиг ослоос урьдчилан сэргийлэх өдөрлөг өнгөрсөн амралтын өдөр "Их дэлгүүр"-ийн урд боллоо. Нийслэлийн онцгой байдлын газар, Гал түймэртэй тэмцэх газар, "Номин даатгал"-ийнхан хамтран зохион байгуулсан энэ арга хэмжээнд олон хүн оролцож хэрэгтэй мэдээллээ авч чадсан юм.
Ер нь гэнэтийн гамшиг осол гарлаа гэхэд гарсан хохирлыг нөхөн барагдуулах асуудал бүрхэг үлддэг. Ихэвчлэн иргэд хохироод үлддэг. Мэдээж Нийслэлийн онцгой байдал, Галын газар зэрэг мэргэжлийн байгууллагууд гамшиг ослыг таслан зогсоох арга хэмжээг аль болох хурдан авдаг. Түүнээс хувийн өмч устаж үгүй боллоо гэхэд улсаас болон хэн нэгэн сайхан сэтгэлтэн нөхөн төлбөр өгөхгүй нь тодорхой. Тэгэхээр гамшиг ослоос хэрхэн урьдчилан сэргийлж болох вэ? Учирсан хохирлыг нь зуун хувь төлөх боломжийг "Номин даатгал" олгож байна хэмээн мэдээлэв. Энэ даатгалын компани нь сүүлийн хоёр жилийн турш 400 гаруй сая төгрөгийн нөхөн олговор олгожээ. Даатгалын хураамж жилдээ нэг удаа төлж явсан бол их хэмжээний хохирол учирсан ч эдний даатгалын компани зуун хувь хохирлыг тань барагдуулах гэнэ. Тухайлбал, таван сая төгрөгөөр нэг байшинг бүх төрлийн эрсдлийн даатгалд хамруулвал жилдээ 50 хүрэхгүй мянган төгрөгийн хураамж төлөх нь. Галын даатгал гэх мэтээр ангилж даатгуулвал үүнээс бага хэмжээний хураамжийг даатгалын компанид төлөх гэнэ. Ингэж даатгуулсан тохиолдолд эрсдэл гарвал хохирол болох таван сая төгрөгөө зуун хувиар буцаан нөхөн авах ажээ. Дэлхийн жишгээс үзэхэд даатгалгүйгээр бизнесийн ямар ч үйл ажиллагаа явагддаггүй юм байна. Энэ байдал ч манайд аль хэдийнэ хэрэгжиж эхэлсэн байна. Зөвхөн машинаа даатгуулах ёстой гэдэг хандлага эрс өөрчлөгдөж эд хөрөнгийн бүх төрлийн даатгалд олноор хамрагдах болжээ. Уг өдөрлөгийн үеэр "Гамшгаас хамгаалах тухай", Галын аюулгүй байдлын тухай" хуулиудын сурталчилгаа явагдсан. Нэгэн иргэн "Сүүлийн үед зам бөглөрч авто ослын тоо ихэссэн. Автомашины даатгалын тухай мэдээллийг өгөөч" гэсэн хүсэлт тавьсан. "Номин даатгал"-ын мэргэжилтэн Ууганаа "Тээврийн хэрэгслийн нөхөн олговрын хэлтэс 24 цагийн турш ажиллаж байгаа. Тэгэхээр авто осол гарсан даруйд манай компанийн ажилтнууд очиж нөхөн олговрыг богино хугацаанд олгоно. Даатгуулсан тохиолдолд жилд дунджаар дөнгөж 0.5 хувийн хураамж төлөх ёстой" гэв. Энэ мэтээр иргэд хүссэнээ сонирхож гамшиг осол болсон тохиолдолд хаана хэрхэн хандах хийгээд урьдчилан сэргийлэх олон талын мэдээлэлтэй болж чадсан юм. 
Б.Одмаа
