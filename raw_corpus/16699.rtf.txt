№109 (16699)      
1987 оны тавдугаар сарын 7.
Цаг үе, дуу хөгжим

Одоо манай дуурь, бүжгийн жүжиг, симфони, дуулах, хөгжимдөх аль ч үеийн томоохон бүтээлийг тайз концертын танхимд амжилттай тоглох уран бүтээлийн боловсон хүчин бий болж, тийм хэлбэрийн бүтээл туурвих хөгжмийн зохиолчид ч бэлтгэгдсэн байна. Энэ нөөцийг зөв зохистой хуваарилан ашиглах, манай орчин үеийн нийгмийн хөгжил, хүмүүсийн оюун санааны өнөөгийн түвшин, цаашдын төлөвт тулгуурласан шинжлэх ухааны үндэстэй хөгжмийн нэгдсэн бодлогыг боловсруулан хэрэгжүүлэх зорилт амьдралын шаардлагаас урган гарч байна. Энэ чухал үүрэг хариуцлагыг хүлээсэн байгууллага Монголын хөгжмийн зохиолчдын эвлэлийн хорооноос их зүйл хүлээж байна. 

Хөгжмийн урлагийн бодлогыг боловсруулан хэрэгжүүлэхэд юуны түрүүнд түүнийг үнэлэх бодит үнэлгээг зарчмын шинэ шатанд гаргаж, үйлдвэр, албан газар, сургууль бүхэн өөрийн нэр хаягтай дуу, хөгжмийн бүтээлтэй болох гэсэн одоогийн явцуу хандлагыг өөрчлөх нь чухал. Ийм байдал уран сайхны соёлыг хэлбэрдэх хандлага руу түлхэн оруулах аюултай тул шийдвэртэй тэмцэл хийж байх ёстой. Жижиг сэдэв хөөцөлдсөн дуу, хөгжмийн олон янзын уралдаан зарладаг одоогийн зуршил чанартай сайн бүтээл гаргах гол тулгуур болж чадахгүй. 

Сайн дурын уран сайханчдын дуулах, хөгжимдөх, бүжиглэхэд хөгжмийн урлаг голлох үүрэгтэй байдаг. Шинэ хөгжилд суралцах, сонгодог хөгжим эзэмших нь зүйн хэрэг боловч ардын уламжлалт сайхан хөгжмийг хадгалж эзэмших, сурталчлах, шинэ цагийн ардын уран бүтээл бий болгохын оронд. мэргэжлийн урлагийн байгууллагуудыг дууриах хандлага нь уран сайханчдын элбэг баян авьяас, хүчийг тарамдуулж, элдэв өмсгөл зүүлтээр гоёж гоодсон нүсэр концерт бэлтгэхэд хүргэж, сайн дурын уран сайхны жинхэнэ нийтийн хөдөлгөөнд идэвхтэй нөлөө үзүүлж чадахгүй байна. Энэ нь дуулах, хөгжимдөх урын сангийн бодлогыг зөв хөтлөхгүй байгаатай ч холбоотой. Бүх ард түмний урлагийн их наадамд шалгарсан шударгачдын дийлэнх нь мэргэжлийн хөгжимчдийн олон жил хөгжимдсөн Моцартын << Рондо >> , Олшскийн << Полонезинг >> хөгжимдөж, эрэгтэй бүжигчид Э. Чойдог, Ц. Сэвжид нарын << Жалам харыг >> бүжиглэж байв. Гуч орчим концертод 13-хан уртын дуучин орос есөн нэрийн дуу дуулсан бол монгол ардын богино дуу << Сүнжидмааг >> зургаан концертод, << Сандуутай модыг >> дөрвөн концертод давтан давтан дуулсан нь ардын дууны арвин баялаг сангаас бараг суралцахгүй байгаагийн нотолгоо баримт мөн. 

Мэргэжлийн урлагийн байгууллага ч ардын уран бүтээлээс суралцаж, ардын урлаг ойр дөт байгаа нь энэ гэж хялбарчлах, хэлбэрдэх хандлага руу орж болохгүй. Аль болохоор бүтээлч сэтгэлгээг хөгжүүлэхэд хөгжмийн урын сангийн уян хатан бодлого чиглэж байх ёстой. 

Шинжлэх ухаан техникийн ололт амьдралд гүнзгий нэвтэрч, манай хүмүүсийн соёлын түвшин дээшилж, үйлдвэр, сургууль, клуб, улаанбулан, гэр оронд дуу хураагч, пянз тоглуулагч өргөн нэвтэрчээ. Гэвч ийм техник хэрэгслийг үр өгөөжтэй ашиглах үндэс болсон дуу хөгжмийн пянз, соронзон хальс, бичлэгийн хангамж туйлын хангалтгүй байна. Энэ талаар Монголын хөгжмийн зохиолчдын эвлэлийн хороо холбогдох бусад байгууллагатай хамтран шуурхай арга хэмжээ авч зохион байгуулах хэрэгтэй байна. 

Нийт хүний хөгжмийн боловсрол мэдэгдэхүйц ахилаа. Ардын уран бүтээл, бусад ард түмний дуу, хөгжим, сонгодог болон орчин цагийн бүтээлээс суралцах, дуулж, хөгжимдөхийг эрмэлзэх болов. Үүнтэй холбогдуулан ноот хэвлэх, түгээх ажлыг шинэ шатанд гаргах шаардлагатай болж байна. Энэ ажил зохих хэмжээнд хүрэхгүй байгаагаас мэргэжлийн дуучин, хөгжмийн уран бүтээлчид, сайн дурын уран сайханчдын өсөлтөд ч муугаар нөлөөлж байна. 

Хүмүүсийн уран сайхны соёлын хэмжээг дээшлүүлэх нийт хөгжмийн бодлогыг хэрэгжүүлэхийн үндэс болсон дуу, дуурь, бүжиг, бүжгийн жүжгээс эхлээд кино, жүжиг, телевиз, радиогийн хөгжмийн уран бүтээлийн бүхий л төрлийг жигд хөгжмүүд тэдгээрийн уран сайхны чанарын түвшинг байнга өсгөхийг амьдрал шаардаж байна, Үүнд хөгжмийн зохиолч, урал бүтээлчдийн хүч авьяасыг оновчтой зөв хуваарилан бүтээл туурвил хийлгэх нь юу юунаас чухал байна. Нийгмийн ач холбогдолтой сэдвийн чухлаар далимдуулан тооны хойноос хөөцөлдсөн, уран сайхны хувьд муу боловсорсон бүтээл гарсаар байгааг таслан зогсооё. 

Ямар нэг үлбэгэр саарал бүтээл Монголын хөгжмийн зохиолчдын эвлэлийн хороо, аймаг хот дахь түүний салбарын хяналтын гадна нийтэд түгэн дэлгэрэх ёсгүй. Зарим уран сайханч, мэргэжлийн хамтлагийн дуучид, улс төрийн дууны << Дуучин тагтаа >> теле нэвтрүүлэг зохих уран бүтээлийн зөвлөлөөр хянуулаагүй дуу, аяыг нийтэд тарааж дэлгэрүүлж байгааг зогсоох хэрэгтэй. 

МАХН-ын XIX их хурлаас " . . . уран сайхны соёлын ерөнхий түвшин, хүртэмж нь хүн амын хурдан өсөж байгаа оюун санааны эрэлт хэрэгцээг бүрэн хангаж чадахгүй. . . тулга тойрсон сэдэвтэй, нэг загварын, тоочин нуршсан зохиол нэлээд гарч байна >> , гэж зарчмын дүгнэлт өгснийг уран бүтээлчид, уран сайхны соёлын нийт байгууллага онцгой анхаарч, дуу хөгжмийн урлагийг цаг үеийн шаардлагатай хөл нийлүүлэн хөгжүүлэхэд бүх нөөц бололцоогоо дайчлах ёстой. Ялангуяа дуу, хөгжмийн салбарт уран сайхны шүүмжлэл, судлалыг бүх талаар эрчимжүүлж, уран бүтээлч боловсон хүчний ур чадварыг ахиулахад тодорхой ахиц өөрчлөлт гаргах хэрэгтэй байна. 

