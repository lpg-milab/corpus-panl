№269 (16546)           
1986 оны арван нэгдүгээр сарын 9.
Ил тод байх хэрэглүүр

Монголын хувьсгалт хэвлэлийн 66 жилийн ой болж байна. << Олон нийтийн мэдээллийн хэрэгсэл бол намын бодлого түүнийг хэрэгжүүлэх үйл ажиллагааны асуудлаар намаас олон түмэнтэй өдөр тутам харилцаж байгаа хүчирхэг хэрэглүүр мөн >> гэж МАХН-ын XIX их хуралд тавьсан илтгэлдээ нөхөр Ж. Батмөнх хэвлэл мэдээллийн байгууллагын ач холбогдол, үүрэг зорилтыг тодорхойлсон юм. Хувьсгалт хэвлэлийн ойн энэ өдөр манай хэвлэл, мэдээллийн ажилтнууд, намынхаа их хурлын шийдвэрийг хэрэгжүүлж байгаа хөдөлмөрчин түмнийхээ бүтээлч үйлсийг сурвалжлан сурталчлах ажилд ямар өөрчлөлт, ахиц гаргахаа цэгнэн үзэх нь зүйн хэрэг юм. 

Хөдөлмөрчдөд нийгмийн идэвхтэй байр суурь төлөвшүүлэх, тэдний санал сэтгэгдлийг солилцуулан ажил хэрэгт тус дөхөм үзүүлэх, олон түмний хараа хяналтыг ил тод байлгах хэрэгсэл, урагшлах хөдөлгөөнд саад тээр бологч бүхнийг хурцаар шүүмжлэн засч залруулахад тусалдаг мэргэн тусгалтай сайн зэвсэг байх үүргээ нэр төртэй биелүүлэхийн тулд бүтээлч эрэл хайгуул хийж, хэвшмэл байдлаас зоригтой, шийдмэг түргэн салж, ур чадвар, мэргэжлийн түвшингээ дээшлүүлэхэд ихээхэн чармайлт гаргахыг хэвлэл, мэдээллийн ажилтан сэтгүүлчдээс амьдрал шаардаж байна. 

Ажил, үйлчилгээ, бүтээгдэхүүний чанар, үйлдвэрлэлийн үр ашиг, хөдөлмөрийн бүтээмжийг дээшлүүлэх, бүх салбарт ажлын арга барилыг шинэчлэн өөрчлөх зорилтыг хэрэгжүүлэхэд хэвлэл нь хамтын суртал нэвтрүүлэгч, ухуулагч төдийгүй хамтын зохион байгуулагч нь байх хүндтэй үүргээ хангахад манайд сайхан бололцоо бий болсон бөгөөд нэг хүн, нэг өрхөд ногдож байгаа хэвлэмэл материал, нэвтрүүлэг, нийтлэлийн тоо хэмжээ харьцангуй хангалттай болж радиорелейн шугам, радио, телевизийн нэвтрүүлгийг хүлээн авах хүрээ өргөжсөөр байна. Бий болсон сайхан бололцоог дүүрэн ашиглах, сонин сэтгүүлийн талбай, радио, телевизийн нэвтрүүлгийн цаг минутын өгөөжийг улам бүр нэмэгдүүлэх нь хэвлэл, мэдээллийн ажилтны тодорхой үүрэг мөн. 

Намын их хуралд бэлтгэх болон их хурлын дараа, түүний шийдвэрийг сурталчлан хэрэгжүүлэх явцад нийтлэл, нэвтрүүлгийн ажилд зарим ахиц өөрчлөлт гарч юуны өмнө шүүмжлэлт нийтлэлийн хувь хэмжээ нэмэгдэж байгаа боловч тэдгээр нь хуучин сэтгэлгээ, хуучирсан арга барил, хэвшмэл байдал, өнгөрснөө дуурайн давтах, өнгөц магтаал мэдээлэх төдий тоочих дутагдлаас бүрэн салж хараахан чадаагүй байна. Амьдралаар дэвшигдсэн шинэ хурц асуудлыг гярхай харж, ил тод тавих, нийтлэлийн сэдвийн хүрээг өргөтгөх, хүний дотоод сэтгэлгээг нээн харуулах, ер нь хүний хүчин зүйлийг товойлгож, зан суртахууны хүмүүжил, оюуны ертөнцийн нарийн асуудлыг тод томруун дүрслэх талаар сэтгүүлчид улам идэвхтэй ажиллах шаардлагатай байна. Нөгөөтэйгүүр нэгэнт нийтэлсэн шүүмжлэл, дэвшүүлсэн асуудлыг төгсгөлд нь хүртэл даацтай хөөцөлдөхгүй сөхөж яриад орхих нь хэвлэл, мэдээллийн ажлыг эцсийн өндөр үр дүнд хүргэхэд саад болж байна. 

Тодорхой асуудлыг ул суурьтай судлан гүнзгийрүүлж уг чанарт нь нэвтэрч мэргэжлийн өндөр түвшинд бичихийн оронд хялбарчлан хэлбэрдэж, өнгөц хийсвэр сурвалжилж төлөвлөгөөт ажлын тоон үзүүлэлт, хүний болон байгууллага газрын нэр жагсаан бичих өрөөсгөл хандлага сэтгүүлчдийн бүтээлд хэвшмэл хэвээр байна. 

Амьдралын гүнд байж, үйлдвэрлэл, ажлын тухайд нарийн мэдлэгтэйгээр эдийн засгийн болон технологийн шаардлагын үүднээс дүн шинжилгээ өгч чадахуйц ажиллах талаар сэтгүүлчид хэвлэл, мэдээллийн ажилтнууд онцгой анхаарах цаг болжээ. Гүнзгий мэдэхгүй байгаа зүйлээ өнгөц бичих, эсвэл тэр ажлыг эрхэлдэг хүмүүсийн амыг дагуулан тэдний үгээр тоочин бичдэгээс болж бүтээлч чанаргүй тоочин мэдээлэх төдий зүйл олныг нийтлүүлж, түүндээ бүр ижил дасал болсон нь сэтгүүлчдийн нийтлэг дутагдал юм. Бид энэхүү хоцрогдлоос даруй салахын хамт бичсэн, нийтэлсэн зүйлийнхээ эцсийн ур дүнг холбогдох газар, байгууллагын хүмүүсээс шаардаж, ил тод хариу авахгүй, урсгалд нь тавьж ирсэн архаг зуршлаас салах ёстой. Олигтой үр дүн гараагүй байхад ор нэр бөглөж, нүд хуурсан хариу өгдөг албан газар, хариуцлагатнуудын арганд автагдаж ёс төдий хариуг тодорхой дүн шинжилгээгүй нийтэлж өнгөрдгийг зогсоох хэрэгтэй. Шүүмжлэлт нийтлэл бүрт холбогдох байгууллагаас заавал хариу авдаг, тэгэхдээ нийтлэлийн зорилго бүрэн хангагдсан эсэхийг шалган магадалж тогтоосны эцэст эргэн нийтэлдэг журмыг мөрдөөгүй цагт ямар ч сайхан нийтлэл хуурамч юм болж хувирна. Сэтгүүлчдийн ажилд дутаж байгаа бас нэг зүйл бол фото нийтлэлийн агуулга, хэллэг, уран сайхны түвшинд ахиц өөрчлөлт гарахгүй, шог найруулал, уран сайхны нийтлэл, улс төрийн шог өгүүллэг, шог хошин зураг зэрэг уншигчдад өгөх үр нөлөө сайтай дайчин төрөл зүйл хэвлэлийн хуудсанд бараг үзэгдэхгүй байгаа явдал мөн. Сэтгүүлчдийн уран бүтээлийн төрөл зүйлийг олшруулж чанарын өөрчлөлт гаргахыг уншигч түмэн хүсэн хүлээж байна. 

Манай нам их хурлаасаа дэвшүүлсэн эдийн засаг, нийгмийн зорилтыг биелүүлэх бүх салбар хэсэгт ажлын арга барилыг өөрчлөн сайжруулах бодлогыг юуны өмнө намын хэвлэлийн хуудсаар дамжуулан ил тод тавьж хэрэгжүүлж байна. Иймээс намын хэвлэлийн нийтлэлийг бодит үр дүнд хүргэхэд орон нутгийн намын байгууллага удирдан зохион байгуулах төдийгүй, хувьсгалт хэвлэлийн зарчимт шүүмжлэлд шинэ сэтгэлгээгээр хандаж байх талаар нам, улс, олон нийт, аж ахуйн байгууллагын удирдлага өөрсдөө биечлэн үлгэр жишээ үзүүлэх нь тэдний намч чанар, намынхаа хэвлэлд хандах хандлагын илрэл байх ёстой. 

Үүний үрээр л << Нам, улс, олон нийт, аж ахуйн байгууллагууд хэвлэл, мэдээллийн нийтлэл, шүүмжлэлийг цаг тухайд нь соргог тусган авч түүний мөрөөр ажил хэрэгч арга хэмжээ авдаг байх үүрэгтээ хариуцлагатай хандах хэрэгтэй >> гэсэн намын XIX их хурлын заалт бүрэн утгаараа хэрэгжиж, хэвлэлийн өгөөж ч сайжрах болно. 

