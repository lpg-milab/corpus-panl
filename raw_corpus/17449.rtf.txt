№232 (17449)       
1989 оны есдүгээр сарын 28.   
ТЭРГҮҮЛЭГЧИД

<< Бүх шатны АДХ-ын тэргүүлэх үүрэг, засаглах бүрэн эрхийг хангах явдал төрийн байгуулалтын талаар хийх өөрчлөлт, шинэчлэлийн гол зангилаа мөн >> гэж МАХН-ын Төв Хорооны V ( 1988 оны ) бүгд хурал үзээд орон нутгийн АДХ-ын байнгын ажиллагааг хангах үүднээс Тэргүүлэгчидтэй болгох нь зүйтэй гэж заасан юм. БНМАУ-ын Ардын Их Хурал 1989 оны зургадугаар сард БНМАУ-ын Үндсэн хуульд зохих нэмэлт, өөрчлөлт оруулсан нь намын заалтыг хэрэгжүүлэх эрх зүйн үндсийг бүрдүүллээ. 

Орон нутгийн АДХ-ын гүйцэтгэх захиргаанаас өөр байнгын ажиллагаатай байгууллага одоо хүртэл байхгүй байсан нь төрийн эрх барих төлөөлөгчдийн байгууллагыг гүйцэтгэх захиргаа арга буюу орлон ажиллахад хүргэж байв. Тэргүүлэгчид байгуулснаар зохион байгуулалтын ийм гажуудал арилж, АДХ-ын өдөр тутмын ажлыг эрхлэх байнгын байгууллагатай болохын зэрэгцээ гүйцэтгэх захиргаанд ч үндсэн эрхээ эдэлж, үүргээ бүрэн биелүүлэхэд илүү таатай боломж бүрдэнэ. 

БНМАУ-ын Үндсэн хуульд зааснаар АДХ-ын Тэргүүлэгчдийн депутатуудын дотроос сонгох бөгөөд харин бүрэлдэхүүнд нь чухам хэнийг оруулах нь тухайн АДХ-ын бүрэн эрхийн асуудал юм. Гэхдээ Тэргүүлэгчдийг сонгож байгуулахдаа төрийн байнга ажиллах байгууллага нутаг дэвсгэрийн хүн амын бүх давхаргыг төлөөлсөн байх, нөгөө талаас депутатынхаа тоо, үйл ажиллагаа, эдийн засаг, нийгмийн хөгжил, нутаг дэвсгэр, хүн амынхаа онцлогийг харгалзах зарчмыг удирдлага болгох ёстой. Тэргүүлэгчдийн дарга хэн байх талаар намын баримт бичиг, төрийн хууль тогтоомжоор нэг хэв загвар тогтоогоогүй боловч Намын Төв Хорооны V бүгд хурлаас зөвлөж, Ардын Их Хурлаас дэмжсэнээр намын байгууллагын нарийн бичгийн дарга байх нь илүү зохимжтой гэж үзжээ. Үүний дагуу ч саяхнаас эхэлж хэд хэдэн аймаг, хотын АДХ Тэргүүлэгчдийнхээ даргаар намын хороодын нэгдүгээр нарийн бичгийн даргыг сонгосон байна. 

Орон нутгийн АДХ-ын Тэргүүлэгчид Хурлын зохион байгуулалт, олон түмний ажлыг эрхлэн, тасралтгүй ажиллагааг хангаж, АДХ-ынхаа чуулганыг бэлтгэн явуулах, депутатаас хурал, тойрогтоо хийх ажлыг зохицуулан туслах, байнгын комиссын хянаж шалгах, шинжлэн судлах ажилд дэмжлэг үзүүлэх үүрэгтэй. Түүнчлэн төрийн хууль тогтоомж, АДХ-ын болон Тэргүүлэгчдийн шийдвэрийг гүйцэтгэх захиргаа, түүний байгууллагууд хэрхэн биелүүлж байгааг хянан шалгах, Хурлаас байгуулдаг байгууллагуудын тайланг хэлэлцэх, засаг захиргаа нутаг дэвсгэрийн нэгж байгуулах, өөрчлөх санал боловсруулах, иргэдийн эрх, хууль ёсны ашиг сонирхлыг хамгаалах зэрэг олон төрлийн үүрэг гүйцэтгэх болно. 

АДХ-ын ажиллагааны гол хэлбэр болох чуулганы бэлтгэлийг сайн хангаж, түүний шийдвэрийг биелүүлэх ажлыг зохион байгуулан, гүйцэтгэлийг нэгтгэн дүгнэж байх нь Тэргүүлэгчдийн бас нэг чухал үүрэг мөн. 

АДХ-ын байнгын ажиллагааг хангахад байнгын комиссуудын үйл ажиллагааг зохицуулан, тэдгээрээс асуудал боловсруулах, хянан шалгах, зохион байгуулах, шинжлэн судлах ажлыг жигдрүүлэн, чанарыг сайжруулах, депутатуудаас Хурал, түүний байгууллага, тойрогтоо ажиллах, бүрэн эрхээ хэрэгжүүлэхэд Тэргүүлэгчид бодитой туслалцаа үзүүлэх ёстой. Чухамхүү байнгын комиссуудын тайлан бөглөж, тоо хөөцөлдсөн, ор нэр болсон ажиллагааг эрс өөрчилж, тэдгээрийг эрхэлсэн салбартаа төрийн эрх барих байгууллага, сонгогч олон түмнийг бүрэн төлөөлөн ажиллаж, нутаг дэвсгэр дэх салбарынхаа тулгамдсан асуудлыг дангаараа буюу хамтран хянан шалгаж бүх талаас нь шинжлэн судалж, дүгнэлт өгөхөөс гадна шаардлагатай гэвэл асуудал боловсруулан шийдвэрлэдэг болгоход дайчин нөлөө үзүүлэх хэрэгтэй байна. 

АДХ, түүний байгууллагын үйл ажиллагааны эх сурвалж нь нутаг дэвсгэрийн хүн амын нийгмийн эрэлт хэрэгцээ мөн. Эдгээр эрэлт хэрэгцээг судлан төрийн байгууллагын үйл ажиллагаанд тусгах гол шижим нь депутатуудаас сонгогч олон түмэнтэйгээ тогтоосон холбоо, нягт хамтын ажиллагаа болно. Иймд депутатуудыг Хурал, тойрогтоо ажиллах бодитой бололцоогоор хангаж, тэдний улс төр, нийгмийн идэвх, сонгогчид, Хурлын өмнө хариуцах хариуцлагыг дээшлүүлэх шаардлага хурцаар тавигдаж байна. үүний зэрэгцээ сонгогчдоос төрийн эрх барих байгууллага дахь төлөөлөгчдөдөө хүлээлгэх итгэл, үзүүлэх туслалцаа, тавих шаардлага, тэдний хамтач ажиллагааг сайжруулах, сонгогчдын биелэх үндэстэй захиа даалгаврыг АДХ-ын эрхийн хугацаанд заавал биелүүлэхийг эрмэлзэхээс гадна иргэдтэй ажиллах, тэдний санал, өргөдөл, гомдлыг шуурхай барагдуулах, нэгтгэн дүгнэх талаар онцгой ажил хэрэгчээр хандах ёстой. 

Хурлаас сонгодог, байгуулдаг, томилдог бүх байгууллага, албан тушаалтны үйл ажиллагааг зохицуулан удирдаж, тогтмол хяналт шаардлага тавих, төрийн байгууллагын боловсон хүчнийг хуваарилах, мэргэжлийг дээшлүүлэх ажлыг нутаг дэвсгэрийнхээ хэмжээнд АДХ-ын Тэргүүлэгчид зохион байгуулах үүрэгтэй. 

Орон нутгийн АДХ-ын Тэргүүлэгчид онцгой эрхийнхээс бусад асуудал, өөрөөр хэлбэл БНМАУ-ын аймаг, хотын АДХ-ын тухай хууль, БНМАУ-ын сум, хороо, район, орон нутгийн хотын АДХ-ын тухай хуульд заасан бүрэн эрхийг хэрэгжүүлж, орон нутгийн эдийн засаг, нийгмийг хөгжүүлэх хэтийн болон жилийн төлөвлөгөө, төсвийн гүйцэтгэлийн явцад хяналт тавих, хүн амын бүх төрлийн үйлчилгээг сайжруулах, социалист өмч, байгаль орчныг хамгаалах зэрэг нийтлэг асуудлыг хэлэлцэж шийдвэрлэх эрхээр хангагдсаны хувьд нэгдмэл аппараттай нэг л Хурлын байгууллагын ёсоор өдөр тутмынхаа үйл ажиллагааг гүйцэтгэх захиргаатай нягт холбон явуулах нь зүйн хэрэг билээ. 

Ардын Депутатуудын Хурлын Тэргүүлэгчдээр сонгогдогсод манай төрийн ардчилал, олон талтай үйл ажиллагааг улам боловсронгуй болгоход томоохон хувь нэмэр оруулах нь дамжиггүй юм. 

