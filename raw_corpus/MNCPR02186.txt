Энэтхэгийн анхны эмэгтэй Ерөнхийлөгч

Өнгөрсөн долоо хоногт Энэтхэгийн Ерөнхийлөгчийн сонгууль болж тус улсын түүхэнд анх удаагаа эмэгтэй хүн энэ албанд сонгогдлоо. Засгийн эрх барьж буй тус улсын Үндэсний конгресс намын тэргүүн Соня Ганди энэ тухай албан ёсоор мэдэгдсэн юм. 
Тэрээр хэлэхдээ "Энэтхэгийн Ерөнхий сайд болон засгийн эрхийг барьж буй эвслийн гишүүд зөвшилцсөний үндсэн дээр Ражастхан мужийн захирагч, хатагтай Пратибха Патилийг нэр дэвшүүлсэн" хэмээн санал хураалтын өмнө мэдэгдсэн билээ. Тус улсад Ерөнхийлөгчийг парламент болон мужийн хууль батлах дээд байгууллагуудын гишүүдээс бүрдсэн Сонгуулийн коллеги сонгодог юм байна. Гишүүдийн гуравны нэг нь Пратибха Патилийн төлөө саналаа өгч ялалт байгуулснаар 13 дахь Ерөнхийлөгч боллоо. Энэтхэгт Ерөнхийлөгч нь ардчилсан зарчмыг баримталж байгааг хянаж, улсынхаа хөгжлийн ерөнхий чиг хандлагыг тодорхойлдог үүрэгтэй. Хэдийгээр эрх нь харьцангуй хязгаарлагдмал ч Ерөнхийлөгч бол төрийн тэргүүн. Ийнхүү Америкт эмэгтэй хүн, тодруулбал, Сенатын гишүүн Хиллари Клинтоныг Ерөнхийлөгчөөр сонгох нь зөв үү гэсэн асуудлыг нийгмээрээ хэлэлцэж байхад Энэтхэгт энэ албыг эмэгтэй хүн хашихаар боллоо. Тус улсын хувьд энэ бол маш том дэвшилтэт алхам юм. Индра Гандигаас хойш 20 жилийн дараа төрийн хариуцлагатай албанд дахин эмэгтэй хүн томилогдлоо. Сонгуулийн дүн нь энэтхэгчүүд төдийгүй дэлхий нийтийн гайхлыг төрүүлсэн билээ. Тийм болохоор энэ нь Энэтхэгийн эмэгтэйчүүдийн хувьд онцгой үйл явдал юм. Азийн нийгэмлэгийн ерөнхийлөгчийн албыг хашдаг Вишакха Н.Десаи гэгч энэтхэг бүсгүй шинэ Ерөнхийлөгчийнхөө тухай бичсэн нийтлэлдээ Үндэсний конгресс намын тэргүүн Соня Ганди нь Пратибха Патилийг маш ихээр дэмжсэн гэдгийг онцлон дурдсан юм. Дэлхий дахинаа нэрээ мөнхөлсөн Индра Гандигийн бэр, Энэтхэгийн Үндэсний конгресс намын тэргүүн Соня Ганди "Улс орныхоо тусгаар, тогтнол, Энэтхэгт эмэгтэйчүүдийн байгууллагыг үндэслэн байгуулахад нэлээд чухал үүрэг гүйцэтгэсэн эмэгтэйн охины хувьд Патил Ерөнхийлөгчөөр сонгогдсонд би маш ихээр бахархаж байна" хэмээн хэлсэн юм. Тэрээр дэд Ерөнхийлөгч Сингха Шекхавата, сөрөг хүчин болох Үндэсний ардчилсан эвслээс Бхаратия Жанат нартай өрсөлдсөн гэж бодоход бас л нэлээд хатуу шалгуурыг давж гарсан юм. Пратибха Патил 72 настай, хуульч мэргэжилтэй. Түүнийг маш их туршлагатай улстөрч гэдэг. Гэвч нэлээд зөрчилтэй хүн гэдгийг нь Энэтхэгийн хэвлэлд дурдсан байна. Хэвлэлүүдийн дийлэнх нь түүнийг хээл хахуультай холбоотой, ёс бус үйлдэлтэй хэмээн шүүмжилсэн. Хамгийн томд тооцогддог нэгэн сонинд ийм хүнийг Ерөнхийлөгчөөр сонгосон нь гутамшигтай явдал гэж хүртэл бичсэн байна. Тэгвэл зарим нь түүнийг юунд ч худалдагддаггүй шударга гэдэг. Ямар ч байсан эмэгтэй хүнийг "онцгойлон" авч үздэг оронд төрийн тэргүүнээр сонгогдоно гэдэг амаргүй. Эмэгтэйчүүдийн боловсрол эрэгтэйчүүдийнхтэй харьцуулах юм бол хамаагүй доогуур, өнөөдрийг хүртэл боломж нь маш хязгаарлагдмал зэргийг авч үзэх нь зүйтэй болов уу.Тиймээс ийм нөхцөл байдалд улс төрийн өндөрлөгт гарахын тулд эрчүүдээс хоёр дахин илүү хүчтэй байх ёстой. Ийм байж чадсан тул Ерөнхийлөгчөөр сонгогдсон болов уу. Энэтхэгийн анхны эмэгтэй Ерөнхийлөгч нь 1962-1985 онд тус улсын хамгийн томд тооцогддог, Махараштра мужийн хууль байгуулах дээд байгууллагын гишүүн байсан. Тэнд ажиллаж байхдаа Аялал жуулчлал, хотын хөгжил, боловсрол зэрэг яамны сайдын албыг хашиж байжээ. 1986-1988 онд Энэтхэгийн парламентын дээд танхимын орлогч даргаар ажилласан юм. Шинэ албанд томилогдохоосоо өмнө Ражастхан мужийн захирагч байсан. 45 жилийн турш улс төрд зүтгэж байгаа энэ эмэгтэй Махараштра мужаас гараагаа эхэлсэн гэнэ. Бүр залуудаа коллежид оюутан байхдаа ширээний теннис гайхалтай сайн тоглодог, нэг бус удаа сургуулийнхаа аварга болж байснаар зогсохгүй эрчүүдийн хайрыг булаасан маш хөөрхөн охин байсан гэнэ. Пратибха Патилийн тухай улс төрийн хүрээнийхэн янз бүрээр ярьдаг тухай дээр өгүүлсэн билээ. Хээл хахуульд холбогдсон хэмээн буруутгадаг нь ийм шалтгаантай юм байна. Тэрбээр Махараштра мужид хоршооны банк байгуулж хамаатан садангууддаа нэлээд хэмжээний зээл олгож байсан гэнэ. Гэхдээ тус мужид банк байгуулсан улстөрчид цөөнгүй байдаг аж. Тиймээс ч "The Hindu" сонинд "Тэгвэл банк байгуулсан улстөрчид бүгд л хахууль авсан болно" хэмээн бичсэн байна. Түүнээс гадна хүн амины хэрэгт холбогдсон дүүгээ хаацайлсан гэж буруутгадаг аж. Сүүлийн жилүүдэд Энэтхэгийн үзэл сурталд маш олон дэвшилтэт алхам хийгдэж байгаа гэдгийг онцлон дурдах нь зүйтэй болов уу. Хамгийн сүүлийн хоёр Ерөнхийлөгч гэхэд нийгмийн доод давхаргаас гаралтай, лалын шашинтанг сонгосон гэдгийг дурдах нь зүйтэй. Хэдийгээр Ерөнхийлөгчийн эрх мэдэл хязгаарлагдмал ч ялангуяа эвслийн Засгийн газартай өнөө үед гол шийдвэрийг гаргадаг. Энэтхэгийн өмнөх Ерөнхийлөгчид ч хямрал нүүрлэсэн үед эрх мэдлийнхээ дагуу чухал шийдвэр гаргаж байсан юм. Тийм болохоор хатагтай Пратибха Патилийн хувьд ирэх таван жил маш хариуцлага хүлээсэн үе. Тиймээс эхнээсээ өөрийн мэдлэг боловсрол, ур чадвараа харуулж эрэгтэй Ерөнхийлөгчөөс юугаараа ч дутахгүй гэдгээ харуулах нь зүйтэй. Ингэснээр нийгэмд энэтхэг эмэгтэйчүүдийн байр суурийг бэхжүүлэхэд чухал үүрэг гүйцэтгэх юм. 
Ю.Дэлгэрмаа
