Якутаас цаа буга оруулж ирэхээр болжээ

Антарктид тивд ажиллахаар явсан монгол эрдэмтний бичсэн тэмдэглэл, авсан зургийг бид уншигчдадаа хүргэж байсан билээ. Тэгвэл он солигдохын өмнөхөн манай эрдэмтэд Хойд мөсөн далай ороод иржээ. Энэ талаар ШУА-ийн ерөнхийлөгч Б.Чадраатай ярилцлаа.
-Ямар зорилгоор умардыг зориод ирэв дээ? -2007-2009 он бол дэлхийн туйл судлалын жил. Яагаад гэхээр дэлхий дээр болж байгаа цаг уурын бүхий л асуудал Хойд, Өмнөд туйлтай салшгүй холбоотой. Бараг энэ хоёр туйлын төлөв байдлаар дэлхийн цаг агаар, уур амьсгал шийдэгдэж байдаг. Манай академи ч туйл судлалын ажилд олон жил оролцож байгаа. Энэ ажлыг 2008 онд яаж үргэлжлүүлэх, хоёрт, Сахагийн шинжлэх ухааны байгууллагуудтай яаж хамтран ажиллахаа тохирох хоёр зорилгоор шинэ жилийн өмнөхөн Хойд туйлын бүсэд хамаардаг Саха улсад очоод ирлээ. Саха бол манайхаас хоёр дахин том нутагтай, ОХУ-ын дотор хамгийн их байгалийн баялгийн нөөцтэй, байгалийн унаган төрхөөрөө байгаа орон. Бид нэг өргөрөг дээр амьдардаг. Тэнд цаг агаарын байдал маш хүнд гэдгийг би өөрийн биеэр үзлээ. Биднийг тэнд байхад хасах 38-46 градустай байсан. Хүйтэн дээр нь маш чийглэг. Хүн тэсэхийн аргагүй хүйтэн. Нүдний хүүхэн хараа ч хөлддөг гэж ярих юм билээ. Магадгүй л юм билээ. Тэр тусмаа би цаа буганы чарган дээр суугаад хойд эрэг рүү явсан. Бүр тэсэхээ байгаад машинд суусан. -Эрэг гэдэг нь? -Хойд мөсөн далайн наад эрэг рүү явсан юм. Тэндхийн улсуудын амьдрал, идэж уудаг юм нь хүйтэндээ зохицсон байх юм. Адууныхаа махыг голдуу түүхийгээр нь идэж, өндөр градустай архи уугаад явахаар даарах нь гайгүй гэж байсан. Их даарахад ерээд градусын архийг уухад биед ер мэдэгдэхгүй байх жишээтэй. -Ямар ямар чиглэлээр хамтарч ажиллахаар болов? -Якутын шинжлэх ухааны академи гэж байна. Мөн Оросын шинжлэх ухааны академийн судалгааны төв гээд олон хүрээлэнтэй том төв байна. Эдгээр байгууллагатай юуг хамтарч хийвэл болох вэ гэж ажиглаж харж явлаа. Тэндхийн цаа бугын сүрэг их сонирхолтой юм байна. Мөн Якутын адуу, богинохон зунд нь ургадаг янз бүрийн хүнсний ургамлууд гаргаж авчээ. Энэ гурван зүйл анхаарал их татлаа. Тэндхийн цаа буга манайхаас биеэр том, уулын зэрлэг юм шиг сэргэлэн, зүс сайтай. Малчин нь хэд сайн орилчиход уулнаас сүрэг сүргээрээ давхиад ирэх юм билээ. Тэгэхээр нь жаахан хужир давс өгдөг гэсэн. Түүнээс биш ямар нэгэн тэжээл, өвс хадлан байхгүй, өөрсдөө л өвсөө олоод идчихдэг юм байна. Цааны сүү эхийн сүүг орлохуйц тийм сайн чанартай учраас нялхаст өгдөг. Цааны сүү ууж байсан хүүхэд өвчин тусдаггүй гэдэг. Түүнээс гадна цааны цусан эвэр дэлхийд ховор, үнэтэй. Цааны мах, арьс ч үнэтэй. Арьс нь л гэхэд ямар ч тохиолдолд халцардаггүй. Тийм ч учраас Хойд мөсөн далай руу явсан улс цаа бугын шилбэний арьсаар хийсэн гутал хийж өмсдөг. Ямар ч юманд үрэгдсэн, халтирсан үед зулгардаггүй, дулаахан байдаг юм байна. Энэ мэт олон талын ач холбогдолтой. -Цаа оруулж ирэх талын асуудал яригдсан уу? -Цаа бугыг Якутаас Монголд оруулж ирье гээд олон талын судалгаа, гэрээ хийлээ. Яг цааны чиглэлээр эрдмийн зэрэг хамгаалсан, тэнд 15 жил ажиллаж байгаа Баасанжав гээд эрдэмтэн байгаа. Тэр хүний судалгааны үр дүнтэй ч танилцсан. Үнэхээрийн сонирхолтой юм билээ. Бид цаа авах талаар шинжлэх ухааны байгууллагууд болон Якутын Засгийн газар, Ерөнхийлөгчид нь хандсан. Шийдвэр маш хурдан гарч, гэрээ хийсэн. Авах өгөх хугацаа бүх зүйлээ тохирчихоод ирлээ. Монголд цоо шинээр цааны аж ахуй байгуулж байж болох юм. Монгол орны хаа ч байгуулж болно. -Хэзээ оруулж ирэх вэ? -Нэгэнт гэрээ хийсэн болохоор удахгүй оруулж ирнэ. Өвөл л оруулж ирнэ шүү дээ. Нөгөө талаар Хөвсгөлд цаатан ард түмэн амьдардаг. 700-гаад хүн байгаа байх. Тэдний цааны цус сэлбэгдээгүй удсан болохоор сүргийн чанарыг нь сайжруулах зорилгоор тийшээ бас цаа өгөх байх. Харин энэ амьтан Монголд дасах нь уу гэдэг дээр хамтарч ажиллая гэж тэндхийн Хөдөө аж ахуйн академи болон бусад хүрээлэнгүүдтэй гэрээ хийсэн. Тэгэхээр шинжлэх ухааны талаасаа нэлээн баталгаатай болж байна гэж бодож байгаа. -Цаа буга оруулж ирэх нь тодорхой болжээ. Та түрүүн бас якут адуу гэж ярьсан... -Манайхан нэг их ярьдаггүй юм аа, Якутын адуу гэж байна. Манай хулантай ойролцоо биетэй. Өвөлдөө үс нь маш шигүү өтгөн, 10 орчим см урт ургадаг. Нэг онцлог нь маш хурдан таргалдаг учраас ямар ч хүйтэнд даарч хөрдөггүй амьтан юм. Тэнд очоод харж байхад, их цасан дунд хоёр чих нь цухуйгаад цавчихыг нь цавчаад өвсөө олж идээд явчих юм. Тэр чинь манай нөхцөлд яг тохирох амьтан биш юм уу. Даарахгүй, хоолоо хаанаас л бол хаанаас олж иддэг. Дээр нь маш их сүүтэй, өвөл зунгүй саадаг гэнэ. Нэг гүүнээс зургаан сарын дотор 1700 литр сүү авдаг гэж танилцуулж байна лээ. Манай адууны мах дээд, доод хэсэг нь эсвэл бүгд өөх байдаг бол якут адууны өөх мах нь алаг, жигдхэн өөхтэй. Япончууд их авдаг юм байна. Өвөл үндсэндээ турдаггүй. Энэ бүгдээс харж байхад Якутын адууны аж ахуйг Монголд авчрах хэрэгтэй юм гэж бодож явлаа. -Якут адууг оруулж ирэх үү? -Яг авна, өгнө гэсэн гэрээ хийгээгүй. Ямар ч болсон тэнд Адуун сүргийн дэлхийн их хурлыг зохион байгуулъя гэж тохирсон. Тэнд манай эрдэмтэд очиж хамтын ажиллагааг эхлүүлэх боломжтой юм. Энэ мэт олон зүйл байна. Якут бол мөнх цэвдэг дээр байдаг улс. Тэнд бүх байшингууд нь багана дээр байх юм. Манайд ч мөнх цэвдэгтэй газар их бий. Тэр баганыг яаж барих, худаг яаж гаргах гээд сурах юм их байна. Энэ бүхнийг яагаад сонирхоод байна гэхээр, ШУА шинэ сортын ургамал, шинэ зүйл, үүлдрийн амьтны гээд биологийн нөөцийг нэмэгдүүлэх үүрэгтэй. Сая тохирсон хамгийн чухал нэг зүйл байна. Юу гэхээр Байгал, Хөвсгөлөөс Гималайн уул хүртэл их том хагарал байгаа. Хагарал дээр эрдэс баялаг хуримтлагдаж бий болдог. Энэ их баялгийг яаж хамтарч ашиглах вэ гэдэг асуудал яригдаж байна. Судалгааны ажил эрчимтэй явагдаж байна. Үүн дээр Орос, Монгол, Хятадын шинжлэх ухааны байгууллагууд нийлээд яаж ажиллах вэ гэдгийг ярьсан. Хэрэв үүнийг зүй зохистой ашиглах юм бол энүүхэн Байгалын хойд талаас нефть, газ оруулж ирж болно шүү дээ. -Хүйтэн сэрүүн нөхцөлд, хурдан ургадаг ургамлыг оруулж ирвэл манайд хэрэгтэй юм биш үү? -Тэнд зун нь хоёр сар гаруй үргэлжилдэг. Намар нь гэв гэнэт хүйтэрдэг. Үндсэндээ сар гаруй хугацаанд нь ургамал ургах боломжтой. Тийм нөхцөлд ургадаг тариа, улаан лооль, өргөст хэмх, төмсийг Москвагийн эрдэмтэдтэй хамтарч бий болгожээ. Үүнийг бий болгоход маш их хүч, цаг хугацаа зарцуулсан гэж байна лээ. Тэндхийн нэг эрдэмтэн "танайх нэг биш хоёр удаа ургац авах боломжтой" гэж байсан. Тэр нь ч юу юм, манайд тариа ногооны болц гүйцээгүй байхад цас ордог шүү дээ. Тиймээс хурдан боловсордог тэдгээр ургамлыг эх орондоо оруулж ирвэл зүгээр санагдсан. 
Д.Оюунтуяа
