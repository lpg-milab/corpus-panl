№173    (16136)     
1935 оны долдугаар сарын 19.
Нийт Азийн

Дэлхийн хоёрдугаар дайнд, зөвлөлтийн ард түмний байгуулсан түүхэн ялалтын үр дунд Ази тивийн улс түмний үндэсний эрх чөлөөний хөдөлгөөнд таатай нөхцөл бүрдэж, бөглүү зэлүүд байсан энэ бүс нутгийн хүн ардын улс төрийн ухамсар дээшилж, империализмыг эсэргүүцсэн тэжээл хүчирхэг болж, улмаар олон улсын харилцааны системд Азийн байр суурь, гүйцэтгэх үүрэг хэлбэрэлтгүй өсөн нэмэгдсээр ирлээ. Юуны өмнө социализмын байр суурь тус тивд үлэмж бэхжиж, харийн дарлалаас ангижирсан шинэ залуу улсууд их Ленинийн угтан харж хэлсэнчлэн << хүн төрөлхтний хувь заяаг шийдвэрлэхэд идэвхтэй оролцох болсон билээ. Азийн улс гүрнүүдийн хооронд сайн хөршийн харилцаа, эрх тэгш хамтын ажиллагаа тогтон хөгжих хандлага бэхжиж, тивийнхээ аюулгүй байдлыг хамтын хүчээр хангах, эрмэлзэл улам бүр нэмэгдсээр байна. 

Азийн улс түмний хооронд харилцан итгэх, хамтран ажиллах явдлыг хөгжүүлэхэд хоёр тивийг дамнан оршдог дэлхийн ууган социалист орон ЗХУ-ын энх тайванч, интернационалч тууштай гадаад бодлого, идэвхтэй, үр нөлөөтэй санаачилга, хүч чармайлт асар их үүрэг гүйцэтгэсээр байна. Зөвлөлт засгийн анхны өдрүүдээс Зөвлөлт Холбоот Улс Азийн олон оронтой найрамдалт харилцаа тогтоон хөгжүүлж, дэлхийн хоёрдугаар дайнд милитарист Японыг бут цохих, боолчлолын аюулд нэрвэгдсэн Азийн улс түмнийг чөлөөлөхөд шийдвэрлэх үүрэг гүйцэтгэж, империалист түрэмгийллийн эсрэг, эрх чөлөөнийхөө төлөө тэмцэгч орнуудыг тууштай дэмжин тусалж, тус тивийн энх тайван, аюулгүй байдлыг сахин хамгаалахад үнэлж баршгүй хувь нэмэр оруулсан билээ. 

Энэтхэгийн ерөнхий сайдтай тавдугаар сард уулзахдаа нөхөр М. С. Горбачев Азид хамтын аюулгүй байдлын систем тогтоох талаар далаад оны зааг дээр ЗХУ-ын дэвшүүлсэн саналын уламжлалыг улам баяжуулж, тус тивийн аюулгүй байдлын асуудалд бүхэлд нь иж бүрнээр хандах, үүний тулд Европын энх тайван, хамтын ажиллагааны сайн жишээг Азид хэрэглэх, уул бүс нутгийн улс гүрнүүдийн хооронд хоёр буюу олон талын үндсэн дээр зөвлөлдөх, улмаар нийт Азийн чуулга уулзалтыг хэтдээ зохиох талаар бодож үзэхийг санал болголоо. Түүнчлэн НҮБ-ын Аюулгүйн Зөвлөлийн байнгын гишүүн орнуудад хандаж, Ази, Африк, Латин Америкийн орнуудтай харилцахдаа дотоод хэрэгт хөндлөнгөөс үл оролцох, хүч хэрэглэх буюу хүчээр далайлгахаас татгалзах зарчмыг чандлан баримтлах, тэднийг цэргийн эвсэлд татан оруулахгүй байх үүрэг авахыг уриалаад, ЗХУ ийм үүрэг авахад бэлэн байгааг илэрхийлсэн юм. 

Зөвлөлтийн эдгээр шинэ санал санаачилга нь Азийн аюулгүй байдлыг бэхжүүлэх, түүний тодорХой бүс нутгууд дахь дайн, мөргөлдөөн, түгшүүрийн голомтуудыг арилгах талаар урьд өмнө гарсан хэд хэдэн чухал саналыг баяжуулж, тэдгээртэй нягт уялдаж байгаагаараа дорно дахинаар зогсохгүй дэлхий даяар энх тайван, аюулгүй байдлыг хангахад амин чухал ач холбогдолтой юм. Ази, Номхон далайн орнуудын хооронд харилцан үл довтлох, хүч үл хэрэглэх тухай конвенц байгуулах БНМАУ-ын санал, Алс Дорнодод итгэлцлийн арга хэмжээ авч хэрэгжүүлэх, Ази тивийг хүрээлсэн далай, тэнгисийн сав газарт ийм арга хэмжээг түгээх тухай ЗХУ-ын санал, Солонгосын хойгийн асуудлыг эв зүйгээр зохицуулах талаар БНАСАУ-ын дэвшүүлсэн саналууд, Зүүн өмнөд Азийн байдлыг хэвийн болгоход чиглэсэн Энэтхэг-хятадын хойгийн ах дүү гурван орны санаачилгууд, Энэтхэгийн далайг энх тайвны бүс болгох, Иран, Иракийн дайныг зогсоох талаар эвсэлд нэгдээгүй орнуудын тавьж байгаа хүч чармайлт Азийн энх тайван, аюулгүй, тогтвортой байдлыг хангах түүхэн зайлшгүй хэрэгцээг тодорхойлж байна. Азийн зонхилох хоёр том улс ЗХУ, БНХАУ цөмийн зэвсэг түрүүлж хэрэглэхгүй байх үүрэг авсан нь ч мөн чухал ач холбогдолтой юм. 

Империалист болон бусад харгис бүлгийн түрэмгий бодлогын уршгаар Ази тив, Номхон далайн сав газарт байдал өдрөөс өдөрт улам түгшүүртэй болж, цөмийн дайны аюул занал өсөн нэмэгдэж байгаа өнөөгийн нөхцөлд ЗХУ-ын дэвшүүлсэн шинэ санал өргөн уудам энэ бүс нутгийн энх тайван, аюулгүй байдлыг хангахад чиглэсэн үр ашигтай арга замыг эрж хайх үйл явцад томоохон түлхэц үзүүлж, дэлхийн энхийг эрхэмлэгч өргөн олон нийтийн талархлыг хүлээлээ. 

Нийт Азийн харилцан ойлголцох, найрсгаар хамтран аж төрөх үйл явцыг нааштай шийдвэрлэх, тивийн бүх улс гүрнийг хамарсан чуулга уулзалтад хүрэх зам нарийн түвэгтэй бөгөөд цаг хугацаа шаардах нь тодорхой. Гэвч империалист гүрнүүдийн зүгээс Азийн улсуудын дотоод хэрэгт оролцох явдал эрс идэвхжиж, дайн, мөргөлдөөн тасрахгүй, улс төрийн байдал онцгой ээдрээтэй байна. Азийн улс орнууд ч нийгэм улс төр, эдийн засгийн хөгжлийн түвшин, шашин шүтлэг, дадал заншлын хувьд өөр хоорондоо, ихээхэн ялгаатай. Энэ бүхнийг харгалзахгүйгээр энх амгалан, эвтэй найрсаг, аюулгүй амьдрах Азийн улс түмний нийтлэг гол эрмэлзэл, бодит шаардлагыг хэрэгжүүлэхийн төлөө бүх нийтээр тууштай тэмцэх нь юу юунаас эрхэм болж байна. 

МАХН, манай засгийн газар нөхөр М. С. Горбачевын дэвшүүлсэн санал, санаачлагыг халуунаар сайшааж, бүрэн дүүрэн дэмжиж байгаа билээ. МАХН-ын Төв Хорооны X бүгд хурал дээр нөхөр Ж. Батмөнх хэлсэн үгэндээ << Дэлхийд хамгийн уудам, олон хүн амтай Ази тивийн аюулгүй байдлыг энэ бус нутгийн бүх улсын хүч чармайлтыг нэгтгэх, бат бэх энх тайван, тогтвортой байдлыг хангахад чиглэсэн арга замыг хамтран эрж хайх үндсэн дээр л бэхжүүлж болох юм >> гэж онцлон тэмдэглэсэн юм. 

БНМАУ, Азийн энх тайван, аюулгүй байдлыг хангах. ариун үйлсэд тус дөхөм үзүүлэхийн тулд цаашид ч өөрөөс шалтгаалах бүхнийг хийх бөгөөд тус тивийн нийт улс орон, өргөн олон хөдөлмөрчдийн санаа нийлсэн нийтийн чармайлт, нэгдмэл дуу хоолой, уялдан зохицсон санаачилга үүнд гол үүрэгтэй учраас нэгэнт дэвшигдэн гарсан үр ашигтай санал, санаачилгуудыг хамтын хүчээр хэрэгжүүлэх бүхий л  арга замыг сүвэгчлэх ёстой гэж үзэж байна. 

