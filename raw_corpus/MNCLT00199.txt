Д.БАТБАЯР

СЭТГЭЛИЙН ТЭНХЭЭ 

Хамгийн түрүүнд түүнд амьд гарчээ гэсэн бодол орж ирлээ. Гэвч хөдөлсөнгүй. Амьд байгаагаа бие цогцсоороо бүрэн гүйцэд мэдэртлээ хэдэн агшин болов. Дараа нь ямар нэгэн сэржигнэх бүдэг бадаг чимээ сонсогдон, улмаар нүүрс шороо үнэртэж эхлэхэд амьд гэсэн мөнөөх бодол цусаар нь гүйж бүх биеий нь тойроод эргэж ирсэн мэт дахин бодогдов. Эргэлзээгүй ажээ. Нүдээ нээв. Таг харанхуй. Хэрэв тэр нэгэн бүдэг бадаг чимээ сонсогдоогүй, тоос шороо үнэртээгүй сэн бол амьд байгаадаа эргэлзэхээр харанхуй ажээ. Нүдээ хичнээн ч чавчлан харсан таг харанхуй хэвээр бөгөөд гагцхүү мөнөөх сэржигнэх чимээ л сонсогдоно. Ямар нэгэн ан цаваар өөрийнх нь дээрээс гоожиж байгаа шорооны чимээ болохыг танимагцаа өндийх гээд чадсангүй. Бүх бие нь баглаатай мэт ажээ. Нуранганд дарагдчихжээ гэсэн бодол төрөн биеэ зайчуулан хөдлөх гэсэн боловч чадсангүй. Нэгэн бодлын ямар нэгэн том юмны дор дарагдчихсан ч юм шиг, нэгэн бодлын ам хамар, гэдэс дотор толгой тархин дотор нь хүртэл шороо чихээтэй бөгөөд түүнээ дааж босч чадахгүй байгаа мэт санагдана. Гагцхүү түрүүлгээ харан нүүрээрээ газар шаан хэвтэж байгаагаа л мэдэж байлаа. Толгойгоо л юуны өмнө ил гаргах хэрэгтэй гэж бодон хүчлэн өндийлгөтөл толгой нь ил гарах шиг болсон боловч шавар шороо юм уу ямар нэгэн хүнд том юм толгой дээрээс нь дараад байгаа мэт санагдахаар нь толгойгоо сэгсэрч үзээд сая өнөөх хүнд том юм нь шавар шороо ч биш өөрийнх нь өмссөн дуулга болохыг мэдэн нэг хэсэг ухаан алдсан байна. Одоо ч гэсэн ухаан санаа бүрэн гүйцэд ороогүй там тум, бүүр түүрхэн байгаа юм байна гэдгээ ухаарчээ. Нүүрээ нойтон газар наан түр хэвтсэнээ дахин толгойгоо өндийлгөв. Өмссөн дуулгаа гэж мэдсэн болоод ч тэр үү толгой нь түрүүчийнхээсээ арай хөнгөн болчихсон юм шиг санагдав. Ухаан санаа нь тодрон гар, хөлөө хаа ямар шуу байгааг сая л мэдэв. Толгой цээж нь ил бөгөөд зөвхөн бүсэлхийнээс дооших бие нь дарагджээ. Цээжээ өндийлгөн хоёр гар дээрээ тохойлдон хэвтээд урдах газраа тэмтрэн үзвэл хурууны нь үзүүрт дэл сул нүүрс, бэхэлгээний багананаас өөр юу ч дайралдсангүй. Бодоход түүний толгойн тус тэрхэн хэсэг газар хөндий хоосон зай байгаа аж. Нэгэнт цээж сул чөлөөтэй тул хоёр гараараа газар тулаад зүтгэхэд тал биеэ нуранган дороос сугалж аван тэрхэн хэсэг хөндий зайд орчиход дээрээс гоожих шороо чулуунд дарагдах аюулгүй болох юм гэдгийг мэдрэн урагш зүтгэсэн боловч бөгсөн биеэ өчүүхэн ч хөдөлгөж чадсангүй. Бэхэлгээний багананаас татаад зүтгэхээр гараа явуулсанд гарынх нь зөвхөн хурууны үзүүр л багананд хүрч байлаа. Ядаж гэрэлтэй сэн болоосой хэмээн бодож хагарсан юм уу, аль эсвэл мултарч унасан хоёрын аль нэг нь болсон гэдгийг мэдсээр хэрнээ дуулганыхаа гэрлийг тэмтрэн үзэв. Хагарчээ. Амьсгаагаа даран түр амсхийвэл мөнөөх гоожиж байгаа шорооны чимээ дахин сонсогдож эхэллээ. Энэ чимээ түүнд биеэ хурдан сугалж авахгүй бол цаашлах тусам шороо ихсэн гарахын аргагүй гав болон улмаар бүхий биеийг нь хучин авна гэдгийг дохиолж байлаа. Үүнийг тэр сонсохоор ч үл барам арьс махаараа мэдэрч байлаа. Ямар нэгэн зөөлөн хөлтэй амьтан ар нуруугий нь даган цээжинд нь зугуухан мөлхөж байх шиг санагдана. Тэр өндийн дахиад л хамаг хүчээ шавхан хоёр гараараа газар самардан, гарынх нь хурууны үзүүр хүрч, хурууных нь өндгөнд модны гөлгөр зөөлөн гадарга мэдэгдээд байгаа мөнөөх багана руу сарвалзан зүтгэв. Энэ багананд гар нь барьцтайхан хүрдэгсэн бол биеэ нуранган дороос сугалаад авчихаж чадмаар санагдана. Эцсийн эцэст гарах ганцхан зам энэ аж. Гэтэл яаж ч сарвайн зүтгээд зүтгээд баганаас барьж авч чадсангүй. Хүний бие ганцхан төө сунагдсан бол түүний гар багананд барьцтай хүрэх байлаа. Гараа дэрлэн түр амсхийв. Гоожиж байгаа шорооны чимээ бүдэг бадаг сонсогдсоор л байлаа. Даралт зайлдгаа зайлчихсан баймаар юм. Их нурж том нүх гарсан болоод шороо нь гоожоод тогтохгүй байгаа юм байх даа гэсэн бодол нь анх яалаа юү боллоо, яагаад би энэ тас харанхуй нуранганд дараастай хэвтэж байдаг билээ гэдгээ эргэж санахад хүрэн гэнэт өөрийн эрхгүй, <<Түвшин, Намхай>> гэж уулгалан дуудлаа. Хариу дуулдсангүй. Түүний дотор зарсхийн нуруу руу нь хүйт даан, үхчихсэн юм биш байгаа гэсэн бодлоо хөөж ядан Түвшин, Намхай гэж хоолой зангируулан бахиртал хаа нэгтэйгээс <<Би энд байна. наашаа. Наашаа таминь>> гэх дуу ойрхон хэрнээ бөглүү далд сонсогдов. Түүний дууны өнгө баясангуй болон <<Чи хэн бэ>> гэвэл Намхай байна. Намхай байна. Наашаа таминь. Наашаа таминь гэж тасалданга зовиуртай дуугарав. Аврахынхныг гэж саначихлаа гэж тэр бодон <<Тэсч үз. Намхай минь>> гэснээ <<Түвшин хаа байна? >> гэж нэмэн асуулаа. <<Би Намхай байнаа. Наашаа... Наашаа... >> гэж үглэхийг үзвэл ухаан санаа нь бүрэн гүйцэд биш бололтой.. Тэр дуугүй болов. <<Түвшин үхчихэж>> гэсэн бодол зурсхийн орж ирж сэтгэлийг нь харамслаар дүүргэн нүдэнд нь нулимс цийлэгнэн ирэв. <<Миний буруу. Яагаад би нурах нь гэдгийг хэдэн мөчийн өмнө анзаарсангүй вэ. Овсгоотойхон хөдөлсөн бол аварчих байсан шүү дээ>> хэмээн өөрийгөө зэмлэн мөнөөх дээрээс гоожих шорооны чимээг ч мартан байтал <<Мастер аа. Дэмбэрэл гуай>> гэх дуулдав. <<Өө Намхай намайг дуугаар минь таньсан юм байна шүү дээ. Аврахынхан гэж андуураагүй байх нь>> гэж Дэмбэрэл бодоод <<Аан>> гэж чимээ өгвөл <<Мастераа, мастераа>> гэх нь Намхайн дуу арай ч биш шиг, арай ч ондоо газраас дуулдах шиг санагдсанд Дэмбэрэл, 
Чи хэн бэ? Түвшин үү? Хэмээн сандран асуув. 
Намхай, Намхай байна гэх Намхайн дуутай давхардан : 
Тийм ээ гэх Түвшингийн дуу дуулдлаа. 
Аа ашгүй гэж. 
Юү гэнээ мастераа? 
Би энд байна шүү дарагдчихаад байна? 
Юү гэнээ мастераа? 
Чи тэгээд түрүүн дуудаад байхад яагаад дуугараагүй юм. 
Би дуугарсан шүү дээ. 
Та хоёрын яриад байгааг мэдээд байгаа хэрнээ дуугарч болохгүй байсан юм. Одоо ч хэл ам нэг л хачин... 
Та нар буруу яваад байнаа. Дуу чинь ойртохгүй байна гэх нь Намхайн дуу мөн бөгөөд одоо хүртэл ухаан санаа нь бүрэн гүйцэд ороогүй юм уу аль эсвэл тэр хоёрын дууг аврахынхан гэж андуураад байгаа юм уу гэдгийг Дэмбэрэл ялгаж чадахгүй байлаа. 
Түвшин? Гэж Дэмбэрэл дуудлаа. 
Аа? 
Юү? 
Түвшин чи дуугүй байгаарай. Би Намхайтай яриатхъя. 
За. 
Юү ч дуулдахгүй... . 
Намхай ? 
Юү? 
Би Дэмбэрэл байнаа. Түвшин чи бид гурав нуралтанд дарагдчихжээ. Ойлгож байна уу чи? 
Мэдэж л байна. Тэгээд аврахынхан чинь хаа байгаа юм? 
Ирнээ. Чи яаж байна? 
Хөл дарагдчихсаан. 
Агаар ямар байна? 
Агаар ч яахав. 
Бухимдаад яахав дээ. 
Намхай дуугарсангүй. Дэмбэрэл хариу хүлээн түр азнаснаа: 
Түвшин? 
Аа? 
Чи яаж байна? 
Зүгээр? 
Яаж вэ? 
Хөнжлөө толгой дээгүүрээ нөмөрчихсөн л юм шиг байна гэх дуулдлаа. Юун ч уужуухан юм билээ хэмээн Дэмбэрэл бодож жуумалзсанаа: 
Агаар ямар байна? 
Болж байнаа. Том чулуу шаврынх нь завсраар агаар орж ирээд байна. Та яаж вэ? 
Зүгээрээ. Бөгс жаахан дарагдсан бололтой гээд сая өөрийнхөө байдлыг санан анзаарвал шороо цээж рүү нь мэдэгдэхүйц ахисан байлаа. Дэмбэрэл эрүүгээрээ газар тулан хоёр гараа нуруу руугаа явуулан гар хүрэх газрын шороог хоёр тийш нь буулгалаа. 
Одоо ингэж л цээжээ булуулахгүйг хичээхээс өөр арга түүнд байсангүй. 
Мастераа? Гэх Намхайн дуу ажээ. 
Юү гээв? Намхай? 
Аврахынхан бидэн дээр аль хэр удаж ирэх бол? Дэмбэрэл тэр даруй хариулчихаж чадсангүй. Нуралтанд дарагдсан хүний амь аварна гэдэг Намхайн бодож байгаа шиг тийм амархан ажил биш гэдгийг Дэмбэрэл яс махаараа мэдэх билээ. Түүний нүдэнд даргынх нь <<Өөр ямар арга хэмжээ авах билээ>> гэж бодлогоширсон нүд, ерөнхий инженерийнх нь <<Энэнээс ондоо түргэн хүрэх арга байхгүй>> гэсэн шийдмэг харц, нөхдийнх нь гэнэтийн түгшүүрт цочин мэлэрсэн царай харагдах шиг болов. 
Нуралтын байдлыг багцаалахад нэлээн том бололтой. Ядаж бид шөнийн ээлж шүү дээ. 
Тэгвэл удах нь ээ. 
Удалгүйдээ. Тэгтэл тэр хоёрын яриан дундуур Түвшин орж, 
Намхай? Гэж дуудав. 
Юү? 
Чи юунд яараа вэ? Болзоотой юү? 
Ядаж байхад битгий марзагнаад бай. 
Чи яаж байна? 
Хавчуулагдаад үхэх гэж байна. 
Тэснээ хөө. 
Чи яаж байна? 
Унтмаар байна, нойр хүрч байна. 
Хн. 
Тэр хоёрыг чимээгүй болмогц Дэмбэрэл мөнөөх гоожиж байгаа шорооныхоо чимээг чагнахаар анирдвал юү ч дуулдсангүй. Чихэндээ итгэж ядан цээжээ өндийлгөн байж чагнав. Ер чимээ алга. Дээрээс шороо гоожих нь зогсчээ. Дэмбэрэл аюул бүхий ард гарсан мэт уртаар санаа алдан, хатуу газар самардсаар юманд хүргэж болохгүй болтлоо хөндүүр болсон хурууныхаа өндөгний чимчигнэн өвдөж байгааг сая мэдэрч, энэ их нуранган дороос яаж ч зүтгээд бөгсөн биеэ сугалж авч чадахгүйгээ, яаж ч сарвайгаад бэхэлгээний багананд хүрч барьж чадахгүйгээ мэдсээр байж юунд хуруу хумсаа хугачин хугачин зүтгэв ээ. 
Ер нь хүн гэдэг бүтэхгүй юм руугаа зүтгэн хамаг хүч, цаг хоёроо дэмий барсны эцэст цөхөрсөндөө сая болох бүтэхгүйг ухаардаг амьтан юм санж уу хэмээн бодоод, 
Түвшин гэж тайвнаар дуудлаа. 
Аа? 
Яаж байна? 
Хэвэндээ. 
Агаар? 
Амьсгалж болоод л байна. 
Тэгвэл чи наадахынхаа дороос сугарч гарах гэж тамираа битгий бараарай. 
За. Над шиг эр дийлж босохоор ч үгүй бололтой. Уг нь жааханд өндийж, шигшиж доогуураа шороо хийсэн байгаад ил гарчихъя гэж санасан юм. Барах хоол биш бололтой. 
Битгий хөдөл. Аль болохоор хүчээ гамна. Дэмий уухилаад байх юм бол наад агаар чинь ч хүрэхгүй болно. 
Одоо хөдлөхгүй ээ. 
Дэмбэрэл ямар нэгэн хариу хэлэх гэсэн боловч хэлэх үг түүнд олдсонгүй. Юү ч хэлэх юм билээ. Хамаг хүчээ дэмий шавхчихсан хойно нь хүчээ гамна гэж мянга захиад яах юм. Боломжтой байхад нь хэлж чадаагүйгээс хойш, энэ бол ёстой илүү зан. Хүн бүдрэнгүүтээ наана чинь гэж арынхаа хүнд хэлж амждаг сан бол юү гэж арынх нь хүн түүний бүдэрсэнд бүдрэх вэ дээ. Бүдэрдэг юм гэлээ гэхэд түүний бүдэрснээс өөр юманд бүдэрнэ шүү дээ. Хүн гэдэг хэрэг нь өнгөрсөн хойно сургах дуртай амьтан юм даа. Өөрөө жар хүрсэн хойноо залуу зандан насаа дэмий битгий өнгөрүүл гэж дөч хүрч яваа хүүдээ захиж сургахтай адил юм их болох юм даа. Бид гурвын энд ингээд хэн, хэзээ ирж аврах нь вэ гээд хэвтэж байгаа маань ч гэсэн энэний л үлгэж болж байгаа нь тэр. Өч төчнөөн нуралтаас зайлж гарч байсан хэрнээ нурахын өмнө ямар шинж тэмдэг мэдэгддэг, нуралтаас яаж зайлж гардгийг нэг удаа ч гэсэн эдэнд хэлж өгсөн бол ийм хэрэг болоо ч үү үгүй ч үү хэмээн эрэгцүүлэн бодож хэвтсээр нэг хэсэг унтжээ. Сэрвэл бөгсөн бие нь мэдээ алдан бадайрч ууц нуруугаа янгинан өвдөхөөр сэрсэн бололтой. Одоо л нохойтох нь дээ гэж Дэмбэрэл бодон цээжээ өндийлгөн цогнойж тэгснээ больж газар элэглэн тэрийн хэвтэж, тэгснээ дахиад өндийн цогнойж, дахиад хэвтэх мэтээр хөлсөө чийхэртэл хөдлөв. Овоо ч болох шиг. Юутай ч нэг онь өвдөх нь мартагджээ. Хаа юун дээр ч билээ өвчний ихэнх нь хүний сэтгэлээс үүддэг бөгөөд тэнд энд өвдөж байна гэж бодмогц тэр газар нь өвчний төв бий болдог. Энэ мэтээр огт өвчингүй газраа хүртэл өвчний төв бий болгон эрүүл газраа өвчлүүлдэг тохиолдол байдаг тухай нэг эрдэмтэн бичсэн байсныг уншсанаа тод саналаа. Тэгэхээр би ууц нуруундаа өвчний төв бий болгож болохгүй байх нь байна шүү гэж бодсоноо үнэн ч юм уу, худлаа ч юмуу тоглоом тохуу шиг юманд хүүхэд шиг итгэж суух ч гэж дээ. Тэртэй тэргүй ийм байгаа ууц нуруу чилж өвдөх ч ёстой. Өвдөж ч байгаа юм чинь хэмээн түрүүчийнхээ бодлыг үгүйсгэв. Гэтэл садаарч байсан түрүүчийн бодлоо үгүйсгэсэндээ ч тэрүү, ер өвдөж байгаа юм чинь гэж бодсондоо ч тэр үү ууц нуруу нь дахиад л тэсэхийн аргагүй чилж шахирч эхлэв. Болдогсон бол түр зуур ч атугай дээшээ хараад хэвтэх сэн. Үгүй ядахдаа, хажуу тийшээ харан хөлөө атираад хэвтэх сэн.. Ингэж тал биеэрээ тамд унаснаас битүү даруулчихсан бол ч бас арай дээр байх байсан болов уу. Ядаж гэдэргээ хараад дарагдчихсан бол юү гэж ууц нуруу чилэх вэ. Үгүй ээ аль болохоор сатааруулах хэрэгтэй. Түүнээс эрхэм юм байхгүй. Тэгэхээр л өнөө эрдэмтний бичсэн үнэн байх нь Бидэнтэй адил биш. Эрдэмтэн хүн гэдэг өч төчнөөн удаа туршиж, шинжиж байж гэмээн тийм юм бичсэн байж таарна. Инээх ёсгүй үед инээд хүрэхэд ээжийнхээ царайг саначихаар инээхээ больдог гэж ардын үг ч энэнтэй холбоотой. Ийм байгаа ууц нуруу өвдөх ёстой гэснээс л хамаг хэрэг үүдэж байгаа хэрэг. Өвдөж байгаагаа мартах, аль болохоор сатааруулах хэрэгтэй гэж өөртөө хэлж сэтгэлээ чангалахыг оролдов. Гэвч санасны зоргоор ууц нурууных нь шархиран өвдөж байгаа мартагдахгүй байлаа. Мартах ёстой гэж л бодсоноос яаж мартахаа Дэмбэрэл мэдэхгүй байв. Ерөөсөө түүний гол алдаа ч энэ юм шиг санагдана. Өч төчнөөн жил ээлжийн мастер хийхдээ анзаараагүй явсан алдаагаа одоо л ухаарч буй мэт бодогдоно. Дамаан сүүлийн жилүүдэд <<Төлөвлөгөө биелүүлэх хэрэгтэй>> <<Бэхэлгээг сайн хийх хэрэгтэй... >> <<Хэрэгтэй>> <<хэрэгтэй>> гэхээс яаж биелүүлэх арга зам, хэрхэн бэхлэхийг зааж сургах, хэлж зөвлөхөөсөө дарга нарын тушаал шийдвэрийг дамжуулагч болсноо гашуунаар мэдрэн, энэ бодлоо нөгөө хоёртоо ярьж сэтгэл санаагаа тэнийлгэе гэснээ унтаж байгаа байх даа. Хэдэн минут ч гэсэн унтаж цаг хороох нь дээр гэж бодон өөрөө ч гэсэн гараа дэрлэн хэвтэв. Нойр нь хүрэх янзгүй. Нэгэн бол чимээ чагначихсан, нэгэн бол биеэ чагначихсан байх учир ийнхүү чимээгүй хэвтэнэ гэдэг улам ч хэцүү ажээ. Чимээ сонсогдох болоогүйг мэдсээр атал анир чимээгүйгээс ямар нэгэн авиа олж сонсох гэдэг пад харанхуйн дунд юм олж харах гэж чармайхтай ижил бөгөөд харанхуй анир чимээгүй хоёр ганцаардалтай нийлэхээрээ хүний сэтгэлийн шөрмөсийг тас мэрэх билээ. Дэмбэрэл яагаад ч юм дээрээс шороо гоождогоороо гоожиж байсан болоосой гэж бодон хэвттэл хүн ёолох дуулдав. Өндийн чагнавал Намхайн байгаа чигт байгаа тул Дэмбэрэл, 
Намхай? 
Юү? 
Яав? 
Хөл тасрах нээ. ёо ёо... 
Тэсч үз, Намхай минь. Ёолох тусам улам дор болно. 
Хэлэх амархан. 
Тийм ч байхаа даа. 
Танд өвдөх юм байхгүй юм чинь та юугаа мэдэх вэ. 
Чи аль болохоор мартахыг... юү яалдаа... хөл өвдөж байна гэж битгий бод. Өөр... сайн сайхан юм бодохгүй юү. 
Хн. Аврахынхан ирж явна. Хүрз жоотуу нь хангинаж байна гэж үү? 
Тэр нь ч юү юм. Орчлонд тэрнээс өөр сайн сайхан юм хаа мундах вээ дээ. 
Тэгвэл надад тэрнээс өөр бодох санах юм алга. 
Бий дээ. Чи мартаад байх шиг байна. Тэрийг ч мартаж болохгүй байх шүү гэж тэр хоёрын дундуур Түвшин орж ирэв. 
Ямар юм? 
Эрдэнэцэцэг. 
Хн. Тэр хар банзлаар яадаг юм. 
Аан? 
Банзал. Тэрэн шиг банзал амьтан хаа ч байхгүй. Түвшин дуугүй болов. Дэмбэрэл тэр хоёрын яриаг чагнаж байснаа яагаад Намхай Эрдэнэцэцэгийг <<Банзал>> гэж хэлснийг гайхав. Эрдэнэцэцэг бол уурхайд агаар хэмжигч хийдэг даруухан, царайлаг охин. Эх, хоёр дүүтэйгээ дөрвүүл суудаг. Элдэв хэл аманд ер орооцолддоггүй л юмсан. Намхай оролдож, цаадах нь дургүйцэж дээ. Тэгээд л тэгж байгаа юм. Манай зарим залуус хөөцөлдөөд бүтэхгүй болохоороо өширдөг юм уу яадаг юм тэр бүсгүйгээ муу хэлэх дуртай болчихож. Энэ уг нь муу л хэрэг. Ийм юмыг ийм үед хэлэлтэй ч биш. Ер нь бол сүүлд Намхайд хэлэх хэрэгтэй юм. Эцсийн эцэст энэ бүхэн үнэхээр дурласан уу зүгээр шохоорхсон уу гэдэгтэй ч холбоотой байж мэднэ. Ер нь тэгээд мастерууд бид эдний гарт нь хүрз бариулах гэж ноцолдохоос толгой тархи, сэтгэл санаанд нь юү хийх вэ гэдгийг бодох ч үгүй юм. Эд маань ч биднийгээ тэр талаар тоох ч үгүй болж дээ. Зүй нь бид мэтийн он удаан жил ажиллаж нэг байрнаасаа хөдлөхөө болчихсон мастерууд эртхэн учраа хэлээд мэдлэг чадвартай залуу хүмүүст байраа тавиад өгчих хэрэгтэй юм л даа. Даанч тэгж хэлээд гарчих зориг бидэнд байхгүй юм. Хэдэн төгрөгний ахиу дөхүүг ч боддог юм уу, хэд гурван хүн ахалж байх нь ч аятайхан байдаг юм уу, чадахгүй гэж хэлж чадацгаахгүй юм. Уг нь <<Хоцрогдсон амьтан>> гэж хэлүүлээд явж байхаас дээр л баймаар юм даа. Дарга нар ч гэсэндээ. Олон жил ажилласанд нь өрөвддөг юм уу, хар муйхраар зүтгүүлээд төлөвлөгөө нормы нь биелүүлээд байдагт нь санаа амардаг ч юм уу биднийг ингээд л байлгаад цаг алдаад байх юм. Цаг алдах тусам шинэ сэргэг юм санах сэдэхээ болчихоор барахгүй харин тийм юманд саад тээг болдон амьтан болж хувирах юм. Ухаандаа нэгдсэн бригад байгуулах тухай янз бүрийн санаачилга гарч ирээд л байгаа юм. Уг нь ашигтай, хэзээ нэг цагт үйлдвэрлэлд нэвтрэх ёстой санаачилга гэдгийг мэдсээр хэрнээ би дургүйцсэн. <<Ашигтай тун хэрэгтэй сайхан санаачилга. Гэхдээ одоогийн нөхцөлд үйлдвэрлэлд нэвтрүүлэх болоогүй>> гэдгээр л татгалзсан. Болоогүй эрт байна гэдэг чинь түүнийг биелүүлэхэд гарах бэрхшээлээс л айж байгаа хэрэг. Эхний удаа шинэ санаачилга мэтээр үйлдвэрлэлд нэвтрээд, нэвтэрсэн даруйдаа бусад ээлжинд туршлага болон дэлгэрээд, сүүлдээ энэ нь ээлжийн мастерийн хийх ёстой бас нэг үүрэг болно гэдгээс л би айсан хэрэг. Үүгээр бодоход ажлаас бэрхшээгээд айгаад ирэхээрээ л хүн хоцрогдож эхэлдэг бололтой. Би ер нь их аймхай хүн юм даа. Заримдаа ийм тийм юм санаад сэдээд хийчихье гэж бодсоноо за яршиг хүн муу хэлэх байх. Энэ Дэмбэрэл чинь ер яасан хэнхэг болчихоо вэ? гэх ч юм болох уу, эсвэл Дэмбэрэлийн тэр нэр алдарт дуртай гэдэг үү, хардаа. Нэг юм санаачилсан болж мандах нь гэх ч юм болов уу гэж хүртэл бодно гээч. Гэтэл хүнд муу хэлүүлэхгүй төлөв томоотойгоороо юү бүтээв? Буруу юм. Хүн амьтан юү гэх бол гэж л амьтны аясаар явна гэдэг эцсийн эцэст өөрийн бодолгүй л хүний явдал. Би тийм гэжүү? Надад өөрийн гэсэн бодол байхгүй гэж үү? Одоо дөч гарлаа. Ухаан санаа, бие цогцос жигдэрч ирдэг бол ирдэг нас. Би ер нь өдий хүртэл юү бүтээв? Би энийг хийсэн юм гээд хүнд заачих юм надад юү байгаа юм. Хэдэн тонн нүүрс л газар дороос гаргаа биз. Өөр? Өөр юү ч хийсэнгүй. Гэтэл сургуульд байхдаа юү гэж хүсч мөрөөддөг байлаа. Хар нялхын хүсэн мөрөөддөг байсан баатарлаг гавьяа хаачсан бэ? Орчлон ертөнцөд нээгдээгүй гайхамшгийг нээх минь яалаа? Аль эсвэл би чинь амьдралын аар саархнаар хөөцөлдсөөр хүсэл мөрөөдлөө орхисон байх нь үү гэхчлэн элдвийг эргэцүүлэн бодно. Ингэж элдэв бодлоор ууц нурууныхаа тэсэхгүйеэ бэрх өвдөлтийг мартагнуулахыг оролдоно. Заримдаа бодлыг нь таслан, хамаг ухаан мэдрэлийг нь өвдөж янгинаж шархирч байгаа тэр газар эрхэндээ авч зөвхөн өвдөхийг мэдрүүлэхээс өөр юү ч бодуулахгүй, өөр юуг ч анхааруулахгүй байлгахын эрмэлзэх мэт. Ийм үед Дэмбэрэл өвчнөө дийлэх тэнхээгүй өчүүхэн амьтан гэж хий л өөрийгөө зэмлэх ажээ. 
Хөөе мастераа гэх нь Намхай ажээ. 
Юү гээвээ? 
Тэсэхгүй нь ээ. 
Тэсэх л хэрэгтэй. 
Хэрэгтэй гэнэ шүү. Та нар ер нь хэрэгтэйгээс өөр юу мэддэг юм. Хэрэгтэй гэдэг чинь та нарт хэрэгтэй байдаг юм бол надад ч бас хэрэгтэй байдаг. 
Чамд юу хэрэгтэй байгаа юм? 
Надад амь нас минь хэрэгтэй. 
Тэр чинь бидэнд ч хэрэгтэй. 
Хаа байна, тэгээд тэр аврахынхан чинь. Хэрэгтэй юм бол өдий болтол ирээд авчихгүй яасан бэ? 
Ирж л яваа даа. 
Энэ янзаараа бол биднийг үхсэн хойно л ирж авах байх даа. Энэ үгэнд Дэмбэрэлийн уур дүрсхийн асч, 
-Чи юү ярьж байгаа юм. Чи эртэй сайндаа энд булагдаа юү. Өөрийнхөө мууд, өөрийнхөө нүд хуурсан ажлаасаа болоод өөрөө өөрийгөө булчихаад юу гэж галзуураад байгаа юм. Чиний нүд хуурсан ажлаас болоод улсын хичнээн их хөрөнгө хий үрэгдэж, хичнээн хүн хар хөлсөө шавхан чамайг амьд авах гэж хоосон шороо хүрздэж байгааг чи мэдэхгүй хэвтэж яасан их шалчигнадаг юм. Ер нь чам шиг ийм амьтныг авсан ч яадаг юм, байсан ч чи бид хоёроор л улс дутав гэж... . Дуугүй болцгоов. <<Тэнэг золиг. Ёстой над шиг ийм тэнэг амьтнаар л улс дутав гэж, чам шиг ийм амьтныг авсан ч яадаг юм, байсан ч яадаг юм гэчихсэн шүү хөөрхий. Гомдоо байгаа даа. Хн. Уурын мунхаг гэдэг үү. Ийм л юманд хүргэдэг дээ>> хэмээн дэмий үг хэлж Намхайг гомдоочихлоо гэж Дэмбэрэл өөртөө уурсан, аргадъя гэтэл арга эвээ олохгүй гурвуул хэсэг чимээгүй байтал Түвшин, 
Намхай? Гэж аяархан дуудлаа. Намхай дуугарсангүйд Түвшин, 
Дуугараач өвгөөн. Чимээгүй байхаар улам хэцүү юм. 
Чи яаж байна? 
Гайгүй ээ хөө. Аа. чи? ... 
Дэмбэрэл Түвшинд баярлан, <<Түвшинг ийм хүн гэж итгэж явсан юм. Хүний эвийг ингэж аятайхан олдог ийм л хүнээр ээлжийн мастер тавих хэрэгтэй>> хэмээн бодож дотор нь уужирсан янзтай амьсгаагаа уртаар авлаа. Намхай, Түвшингийн асуултыг дуулаагүй юм шиг дуугүй байснаа, 
Юү ч гэх юм дээ. Яагаад ч юм надад эндээс амьд гарч чадахгүй байх гэж бодогдоод байх юм. 
Муу эр долоо үхдэг гэдэг чинь л тэр байх даа. 
Тийм л байх. Ядаж дуулганы гэрэл түрүүн унтарчихлаа. 
Миний энд та хоёрын дуунаас ондоо хань болох юм ер алга. 
Чи нээрэн битүү дарагдчихсан юм уу? 
Тийм. 
Хэцүү байна уу? 
Гайгүй ээ. Намхай юү хэлэхээ мэдэхгүй чимээгүй болоход Түвшин ч нэмж үг хэлсэнгүй. Дэмбэрэл тэр хоёртой ярьюу гэж бодсоноо хэнтэй нь эхэлж ярихаа мэдэхгүй түдгэлзэв. Түвшинтэй бол юү ч ярьж болох атал Намхай улам гомдчихоос гадна ам муруйснаасаа болоод өөртэйгөө ярихгүй байна гэж бодоход хүрнэ. Гэтэл Намхайтай ярина гэхээр юү ярихаа мэдэхгүй байлаа. Тэгтэл Түвшин дахиад л Намхайг дуудав. 
Юү? 
Мастерт битгий гомдоорой өвгөөн. 
Би гомдоогүй ээ. 
Аа... чи мастерыг  яагаад энд байна гэж бодож байна? 
Мэдэхгүй. 
Цаадах чинь <<цаанаас чинь>> гэж хашгираад бид хоёр руу үсэрсэн юм. 
Тэнэг юм. 
Яагаад? 
Амьд гарч болох байж шүү дээ. Тэгсэн бол өдийд авгайгаа... 
Чи үнэхээр амьд гарч чадахгүй гэж бодож байна уу? 
Чадахгүй юм чинь. 
Тэр чинь л муу даа. 
Юү? 
Тэгж боддог чинь. 
Би ер нь хэзээ ч тэгж боддоггүй байсан юм. 
Чи <<Болд хэрхэн хатаагдсан>>-ыг уншсан уу? 
Уншсан. 
Сайхан шүү. Би хоёр удаа уншсан. 
Павел чинь Тонятайгаа суудаг билүү? 
Үгүй. 
Аа тийм. Нэг баян амьтантай суучихдаг л даа. Төмөр зам тавьж байхад нь дайралддаг байхаа? 
Павелтай суугаагүй нь болсон юм. 
Яагаад? 
Хачин юм шүү. Би уншиж байхдаа Тоняд дуралчихаад бараг Корчагинаас харамладаг байж билээ. 
Хн. Тоня чинь орос хүүхэн билүү? 
Орос байлгүй яахав. 
Хөөний эрээ чи. Аягүй бол хар хүүхэнд дурлах байхаа. 
Яадаг юм. дурлахад. 
Худлаа л даа. 
Юү худлаа гэж? 
Чиний ярьж байгаа худлаа. Би чиний хэнд дурладгийг мэднээ. .. хоёулаа чимээгүй болчихов. Дахиад л дор дороо элдвийг бодон, ямар нэгэн чимээ олж сонсохыг эрмэлзэн, бүхий бие цогцсоороо анирдаад юү ч олж сонсолгүй мөнөө бие сэтгэлийн шаналалдаа буцаж ирнэ гэдэг тэдэнд улам хүнд болж байлаа. Тэр хоёрын яриаг бүрэн гүйцэд ойлгохгүй ч гэсэн хүний яриа чагнаж хэвтэхэд агаар ч дутагдаж байгаа нь мэдэгдэхгүй, гэрэл гэгээ ч үгүйлэгдэхгүй байх шиг Дэмбэрэлд санагдсан бөгөөд чимээгүй болмогц аюумшиг төрж өөрийн эрхгүй чимээ чагнан тэднийг аврахаар нойр хоолгүй зүтгэж яваа нөхөд нь одоо ирчихсэн яаж <<хүрз амраахгүй>> ажиллаж байгаа, хэний хөлс бэрзээнтэн цамцаа нэвт цохичихсон байгааг мэдэж байгаа хэрнээ яасан их удах юм. Арай буруу ухаад явчихаагүй байгаа, тэднийг ирэхэд бид гурав амар мэнд байх болов уу, үгүй болов уу хэдэн хүүхэд минь яаж шүү байгаа бол өдийд муу эхнэр маань нөгөө хэдийгээ дагуулаад ирчихсэн уурхайн ам сахин усан нүдлээд сууж байгаа даа гэхчлэнгийн аль л болохгүй бүтэхгүй бүхэн бодогдох болов. Энэ мэт сэтгэл тарчилгасан бодлыг үргээх юм яриа хөөрөө атал мөч өнгөрөх тусам ярих дургүй болж байв. 
Газар дээр яваа хүн хэрхэн амьсгалж байгаагаа анзаардаггүй шигээ юм ярихад ямар их хүч тэнхээ ордгийг мөн анзаардаггүй байжээ. Гэтэл энд үг бүхэн сэтгэлийн ёроолд живчихсэн юм шиг гаргаж хэлэх бүр бие сульдаан ихээхэн ярихаар толгой эргэдэг болов. Хүчээ хямгадахын тулд тэд цөөн дуугарч жигд амьсгалах хэрэгтэй байлаа. Энийг нөгөө хоёртоо хэлье дээ гэж зэхэн үгээ эвлүүлж ядан байтал нь Намхай Хөөе Хөөе. Хэмээн сандран дуудав. 
Аа? 
Яав? 
Чимээ. Чимээ гарч байна. Тэд чих тавин чагнацгаатал Намхай, 
Тийм байгаа биз? 
Байз л даа. 
Та дуулахгүй байна гэж үү. 
Үгүй чи дуугүй байгаад өгөөч... Тэд дуугүй болцгоон чимээ чагнацгаалаа. 
Үгүй байнаа гэснээ Түвшин: 
Танд юм дуулдаж байна уу? Гэлээ. 
Дэмбэрэл хэдэн агшин дуугүй байснаа: 
Үгүй юм шиг байна. Одоо дөхсөн. Гэхдээ битгий чагна, байнга чагнаад байхаар амархан цөхөрнө гээд Намхайг хариу хэлэх болов уу хэмээн чих тавин хүлээсэн боловч Намхай дуугарсангүй. Түвшин ч үг дуу цөөнтэй болжээ. Дэмбэрэл гараа дэрлээд чимээгүй жаахан хэвтэх гэснээ тэр хоёрыг дуугүй байгаа явдалд сэтгэл нь зовиурлан ямар нэг юм ярьж сэтгэл санаагий нь өөд татах хэрэгтэй гэж бодон юү ярья даа хэмээн эрэлхийлснээ <<Хорыг хороор>> гэсэн юм санаанд нь орж, 
Хөөе. 
Юү? 
Яав та хоёр дуугүй болчих чинь. Яацгааж байна? 
Гайгүй ээ. 
Агаар ямар байна? 
Муу муу. 
Гайгүй гэх боловч Түвшингийн дуу холдчихсон юм шиг алс бөглүү тамирдангүй сонсогдов. Дэмбэрэл, 
Та хоёр намайг юү бодож байна гэж бодож байна гэхэд хоёул чимээгүй азнаснаа Намхай, 
Эхнэр хүүхдээ л биз. 
Үгүй ээ, үхлийн тухай бодож байна гэхэд түрүүнээс хойш дуугүй байсан Түвшин, 
Та тийм дэмий юм битгий бод. 
Дэмий биш ээ. Энэ тухай хүн заавал боддог байх хэрэгтэй. Үүдэнд нь очихоосоо өмнө очно гэдгээ бодох нь дээр, 
Үгүй ээ, дэмий байх хэзээд л үхэх юм чинь гэж бодохоор амьдрах сонирхолгүй болчихдог юм. 
Бодоход учир бий. Үхлийн тухай огт бодохгүй явсаар насны туйлд өөрийн эрхгүй өнөөхтэйгөө тулгарах шиг аюул байхгүй. Тэрний оронд үхнэ гэдгээ бодож хэзээ ч үхэхэд бэлэн байх ёстой. Тэгж гэмээн хүн хүндээ муу юм хийхгүй. За санамсаргүй хийдэг юм аа гэхэд түүнээ цайлгах, сайн үйлс хийхэд яарах болно. Хүнд сайныг хийхийг яарах болно. Тэгэхгүй бол үхэхийн цагт тэрэнд муу юм хийчихсэн юмсан. Энийг гомдоочихсон юмсан гэж харамсан сайныг хийе ч гэсэн цаг байхгүй тэнхэл ч байхгүй болчихно шүү дээ гэхэд Намхай, 
Та олон хүн гомдоосон уу. 
Гомдоосон. Түрүүхэн хүртэл чамайг... 
Би гомдоогүй. Миний буруу. 
Гэлээ ч гэсэн би эвгүй үг хэлсэн. 
Зүгээр, тэр байтугайг би дуулсан. Өдий хүртлээ орчлонгийн бараг муу үг бүгдийг сонссон байх. 
Чи үнэхээр гомдоогүй юү. 
Үгүй ээ. Харин би таныг их гомдоосон. 
Хэзээ? 
Ноднинхон хүртэл би танд агсан тавьсан. 
Тэр яахав. 
Би тэр үедээ мэдээгүй. Маргааш нь манайхан намайг зэмлэсэн. Би таныг юү гэсэн гэлээ? Та санаж байна уу? 
Мартчихаж ээ. 
Худлаа. Та сайн бод доо. Дэмбэрэл нээрэн юү гэж хэлсний нь санахыг оролдсон боловч нэлээд ярьсандаа толгой нь эргэн бие нь эвгүйрхсэндээ ч тэр үү, аль эсвэл үнэхээр мартчихсан ч юмуу санаанд нь юү ч орсонгүй. 
Гагцхүү түүний сэтгэлд Намхай шал согтуу гурван давхраас цонхоор үсэрч үхнэ гэж тэмүүлэн, нөхөд нь арай чамай тогтоон барьж байсан санагдана. Ноднин уурхайд ажилд орсон залуучуудын дотроос архи дарс уучихдаг, зодоон цохион хийчихдэг хүний тоонд Намхай ордог болохоор иймэрхүү юм алийг тэр гэх билээ. 
Нээрэн та санахгүй байна уу? Гэх нь Намхайн сэтгэл хөдөлсөн шинжтэй. 
Үнэхээр мартчихаж. 
Би таныг <<Үхэж далд ор>> гэж хараасан шүү дээ. 
Хэцэс. 
Та тэр үедээ анзаараа ч үгүй биз одоо бодоход их муухай үг юм. Би ер нь хүнийг дандаа гэж тэгж хараадаг. Ээжийгээ хүртэл тэгж хараадаг. 
Тэр ч болохгүй шүү. 
Муухай муухай. Амьд мэнд гардаг бол ч муу ээжийгээ баярлуулнаа. 
Гарах эсэх чинь чамаас л шалтгаална. 
Үгүй ээ, та бидний амь нас хүний гарт. Тэд аварч чадвал чадна. Чадахгүй бол чадахгүй. Бид яах юм. Хэрвээ өөрсдөө ухаад төнхөөд маажиж малтсаар байгаад гарчихдагсан бол өөр хэрэг. Яах юм? Үхлээ хүлээхээс өөр яах юм? Энэний оронд усгүй цөлд хаягдсан болоосой. Эцсийнхээ тэнхээг тасартал ус эрж яваад үхэх сэн. Ядаж гомдолгүй шүү дээ. 
Үгүй хөө. Амь нас маань бидний гарт байгаа шүү. Хүн гэдэг биеийн тэнхлээс гадна сэтгэлийн их тэнхээтэй амьтан. Сэтгэл шиг шавхагдашгүй нөөц бидэнд байх ч үгүй. 
Надад л юү ч байхгүй дэг. 
Байлгүй дээ. 
Над шиг амьтанд юү байхав дээ. Ядаж өөдтэй явсан биш. 
Хамгийн чухал нь амьд гарна гэдэгтээ бат итгэх. 
Би итгэж байсан. Гэтэл цаг мөч өнгөрөх тусам амьд гарахгүй юм шиг санагдаад байх боллоо. 
Амьд гаралгүй яахав. Энэ бол гарцаагүй амьд гарч болох тохиолдол. Биднийг дарагдчихсан гэдгийг манайхан тэр дороо мэдсэн гэдэг мэдээж. Биднийг авахаар айсуй гэдэг мэдээж байхад чинь яагаад итгэл алдах билээ. 
Уг нь тийм л дээ. Гэхдээ одоо дөхсөн гэж бодоод л чагнахаар огт чимээ гарахгүй юм. Тэгэхээр чинь л ... 
Дөхөх тусам нь итгэх. Төдийг нь давчихсан юм чинь одоо юүхэн байх вэ. Бага л хугацаа үлдэж байгаа гэж зоригоо чангалаад Түвшингийн хэлдгээр аль болохоор сайн сайхан юм бодож, аль болохоор хүч тэнхээгээ хямгадах хэрэгтэй. Чи бид хоёрын ингэж дэмий ярьдаг ч муу. Ярихаар бие улам сульдана. Жаахан ярихаар чиний толгой эргэж байгаа биз. 
Нэг их мэдэгдэхгүй байна. Таных эргэж байна уу? 
Эргэж байна. 
Тэгвэл та битгий ярь. Түвшин? 
Аа? 
Чи яаж байна? 
Гайгүй ээ. 
Ярихаар чиний толгой эргэж байна уу? 
Эргэж байна. 
За тэгвэл дуугүй байцгаая... 
Дуугүй болцгоов. Тэдний амьд байгаагийн баталгаа болсон үг яриа тасармагц бүгчим, аниргүй, харанхуй дахин тэднийг нөмрөн авч орчлонгийн гэрэл гэгээ, хүн зоноос нуун, өөрийн мөнхийн харанхуй руугаа зугуухан чирэх мэт санагдах бөгөөд тэрхүү аюумшигт харанхуйтай бие цогцос нь хүртэл нийлчихээд зөвхөн зүрх нь харанхуйн бат бэх цайзны ханыг дэлдэн байх мэт санагдах ажээ. Дэмбэрэл толгойнхоо эргээг гаргаж, дотроо уужруулахын тулд духаа нойтон газар наан, чимээ чагнан хэвтэхдээ саяныхаа ярьсан яриаг бодож ядарч сульдаж байгаа ч гэсэн хүнд хэлэх юмтай байсандаа сэтгэл өег байлаа. Тэр ч бүү хэл сэтгэлийн тэнхээний тухай дахиад яримаар санагдав. Эцсийн эцэст сэтгэлдээ аль хэр их юм хурааж вэ, түүнээ хэдэн хүний зовлонг нимгэлэхэд зориулж вэ гэдгээр нь тэр хүний хэрхэн амьдарч вэ гэдгийн хэмжээ гарч ирэх ч юм шиг бодогдоно. Сэтгэл санаандаа агуу их нөөцтэй, асар ихийг хураасан хүнд энэ мэт аюул юу ч биш. Тийм хүн зөвхөн өөрийгөө бус өөр бусад өч төчнөөн амьтны амийг аварч чадах билээ хэмээн бодож өөрийнхөө сэтгэл дэхийг дэнслэн хүнд хэрэгтэй юм ер нь надад юү байна хэмээн бодоход хомсхон бөгөөд өдий дөчин гурав хүртлээ сэтгэлдээ хураасан базааснаа бодоход чамлалтгүй санагджээ. Дөчин нас гэдэг гурван биед элбэг хүрэлцэхээр сэтгэлийн тэнхээ бүрэлдэх нас. Гэтэл цаг мөч өнгөрөх тусам аюул ихэснэ. Тэгэхэд яах вэ. Дахиад хичнээн ч хүлээх болох юм? Хэн нэг нь осолдвол яах юм? Өөрөө осолдвол яах юм? Эдэндээ юү захих вэ? Энэ бүгдийг бодчихсон байх хэрэгтэй гэж бодож байтал түүнийг хэн нэгэн хүн дуудах шиг болсонд өндийн чагнавал Намхай байв. 
Яаж байна та? 
Яахав ээ. 
Түвшин ээ. 
Аа. 
Чи яаж байна? 
Гайгүй ээ. 
Чи ч нэрэлхүү амьтан даа. 
Гайгүй ээ. 
Дуугүй байх хэцүү юм. Ганцаараа үлдчихэж ч байгаа юм шиг тийм байгаа биз? 
Аа хаа. 
Хүн ер нь ганцаардаж үхдэг байхаа. Ялангуяа над шиг ганцаар байж чаддаггүй амьтан. Одоо л бодоход би нэг ч удаа ганцаараа байж үзсэнгүй. Дунд сургуульд байхаасаа эхлээд л нийтийн байраар явчихаж. Чи тэгсэн үү? 
Үгүй. 
Намхай, Түвшинг юм ярих байх гэж хүлээсэн үү хэсэг дуугүй байснаа, 
Та хоёр битгий дуугараарай. Би ярья. Тэгэх үү? 
Аа хаа. 
Тэг тэг. 
За байз юү ярих вэ гээд дуугүй болсоноо, За би та хоёрт үүх түүхээ ярья. Үүх түүх ч гэж дээ. Хүнтэй адил олигтой явсан биш. Юугаа ч ярих билээ. Архи дарс, зодоон цохион ярилтай биш. Гэхдээ би хүнээс ганц төгрөг ч хулгай хийгээгүй. Хүнд зодуулж ч зодож ч явлаа. Би нэг нөхрийг мөн муухай зодож билээ. Арай хамар амыг нь муруйлгачихаагүй байгаа даа. Юм их хачин юм. Урьд би ер санаж байгаагүй. Сая гэнэт тэр нөхрийг зодсоноо санаж байгаа юм даа. Бүр нүүр царай нь харагдаад байгаа юм даа. Би бол тэр нөхрийг хаана ч явсан танина. Тэр намайг одоо танихгүй. Уг нь зодсон нь мартаж зодуулсан нь мартдаггүй сэн... амар мэнд яваад хаа нэг газар дайралдвал олигтойхон тус хүргэчихээд чимээгүй зугтчих юмсан. 
-Дэмбэрэл гуай та ер хүнд муу юм хийсэн үү? 
-Уг нь хийгээгүй юм шиг л явдаг байж. Гэтэл одоо энд бодоод байхад... хийжээ. 
-Хачин юм аа. Би таныг хүнд муу юм хийх хүн биш гэж боддог. 
-Тэгж бодох чинь л хүнийг алж байгаа юм. Бид ч ер нь тиймэрхүү л улс юмдаа. Хүнийг нэг сайн гэвэл түүнд байхгүй сайн сайхныг бий болгож бодоод байдаг. Муу гэвэл орчлонгийн бүх мууг нөгөөхөөсөө эрээд байдаг. Гэтэл хүн гэдэг чинь алагтай булагтай байна шүү дээ. 
-Тэгэхдээ та нэг их муу юм хийгээгүйдээ. 
-Магадгүй чиний хийсэн муу юмнаас ч илүү их муу юм хийсэн байж мэднэ. 
-Тэр худлаа. Та архи ууж, агсан согтуу тавьж хүн зодож байсан гэж үү? 
-Үгүй гэхдээ чи бол нэг хүн зодчиход цаадах чинь их л сайндаа гурав хоног булуу нүдтэй юм явна биз. Гэтэл хүнийг насан туршдаа зэрэмдэг сэтгэлтэй явахаар болгочихсон байвал яана. Хүний нэг насны амьдралыг үрэн таран хийчихсэн байвал яана. 
-Та арай тийм юм хийгээгүй биз дээ? 
Арай үгүй байх л гэж боддог. Гэхдээ болзолгүй. Хүнд сайн юм хийж байна гэж бодоод хийгээд байсан хэр нь муу юм хийчихийг алийг тэр гэхэв. Ер нь хүн хийж байгаагаа хэлж байгаагаа ямагт цэгнэж, буруу биш байгаа гэж ямагт эргэлзэж байх хэрэгтэй. 
-Сайн юм хийчихье гэж бодоод муу юм хийчихсэн байхад ч гомдолгүй. Гэтэл тэгдэггүй юм даа. Дэмбэрэл гуай минь. 
-Ялгаагүй дээ. 
-Ялгаатай гээд Намхай түр дуугүй болсноо, 
-Та яаж мэдэх вэ дээ. Над шиг муу явж үзсэн биш. Адгийн наад зах нь л хүнд нэг алгадуулчихаад л оронд нь гурав алгадах юмсан гэж бодно гээч. Тэр байтугай миний муу муухай яваагийн буруутан этгээд тэр сайн сайхан, хиргүй тунгалаг яваа хүмүүс юм шиг бодогдоно гээч. 
-Тэр чинь л харин хачин бодол байна даа. 
-За тэр. Хэлээгүй юү. Мэдэхгүй гэж. Хэн ч мэдэхгүй. Орчлонгийн чинь энэ олон амьтны ихэнх нь сайн хүмүүс болохоор мэдэхгүй нь ч аргагүй л дээ. -Гэхдээ л гомдолтой санагдаад байдаг юм. 
-Юү нь гомдолтой гэж? 
-Гомдох юм байлгүй яахав дээ. Магадгүй хамгийн их гомдсон хүмүүс ч байж мэднэ муу явахад чинь үгүйдээ л чи юү бодоов? Яагаад царай алдчихаав? Бие чинь зүгээр үү гэж асуух хүн олддоггүй юм шүү дээ. Ойрынх нь чичээд л, холынх нь дөлөө л байхаас. 
Дэмбэрэлд хэлэх үг олсонгүй. Намхайг болчимгүй хөнгөн, ямар ч хэрэг төвөгт орчихож мэдэх залуу гэж бодож явснаас биш. Ийм юм бодож явдаг, бодсон санаснаа ингэж илэн далангүй ярих хүн гэж огт бодоогүй явжээ. Намхай түр дуугүй байснаа хариу ч хүлээлгүй, 
-Би танд гомдож явдагтаа энийг ярьж байгаа юм биш ээ. Уурхайд би ямаршуухан амьтан ирснээ, одоо ямар болчихоод явж байгаагаа мэдэж л байна. Та нөхдийн ачийг хариулаад гийгүүлэхгүй ч гэхнээ одоо муу явахгүй ээ. Нээрэн шүү. Энийг л би танд хэлье гэж бодож явдаг байсан юм. Ашгүй хэлж амарлаа гээд дуугүй болов. Намхайн яриа түүний сэтгэлийг хичнээн их хөдөлгөж, санасан бодсоноо ярихын хүсэлд хичнээн их автсан хэр нь ярих тэнхэл түүнд байсангүй. Дэмбэрэл гараа дэрлэн хэвтээд өнөө болтол түүний өмнө буруутай гэж бодож яваагүй нэгэн танилынхаа тухай бодов. Хамт суралцаж, үерхэж нөхөрлөж явснаа хэдийд яагаад хөндийрч хэн нь ямар яваагаа хэн хэн нь тоохгүй болчихсоноо, архинд орчихсон гэдгийг нь аль эрт дуулснаа, одоо хаа яваагий нь ч мэдэхгүй байгаадаа харамсан <<энэ хоёрын бодож байдаг, миний байж байгаа хоёр ч ёстой таарч дээ. Хүний санасанд хүрэхээр сайн явна гэдэг юутай бэрх>> хэмээн өөртөө хэлж хэвттэл: 
Дэмбэрэл гуай? Гэх Түвшингийн дуу тэр хоёрын яриаг таслав. Түвшингийн дуу түрүү түрүүчийнхээсээ хол алс бөглүү сонсогдоно. 
Яаж байна чи? яав? 
Түвшин. яаж байна? 
-Би тэсэхгүй нь. Дотор бүгчимдээд. Би би... гэснээ чимээгүй болов. Намхай Дэмбэрэл хоёр сандран <<Түвшин, Түвшин>> хэмээн хойно урдаа орон бахиралдсан боловч Түвшин хариу дуугарсангүй. Намхай уйлагнан: 
Түвшин, найзаа тэс л дээ... Түвшин... Чи Эрдэнэцэцэгт хайртай шүү дээ... Би тэрий чинь мэднэ... намайг уучил... миний буруу... Би та хоёрын дундуур орсон... Эрдэнэцэцэг ч гэсэн чамд сайн юм байна лээ... Надад хэлсэн... Би чамд хэлж зүрхлээгүй... Уучил... Түвшин, Түвшин... хэмээн эхэр татан гиншлээ. Түвшингийн байгаа тэр чигээс ямар ч чимээ үл гарна. Дэмбэрэлийн хоёр нүдийг нулимс бүрхэн хоолой нь цахиртан зангирч, 
-Түвшин. Хүү минь юү болов? Түвшин. Сэргэ хүү минь хэмээн цөхрөлтгүй дуудах авч хариу үл гарах ажээ. Намхай: 
-Дэмбэрэл гуай, одоо яанаа? Үхчихлээ гэж үү дээ? Арай үгүй биз дээ? Хэмээн эрүүл солиотой нь үл мэдэгдэх дуугаар үглэн гиншинэ. Дэмбэрэл ч гэсэн ингээд үхчихнэ гэдэгт яагаад ч юм нэг л итгэж өгөхгүй дахиад л: 
-Түвшин, Түвшин хэмээн хашгирч ихэд хүчлэн хашгирсандаа дотор нь балартан толгойгоо даалгүй духаараа газар мөргөн ойчоод толгойгоо өндийлгөе гэсэн боловч хэвтсэн тэр газар нь дайвалзан эргэлдэж, хаа нэгтэйгээс дуудах Намхайн дуу нэг балартан, нэг тодрон хариу хэлье гэвч чадалгүй хэсэг хэвтсэнээ сая хамаг биеийн тэнхээг хөвчлөн: 
-Аан гэж арай ядан дуугарав. 
-Та яав? Яагаад дуугүй болчихов оо? 
-Тэснээ гээд үгээ таслав. Тэгээд цааш нь тэсэх ёстойн тухай, нэг нь үрэгдсэн ч нөгөө нь түүнийхээ дутууг гүйцэхийн тухай ярих гэсэн боловч чадсангүй. 
-Аан? Гэж арай ядан дуугарав. 
-Та яав? яаж байна? 
-Тааруу. Гэхдээ гайгүй гээд дуугүй болов. Дэмбэрэл цааш нь үг хэлэх гэсэн боловч бас л чадсангүй. Үхэл амьдралын заагт хань болж байсан нэг сайн нөхрөө үхчихсэн гэж бодохоос гол нь харлан ямар ч тус дэмжлэг болж чадаагүйгээ, нөхрөө аврах ямар ч чадал тэнхэлгүй хүчин мөхөс байгаадаа гутрав.Ээлжийнхээ ажилчдын дотроос Түвшинд илүү итгэж Түвшинг илүү хайрлаж байсан нь санагдан, юу юуны өмнө дэлгүүрийн манаач хөшин эцэг нь сэтгэлд нь буун яаж царай зүсий нь харна гэж санахаас халширна. <<Яав даа даанч, муу Түвшингээ амьд аваатхаж чадсангүй юү. Муу Түвшинтэйгээ гурвуул амьд гараад ирж болсонгүй юү, хүү минь>> гэвэл яана гэж бодохоос амьд гараад ч яах юм билээ гэсэн бодол гэнэт орж ирэв. Амьд гарсандаа ичиж зовж явсанд орвол эндээ үхчихсэн нь дээр ч юм шиг санагдан, аврахынхан удаасай, саатаасай гэж анх удаа бодов. Энэ бодол нь амьд гарах гэж хамаг бие цогцос, сэтгэл санаагаа хөвчлөн байгаад гэнэт сулруулсан мэт байнга чимээ чагнан тарчилж байсан ой ухаан нь хүлээхийн зовлонгоос ангижирч, гайхалтай тайван болов. Түүний амьдрал мууг дуусахыг хүлээх, сайхныг ирэхийг хүлээх хүлээлт нэгээс нөгөөд залган огтхон ч амсхийлгэлгүй  хүлээхийн зовлон ирсний баяраар дүүрэн байсан мэт санагдлаа. Тэгтэл Намхайн цөхөрч гиншсэн дуу гарч нэгэн нөхрөө алдсаны гуниг, амь гарахын хүслэн, чимээ чагнахын зовлон хамаг биеийн шаналал энэ бүгдийг нь эргүүлэн авчрав. Одоо дахиад амьд гарахын тулд тэсэх, дуу чимээ өгөн, Намхайн голыг зогоох, завсарт нь газар элэглэн хэвтээд алсын чимээ анирдах хэрэгтэй болжээ. Амьд гарахын хүслэн эргэж ирснээс ч тэрүү. Түвшингийн чулуу мэт цэв хүйтэн болчихсон бие дэргэд нь бүр ойрхон, толгой гараа хөдөлгөхөд л хүрчих юм шиг санагдан айдас төрж өөрийн эрхгүй Намхайг дуудав. 
Дуугарахаа болчихсонд нь мууг бодон, айж яах ч учраа болохгүй байсан Намхайн сэтгэл тайвширч, 
-Ашгүй та, гайгүй юү гэж сандран асуув. 
-Гайгүй дээ. 
-Одоо яах вэ хоёулаа? 
Яах юү байх вэ. Амьд л гарахыг бодно доо гэхэд Намхай санаа алдан: 
За гэв. 
Айлын том нь байсан юм даа. 
Тийм ээ. 
Чи эцгийг нь таних уу? 
Танинаа. Ижийгээ нас барчихсан гэдэг байсан. 
Тиймээ зайлуул. 
Олон дүүтэй юм билээ. 
Чи бид хоёр амьд гарч дүү нарыг нь хоолонд хүртэл эцгийг нь өргөж тээх ёстой улс. 
Би таныг ч гэсэн ядарвал чинь тэжээнээ. 
Тэгээрэй. 
Хүн жаргал даадаггүй, зовлон даадаг гэдэг үнэн юм. 
Гэхдээ энэ бол зовлон биш ээ хүү минь. Энэ бол амьд гарахын төлөөх л тэмцэл. Зовлон гэдэг өөрөө. Шал өөр... Гэтэл түүний үгийг Намхай тасдан: 
-Байз. чимээ гарч байна уу даа... 
-Тийм байна... чимээ гарч байна. Хөөе хүүе. Би энд байна хэмээн галзуурсан мэт хамаг хүчээрээ сөөнгөтөн бахирав. Дэмбэрэл чихээ газар наан чагнавал шавар байшингийн хананд хулгана торжигнож байгаа юм шиг чимээ сонсогдсонд Намхай шиг бахирмаар санагдсан авч хоолой дээр нь бөөн юм тээглээд дуугарч ч чадсангүй. Гагцхүү түүний зүрх энэ харанхуй хатуу хар чулуун цайзны ханыг дэлдэх мэт оволзон цохилж байлаа. 

1981