Их улс төр хөлбөрөх чөлөөнөөр хээрийн боохой...

Улс төр бужигнаж, ээлжит Засгийн газар уналаа. Их улс төрд иймэрхүү "газар хөдлөлт" болох дүйвээнээр дээр дооргүй, хөл толгойгүй баахан юм болдог нь тэртэй тэргүй шинэ зүйл биш. Гэхдээ энэ удаа хэрээс хэтэрсэн хөгийн явдлууд арай ч илүү болж байх шиг. Том улс төрийн толинд дүрс нь тэр бүр тодорч үзэгддэггүй ч том мөнгөний тоглоомон дунд гашуунаар хэлэхэд боолын хөдөлмөр эрхэлж амь зогоогсод ийм үеэр эзнийхээ хамгийн муухай зараалд тохоогдож, үхэх сэхэхээ мэдэхгүй нүдээ анин зүтгэх нэгэн эмгэнэлт үеийг туулдаг аж. Юун нөгөө алгын чинээ нүүр, эрхийн чинээ нэрийг бодох. Нэгэнт л хувь заяа түүний амьдралыг "Босс"-ын сүүдэрт зурж өгсөн болохоор тэрэнтэйгээ айхтар сүрхий эвлэрч авсан бололтой юм. Мөн ч олон мөрийн сайхан хүмүүсийг энэ хувь зохиол баллаж хаяжээ.
Үүний нэгэн жишээнээс иш татъя. Маргааш нь огцрох гэж байсан нэг "сайд" харанхуй шөнөөр нойр хоолоо хугаслан яам руугаа гүйж очоод бушуухан нэгэн агентлагийн захирлаа огцруулах оролдлого хийгээд авчээ. Яг нөгөө чоно борооноор гэдэг шиг. Хэдхэн цагийн дараа үүр хаяарч, өглөө ирнэ. Хэдхэн цагийн дараа өөрөө сайд биш үүрэг гүйцэтгэгч болон хувирна. Нөхцөл байдал хамгийн тодорхой руу аль эрт эргэчихсэн, таксины жолооч нар хүртэл дараагийн танхимын бүтцийг таалцан ярилцаж байхад тэр "сайд" юу бодож тийм алхам хийгээд зогсч байдаг юм бол. Яаж ч бодсон хэвийн хүлээж авах аргагүй ийм үйл явдал болжээ. Үйлдвэр, худалдааны яамны "сайд" Ц.Даваадорж гэдэг хүн үүрэг гүйцэтгэгч болохоосоо хэдхэн цагийн өмнө Ашигт малтмал, газрын тосны хэрэг эрхлэх газрын дарга Лу.Болдыг үүрэгт ажлаас нь түдгэлзүүлэх шийдвэр гаргаж, түүнийгээ өөрийн биеэр очиж ажилтнуудад нь танилцуулсан дээрх ойлгомжгүй хошин гараа өнөөгийн төрд нүүрлээд буй нэгэн том согогийн жишээ юм. Учир нь Ашигт малтмал, газрын тосны хэрэг эрхлэх газрын даргыг Үйлдвэр, худалдааны сайд биш Ерөнхий сайд томилдог. Энэ явдал өнгөн талаасаа төрт ёсонд суралцаж амжаагүй нэг сайд нь хөнгөдөөд Засгийн газрынхаа эсрэг шийдвэр гаргачихаж байгаа төдийхнөөр хялбархан харагдаж ч болно. Гэвч энэ бол төрийн албаны хууль зөрчсөн энэ тэр гэсэн албаны талын цонхоор биш ерөөсөө хүний ёсны үүднээс харахад муухай явдал. Улс төрийн ээдрээтэй, бэрх нөхцөл байдлын улмаас шахаанд орон унаж байгаа Ерөнхий сайдаа хэн ч биш болчихлоо гэж үзэн том толгойлж, нуруугаа ч харуулж амжаагүй байхад нь дур мэдэн тэрсэлсэн хүний үнэргүй явдал. Өөрөө үүрэг гүйцэтгэгч болж байж өрөөлийг халж солино хэмээн хийрхэж яваа нэг жижиг гарын зараалын гүйцэтгэгчийн эрээгүй гишгэдэл. Цааш нь ухвал Үйлдвэр, худалдааны яамыг өөрийн орон гэрээ юм шиг өмчлөөд авчихсан Буянгийн Жагаа хэмээх хэнээтийн хийж байгаа ажил. Ийм бохир ажлыг тэр л хийж чадна. Нэг хүний нам байгуулан улс төрд тоглож, нэг хэсэгтээ саарал байшинд толгой хоргодож яваа энэ хүн төрийн яамыг мөн л нэг хүнийх болгон шоглож гадна дотныхны өмнө Монголын төрийг нүүр хийх газаргүй болгоод байна. Энэ гудамжнаас ирсэн улс төрч Монголын төрийг гадна дотно элдвийн эмчилгээ дутуу эрхмүүд төлөөлж болдгийг олон нийтэд үзүүлсний сонгодог жишээ болжээ. Буянгийн Жагаагийн хувийн ааш аягаар төрийн нэр нүүр хэмжигдэж, хөрөнгө оруулагчид гайхаж мэгдээд гар барив уу, үгүй юу хаалга руу эргэж харахгүй алхдаг байсан. Тэр төрийн орой руу хэн ч авираад хүрчихдэг гэсэн нэгэн болчимгүй ойлголтыг тогтоож, улс төр рүү төрөл бүрийн "галзуу" хүмүүс шургах гэдэг вирусыг түгээснээрээ л хангалттай балаг тарьсан. МАХН энэ байдлыг таслан зогсоохын оронд төрийн сайдын сэнтийг бүр залгамжлуулан түрээсэлж Монгол төрийн боловсон хүчний бодлогыг гадаа гаргаж чулуудсан. Боловсон хүчнээр хахаж байдаг хэмээн аархдаг энэ намд Буянгийн Жагаагаас өөр түнш олдохгүй байна гэхэд дэндүү үнэмшилгүй. Ашигт малтмал, газрын тосны хэрэг эрхлэх газар руу анхнаасаа л тэр хүн нүдний хороо шингээчихсэн. Өөрөө огцорсон ч сүнс нь эргэлдээд нэг ч өдөр амар тайван байлгаагүй. Өнөөдөр яригдаад байгаа лиценз тойрсон бүх маапаан тэднийхний хийсэн ажил болохыг Мэргэжлийн хяналтынхны хийсэн шалгалтын дүн илчилж байна. "Таван толгой"-гоос гэхэд хэсэг бусгаар нь "огтлоод" л Японы "Дайцуки" компанид олгочихсон. Алаагүй баавгай болчихоод Монголын төрийг ганц дайтуулж байгаа "Таван толгой"-гоос Б.Жаргалсайхан гэдэг нэг хүн л үсэрч очоод, хууль зөрчин хуваарилалт хийгээд, эртний учраат япончууддаа цохчихсон байна шүү дээ. Энэ хүний цээжинд зоолттой олон том хадаас байдгийн нэг яах аргагүй "Марубен"-гаас аваад гол гаргачихсан өр шир нь байдаг. Гадныхнаас Засгийн газраа барьцаалж байгаад баахан мөнгө зээлчихээд буцааж өгөхгүй гол гаргачихаад өдий хүртэл шогшиж яваа энэ хүнд "Дайцуки"-тай найзлах өөр ямар ч сонирхол байх юм билээ. Хувьсгалт нам түрүүчийн Засгийн газрыг унагачихаад арга буюу Бүгд найрамдах нам хэмээх энэ илүү гэрийг хаяандаа буулгасан. Одоо энэ үзэшгүй муухай гэрийг эвхэж ачаад Буян гэдэг төрхөм рүү нь буцаах цаг болжээ. Буян Жагаад Үйлдвэр, худалдааны яамыг өгснөөр МАХН энэ чухал салбарыг жинхэнэ унагаж өгсөн. Бүгд найрамдах нам гэдэг ганц хүний намд Үйлдвэр, худалдааны яамыг өгснөөр бүхэл бүтэн яам зөвхөн ашигт малтмалын агентлагийн ажлыг шүүрэн "хийх" болж, энэ яам бусад бодлогоо бараг хөсөр хаяхад хүрч байгааг улс төр, бизнесийнхэн толгой сэгсрэн ярих болсоор дэндүү удсан. Ямартаа л улс төрийнхөн манай Буянгийн Жагаа гадагшаа ярьдаг ганцхан сэдэвтэй. Тэр нь эх орон. Дотогшоо "хүсдэг" ганцхан агентлагтай. Тэр нь Ашигт малтмалын хэрэг эрхлэх газар. Болж өгвөл "арчиж" зүүдэлдэг бас нэг хүнтэй. Тэр нь Лу.Болд... гэсэн хэлц үг гаргачихсан инээлдэж байхав. Чин үнэндээ Жагаа сайдаар ирээд л энэ нэг агентлагийнхаа толгойтой ноцолдчихсон. Өөр бас нэг юм хийсэн.Тэр нь яамны байшинг зассан явдал. Барилгын засварын ажил зэргийг бол тэр хийчихнэ л дээ. Бодлого явуулах шатанд очоод тэр хүн хулгиантахаас өөрөөр ажиллаж чадахгүй. Энийгээ ч харуулсан. Өөрөө сайдын сэнтийгээс мултармагцаа орондоо нэг хүүхэлдэй аваад ирсэн. Тэрнийх нь үндсэн ажил Засгийн газрын хуралдаанд очих, бас нөгөө агентлагийн захиралтай ноцолдох явдал хоёр л болсон. Загалмайлсан эцэг Жагаатайгаа хаана л бол хаана залгаатай юм шиг явдаг Занашир гэгч бас нэг нөхөр завхарлын үрийг амжилттай цацсаар энэ яамыг бодлогоос нь бүр богтлоод салгаад явчихсан. Энэ бүхний буруу явсаар өнөөдөр төрийн жолоог атгаж буй МАХН дээр очиж тайлагдах нь ойлгомжтой. Одоо ахиад л нөгөө Жагаатай эвсэх тухай дэл сул мессеж нисч эхэлжээ. МАХН бүлэглэлүүдийн дажиндаа нэрвэгдээд үнэхээр тамирдан унасан байна. Үүний тод илрэл гудамжинд улс төрийн уран сайханчидтай элэг бөөрөөрөө хэлхэлдэн явах болсноор нь тайлагдаж байна. Засгийн газар огцрох дүйвээнээр үүрэг гүйцэтгэгч сайд нар чоно борооноор гэдэг шиг элдвийн тушаал гаргаж, энд тэндгүй эрх ашгаа гүйцэлдүүлэх гэж улайрсан үйл ажиллагаануудыг явуулж байна. Зарим агентлагийн захирал хууль зөрчөөд сонгуулийн хандив цуглуулах кампанит ажиллагаа хүртэл зохион байгуулж байна. Компаниуд руу МАХН-ын улаан сарнайн "шошго"-той урилга илгээж, эрээ цээргүй мөнгө татаж байгаа үдшийн зоогнууд төр хэрхэн яаж дампуурсныг илтгэж байна. Төрийн ажил ийнхүү цалгардаж, завсар чөлөөнөөр нь луйварчид гаарч байхад, ард түмний хамгийн их найдаж байгаа сөрөг хүчний нүд нь юу харж, чих нь юу сонсч байна вэ. Та бүхэнд ард түмэн засгийн эрхийг биш ч өөрсдийнхөө нэрийн өмнөөс энэ төрд хамгийн том хяналт тавих эрхийг өгсөн биш бил үү. Улс төрийн бужигнааныг далимдуулан ашиг хонжоо хайж, эрээ цээрээ алдаж яваа урансайханжсан улс төрийг Монгол төрийн хоймроос зайлуулах үйлсэд улс төрийн бүх эрүүл саруул хүчнүүд, ялангуяа эх баригч МАХН-ын зүгээс онцгой анхаарал тавьж хүчин зүтгэх шаардлага зүй ёсоор ирээд байна. 
Б.Ганчимэг