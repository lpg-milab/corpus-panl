№183 (16460)        
1986 оны наймдугаар сарын 1.
ХЭЛБЭРДЭХТЭЙ ТЭМЦЭХ НЬ ЗАРЧМЫН ЧИГ ШУГАМ

Хэлбэрдэх нь хүнд сургалт арга барилын нэг тодорхой илрэл мөн. Тэр нь аливаа ажлын агуулгыг биш хэлбэрийг, үйлдвэрлэл үйлчилгээний чанарыг биш тоог эргэлздэгээрээ үлэмж уршиг тарьж байна. Чухамдаа хэлбэр, тооны хойноос улайран хөөцөлддөгийн уршгаар л нүд хуурах, ёс болгох, хялбарчлах, хуучирсантайгаа зууралдах хандлага газар авч тэр нь улс нийгэмд ч, намын байгууллагын дотоод ажилд ч бүтээлч арга барил нэвтрүүлэхийг хаасан гол хориг саад болж байна. Ийм учраас МАХН-ын XIX их хурал << Намын дотоод харилцаанд ажлын арга барилыг өөрчлөх гол чиглэл нь загварчлах, хүнд суртал гаргах, хэлбэрдэх, хялбарчлах зэргээр намын амьдралын хэм хэмжээг зөрчдөг гэмийг арилгахад оршино >> гэж заалаа. 

Намын хурлыг ор нэр болгох, хурлын шүүмжлэлийг ажил болгохгүй, орхих, боловсон хүчний ажилд зөвхөн анкет харж хийсвэр үнэлэлт өгөх, гүйцэтгэлийг шалгахдаа дутагдлыг бүртгэх төдий ханддаг, намын дотоод ажлыг үнэлэхдээ тоо хөөцөлддөг зохисгүй явдал цөөнгүй байгаа учраас их хурал ийм тодорхой заалт өглөө. Судалгаанаас үзэхэд өнгөрсөн онд Өвөрхангай, Дорнод, Хэнтий, Завхан аймгийн намын хороод нэг удаагийн хурлаараа 20 - 26 гишүүн, орлогч гишүүн элсүүлж, 4 6 хүнд шийтгэл ногдуулж байжээ. Боловсон хүчнийг ажилд баталж чөлөөлөхөд ч хэлбэрдэж, Сэлэнгэ, Төв, Өмнөговь, Увс аймгийн намын хороо нэг удаа 30 - 53 хүнийг ажилд баталж, чөлөөлж байсан баримт бий. 

Өвөрхангай Аймгийн намын хороо нэг хурлаар аж ахуйн байгууллагын удирдах ажилтан таван хүний сонсголыг хэлэлцэж байжээ. Эдгээр нь намын ажилд хэлбэрдэж ёс төдий хандаж байгаагийн тодорхой жишээ мөн. Намын улс төр, гэгээрлийн ажилд хэлбэрдэх бүтээлч бус хандлага цөөнгүй байна. Намын нэлээд байгууллага хүмүүжлийн ажилд хүмүүсийн боловсролын түвшин, нас, мэргэжил, ажил төрлийн ялгаа, оюуны эрэлт, хэрэгцээг харгалзан төрөлжүүлж ажиллахгүй, мэдээж үнэнийг нийт дунд нь хавтгайруулан ёс болгон ярьж хэлбэрдэх нь газар сайгүй үзэгдэж байна. Аймаг, хот, сум, районы болон үйлдвэр, аж ахуйн газрын намын байгууллагаас аж ахуй, соёлын салбарыг удирдахад хэлбэрдэх арга барил ноцтой саад болж байна. Түүний хамгийн уршигтай хэлбэр нь ямар ч үнээр хамаагүй төлөвлөгөө биелүүлэх хандлага юм. Бүтээгдэхүүний өөрийн өртгийг хэт өндөржүүлдэг, жигд ажиллагааны хэм алдаж довтолгодог, барилгад угсралтыг биелүүлсэн атал ашиглалтад оруулахыг тасалдаг, төлөвлөгөөг үнийн дүнгээр биелүүлэхийг чухалчилдаг, малын чанар чансаа муудаж давжаарсан, зарим нэгдэл алдагдлаас гарахгүй байгаа зэрэг дутагдлын шалтгааныг юуны өмнө хэлбэрдэх арга барилын уршигтай холбож үзэх нь зүйтэй юм. 

Намын байгууллагуудаас социалист уралдаан, тэргүүн туршлага, нэвтрүүлэх ажлыг удирдахад хэлбэрдэх хандлага их байна. Үүрэг амлалт авахуулахад ингэж хандсанаас урьд оныхоо хүрсэн амжилтаас доогуур үүрэг авах, ажилчин, малчнаар нөөц бололцоог нь тооцуулан үндэслэлтэй үүрэг авахуулахгүй, дээрээс нь нэг загвараар оноох, биелэлтийг тогтмол дүгнэхгүй орхих дутагдал үргэлжилж байна. 

Тэргүүн туршлага судалж нэвтрүүлэх ажлыг зарлах, уриалах, төлөвлөгөө, жагсаалт, хуваарь батлах << өдийхнөөр хязгаарлаж хамгийн чухал үе шат үйлдвэрлэлд нэвтрүүлэх ажлыг гардан зохион байгуулахгүй орхих, туршлагыг хийсвэрээр хуулбарлан хэрэглэхийг оролдох, эсвэл манайд тохирохгүй гэж сайн туршлагыг нэвтрүүлэхээс шууд татгалзах зэрэг зохисгүй явдал цөөнгүй байгаа нь туршлагын үр дүнд муугаар нөлөөлж байна. Ингэж хэлбэрдсэний уршгаар өсвөр үхэр эрчимтэй бойжуулах, мал төллүүлэх бааз байгуулж ашиглах зэрэг олон чухал туршлага нэвтрүүлэх ажил нэлээд аймагт үр дүн нь чамлалттай байна. 

Хөдөлмөрийн баатар, шилдэг ажилчдын туршлагыг олон мянган хүн нэвтрүүлж байгаа гэсэн мэдээ судалгаа байвч тэдний хэмжээнд хүрсэн хүн маш цөөн байгаа нь бас л хэлбэрдлийн балаг юм. Тэргүүн туршлага нэвтрүүлэх, социалист уралдаан өрнүүлэхэд үнэхээр чанарын өөрчлөлт гаргая гэвэл юуны өмнө хэлбэрдэх << өвчнийг >> анагаах хэрэгтэй болжээ. 

Хэлбэрдлийн аливаа илрэлийг тухай бүр олж харж газар сайгүй шургуу тэмцэл явуулж, түүнийг намын ажлын бүх хүрээнээс шийдвэртэй шахаж арилгахад чиглэсэн зоримог, тодорхой ажил өрнүүлэх нь нэн чухал зорилт мөн. Түүнийг хурал, семинарын үеийн ерөнхий яриагаар биш юуны өмнө ажлынхаа арга барилыг үндсээр нь өөрчлөн шинэчлэх бодит ажлаас эхлэх хэрэгтэй. Хэлбэрдэх нь хүний үйл ажиллагаанд илэрч байгаа хоцрогдол учраас шалтгааныг нь сайн тогтоож, хүмүүст шинэлэг, дайчин, бүтээлч аргаар ажиллах нөхцөл бүрдүүлэх нь зүй ёсны шаардлага болон тулгарч байна. Эрин цагийн шаардлагаас илт хоцорсон зүйлийг элдэв шинэ дүрмийн нэрээр албадан тулгаж, нийгэм, бие хүний эрх ашигт хохирол учруулдаг хөшүүн царцанги арга барилыг зоригтой таягдан хаяж өнөөдрийн үнэн байдалд нийцэж тохирсон уян хатан, ухаалаг арга ажиллагаанд суралцах нь боловсон хүчин бүрийн эрхэм үүрэг гэдгийг мартаж болохгүй, Нам, улс, олон нийтийн байгууллагын удирдах ажилтан, хүмүүсийн гүйцэтгэх ажлын хуваарийг оновчтой тогтоож, үүргээ яаж биелүүлж байгааг нь байнга хянаж, бүтээмжийг тодорхойлох чанарын үнэлгээний системийг боловсронгуй болгон өндөр шаардлага тавьж ажиллах нь хэлбэрдэлтэй тэмцэх нэг гол арга юм. Дороос тавих олон түмний хяналт бол хэлбэрдэлтэй тэмцэх хамгийн шилдэг арга хэрэгсэл мөн. Намын байгууллагууд олон түмнээс ажлын дутагдал доголдлыг ажил хэрэгч шүүмжилж, саналаа чөлөөтэй хэлдэг тийм уур амьсгалыг бий болгоход онцгой анхаарах хэрэгтэй. Гаргасан тогтоол шийдвэр, арга хэмжээ шигээ биелэлтийг тухайн намын байгууллага өөрөө хянаж, ажлын тодорхой үр дүн, гарсан өөрчлөлтөөр өөрөө үнэлж байх ёстой гэсэн намын заалтыг байнга санаж хэрэгжүүлэх нь чухал ач холбогдолтой. Намын их хурал чанар, үр ашиг, эрчимжүүлэлтийг үндсэн чиг баримжаа болгон дэвшүүлсэн учраас бүтээлч аргын чөдөр тушаа болсон хэлбэрдэхтэй. эвлэршгүй тэмцэж арилгах нь намын байгууллага бүрийн баримтлах зарчмын чиг шугам мөн. 

