Хэрэв ийм төв байгуулчихвал хэрэгтэй зүйл хиймээр байна

Монголчууд толгой сайтай гэдэг. Хаана ч очсон хүний хийдгийг хийж, толгой өвдөхгүй амьдарч чаддаг авьяаслаг хүмүүс. Энэ удаа бид биохимич, доктор Т.Ган-Эрдэнийг уншигчидтайгаа уулзуулж байна. 
Тэрбээр мэргэжлээрээ АНУ-д зургаан жил ажиллаад ирсэн юм. Манай уншигчид энэ эрдэмтнийг таних байх. Учир нь тэдний багийн хийсэн бүтээл төрийн шагнал хүртэж байсан билээ. Доктор маань нутгаа санаад гүйгээд иржээ. Бас сурсан мэдсэнээ Монголдоо зориулъя гэсэн хэтийн бодол наашаа ирэхэд нь түлхээс болсон хэрэг. Өдгөө тэрбээр ШУА-ийн Хими, хими технологийн хүрээлэнд ажиллаж байна. -Биохимич гэдэг мэргэжлийн талаар яриагаа эхэлье? -Амьд организмын эсийн доторхи бүхий л том биомолекул, түүний харилцан үйлчлэлийг судалдаг хүнийг биохимич гэдэг шүү дээ. Ганц эст бактериас эхлээд дээд организм буюу хүн хүртэл судалдаг. Биохимич дотроо уураг судалдаг хүмүүс байна. Тос, нүүрс ус, ДНК судалдаг хүмүүс гээд олон хуваагдана. Дотроо салбарлавал генетикч, уургийн химич гээд их өргөн хүрээтэй салбар байгаа юм. -Та яг аль салбарт нь хамаарагдах вэ? -Би уураг судалдаг хүн л дээ. 1980 онд сургууль төгсч ирээд л академийн Хими, хими технологийн хүрээлэнд ажилласан. Бид уураг задалдаг ферментүүдийг судалж байлаа. Онолын түвшинд сонирхолтой байх болов уу гэсэн үүднээс, монгол амьтны уураг задалдаг ферментүүдийг судалсан. Жишээлбэл, тэмээ, сарлаг, каракул хурганы ходоодонд байдаг уургийг судалж байсан улс. Үүнийхээ хажуугаар манай оронд үйлдвэрлэдэг ч ашигладаггүй хоёр дахь түүхий эд болсон уурагт түүхий эдийг боловсруулах ажилд ферментүүдээ ашиглаж байсан. Тэр нь юув гэхээр манайд ээдэмцэр гээд сүүний уураг зөндөө гардаг байлаа ш дээ. Ээдэмцэр бол маш сайн чанарын уураг. -Сүүнээс гаргаж авдаг уу? -Сүүний тосыг машиндаж аваад үлдсэн шингэн сүүг нь ээдүүлж бэлддэг. Манайд олон мянган тонноор бэлтгэгдэж байсан тэр сайн уургийг дотооддоо багахан хэрэглэдэг байсан. Тахиа тэжээдэг байсан байх. Ийм сайн түүхий эдийг бид ашиглая гээд ферментээр задалсан. Уураг нь амин хүчлээс бүрдсэн гинж шүү дээ. Хүний биед бүгд өөр өөрийн үүрэгтэй. Гаднаас орж ирдэг хорт бодисыг устгадаг уураг ч байна. Тэр чигээрээ хор ч бий. Могойн хор чинь л уураг байх жишээтэй. Тэдгээрийн нэг нь л тэр ээдэмцэр байгаа юм. Бид ээдэмцэрийг задалсан. Энэ нь нэгдүгээрт, микро организмын тэжээл болно. Хоёрдугаарт, хагалгааны дараа эсвэл уураг дутагдсан үед, биеийн тамирын эрчимтэй дасгал хийж байгаа хүмүүст тэжээл болгож өгдөг. Энэ бүтээгдэхүүний нэрийг Ампет гэдэг. Хэрэглэдэг хүмүүс нь андахгүй мэднэ дээ. Жишээ нь, бодибилдингийн залуус бидний гаргаж авсан уургийн бүтээгдэхүүнийг их хэрэглэдэг юм. Бөөрний өвчтэй хүмүүс хэрэглэнэ. Бөөр бол цусан дотор байгаа уураг зэрэг хэрэгтэй бүхнийг шүүн авч, хэрэггүй болсныг нь гадагшлуулдаг эрхтэн. Бөөрний тэр үйл ажиллагаа алдагдахаар хэрэгтэй уураг ч алдагддаг. Тэр уургийг нөхөх журмаар бөөрний өвчтэй хүмүүс их хэрэглэдэг. Ер нь төрөл бүрийн уураг дутагдсан хүмүүс хэрэглэдэг бүтээгдэхүүнийг хийсэн хэрэг л дээ. Одоо ч гэсэн жаахныг хийж байгаа. -Микро организмын тэжээл хийж байсан гэсэн үү? -Тийм. Бактери ургуулахад тэр организмын тэжээл байх хэрэгтэй. Түүнд ашигладаг. Ээдэмцэр хатахаараа хатуу болдог. Түүнийг бид уусгаад сүү хатаадаг багажид хатаахад гурил шиг ширхэгтэй болдог. Түүнийгээ хүнсний нэмэлт болгон мах комбинатад нэлээн хэрэглэж байсан. Онол, практиктайгаа нийлээд энэ бүх ажлаараа 1996 онд бид төрийн шагнал авсан юм. -Дараа нь юу хийв дээ? -Манайх арьс шир, шеврогийн том том үйлдвэрүүдтэй байлаа. Тэндээс малын арьс ширний хүзүү, дөрвөн мөчний год хаягдал их гардаг. Бараг тэр чигээрээ л хог руу ачигддаг байсан. Арьсыг бүрдүүлдэг гол зүйл нь коллагений уураг шүү дээ. Хаяж байгаа арьс ширнээс тэр уургийг нь ашиглая гэж бид зорилоо. Коллагений уургийг ялгаад авчихаар их олон зүйлд ашигладаг л даа. Хүнс, гоо сайхны бүтээгдэхүүн, эмнэлэгт хэрэглэж болно. Бид үүнийгээ гаргаж авсны дараа хүнсэнд хэрэглэсэн. Чихэр ч хийж байсан. Ажлынхаа дундуур Чехт гурван жил аспирантурт сурсан. Тэнд онолын жаахан зүйл үзсэн. Манайд бол хийхэд хэцүү. Бид юу ч үгүй болсон шүү дээ. Бид варианы шилэнд л юм хийж сууна. Манайхан "варианы шил, вакусны шил хоёрт л юм хийж байна" гэж уурладаг. Чи бод л доо, чамайг хүрз, зээтүүгүй байхад газар ух гээд байвал хэцүү биз. Түүн шиг бидэнд хүрз, жоотуу хэрэгтэй байна. Миний мэдэх сүүлийн 20-иод жил шинжлэх ухаанд хөрөнгө оруулалт хийгээгүй. Үнэхээр хэцүү байдалтай байна. -Бор зүрхээрээ л явж байна гэж үү? -Манай эрдэмтэд жаахан юм гаргаж аваад л нөгөөхөө бариад гадаад явдаг. Гэхдээ энэ болохгүй байна. Хэцүү юм. Шинжлэх ухааныг гуйлгаар, хүний лабораторид хийдэггүй. Би ч ганц нэг удаа ингэж явсан. Улсууд тоглоом шоглоомоор "Гуйж наук хийхгүй шүү" гэдэг юм. -Яагаад Америк явах болсон юм бэ? -Юм хийх гэхээр байх юмгүй хэцүү байлаа. Хоёрт, бидний цалин муу шүү дээ. Би Ph.D доктор хүн. Одоо 150 орчим мянган төгрөг л авч байна. 1980 оноос хойш 27 жил энэ салбарт ажиллаж байна. Тийм болохоор би Америкийн К.Д.Вилкинсон гээд эрдэмтнийг "Намайг аваач" гэж гуйсан юм. Энэ нөхөр бол бас уураг судалдаг хүн. "Америкийн үндэсний эрүүл мэндийн хүрээлэн гэж АНУ-ын биомедикал салбарын бүхий л төслийг санхүүжүүлдэг байгууллага байдаг. Тэнд гадаадын эрдэмтдэд төсөл олгодог байгууллага бий. Чи тэнд ханд" гэж зөвлөсөн. Тэр төслийн нэг хэсгийг нь би бөглөдөг, нөгөө хэсгийг нь К.Д.Вилкинсон бөглөдөг юм билээ. Өөрөөр хэлбэл, багш, шавь хоёр хоёулаа бөглөдөг. Үүнээс төсөл авчихвал хүрээд ир гэсэн. Юу бичих талаар багшаасаа асуусан. Надад өөрийнхөө бичсэн баахан юм явууллаа. Уншиж байгаад хоёулаа өөр өөрийн хэсгийг бичээд явуулчихсан. Эхний жил хэтэрхий олон зүйл бичсэн байна, хийж амжихгүй гээд хасчихсан. Дараа нь жил нь бидний төсөл шалгарсан. -Яаж шалгаруулдаг юм бол? -Сүүлд нь яаж шалгаруулдгийг нь асуухад, 24 орчим профессор суугаад үзэж харж, уншиж байгаад сонгодог гэсэн. Багшийг нь бас их хардаг гэсэн. Ингээд тэр хүний лабораторид ажиллах болсон. К.Д.Вилкинсон багшийн өмнө нь ажиллаж байсан лабораторийн гурван эрдэмтэн Нобелийн шагнал 2004 онд хүртсэн. -Америкийн шинжлэх ухааны салбарт Монголоос ажилладаг хүн өөр байсан уу? -Миний мэдэхийн Д.Баярсайхан, Б.Аръяа гээд хоёр сайхан залуу тэнд ажиллаж байгаа. Өөрийн лабораторитой профессорууд. Нэг нь Америкийн үндэсний эрүүл мэндийн хүрээлэнд ажилладаг. Нөгөө нь их сургуулийн профессор. -Та ирээд жил ч болоогүй байгаа гэсэн. Төсөл дуусаад ирэв үү, өөр учир шалтгаан байв уу? -Үнэндээ нас жаахан явахаар идээшихгүй юм. Тэгээд эндээ ирж жаахан юм хийе гэж бодлоо. Академийнхантай ярьсан, хүрээд ир гэсэн. -Та нэг лаборатори байгуулах гээд хөөцөлдөөд байгаа гэсэн. Ямар учиртай юм бэ? -Манай академийнхан "Хэрэглээний биотехнологийн оюуны төв" байгуулах гээд цаасан дээр бичиг баримтаа үйлдчихээд явж байна. Илүү практик юм хийе гэсэн зорилго байна. Био шинжлэх ухаан өдөр ирэх тусам хэрэгцээтэй болж байна. Эмчилгээ, оношлогооны олон төрлийн бүтээгдэхүүнийг энэ шинжлэх ухаанаар гаргаж авдаг. Наад зах нь инсулин байна. Дэлхийн практикт аль эрт нэвтэрсэн ч хэн ч бидэнд технологио өгөхгүй. Бид Америк, Япон, Германтай онолоор өрсөлдөж чадахгүй. Тиймээс амьдралд хэрэгтэй гэхдээ бас онолтой тийм ажил хийхээр хөдөлж байгаа. Хоёрт, био шинжлэх ухааны мэргэжилтнүүд бэлтгэж эх дэвсгэрийг нь тавимаар байгаа. Гадаадад энэ чиглэлээр ажиллаж байгаа монголчуудаа ч энэ ажилд татан оруулна. Эхнээсээ гадаадад ажиллаж байгаа монгол эрдэмтдээс санал санаачилга ирж байгаа. -Төв байгуулах ажил хэр урагштай байна вэ? -Одоо бол цаасан дээр л байна. БСШУ-ы сайд бидний төлөвлөж байгаа ажлыг сайшаасан. Шинжлэх ухаан, технологийг хөгжүүлэх мастер төлөвлөгөөнд энэ чиглэлийн зүйл тусгагдсан байдаг юм байна. Ажил нааштай байгаа. Ер нь алив улс шинжлэх ухааны салбарт дотоодын нийт бүтээгдэхүүнийхээ 1.5 хувийг зарцуулах ёстой гэдэг ч манайхан 0.3 хувьтай л байгаа шүү дээ. -Төв байгуулбал хэдий орчим хөрөнгө шаардлагатай байх бол? -Тоног төхөөрөмж, эм урвалжаа тооцоод үзэхэд дөрвөн сая ам.доллар шаардлагатай. Нэгэнт авч байгаа болохоор чанартайг авах хэрэгтэй. Нэг том багаж авчихад улс даяар хэрэглээд байх боломжтой. Манайд саяхан Томскийн нефть, химийн институтын захирал ирсэн л дээ. Дэлхий даяар өдгөө шингэн нефтиэ их ашигладаг. Өтгөнийг нь дараа ашиглахаар үлдээгээд байдаг юм байна. Гэтэл Монголд олдож байгаа нефтийн ордноос ихэвчлэн өтгөн нь гардаг гэсэн. Энэ нефтийг шингэрүүлдэг микро организм байдаг. Үүн дээр хамтарч ажиллая гэсэн санал тавьсан. Тэрхүү микро организмыг ихээр өсгөөд нефтийн цооног руу хийхэд хэсэг хугацааны дараа шингэрдэг юм байна. Өнөөдөр манайхан газрын баялагтаа найдаад байна. Энэ баялаг дуусч л таарна. Бидний цаад зорилго бол эдийн засагт нэмэр болохуйц тийм салбарыг бий болгох. Монголчууд бид малаа тэжээхээ их ярьдаг. Орчин үед микро организмаа тэжээж хөгжих цаг болсон. Энэ бол цагийн дотор хоёр дахин нэмэгддэг гээд асар хурдан өсдөг эд. Үүнээсээ бид инсулин, интерферон зэрэг зайлшгүй хэрэгцээтэй эм, бүтээгдэхүүн гаргаж авах бүрэн боломжтой. Ингэснээр импортыг чөлөөлж болно. -Та түрүүн Монголын эрдэмтэд зэвсэггүй байна гэсэн. Хэрэглээний биотехнологийн оюуны төв нь та нарын зэвсэг болж чадах уу? -Хэрэв ийм төв байгуулчихвал бид ямар ч байсан зэвсэгтэй болох гээд байна. -Магадгүй та бид хоёрын яриаг уншаад манай мөнгөтэй компаниуд хувь нэмэр оруулах санаа төрөх ч юм бил үү? -Ер нь алив улс шинжлэх ухаанаа улсаас санхүүжүүлэх ёстой. Америкт хувь хүмүүс нь ч ивээн тэтгээд явдаг юм билээ. Би Атланта хот дахь Эморийн их сургуулийн биохимийн тасагт ажиллаж байсан. Энэ сургууль хувийнх хэрнээ нэг жилийн төсөв нь 1.2 миллиард ам.доллар байдаг юм билээ. Тэр хотод "Соса Cola"-гийн үйлдвэр байдаг. Эморийн их сургуулийн төсвийн нэлээд хэсгийг энэ үйлдвэр санхүүжүүлдэг гэсэн. Америкчууд Майкл Жексондоо машин авч өгөөд байдаггүй юм билээ. Манайх бол нэг бөх машинтай байхад нь дээр нь машин бэлэглээд байдаг. Яахав нутгархаж болно, тэгвэл нутгийнхаа эрдэмтдийг санхүүжүүлэх хэрэгтэй. Ядаж нутгаасаа шалгарсан төслийг санхүүжүүлбэл өсч төрсөн нутагт нь хөгжил ирнэ дээ. 
Д.Оюунтуяа
