Хотгойдын хурд -2007 наадмаар зочлохуй

"Хотгойдын хурд" гэсэн нэрний тухай асуудал Мөрөнд очтолоо наадмын нэрний тухай ямар ч бодолгүй явлаа. Нутгийн ах дүүс, найз нөхөдтэй хөөрөлдөж, наадмын хөтөлбөрийн талаар таарсан хүн бүхэнтэй ярьж явтал төв зам дээр тааралдсан нэг найз маань "Манай эндхийнхэн наадмынхаа нэрний талаар жаахан яриатай байна. Дархадууд, халхууд, цаашилбал цаатан, урианхай, буриадууд сэтгэл дундуур байгаа. Анхнаасаа л "Хөвсгөлийн хурд" гэчихгүй дээ" гэх нь тэр. Нээрээ Хөвсгөлийнхөн маань олон ястны нутаг шүү дээ гэж гэнэт санав. 
Яагаад "Хотгойдын" гэж онцолсон юм бол оо. Хотгойдын унага гэж сайхан дуу байдаг болохоор яруу найраг талаасаа гоё юм биш үү? Эсвэл Хотгойдын ван Чингүнжав нутагтаа илүү алдартай болохоор тэр үү? "Хөвсгөл далай наадам ивээн тэтгэлээ" Наадмын урд орой буюу 2007 оны долдугаар сарын 20-ны баасан гаригт Хөвсгөл аймгийн Хөгжимт драмын театрын байранд сул суудал бүү хэл зогсох газар хүрэлцэхгүй пиг дүүрлээ. Театрын хананы зузаан хар тоос гэрэл бүүдийхтэй зэрэгцэн "арилж" нутгийн үнэлж баршгүй эрдэнийн тухай "Ай хө Хөвсгөл далай..." гэсэн аялгуу орчныг мартуулав. Ойрын хэдэн жил аймагт байтугай улсад үзэж байгаагүй гоё концертын гол зочин нь Улаанбаатараас ирсэн Туулайхүү удирдаачтай сонгодог поп оркестр байв. Концертын дараа аймгийн Засаг дарга Б.Батхүүгээс "Манай аймаг яасан их мөнгөтэй болчихоо вэ, ийм үнэтэй сайхан үзвэрүүдийг яаж бүгдийг нь нэг дор авчрав" гэж асуухад "Бид бүх үнийг нь дийлэхгүй юм билээ. Тал мөнгийг нь Хөвсгөл далай маань л гаргалаа" гэж хариулсан. Үнэхээр л "манай аймагт нэг сайхан тоглолт хийж өгөөд дараа нь далайд очиж амраарай" гэж урих юм бол хэн ч Хөвсгөлд ирэх юм байна, Хөвсгөлийнхөн хүссэн хэмжээгээрээ үйлчилгээ авч чадах юм байна гэсэн сэтгэгдэл төрсөн юм. Хамгийн гол нь Хөвсгөл далайгаа л хайрлах, хамгаалах нь хөвсгөлчүүдийн хийх ёстой зүйл болж. Наадмын гэрүүдээр хуушуур, айраг эргүүлж явах зуур янз бүрийн хаяг наасан машинуудын хөлхөлдөөн дунд "Хөвсгөлийн газар шороо", "Миний Монголын газар шороо" гэсэн хаягтай машинууд харагдаж байв. Тэд ч Хөвсгөл нуураа хамгаалах хамгийн сайн арга бол Хөвсгөл аймагт алтны болон фосфоритын гэх мэт хортой уурхай ажиллуулахгүй байх явдал гэж ярьцгааж явна лээ. Заамарт байгаа нэгэн гуанзанд дөхөж ирэх үед ходоод ид хоржигнож байсан боловч "Туул гол саяхан хүнд бохирдсон... алт угаасан мөнгөн ус энд урсаж л яваа... Тэр мөнгөн ус нь биед нэгэнт орчих юм бол мянган литр сүү уугаад ч хордлого нь арилах гэж үгүй шүү дээ... тэгж эрсдэл хийсэнд орвол хэдэн цаг өлөн явъя..." гэх мэтийн яриа манай машин дотор болж байлаа. Ингээд тэнд бууж гуанзанд орлого оруулсангүй. Булган ортол бүсээ чангалцгаав. Мөн эргэх замдаа Дархан, Хонгорын хавьд мөн л адилхан "ус нь цианиттай... цианитаар хордсон өвс идсэн малын мах ч дээ, энд бууж үдлээд хэрэггүй юм биш үү..." гэцгээсхийгээд бохирдолтой газруудаас "Экологийн дүрвэлт" хийж бүсээ чангалсаар явав. Жорлонтой, хогийн савтай наадам Мөрөн хотын наадмын талбай, морины бариа улсын баяр наадмын эргэн тойрноос ч илүү зохион байгуулалттай, хамгийн гол нь хүнлэг байсан шүү. Яагаад хүнлэг гэж байна вэ гэхээр хүнийг бие засах хэрэгцээгээр нь тарчлаан зовоохгүй байх бүх нөхцөлийг хангажээ. Хямд өртөгтэй материалыг рамлаж, нэг метр орчим гүнзгий нүхэн дээр хангалттай олноор барьсан жорлонг хоёр талбайд жирийтэл эгнүүлсэн байв. Наадмын дараа түүнийг хурааж, бохирыг нь булж байгалийн цэвэршүүлэлт хийх юм байна. Бие засах газар хийхээ "мартсан" ганц цэг нь Даваадоржийн талбай орчим байв. Наадмын эхний үдэш болсон шоуны үеэр тэнд бие засах газар байгаагүйгээс болж Хөгжимт драмын театрын арын цэцэрлэгт хүрээлэн хэлмэгджээ. Цэцэрлэгт хүрээлэнгийн Даваадоржийн талбайтай хамгийн ойр хэсэг тэр чигээрээ шивтэр ханхалсан газар болсон нь Сүхбаатарын талбайн өмнөх цэцэрлэгт хүрээлэнгийн хэсэг талбайн үнэрийг санагдуулж байлаа. Түүгээр алхсан хүмүүс ам хамраа дарахаас аргагүй болдог билээ. Мөрөнгийн цэнгэлдэх хүрээлэн, морины талбайд хямд өртөгтэй ногоон өнгийн сеткийг брус модонд хадаж хийсэн, хааш хаашаа хагас метр орчим хэмжээтэй дөрвөлжин хогийн савуудыг энд тэндгүй тавьжээ. Хогийн савны өртөг харваас 2000 төгрөг ч хүрэхгүй бөгөөд энгийн ийм санаачилгыг аймгийн байгаль орчны газраас гаргасан гэнэ. Цагдаа, хамгаалалтын үйлчилгээ сайн байв. Хөрш аймгуудаас болон дотоодын цэргээс нэмэлт хүч ирсэн бололтой. Мөрөнд тэр бүр харагддаггүй хар дүрэмт хувцастай залуус бүгчим халууныг үл тоон морь барианы газар дэг сахиулж байв. Мөрний хөвөө... морь, сурын шинэ талбай... Уяачид Дэлгэрмөрөний арын хөвөөнд гэр, майхнаа барьцгаажээ. Баян, ядуу, хотын, хөдөөний уяачид нэгэн дэнжид ярайх нь марзан Шаравын зураг мэт. Дөрвөн мянга гаруй жилийн тэртээх түүхийн дурсгал бугын чулуунууд тэднээс баруун тийш арав гаруйхан километр бөөнөөрөө байх бөгөөд уяачдын суурин, бугын чулууны хооронд хэдхэн минут аялсан хэн бүхэнд нэгийг бодогдуулна. Монголчууд бид хэдэн мянган жилийн өмнөх түүхийн дурсгалаа эвдэж хөндөөгүй, нүүдлийнхээ уламжлал соёлоо бас тэр чигээр нь хадгалсаар ирсний, морьгүйгээр өөрсдийгөө төсөөлөхгүй явсны жинхэнэ баримтууд нь Мөрөнгийн хөндийд хамгийн сайхнаар харагдаж байгаа нь энэ бус уу гэж зүрх огшмоор. Уяачдын сууринд ороод ирэхэд далай цагаан гэр ч байна, малчны жижиг бор брезэнтэн майхан ч үзэгдэнэ. Ганган хувцсаар ижилссэн унаач хүүхдүүд ч харагдана, ганц ээлжийн хувцастайгаа уралдаж буй хүүхдүүд ч байх юм. Машинаар алс холын аймгаас ирсэн морьдыг буулгаж байх нэг хот байхад, Хөвсгөлийн сумдаас хөлөөрөө орж ирсэн хурдан хөлгүүддээ борог тэжээл буцалган тордож байгаа гал ч байх ажээ. Энэ бүх олон янзын дүр зураг дунд хүүхдүүд гол руу гүйх нь ижилхэн. Морины хүүхдүүд, уяачид ээлжээр галаа сахиж, бас ээлжээр Дэлгэрмөрөний хөвөө рүү явцгааж байв. Зуны халуунд Дэлгэрмөрөний хөвөөнд дэгэж дэрвэж, зүлгэн дээр хөл нүцгэн гүйж, усанд нь шумбахаас сайхан зүйл хаана байх билээ. Ийнхүү далайн мандлыг цэнхэр дурдангаар мяралзуулж, бөөгийн бүжгээр гоёсон, тугалаа дагуулсан сарлаг, үхэр, цаа хөтөлсөн малчин эртэй өндөр Гонгор, "нисдэг" Гэлэнхүү, баатар Даваадоржийг алхуулсан, Алун гоо ээж таван хүүтэйгээ домог үзүүлсэн, есөн хөлт цагаан тугтай морьтон эрсээс улсын цолтой арслан, заан, начингууд туг хүлээн авч цэнгэлдэхэд байрлуулан сүр жавхаа орсон Хотгойдын... үгүй ээ... Хөвсгөлийн даншиг наадам дэндүү сайхан боллоо. 
Ц.ОЮУНГЭРЭЛ 
