Сэтгэлд уяатай халзан нутаг 

Бяцхан түүх
Орон нутгийн засаг захиргааны хуваарийн дагуу өнөөгийн Халзан сум 1925 онд Дорнод аймгийн Хараат сум нэртэй үүсэн байгуулагдаж дараа нь Халзан уулын баруун хойд бэлд очиж төвлөснөөр эртний тахилгат Халзан овооны нэрээр Халзан сум хэмээн нэршсэн юм.
Дараа нь Сүхбаатар аймаг шинээр байгуулагдсанаар Сүхбаатар аймгийн сум болсон билээ. Халзан овооны зүүн урагш арваад км зайд орших Хатавчийн хийдийн буурин дээр 1939 онд очиж төвлөсөн боловч сумын нэр өөрчлөгдөөгүй. Зөвхөн төвөө Хатавч гэх болсон. Хатавчийн хийд давчуу хавцалд оршдог учир орон нутгийнхан хөгжил дэвшлийг бодож сумынхаа төвийг хавцлынхаа баруун дэнж дээр шилжүүлэн байрлуулжээ. Харин шинэ төвөө барихдаа түүх дурсгалын үнэт баялаг болох сүм дуганаа нураасан нь түүхийн хар толбо болон үлдсэн. Энд нэг зүйлийг тэмдэглэхэд Хатавчийн хийд Дарьганга хошуундаа томоохонд ордог хоёр хүрээ, таван дацантай. 500-гаад ламын данстай 100 гаруй лам байнгын хурал хурдаг. Үнэт эрдэнэсээр бүтээгдсэн бурхан ном ихтэй, алт, мөнгөн бишгүүртэй хийд байсан юм билээ. 1937-1938 оны лам нарын их баривчилгаанд хийд нь эзгүйрсэн боловч хийдийн бурхан, эд зүйл нь хэвээр орхигдсон юм. Хийдийн бурхан үнэт зүйлийг үймээн эхлэх үеэр лам нар нь гороондоо нүх ухаж булсан гэдэг бүдэг бадаг мэдээ байдаг. Хатавчийн хийдэд сум очиж төвлөхөд манай аав албан ажилтай байсан болохоор манайх сумын ажилчдын байранд буюу зүүн хүрээний зүүн талд буусан. Сум нүүж очиход хийдийн ном судар хавцлаар нэг тарсан шавар гуулин бурхан, бүрээ, бишгүүр, бумба, бойпор, тахил, хэнгэрэг, цан элдэв зүйлс орхигдсон, сүм дугана ч маш их байсан. Сумын төвийнхнөөр хэдэн өдөр түүлгэж бөөгнүүлсэн, том гуулин бурхны толгойгүй биеийг тэргэн дээр тавиад барилга засахдаа ус авдаг байсан. Тэр үед би 14 настай байсан. Бурхан тахил авах гэхээр ээж минь алдас болно гээд хорьдог байв. Бүдүүн Лувсандорж гуайн дүү Лувсандаш хонин дээрээ дун, бишгүүр хоёрыг ээлжлэн үлээгээд суудаг байлаа. Өнөөгийн Халзан сум Нутаг дэвсгэрийн хувьд Дорнодын их талд багтах тал хээрийн бүсэд оршино. Нутгийн баруун хагаст Монголын томоохон говийн нэг Өөшийн говь байдаг. Халзан сумынхан Өөш морин хошуу Өргөө таван толгой Өргөн цагаан дэрс гэж нутгийнхаа сайхныг бахархан ярьдаг. Манай нутгийг хангайн хүмүүс "Ийм газар хүн яаж амьдардаг байнаа" гэж толгой сэгсэрдэг хэрнээ хүргэн, бэр болоод очиж суух нь олонтаа. Манай сум нутаг, дэвсгэр хүн ам, эдийн засгийн хувьд аймагтаа жижигт тооцогддог боловч эрдэмт мэргэд, алдар цуутай хүнээрээ улсдаа дээгүүрт орно. Монгол Улсын анхны төр, нийгмийн зүтгэлтэн зургаа дахь Ерөнхий сайд Ц.Жигжиджав мөн Ерөнхий сайдын орлогч асан Ө.Мажиг Халзан сумынх. Түүнээс хойш одоог хүртэл төрийн сайд УИХ-ын болон Засгийн газрын гишүүнээр олон хүн ажиллаж байсан, ажилласаар байна. Манай сумаас төрсөн алдартнууд гэхэд хөдөлмөрийн баатар гурав, ардын цолтон төрийн соёрхолт 13, шинжлэх ухааны төрөл бүрийн салбарын эрдэмтэд 40 орчим, яруу найрагч зохиолч зургаа, улсын манлай алдарт уяачид долоо, спортын мастер дөрөв, аймаг сумын алдартнууд гэвэл дэндүү урт цуваа хөвөрнө. Манай сумын адуу хурдаараа аймагтаа төдийгүй улсад нэртэй. Аймгийн наадамд Халзан сумын морьд айраг түрүүний 60-70 хувийг авдаг. Сүүлийн арван жилийн судалгаагаар улсын баяр наадам, Их хурд, бүсийн чанартай уралдаануудад Сүхбаатар аймгийн гаралтай морьд айраг түрүүнд олон давхиж байгаагийн дотор Халзан сумын морьд 40-50 хувийг эзэлдэг. Энэ бүхнийг эргэн дурсахад миний нутгийн дээдэс үр удамдаа өгөөж өлзийтэй нутаг шинжиж шилж буурилж байсны ачаар хүн нь оюунлаг, хүлэг нь хурдан төрдөг ч байж болох юм. Судалж үзүүштэй газар Халзан сумын төвийн хажууханд аль ч талаасаа өнгийж орохоос нааш үл мэдэгдэх Сэнжтэй хадтай гүн хавцал байдаг. Тэнд 220 гаруй жилийн түүхтэй Хатавчийн хийд байсан. Тэр хийдийн олон гавж, хувилгаан маарамба ид шид эрдэм номоороо хошуу нутагтаа төдийгүй Монголдоо нэртэй хүмүүс байжээ. Тус хийдийн хувилгаан лам Билэгт бороонд нордоггүй, хүнийг хараад үүх түүх, үйл явдлыг нь яриад цаашид амьдралд нь юу тохиолдохыг урьдчилан хэлдэг, өвдсөн хүнийг үлээгээд эдгэрүүлдэг нэгэн байжээ. Мөн энэ хавцалд амьдардаг гүйдэг Даржаа гэгч уясан даагатай цуг тарладаг хурдан хүн байсан. Хатавчийн хийдийн эрдэмтэн том лам нар 1937-1938 онд баривчлагдаж цаазлагджээ. Хийд эзгүйрч Халзан сум очиж төвлөсний дараа дугана сүмд нь бага сургууль, дараа нь дунд сургууль байгуулагдсан юм. Тэр сургуульд сурч байсан хүүхдүүдээс ардын багш, шинжлэх ухаан доктор Ш.Шагдар, ардын зураач Д.Амгалан, ардын жүжигчин Ч.Шархүүхэн, төрийн соёрхолт эрдэмтэн Д.Цэрэнсодном, Л.Жамсран нарын олон эрдэмтэд, хөдөлмөрийн баатрууд гавьяатуудын дийлэнх нь Хатавчийн хавцалд амьдарч дугана сүмд нь номын дуу сонсож суралцан, сэнжтэй хаданд нь тоглож өссөн байх юм. Хатавчийн хийдийн хавцалд өсөж тэнд бага, дунд сургууль дүүргэсэн ардын багш, газарзүйн шинжлэх ухааны доктор Ш.Шагдар "Миний халзан хатавч" өгүүлэлдээ "Миний нутаг авьяастай чадвартай, эрдэмтэй ухаантай, зүтгэлтэй идэвхтэй, хүмүүс төрүүлдэг жижигхэн голомт байх" гэж нутгийнхаа онцлогийг онож хэлсэн байдаг. Хатавчийн хавцлын талаар одоо хэр хийгдсэн судалгаа үгүй ч энэ хавцалд хүний оюун ухаанд нөлөөлдөг экологийн эрчимлэг хүчин зүйл байж болох юм. Судалж үзүүштэй санагдана. Манай сум хөгжлийн их ирээдүйтэй Сумын эдийн засгийн үндсэн салбар болох 20 мянган толгой малаа хүн амын ная орчим хувь нь маллаж амьдардаг. Цаашид малынхаа үүлдэр, угсаа, ашиг шимийг нь сайжруулж хагас суурин амьдралд шилжүүлж улам эрчимтэй хөгжүүлэх боломжтой. Манай сумын хуучцуул Алтат, Тосон, Эрдэнийн хөв, Баянбулаг, Оюут гэх мэтээр нутаг орныхоо эрдэнэстэй газруудыг онож нэрлээд орхисон. Эдгээр газар өнөө хэр нь хөндөгдөөгүй унаган төрхөөрөө байгаа. Гашуун, Шүүт, Тасархай, Хөшөө гэхчилэн эрдэс тэжээлийн асар их баялаг бий. Үүнийгээ үйлдвэрлэлийн зориулалтаар эргэлтэд оруулах боломжтой. Манай сум цахилгаан эрчим хүчиндээ тулгуурлан жижиг, дунд үйлдвэрийг нэмэгдүүлэх, ялангуяа мал аж ахуйн бүтээгдэхүүнээ боловсруулах үйлдвэрийг хөгжүүлэх боломжтой. Манай сум шинжлэх ухааны бүх салбарын олон эрдэмтэнтэй. Тэд нутаг орноо шинжлэх ухааны үндэслэлтэй хөгжүүлэх хөгжлийн чиглэлийг тодорхойлж байгаа юм билээ. Миний сэтгэлд уяатай байдаг төрсөн нутаг минь нар шиг мандаж, навч шиг дэлгэрч байх болтугай. 
Халзан сумын уугуул, өндөр настан Ц.Жалбасүрэн 
