ЗОХИОН БҮТЭЭХ АЛБА 

МАХН-ын XIX их хурлаас аж үйлдвэрийн гол салбаруудад бүтээгдэхүүний чанарыг сайжруулан, социалист орнуудын ижил төстэй үйлдвэрүүдийн бүтээгдэхүүний түвшинд ойртуулах зорилтыг дэвшүүлсэн нь зохион бүтээх албадын ажлын гол хөтөлбөр билээ. 

Намын их хурлаас хойшхи жилүүдэд үйлдвэрлэл, үйлчилгээний янз бүрийн салбарт зохион бүтээх албадыг байгуулж бэхжүүлэх, мэргэжлийн боловсон хүчнээр хангах талаар нэлээд ахиц гарч байна. 
Одоо аж үйлдвэрийн салбарын 37 үйлдвэр, аж ахуйн газрыг хамарсан гуч орчим зохион бүтээх алба, товчоодод 500 шахам хүн ажиллаж байгаа нь урьд таван жилийнхээс хоёр дахин олширчээ. 
Зохион бүтээх албаны ажлын нэг томхон шалгуур нь бүтээгдэхүүний нэр төрлийн шинэчлэгдэж, чанар үзэмж нь сайжрахтай шууд холбоотой учраас аж үйлдвэрийн салбарын бүтээгдэхүүний нэр төрөл сүүлийн арваад жилд бараг хоёр дахин нэмэгдсэнтэй зохион бүтээх ажлын үр дүнг холбож үзэхэд болох юм. 

Шинэ техник, технологи, бүтээгдэхүүний загвар, зарчмыг санаачлан сэдэж, зураг төслийг бодож боловсруулах оюуны чадавхи зохион бүтээх албанд төвлөрдөг тул бүтээгдэхүүний зах зээлд өрсөлдөх чадварыг дээшлүүлж, үйлдвэрлэлийн үр ашгийг нэмэгдүүлэхэд уул ажлыг хэрхэн сайжруулахаас амжилт ихээхэн шалтгаална. 
Хөнгөн үйлдвэрийн Яамны савхин эдлэлийн үйлдвэрийн зохион бүтээх албаныхан сүүлийн үед гадаадын ижил төстэй байгууллагуудтай шууд шинэ загвар солилцох, дэвшилт технологи нэвтрүүлэх зэргээр бие даасан санаачилгатай үйл ажиллагаа өрнүүлж байна. 
Тэрчлэн Сангийн Яамны зоос гоёлын зүйлийн үйлдвэрийн зохион бүтээх албаныхан шинээр зохион бүтээсэн зүйлээ сорьж турших лаборатори байгуулан үйлдвэрлэлийн технологийн бэлтгэлийн, шат дамжлагыг иж бүрэлдүүлэхэд чухал алхам хийжээ. 

Зохион бүтээх ажлыг явцууруулах юм уу ганц хоёр инженерийн хэрэг мэтээр урсгалд нь тавьдаг хуучирсан хандлагыг эрс шийдэмгий халж шинжлэх ухаан-техникийн сүүлийн үеийн ололтыг тусгаж, зарчмын шинэ бүтээгдэхүүнийг олшруулах, үүний тулд зохион бүтээх албадын үйл ажиллагаа, арга барил, зохион байгуулалтын бүтцийг боловсронгуй болгох шаардлага зүй ёсоор гарч байна. 
Чухам ийм учраас шинэ бүтээгдэхүүнийг үйлдвэрлэл, хэрэглээний тодорхой нөхцөлд сорьж турших ажлыг сайжруулах, зохион бүтээх үйл ажиллагааг нарийн боловсронгуй болгон хөгжүүлэх чиглэлийг харгалзан улс ардын аж ахуйн гол салбаруудад одоогийн байгаа баазад тулгуурлан толгойлогч зохион бүтээх товчоодыг байгуулах, тэдгээрийг туршилтын бааз үйлдвэрүүдтэй холбох, туршилтыг үйлдвэрлэлийн төлөвлөгөөнд зохицуулан хийх журам мөрдүүлсээр нэлээд хугацаа өнгөлөө. 
Гэтэл олонхи үйлдвэрийн зохион бүтээх албад, шинэ загварыг шаардлагатай хэмжээгээр туршдаггүй, үйлдвэрлэлийн чөлөө зайг харж байж туршсан нэр зүүдэг дутагдал үргэлжилсээр байна. 
Тэр ч байтугай зарим үйлдвэрийн туршилтын цех улирал, жилийн эцсээр үйлдвэрлэлийн төлөвлөгөөг биелүүлэхэд туслах нөөц хүч маягаар зүс нь хувирдаг удаа ч олонтаа байна. 

Шинэ бүтээгдэхүүнийг үйлдвэрлэх технологийг боловсруулах, олноор үйлдвэрлэх аргыг эзэмших, зохион бүтээлт-үйлдвэрлэлийн шатны гүйцэтгэх ажлын дэс дараалал, журмыг тодорхой болгож цэгцлэх, шат дамжлагыг богиносгох асуудлыг салбар, үйлдвэр, бүтээгдэхүүн бүрийн онцлогт тохируулан зохистой шийдвэрлэх шаардлага улам хүчтэй болж байхад зохион бүтээгчдээс шинэ загвар, зураг төсөл хийхийг хоосон шаардаад тэдний хөдөлмөрийн бүтээмжийг дээшлүүлэх, нөхцөл бололцоог бүрдүүлэх талаар төдийлөн хайхрахгүй оронцоглох зуршил хэвээр байна. 
Зураг төсөл, зохион бүтээх ажлыг автоматжуулж, механикжуулан инженер зохион бүтээгчдийг үр бүтээл багатай, нэг хэвийн ажлаас чөлөөлж, сэтгэж бодох цагийг нэмэгдүүлэн улмаар тэдний оюуны чадавхийг өгөөжтэй ашиглахын тулд шинжлэх ухаан-техникийн сүүлийн үеийн ололтыг нэвтрүүлэх шийдэмгий санаачилга дутагдсаар байна. 

Үйлдвэрлэлд нэвтрүүлэх шинэ бүтээгдэхүүний зураг төсөл, эх загварын чанар чансаанд хяналт тавих урлал, гоо зүйн комиссын ажилтнуудын мэргэжлийн ур чадвар, уран сайхны боловсролыг дээшлүүлэхгүйгээр ахиц гаргаж чадахгүй. 
Яамдын урлал, гоо зүйн комиссоос хараат байсан үйлдвэрийн газруудын комиссууд эдийн засгийн шинэчлэлийн нөхцөлд асуудлыг бие даан шийдвэрлэх эрхээр хангагдсан тул ийм нөхцөлд шинэ сэтгэлгээгээр ажиллаж, зохион бүтээх бодлогыг бие даан боловсруулж, бүтээгдэхүүнийхээ чанарыг хариуцах ёстой. 
Энэ нь тэдэнд урьд урьдаас илүү өндөр хариуцлага, үүрэг ногдуулж, улмаар зохион бүтээх ажлын шинжлэх ухааны үндэслэлийг сайжруулах, техникийн гоо зүй, дизайн, үйлдвэрлэлийн урлаг, уран сайхны зохион бүтээлт, антрополог, эргономикийг эрчимтэй хөгжүүлж, практикт өргөн нэвтрүүлэх талаар зохион бүтээх албаны ажилтан бүр чармайлттай, мэдлэгтэй ажиллах нь тэдний эх оронч ариун үүрэг мөн. 

Оны эхнээс мөрдөж байгаа улсын үйлдвэрийн газрын хуулийн зохион бүтээх албадад салбарын зохион бүтээх ажлын бодлогыг боловсруулах өргөн боломж олгосон болохоор тэр сайхан нөхцөлийг үр дүнтэй хэрэгжүүлэх нь чухал байна. 

<< Шинэчлэл өөрчлөлтийн бодлого одоо жинхэнэ практик ажил болж хувирч байна >> гэдгийг МАХН-ын Төв Хорооны V бүгд хурал дээр нөхөр Ж.Батмөнх цохон тэмдэглээд, << Бүх мэргэжлийн сэхээтнүүд нь шинэчлэлийн үйл явцтай тал бүрийн холбоотой нь ойлгомжтой >> гэж сэхээтний үүргийг тодорхойлсон бөгөөд манай зохион бүтээх албадад хөдөлмөрлөж байгаа инженер, техникийн сэхээтнүүд шинжлэх ухаан-техникийн боловсруулалтын өндөр шаардлагыг хангасан, чанар, техникийн үзүүлэлтийн хувьд дэлхийн түвшинд хүрэх шинэ бүтээгдэхуүн, дэвшилт технологи боловсруулж, тэдгээрийг улс ардын аж ахуйд нэвтрүүлэхэд үнэхээр өөрчлөлт хийх цаг боллоо. 


