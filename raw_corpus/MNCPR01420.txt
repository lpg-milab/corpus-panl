Уярал, гунигтай халагдах цэргийн жавхаа

Монгол Улсынхаа торгон хилийг манасан хилчин дайчдын халагдах ёслол өчигдөр Хилийн цэргийн дамжин өнгөрүүлэх төв дээр болов.
Хил хамгаалах ерөнхий газрын дэд дарга, бригадын генерал Х.Жекей, дамжин өнгөрүүлэх төвийн дарга, дэд хурандаа Б.Цэрэндорж, ХХЕГ-ын соёл хариуцсан дарга, дэд хурандаа Б.Ганхуяг нар хилчин дайчдаа үдэцгээлээ. 2006 оны хоёрдугаар ээлжинд цэргийн алба хаасан хилчид ээж аавын эрх хөвгүүд байснаа эх орны эр цэрэг болцгоожээ. "Цэрэг минь, цэмбэн дугтуйтай сумнууд минь" гэж хэзээ ч билээ сонссон үг энэ үеэр бодогдоно. Х.Жекей генерал алба хаахдаа онцгой гавьяа байгуулсан зарим дайчдадаа шагнал гардуулахад "Монгол Улсын төлөө зүтгэе" гэсэн уухай Орбитийн тэнгэрт нүргэлэх нь цаанаа л сүрлэг. "Хилийн төлөө" хүндэт тэмдгээр ахлах түрүүч О.Энхтөр, Б.Хандсүрэн, дэд түрүүч Л.Энхбаатар, Т.Аскербек, Б.Энхболд, байлдагч Т.Баярдалай, Ц.Болдхуяг нар энгэрээ мялаалгаж, Хилийн цэргийн ойн хүндэт медалиар Т.Нямдорж, Д.Ядамжав, Ч.Эрдэнэбилэг, Б.Ганхүү нарын 15 хүн шагнуулсан. Төрийнхөө сүлдэт хилийн баганыг өвөл зун, өдөр шөнийн алинд ч нүд цавчилгүй харуулдан бүрэн бүтэн байдлыг нь хариуцдаг тэд алтан манжлагат тугнаасаа адис авахдаа халагдах хоногоо хуруу тоолон хүлээж байснаа аль хэдийнэ мартаж, нутаг нутгийн зүг жолоо зална гэхээс гунигтай, уяралтай байгаа нь илт харагдана. Дарга удирдлагуудынхаа өмнө л цээж тэнэгэр номхон жагсаж номын царайлж буй болохоос сэтгэлд нь ямархан их хоргодол, нутаг усандаа шалавхан очихын мөрөөсөл нуугдан байгааг хэлж яахин мэднэ. Сэлэнгийн цэнхэр хязгаар, Булганы хөглөгөр хөвч, Замын-Үүдийн улаан элсэн дунд ч бэлтгэл сургууль хийсэн тэдний алхаа ярс ярсхийхэд цэрэг гэдэг зэрэг гэсэн үг хэмээн хэнд ч төсөөлөгдөнө. Сэлэнгэ аймгийн 0243-р ангид алба хаасан Н.Оргилсайхан хэмээх залуу жилийн өмнө Төв аймгийн Эрдэнэ сумаас цэрэгт мордохдоо ОХУ-ын онц хилчин болоод буцахаа зүүдлээ ч үгүй явжээ. Оросын Хиагтын отрядын дарга Р.В.Ксёнзын гарын үсэгтэй нандин үнэмлэх өвөрт нь халуу дүүгэж, зүрхэн талд нь зүүсэн одон тэмдэг нь гялалзсан тэрбээр аав Нямдорж, ээж Цэрэнханддаа баруун хацраа үнсүүлэхээр догдолчихсон зогсоно. Нутагтаа жолоо мушгиж явсан тэрбээр Хиагтад хоёр улсын хилийн цэргийн гэрээгээр очин барилга дээр ажиллахдаа тэсвэр тэвчээр, мэргэжлийн ур дүйгээр орос ах нарыг бишрүүлжээ. Ахлах түрүүч Г.Соёлдэлгэр ОХУ-аас хоёр улсын хил дамнасан адууны бүлэг хулгайчтай амь дүйн хөөцөлдөж барьсан гавьяагаараа "Онц хилчин" цолын эзэн болов. Байлдагч Т.Ганбаяр "Онц хилчин"-ийхээ тэмдгийг халагдахдаа өмсөх жир хувцсандаа боочихсон байсандаа гэмшиж бригадын генералынхаа өмнө даруухан толгойгоо илж зогсоно. Хилийн цэргийн дэд дарга "Монгол Улсын "Онц хилчин" цол, тэмдгийг хилийн отрядад насаараа ажилласан дарга нар ч тэр бүр ховорхон авдаг шагнал. Иймээс тэр сайхан тэмдгээ зүүж явах хэрэгтэй" гэж бахархахын ялдамд зөвлөгөө өгч байх юм. Хилийн цэргийн дуу бүжгийн эрдмийн чуулгынхны дуулсан цэргийн сэдэвт дуунд эх орны хөвгүүд дэндүү уярч "Дархан хилдээ албаа хаагаад Дайчин нөхөд минь халагдах боллоо Торгон хилийн цэнхэр хаяанд Торойх баганы дасал бараа Гэр минь болсон застав минь баяртай" гэхэд нулимсаа арчицгааж, үдэхээр ирсэн дарга нараа тэвэрч уйлах аж. Ойрхон байгаагаар нь анзаарч байхад 0243-р ангийн тоо бүртгэгч, ахлах дэслэгч Д.Батжаргалын ч хоолой нь зангирчихсан тун хэцүү байх шиг санагдсан. Хоногийн уртад нэгэн аавын хүүхдүүд шиг ижилдэн дассан цэрэг андууд салан одно гэдэг хэцүү юм аа. Дурсгалын зургаа хамтдаа татуулцгааж, хотынхон нь хөдөөнийхнийгөө "Удахгүй ирж уулзана биз дээ, утасны дугаар 99..." гэж гуйсан, туньсан үгээр шалцгаана. Хонгор жаахан найз охинтойгоо үнсэлцэн зогсоо байлдагч хажуугийн нэгнээс байтугай даргаасаа ч, зураглаачаас эмээхийг мартсан мэт. Эх орныхоо өнцөг булан бүрт алба хаасан хилчдийг хувцас хунараар нь тэр отряд, ангийнх гэдгийг хэлж болмоор харагдана. Замын-Үүдийн боомтод алба хаагчид хар өнгийн хүрмээр жигдрэн гангарч, гадаадын жуулчид мэт тансаг нийлэг цүнх үүрцгээжээ. Хөдөөгийн заставт чимээ аниргүйхэн залуу насныхаа нэгэн жилийг үдэгсэд ар гэрээс ирэхдээ өмсөж ирсэн бололтой хэлхгэр уужим дээлээ өмсөцгөөсөн нь жагсаалын талбай дээр шинэ цэргүүд шиг соньхон харагдах юм. Жагсаалын бүрээ хангинаж аймаг аймгийг зорих цэргийн цуваандаа суух цаг болов. Цэрэг хувцсан дээрээ дээл, хүрэм давхарлаж өмссөн тэд нутаг нутгийн андуудтайгаа салж ядан үймэлдэж байснаа зориг шулуудан ачааны тэрэгний тэвшин дээр үсрэн гарцгаах аж. Архангай, Булган, Өвөрхангай, Төв, Сэлэнгэ гээд монгол нутгийнхаа зон олонд тэд "Хилийн тэнгэр цэлмэг байгаасай Холын тэртээд дуу минь хүрээсэй" гэж шаагитал дуулсаар очиж яваа. Эх орныхоо хаяаг амгалан тайван байлгах үүрэгтэй дүү нар нь тэдний очсон унаагаар аав ээж, ахан дүүстээ үнсүүлээд, амраг бүсгүйнхээ нууцхан харцаар үдүүлээд ирнэ. Тэд бас ах нар шигээ "оройн тоондоо жагсаад л баймаар аа" гэж дуулсаар л харина даа. 
Л.Батцэнгэл
