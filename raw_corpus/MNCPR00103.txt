Барилгын баталгаат хугацааг гурван жил байхаар тогтлоо

УИХ-ын Эдийн засгийн байнгын хорооны өчигдрийн хуралдаанаар Монгол Улсын Мянганы хөгжлийн зорилтод суурилсан Үндэсний хөгжлийн цогц бодлого батлах тухай УИХ-ын тогтоолын төсөл, Барилгын тухай хууль болон Хот байгуулалтын тухай хуулийн шинэчилсэн найруулгын төслийн анхны хэлэлцүүлгийг хийлээ.
Үндэсний хөгжлийн цогц бодлого батлах тухай тогтоолын төсөлд УИХ дахь Ардчилсан намын зөвлөл, МАХН-ын бүлэг болон ажлын хэсгээс зарчмын зөрүүтэй 120-иод санал гаргажээ. Төслийн "Гэр бүлийн хөгжил, хүн ам зүйн бодлого"-ын хэсэгт "Эхчүүдийн 2-3 жилийн зайтай зохистой төрөлтийг дэмжих замаар хүн амын жилийн дундаж өсөлтийг нэмэгдүүлж, улмаар хүн амаа өсгөх бодлого баримтална гэсэн хэсгийн эхлэлийг "Зохистой төрөлтийг.." хэмээн гишүүд санал нэгтэйгээр өөрчлөв. Төслийн 4.4-т "2010 оноос эхлэн үе шаттай нэмэгдүүлж, 2015 он гэхэд эрэгтэйчүүдийн тэтгэвэр тогтоолгох насыг 65, эмэгтэйчүүдийн тэтгэвэр тогтоолгох насыг 60 насанд тус тус хүргэнэ" гэснийг хасахаар болов. Төслийн "Боловсролын хөгжлийн бодлого"-д тусгасан "Уул уурхай, биотехнологи, нанотехнологи, мэдээллийн технологийн чиглэлээр нийт 1000 залууг тусгай шалгаруулалтаар сонгож, зохих бэлтгэл хангасны үндсэн дээр АНУ, Япон, Англи улсад сургах, сургалтын зардлыг төрөөс бүрэн санхүүжүүлнэ" гэснийг"... эхний ээлжинд 1000 залууг..." гэж өөрчлөв. Тус байнгын хороо үдээс хойш зарчмын зөрүүтэй саналаар гишүүдээс санал хураалт явуулан хэлэлцлээ. Дараа нь Барилгын тухай хуулийн шинэчилсэн найруулгын төслийг хэлэлцэж санал хураалт явуулав. Тус хуульд тусгасан барилгын баталгаат хугацааг Иргэний хуультай нийцүүлэн гурван жил байхаар тогтлоо. Мөн барилгын ажлын явцыг фото зургаар баримтжуулан баталгаажуулах гэснийг гишүүд дэмжив. Хот байгуулалтын тухай хуулийн шинэчилсэн найруулгын төсөлд зарчмын зөрүүтэй 130 гаруй санал гарчээ. УИХ-ын гишүүн Г.Батхүү уг хуулийн төслийг ажлын хэсэг рүү буцаах горимын санал гаргасныг гишүүд дэмжсэнээр байнгын хорооны хурал өндөрлөлөө. 
Д.Навчаа
