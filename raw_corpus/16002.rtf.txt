№39 (16002)         
1985 оны хоёрдугаар сарын 14
Дэлхий, сансар амгалан байг!

Газар дэлхий дээр зэвсэглэлээр хөөцөлдөхийг хазаарлан зогсоох, сансрыг милитаричлах аюулыг сэрэмжлэн зайлуулах нь хүн төрөлхтний өмнө тулгарч байгаа хамгийн чухал зорилт мөн. 

ЗХУКН-ын Төв Хорооны ерөнхий нарийн бичгийн дарга, ЗСБНХУ-ын Дээд Зөвлөлийн Тэргүүлэгчдийн дарга К. У. Черненкогийн онцлон хэлснээр << Хүн ард манай үе аюултай байгааг зүгээр нэг ухамсарлаад зогсохгүй, хоёр гол бодлого, тухайлбал энх тайвны бодлого, дайнд бэлтгэх чиг шугамын хоорондын зааг хаа байна вэ гэдгийг удам тодорхой ойлгож байна. Ард түмэн, засгийн газрууд олон улсын байдлыг сайжруулахын төлөө, зэвсэглэлээр хөөцөлдөхийг зогсоохын төлөө, сансрыг энх амгалан байлгахын төлөө, газар дэлхийгээс цөмийн зэвсгийг зайлуулахын төлөө шийдвэртэй тэмцэж байна >> . 

Цөмийн дайны аюулыг арилгах, энэ бат энх тайван, олон улсын аюулгүй байдлыг хангах түүхэн зорилт биелэгдэх бүрэн бололцоотой гэсэн гүн итгэл, саруул ухаан сайн санаат хун бүрийн сэтгэл санааг эзэмдэж байна. 

Хүн төрөлхтний энэ шударга энэрэнгүй хүсэл эрмэлзлийг Зөвлөлт Холбоот Улс, социалист хамтын нөхөрлөлийн ах дүү, бусад орны нам, төрийн энх тайванч чиг бодлого бүрэн дүүрэн илэрхийлж байгаа билээ. Зөвлөлт Холбоот Улсын санал санаачилга, идэвхтэй байр суурь, цуцалтгүй хүч чармайлтын үр дүнд сансрын болон цөмийн зэвсэглэлд хамаарах нийт цогцолбор асуудлаар зөвлөлт америкийн хэлэлцээ хийхээр тохиролцов. 

Женевийн хэлэлцээний хэлэлцэх асуудал, зорилгыг нарийвчлан тохирсон явдал сансарт зэвсэглэлээр хөөцөлдөхийг сэрэмжлэн зайлуулах, дэлхий дээр зэвсэглэлээр хөөцөлдөхийг хазаарлан зогсоох асуудлыг буурь суурьтай, үр бүтээлтэй авч үзэх боломжийг бий болгож байгаа юм. Сансарт зэвсэглэлээр хөөцөлдөх асуудлыг авч үзэхгүйгээр стратегийн зэвсэглэлийн тухай асуудлыг ч, дунд тусгалын цөмийн зэвсгийн асуудлыг ч авч хэлэлцэх боломжгүй. Эдгээр асуудлыг гагцхүү харилцан уялдаатай, цогцолбороор авч хэлэлцвэл тодорхой үр дүнд хүрнэ. Ийм боломж байна гэдэгт дэлхийн олон нийт эргэлзэхгүй байна. Хэлэлцээний замд тохиолдох саад бэрхшээл багагүй байх нь мэдээж боловч түүнийг гэтлэн давж болно. Үүний тулд юуны өмнө хэлэлцээнд оролцогч талууд сайн санаа өвөрлөж, ухаалаг байж, адил тэгш аюулгүй байх зарчмыг хатуу чанд баримтлах нь чухал гэдгийг Зөвлөлт Холбоот Улс шийдвэр төгс мэдэгдсэн билээ. 

Нөхөр Ж. Батмөнхийн хэлснээр << Олон улсын асуудлыг шийдвэрлэхэд чин үнэнээсээ эрх тэгш, шударгаар хандахын төлөө тэмцэж байгаа Зөвлөлт Холбоот Улсын сайхан үлгэр дууриалыг америкийн тал ч нэгэн адил гаргавал. . . зөвлөлт америкийн шинэ хэлэлцээ ч нааштай үр дүнтэй болж болох юм гэж БНМАУ үзэж байна. Энэ нь энх тайвныг эрхэмлэгч бүх хүчний амин чухал эрх ашиг, хүсэл эрмэлзэлд нийцэхсэн билээ >> . 

Сансрыг милитаричлах нь пуужингийн довтолгооноос хамгаалах системийг хязгаарлах тухай зөвлөлт америкийн хугацаагүй гэрээ, мөн одоо дагаж мөрдөж байгаа олон улсын бусад олон хэлэлцээрийг бусниулах, улмаар цөмийн зэвсэглэлийг хязгаарлан хорогдуулах үйл явцыг үрэн таран хийгээд зогсохгүй, бүх чиглэлд зэвсэглэлээр хөөцөлдөх явдлыг ямар ч хяналтгүй түргэтгэх аюултай юм. Чухам ийм аюул заналыг хүн төрөлхтний амар тайван аж төрөх орчин, дэлхийн соёл иргэншлийн одоо, ирээдүйн хувь заяаны замаас зайлуулахын төлөө Зөвлөлт Холбоот Улс, холбоотон анд нөхдийнхөө хамт эрс шийдмэг тэмцэж байна. 

Гэтэл АНУ, НАТО-гийнхон үүнээс тэс өөр бодлоготой байна. Тэд << стратегийн хамгаалалтын санаачилга >> гэдэг нэрийн дор нөгөө талын эсрэг цөмийн түрэмгийлэл үйлдсэн цагт тэндээс хариу цохилт ирэх боломжгүй болгох зорилготой тийм түрэмгий үзэл баримтлалд хөтлөгдөж байна. << Оддын дундахь дайн >> буюу пуужингийн довтолгооноос хамгаалах систем байгуулах тухай энэ түрэмгий үзэл баримтлалаар бол, АНУ-ын цөмийн стратегичид пуужингийн довтолгооноос хамгаалах << бамбай >> халхавч дор хариу цохилт үзэлгүй үлдэж, өөрсдөө л бусдад цөмийн зэвсгийн цохилт өгөх боломж олж авах дан ганц өрөөсгөл зорилготой юм. Хэрэв нөхцөл байдал албадвал Зөвлөлт Холбоот Улс төрийнхөө болон холбоотон анд нөхдийнхөө аюулгүй байдлыг хамгаалахын тулд шаардлагатай бүх хариу арга хэмжээ авах нь ч ойлгомжтой. 

Тийм учраас зөвлөлт америкийн Женевийн шинэ хэлэлцдэг түүний эцсийн үр дүн болох цөмийн зэвсгийг бүрэн устгах зорилгод хүргэх нь хүн төрөлхтний одоо, ирээдүйн хувь заяанд шийдвэрлэх ач холбогдолтой. 

Оновчтой, үр дүнтэй хэлэлцээ хийхэд саад тотгор учруулах янз бүрийн оролдлого, сансарт зэвсэглэлээр хөөцөлдөхийг сэрэмжлэх, дэлхий дээр зэвсэглэлээр хөөцөлдөхийг хазаарлан зогсоох зорилгод харш ямарваа алхам хийх явдал байж хэрхэвч таарахгүй. Сансрын болон цөмийн зэвсэглэлд хамаарах нийт цогцолбор асуудлаар Женевт хэлэлцээ хийж байхад америкийн түрүүлж цохилт өгөх дунд тусгалын цөмийн пуужингуудыг Өрнөд Европын нутаг дэвсгэрт үргэлжлүүлэн байрлуулсаар байх нь зүйд нийцэх зүйл огт биш. Харин АНУ түрүүлж цөмийн зэвсэг хэрэглэхээс Зөвлөлт Холбоот Улсын жишээгээр татгалзах, Өрнөд Европт цөмийн зэвсэг байрлуулахаа хүр азнах үүрэг авах нь Женевийн шинэ хэлэлцээнд, хамтран тавьсан зорилгодоо хүрэхэд дорвитой тус нэмэр болохсон билээ. Цөмийн зэвсгийн нөөцийг нэмэгдүүлэхгүй байх, цөмийн зэвсгийн бүх туршилтыг бүрэн хориглох нь дэлхий дээр цөмийн зэвсэглэлээр хөөцөлдөхийг хязгаарлах нөхцөл бололцоо бүрдүүлэх төдийгүй, сансарт зэвсэглэлээр хөөцөлдөх оролдлого, санаархалд баттай хаалт болж чадах учиртай. 

Газар дэлхий, сансрын орон зайд үхлийн зэвсэг байрлах байр байх ёсгүй. ЗХУ болон социалист хамтын нөхөрлөлийн бусад орон, нийт шударга улс түмний дуу хоолой ийм байна, Дэлхий, сансар амгалан байг! 

