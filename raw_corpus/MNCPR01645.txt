Хаан залчихаад залбирч байх уу, зарц томилчихоод зандарч суух уу

УИХ-ын гишүүн, эсвэл аль нэг намын дарга болно гэдэг ардчилсан нийгэм дэх ойлголтоор бол асар олон хүний зарц хийнэ гэсэн үг. 
Гэвч манайд бол дарга болно гэдэг хаан болохын дайтай санагдаж байгаа. Мөдхөн МАХН хуралдана. Энэ намын Их хурлын төлөөлөгчид нийлж суугаад дөрөв хоногийн турш "хаан залах уу, зарц томилох уу" хэмээн маргалдах гэж байна. Монголын нийгэм, улс төрийн амьдралын тодорхойлогч хүчин болдог энэ хаалттай цул байгууллагын зарц нь хэн байхаас их зүйл шалтгаалах учиртай. Хэмжээгүй эрх дархтай "хаан" сууж гэмээнэ Монголын нийгэм төдий чинээ дарлагдаж, авлига хээл хахуульд живж үйлээ барна гэсэн үг. Харин зарц томилогдож гэмээнэ хаалттай бүхэн нээлттэй болж харц ардын нуруу тэнийх ёстой билээ. Хаан суухын мӨрӨӨсӨл МАХН-ын дарга болчих санаатай ил далд үгсээн зохион байгуулж яваа нөхдийг харвал энэ нам хаантай болох гэж байгаа нь тодорхой байна. Экс Ерөнхийлөгч Н.Багабанди, ерөнхий нарийн бичгийн дарга С.Баяр, Сангийн сайд асан Ч.Улаан нарын нэр дуулдах л юм. Тэдний хэн нь ч хаан суух л хүсэлтэй байгаагаас энэ том намын зарц хийгээд гүйгээд байхгүй нь мэдээж. Н.Багабанди бол найман жил Ерөнхийлөгч хийчихсэн учраас хаана хэрхэн ямбархаж, хэний өмнө ихэрхэж болдгийг гаргууд мэдэх нэгэн билээ. Түүнийг Ерөнхийлөгчөөр ажиллаж байх хугацаанд шүүхийн байгууллага нэлдээ авлигад идэгдэж цус ойртсон гэдгийг бүгд мэднэ. Тэрбээр хувь хүнийхээ хувьд л хий гаргахгүй хаяагаа манахын тулд хэвлэл мэдээллийнхнээс бүрмөсөн тасарсан хуучинсаг коммунистуудын загвар болсон хүн. Түүнээс шинэлэг арга барил, гялалзсан ажил хэрэгч байдал, нийгмийг зөв тийш нь залуурдаж чадах чадварлаг менежерийн үйл хэргийг хүлээх хэрэггүй. Харин таг дуугүй сууж, гаднаас нь харахад намбатай хашир эрийн буурь суурийг л харж болох биз. Түүний энэ байдал нь ням гариг бүрт "25 дугаар суваг" телевизээр гардаг "Титэм үг " хэмээх үлгэрийн цагаар нь тодорхой харагддаг билээ. Титэм үгээ хэлээд хаан суухыг бол тэр цөхөх юмгүй чадна, түүнд итгэж болно. Харин С.Баярын хувьд өнө удаан жилийн турш Ерөнхийлөгчийн Тамгын газрын дарга, намын нарийн бичгийн даргаас хэтэрч үзээгүй тул намын дарга болно гэдгийг дэлхийн дайдыг хэмжсэнтэй адилтгаж байж болох юм. Албан тушаал, улс төрийн карьерын хувьд таашаал аваагүй хүний хувьд үзээд алдах боломж ч байж мэднэ. Гэхдээ л тэр шалгарсан коммунист гэдэгтэй хэн ч маргахгүй. Түүний өнөөдрийг хүртэл нэр цэвэр байсны шалтгаан бол хашиж буй албан тушаал нь жижигдэж байсантай л холбоотой болохоос туйлын шударга, шинэлэг байр суурьтайдаа биш л болов уу. Энэ хүн намын дарга болж гэмээнэ бас нэгэн төрлийн хаан суух нь тодорхой. Сангийн сайд Ч.Улаан. Нэр төрийнхөө хувьд урагдсан тэрлэг шиг болтлоо салмайчихсан энэ хүн юу л бол. Ардчилсан нийгэмд өндөр албан тушаал хашиж буй хүний хувьд сэтгүүлчидтэй хамгийн их зууралдаж, тэднийг цагдаад өгч, шоронд илгээсэн нүглээ яалтай. Бас тэгээд улсын сангийн авдрын цоож цуургыг атгаж байсныхаа хувьд ч, төрийн өндөр албан тушаал хашиж байсныхаа төлөө түүнтэй холбоотой яривал ч ярих юм их бий. Хаан суухын санаа их байвч дэмжлэг муу байж мэднэ. Учир нь парламент дахь бүлгийн дарга болчихож чадахгүй бяр дутаж байгаа юм хойно намын дарга болно гэдэг арай л ахдах болов уу. Зарц байхын тавилан Дээрх гурвын дэргэд зарц байх хүсэлтэй хүмүүс бас байх шиг. "Манай нам болохгүй байна. Энэ алдааг нь ингээд засчих юмсан, болохгүй байгааг нь тэгээд болгочих юмсан" гэсэн хүсэлтэй оюуны бяр, сэтгэлийн тэнхээ нь ид амтагдаж яваа хүмүүс мэр сэр байх шиг. Гэвч тэд намын дарга болно гэдэг зарц байхын нэр гэдгийг мэддэг учраас зугтаж бултаад олдохгүй л биз дээ. Одоогийн МАХН-ын дарга бөгөөд Монгол Улсын Ерөнхий сайд бол тэдгээр зарц нарын нэг яах аргагүй мөн. Энэ том намын толгойд суучихаад улс төрийн хүрээнд олигтойхон хор найруулчихаж чадахгүй аж ахуйн аар саар зүйлээр оролдож, мөрийн хөтөлбөр төдийхөнд ороогдож урд хормойдоо бүдчиж яваа нь түүний л буруу. Удирдах зөвлөл хийгээд парламент дахь бүлгийнх нь гишүүд түүнийг улс төрчдийнхөө хувьд өсч, хөлөө олж тэнцвэржиж, улмаар хэлд орж хэлэлцэхийг нь хүлээх завгүй нь үнэн. МАХН-ын дарга болохоосоо өмнө хотын дарга байж түмний зарц хийхийн зовлон жаргалыг ханатлаа амссан төдийгүй дарга байна гэдэг зарц байхын нэр гэдгийг мэддэг нь түүнд гай болж байгаа хэрэг. Уг нь түүнийг Н.Энхбаяр өөрийн дуулгавартай зарц байлгах гэж сонгуулсан атал тэрбээр түмний өмнө чих зөөлөн зарц нь явах гээд буруудлаа. Одоо яая гэхэв. Харин одоо түүнийг хэлтрүүлж намын дарга хэвээр нь үлдээвэл тэр зарц биш хаан болж алдаагаа залруулах нь лавтай. МАХН-ын Удирдах зөвлөлийн гишүүн Ц.Мөнх-Оргил. Түүнийг УИХ-ын гишүүн боллоо л гэж буруутгадаггүй юм бол муулах боломж бараг олдохгүй. "MCS"-ийн захирлуудтай найз гэж бүрэн эрхийг нь түдгэлзүүлдэггүй л юм бол өөр үйлдсэн "гэмт хэрэг" үгүй биз. Түүний боловсрол, мэдлэгт итгэсэн хүмүүс намын дарга болооч гэдэг авч тэрбээр намын дарга гэдэг зарц байхын нэр гэдгийг ойлгодог учраас зугтаж, мултраад байдаг нэгэн. Хариуцлагаас айж байгаа нь тэр. Түүнтэй нэгэн адил хүн бол "Онц их хурлын төлөө" хөдөлгөөний тэргүүн Т.Гантулга. Бас л "Би чадахгүй" гээд гүйж одох хүний нэг. Хаан, зарц хоЁрын Ялгаа Ажиглаваас энэ намын гайгүй хүмүүс нь бултаад, гайтай хүмүүс нь зүтгээд байгаа хэрэг. МАХН-ыг насаараа талхиж, нуруугүй морь шиг болготол нь холгочихсон хуучинсаг коммунистуудаасаа энэ удаа татгалзвал яасан юм бэ, МАХН-ын гишүүд ээ. Учир нь нийгмийн аль ч салбарт 1970, 1980-аад оны залуус хүч түрэн гарч ирлээ. Тэд хаан залчихаад залбирч байхаас зарц томилчихоод зандарч суухыг илүүд үзэж байна. Тэд УИХ-ын гишүүн, сайд, намын дарга гэдгийг хэмжээгүй эрхт дархтан гэхээсээ зарц гэж ойлгоод захирч тушаахыг, тэднийг өөрсдийнхөө төлөө сайн сайхан зүйл хийхийг тулган шаардаж байна. Тэд ширээн дээрээ Н.Энхбаярын морьтой зургийг биш Бритни Спирсийн хөөрхөн зургийг тавьж байна. Түүн шигээ Н.Энхбаярыг загнаж, Бритниг шүтэхээ хэнээр ч заалгахгүй. Тийм учраас тэдэнд үеэ өнгөрөөсөн ч цэцэрхэж суудаг коммунист өвөө нар биш, харин шинийг сэдэж шинээр сэтгэдэг, сонгогчдынхоо өмнөөс гүйж харайдаг залуу менежерүүд хэрэгтэй байна. Хүссэн хүсээгүй ч шинэ үе чинь ирлээ, тэдний гарыг халуухан атгана уу. 
Л.Мөнхбаясгалан
