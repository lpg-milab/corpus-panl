Л.ДАШНЯМ

БОР ЕЭВЭН

	Энэ бол одоогоос хорин таван жилийн өмнөх явдал билээ. 
	Шалгалт дууссаны маргаашнаас хүүхдүүд гэр гэрлүүгээ тарж, би ээжийг хүлээн байрандаа үлдэв.
	Ээж надад "хүүгийнхээ шалгалтыг дуусах үеэр хот орж үзнэ" гэж хэлүүлсэн болохоор би тийн хэд хоног хүлээхээр шийдсэн юм. "Муу ээж минь ямар хот орон газар үзсэн биш. Хүүгийнхээ байхад ирээд үзчихвэл аштайв даа. Хотод нэг жил болсны хэрэг юу билээ ээждээ дуртай газры нь үзүүлж дөнгөлгүй яахав" гэж бодож суулаа би. Ээж ирнэ гэсэн өдрөө ирсэнгүй. Хүлээсэн ганцхан өдөр хүртэл сар жил мэт санагдав. Гэвч тэр нь үнэндээ миний л гэрээ санасны хэмжээ байсан байлгүй. Нутгаас гарсан намраа би гэрээ санан, заримдаа шөнө орон дотроо уйлдаг байлаа. Тэгээд бас түүнийгээ хүн мэдчих вий хэмээн нуухы нь яана. Нэг дороос ирсэн Дондог найзаасаа ч хүртэл ичээд гэрээ санаснаа ер дуулгадаггүйсэн...
	Ээжийг хүлээгээд ер бүтэхээ болилоо. Сүүлдээ бүүр тэсэхээ болиод "За яахав замдаа зөрвөл ч зөрөхөөс. Дүүрсэн хэрэг машин харъя" гэж бодоод, нутгийн зүг гарах унаа хайж гарлаа. 
	Хөдөө явна гэхэд бэлтгээд байх ч юу билээ. Айл хотынхондоо өгөх жаал чихэр боов авлаа. Харин ээждээ л нэг аятайхан бэлэг авмаар байв.
	Авсан юм гэвэл "хэрэггүй юм авлаа" гэж хүүхдүүдэд загнуулан байж зах дээрээс өндөр үнээр авсан хятад шүүрнээс өөр юмгүй. Гэтэл томоохон юм авъя гэхээр мөнгө хүрэхгүй, ялигүй нэг аар саархан юм авъя гэвэл сэтгэлд нийцэхгүй тун хэцүү байлаа. Тэгээд яая даа гэж бодож суутал Самбуудоржийн ахыг хотоос очиход ээж "бор еэвэн нэг их горьдсон шүү!" гэж ярьж байсан нь санаанд орлоо. Ээждээ аваачиж өгөх юмтай болсондоо баярлан, байрныхаа урдах мухлагт хурдхан гүйж очоод хэдэн бор еэвэн авав. Түүнээ нөгөө хотны хүмүүсийн "гар цайлгана" гэж авсан чихэр боовтойгоо ч нийлүүлсэнгүй. Тусад нь нямбайлан боож, гартаа авч явах нэг муу цүнхэндээ хийлээ. 
	Ийнхүү замдаа гарахад бэлэн болсонсон. Миний азаар унаа хөсөг ч амархан олдлоо. Төрөлхийн буржгар үс нь даахирч тал тал тийшээ сэгсийж унжсан, нэгэн бүдүүн эр намайг,
	- Ах аа та хаа явах вэ? гэж асуухад нэг их тоож харахгүй байх шиг байснаа
	- Архангай явбал сууваа. Буудалд буузтай, алсраад ам халаахтай бол алтан шар зам аваад явалгүй яахав, төрийн минь сүлд ! хэмээн нэг их сүрхий аргуун дуугаар эрс тэс өгүүлэв. 
	Баярласан гэж жигтэйхэн. Шуудайтай юмаа машин дээр нь гаргах гэж баахан тойрч гүйлээ. Гэвч түүний тэр уул шиг өндөр ачаан дээр над шиг эр шуудайтай юм гаргах нь байтугай хөрвө ишиг ч үсэрч дэгдээд гарч чадамгүй харагдана.
	Жолооч моторынхоо хавхгийг сөхөн, бүдүүн бөгсөө төөр тэнд тонтойлгон байж хэсэг зуур нэг юм оролдож байснаа, царай нь чавга шиг улаан юм болчихсон өндийж ирээд
	-За хөө тэгээд "литрийн дал", "дотрын зуу" бий юу? гэв. Би тэр "литрийн", "дотрын" хэмээх нь юун болохыг ер ойлгоогүй боловч өврөө уудлан замын зардалд бэлдсэн хэдэн төгрөгөө үзүүлбэл
	-Болох, болох ... бондгор толгойгоо даах ... гэж сунжруу хэлээд, өтгөн хар хөмсгөө сэрвийлгэн, морьтой хүнд хөөгдсөн сарлагийн нүд шиг эргэлдсэн алаг нүдээ донжтой ирмэв.
	Бид удалгүй замдаа шуударлаа. Жолооч маань "Хорин хоёр" өнгөртөл ганц ч үг солилгүй дөмбийж, жолоогоо няхуурхан мушгин, хөмсгөө зангидан явснаа "хорин хоёр" өнгөрмөгц
	-  За хө ингээд Рэнцэнгийн даваа давчихсан улс чинь Эгийн даваа, Долоон даваа ер юухан байхав дээ. Гэвч Архангайд чухам хаа хүрэх хүн бэ дээ чи? гэв.
	-Урд Тамир хүрнэ.
	- Тэгэх тусмаа юухан байхав. Үдийн будаа шүү дээ, тийм биз? гэснээ намайг хариу хэлэхийг ч хүлээсэнгүй:
            
                              Нуур л нуур л гэнэ дээ 
                              Нутгийн нуур өнгөтэйеэ 
                              Нууцхан л нууцхан гэвч дээ
                              Миний амраг онцгой ёо


гэж нөгөө л пир пархийсэн аргуун хоолойгоороо үглэн дуулав. Гэртээ хурдхан харих юмсан. Ээжтэй замдаа зөрчихвөл яана" гэж би дотроо их л яарч явлаа. Тэгээд жолоочид түүнээ мэдэгдэх санаатай.
	-Бид хоёр маргааш гэхэд Архангай орчихно биз дээ? гэвэл
	-Тэр ярихгүй ээ хонгор минь! Уужуухан арван хоногийн ажил байна гэх нь тэр шүү. Дотор палхийх шиг болж
	-Жолооч нар Баян-Өлгий ороход арав хонодоггүй гэж ярилцдаг биш үү? гэвэл
	-Аа! Өлгий бол ч юу байхав л дээ. Гурав хоноход л хүрчих юм чинь гээд ер юу ч болоогүй юм шиг хэнэггүй царайлав. Тэхэд нь л би "тоглоом тохуу хийж яваагий нь" ойлгон санаа амарлаа.
	Жолооч надтай нэг их юм ярихгүй, тэгсэн мөртлөө бас ам хуурай явахгүй, нэг бол "нуур л нуур л"- аа аялан,
эсвэл түүнийхээ аяар хандсан дуугаа авч, заримдаа бүүр "энүү цагийнуу эхэндүү эртүү цагийнуу эцэстүү уул шигүү биеюүтэй, уртуу харуу мангасуу байжуу гэнээ..." гэж үлгэр эхэлснээ болин нам цахиулчихсан мэт хэсэг чив чимээгүй явна.
	Тэгснээ
	- За хө ингэхэд ямар тамгын газар алба залгуулж, хэн гэдэг хэргэм цолыг зүүж явна даа? гэж над руу нүдээ бүлтийлгэн, сүртэй харна. Намайг хариу дуугарахгүй болохоор,
	-Би чинь чамайг хө нэг томоохон яамны нь сайд хавьцаа юм бодож яваа шүү. Муу ахыгаа ганцхан суга татаад орлогчоо болгодог юм шүү дээ гэнэ. Тэгэж тэгэж баахан үйлий минь үзээд зүгээр ярья гэсэн бололтой арай төв дуугаар
	-Ямар сургуульд сурдаг вэ? гэв.
	-Багшийн сургуульд
	-Хотод ирээд удаж байна уу?
	-Өнгөрсөн намар ирсэн.
	-Өө тийм үү? Гэвч одоо юухан байхав. Арав харайгаад л аймгийн дарга, армийн орлогч боллоо шүү дээ гэж бас л нөгөө марзан яриандаа оров.
	Бид хоёр тийн хөгжилтэй, хөгжилгүй хоёрын хооронд, дуутай шуутай явсаар хэдэн уул, хэдэн гүвээ давжээ.
	Нэгэн өндөр даваа өөд өгслөө. Давааны оройд гаран гартал жолооч маань дуугаа хураан, моторын дууны аяар царай нь хувиран байн байн өндөлзөөд, урагш зүтгэх нь халаг явсаар даваан дээр гармагц,
	-ЁОХ! Араа Дамчаа аргы нь ололгүй дээ, тийм биз хө? гэснээ тас тас хөхрөв.
	Тэргээ салхи сөргүүлэн зогсоогоод, бууж дугуйнуудаа пид-падхийтэл хэд сайн өшиглөж үзсэнээ
	-Усаа юүлээрэй! гэж надад чанга орилон дуулгаад, өөрөө замаас холдон бөгцийн зогсов. Би ч гэсэн бууж биеийн чилээ гаргалаа. Жолооч кабинаа онгойлгон суудал дороосоо нэгэн гоё орос цүнхтэй юм гаргаж ирснээ
	-Идэх юмаа гаргаарай хө! "Үе үе нэг иднэ, үхрээ муулахаар нэг цадна" гэж дуулсан уу? гэв. Би замын хүнс гэмээр юм аваагүйдээ сэтгэл жаахан зовсон боловч
нэрэлхэлгүй
	-Би идэх юм аваагүй. Замдаа гуанз дайрахгүй юмуу? гэвэл
	-Хээ цэс! Гуанзны хоолыг ямар хоол, Гүнжээ хүүхнийг ямар хүүхэн гэдэг юм бэ. Тэгвэл ахынхаа "шүүснээс" нэрэлхэлгүй цохиноо хө гэж байна.
	Тэрбээр цүнхнээсээ баахан чанасан мах гарган, хавирга чөмөг юу хандсанаасаа далбайтал нимгэхэн нимгэхэн огтлон үмхэлж, цахиур шиг том том цагаан шүдээ гялалзуулан шир ширхийтэл зажлав. Надад хааяа опглож өгөөд
	-Өөрөе дуртайгаа аваад цохиоч! Ямар утлиагүй үхээрэв! хэмээн доогтой өгүүлнэ.
	Тэр харсаар суутал дал, дөрвөн өндөр, чөмөг юутай хийтэй нь "хоосоллоо". Би урьд өмнө ийм их иддэг хүн үзээгүй болохоор "ёстой нөгөө идээд цаддаггүй эр хар мангас нь л ийм байдаг байх даа" гэж бодлоо. Жолооч маань цадав бололтой юмаа эмхлэх гэснээ над руу харан
	-Чи идэхгүй биз? Далд хийлээ шүү! гэв. Намайг толгой сэгсрэхээр
	-Юу сайхаан, дур сайхаан. Гэвч эр хүн хөдөө гадаа явахдаа хээ шаагүй, идэж уух, эхнэр хүүхэнд эр бар явах хэрэгтэй байдаг юм даа. Миний нөхөр яах вэ сайд болсон хойноо гайгүй сайн мууг ялганаа! гэв Тэгснээ таатай нь аргагүй суниагаад
	-Одоо жаахан дугхийгээд, шөнийн сэрүүнд нь гэлдрэх үү дээ? Орчлонд аавын хүү болж төрсний хэрэг юу билээ одтой тэнгэрийн дор ёстой нэг аахайна шүү дээ хө гэлээ. Би дуугүй л байв.
Жолооч маань гараа алдлан, тэнгэр харж нэлээн хэвтээд, ид л хурхирч эхэллээ гэтэл давхийн босон харайж,
	-Явдаг хэргээ хө. Нойр ихэдвэл сайд холдоно. Ноднинг бодвол Норжмоог алданаа! гэж хаанаасаа ч гардаг юм бэ гэмээр цэцэн цэлмэг урсган, хэдэн дугуйгаа дахин нэг нэг пис түсхийтэл өшиглөж үзэв.
	Бид хоёр цааш хөдөллөө. Давааны бэлд орсон хойно жолооч дуу орон, "Цомбон туурайт"-ыг эхлэн, нөгөө "нуур л нуур л"-руугаа арай оруулчихалгүй овоо дуулж байснаа гэнэт болин, "Аргагүй амраг"-ыг аялж гарав. Тэгэхэд нь л би түүнийг өөрөө зохисон юмуу, тийм дуу байдаг юмуу нөгөө дуулах дуртай "нуур л нуур л" нь Аргагүй амрагийн" аянаас ная ерэн хувь зээлдсэн болохыг ойлголоо.
Би яваандаа жолоочдоо овоо дасаж, ээж минь ирэх ёстой байсан, замдаа зөрчих болов уу гэхээс сэтгэл зовж яваагаа, гэрээ санаснаа бүгдий нь ярилаа. Жолооч миний бодсончлон сэтгэл хөдөлсөнгүй.
	-Тэр яахав. Одоохон уулзаж учирлаа. Муусайн ээж нар яахав саналаа барилаа, үхлээ хатлаа л болж байдаг юм. Тэгээд тэр үхэж хатаад байгаа нь хаа л байдаг билээ. Хэдэн жил яваад ирэхээр гайгүй өөрөө ч сурна, ээж чинь ч дасна даа хө хэмээв.
	-Миний нөгөө "ээж одоо намайг жигтэйхэн санаж байгаа" гэж жолоочдоо ойлгуулбал тэр улам яаруу явна даа гэж бодож явсан минь ч өнгөрлөө.
Бид хоёр шөнөжин яваад, маргааш өглөө нь Дашинчилэнд нарнаар ирлээ. Сумын төвд зогсохгүй гэсэн шиг шуудхан явсаар гэнэт "Дэлгүүр" гэсэн жижигхэн цагаан байшингийн үүдэнд зогсов. Жолооч бууж дотогш ороод удаж, удаж нэг малигар улаан хүүхэн дагуулсаар, хоёул их л хөгжилтэй инээлдэн, бие биенээ нударч түлхсээр хүрч ирэв. Цаадах нь бодвол худалдагч юм байлгүй. Тэр намайг ер хүн ч гэж тоосонгүй. Инээх юм гараагүй байхад л тас тас хөхрөн
	- За чи өөрөө л мэд! Бодвол Ааяадаа боохгүй юм байгаа биз дээ? гэхэд жолооч "яая даа байз" гэсэн шиг дөлж зогссоноо, над руу харан
	-Дүү хүү маань гэрээ санаж явдаг, хэцүүхэн л байна. Яадаг юм билээ байз. Дараа явбал яасан юм! гэв. Цаадах нь
	-За за их юмаар боож дээ гайгүй! Юманд ээлж бий гайгүй! ... гээд ширэв татав. Түүний ширэв татахыг жолооч ер тоосон шинжгүй хэсэг бодолхийлэн зогссоноо над руу царайчилсан нүдээр харснаа, хүүхэн рүү эргэн
	-За тэгвэл бушуул! Ердөө ингээд л ухасхийгээд ирье гэв.
Улаан хүүхэн бөөн баяр болон, дэлгүүр рүүгээ хүнд биеэ дааж ядан, дэлэн хөхөө сугсартал эв хавгүй харайлгав. Жолооч ачаан дээрээ авиран гарч юмаа засаж янзлаад
	-За миний дүү буугаад энэ хавьд хүлээж бай! Бас тийшээ салгалаад яахав. Ах нь цаад хүүхэнтэй чинь энүүхэн урагшаа нэг айлд оччихоод ирье. Тэгээд хоёулаа гандан уулыг дуулаад ганийгаад өгнөө ер саатах юмгүй! гэв.
	Намайг юунд орхих гээд байгааг би асуусангүй, дуугүй л кабинаас гарлаа. Улаан хүүхэн том боодолтой юм тэврэн ирж, миний сууж байсан байрыг эзэлмэгц төдхөнөө, урд гүвээ даван тоос татуулан одов...
	Би дэлгүүрийн нүүрэн талыг дагуулан тавьсан сандлуудын нэгэн дээр сууж тэднийг хүлээлээ. Хойно урдаас ирсэн хүмүүс дэлгүүрээр орж гаран, сав суулгандаа боов чихэр хийж, хоорондоо ийм тийм бараа таваарын тухай ярилцан өнгөрнө.
	Би ээждээ авсан нөгөө хэдэн бор еэвэнгээ кабинд явуулсандаа сэтгэл зовон, арай хэмхлээд хаячихгүй байгаа гэж бодож суув.
	Дашинчилэн Улаанбаатарыг бодвол маанайтай тун ойрхон. Гэсэн ч энд Шар хөвийн дөрөлж давангуут л үнэртэх шиг болсон нутгийн салхи ч үгүй, нэг л эл хуль. Бодвол "эндээ хонох болбол яана" гэж айж сууснаас л тэгж санагдсан юм байлгүй.
Нөгөө хоёр алга л байв. Нар ташиж эхэллээ. Хойноос хоёр машин дүүрэн хүн ирлээ. Хүмүүс бууцгаан ийш тийш гүйлдэн, зарим нь дэлгүүр хоршоогоор орно. Зарим нь саваагүйтэн энд тэндэх бичиг цаасыг уншина. "Энэ явуулын улс гэж ёстой нэг чөтгөр шиг юманд дуртай байх юм даа. Үүдтэй хаалгатай бүрийг онгойлгон, зарлал бичгийг ч үлдээхгүй юм даа!" гэж бодож, тэднийг ажиглан суутал, нэг хүн
	-Цэрмаа гуай та буухгүй юмуу? гэх нь тэр шүү. Цэрмаа гуай! ... Дотор палхийх шиг болж, арай муу ээж минь яваа юм биш биз дээ? гэж бодоод дуу гарсан зүг рүү харвал үнэхээр машин дээр ээж минь сууж байв. Би яаж тийшээ гүйж хүрснээ ч мэдсэнгүй. Нэг л мэдсэн машин өөд авиран гарсан байлаа... Гэтэл... огт танихгүй авгай өмнө минь харагдахад би дэмий л мэндэлсэн болоод, дугуйн дээрээс үсрэн буулаа.
	"Ээжтэй минь ийм адилхан, бас тэгээд адилхан нэртэй хүн байдаг байна шүү" гэж гайхан, нүүр буруулан
буцлаа. Хоолой минь торолзон, нүдэнд нулимс цийлэгнэсэн боловч би түүнээ хүмүүсээс нуухыг хичээв.
	Нөгөө хоёр маань нар жаргах үед эргэн ирж, жолооч бид хоёр аян замаа үргэлжлүүллээ. Би жолоочийг ирэнгүүт хэдэн бор еэвэнгээ гаргаж үзэх юмуу гэснээ "өдий болтол хамт явчихаад надад итгэхгүй байна" гэж жолооч маань гомдчих вий гэж бодоод дэмий л гаднаас нь дарж үзлээ. Гэвч хатуу цүнхний цаана юу мэдэгдэхсэн билээ. Бид хоёр элдвийг  бас л ярилцан, заримдаа дуу аялан, зам хорохыг мэдсэнгүй их замыг туулжээ.
	Манай гэрийг олох гэж ер цөхсөнгүй. Манайх ерөөсөө замын дагуу нутагладаг болохоор мэдэхгүй хүн ч олж цөхдөггүй юм. Биднийг очиход ээжийн бие барагтайхан, хэвтэрт орчихсон байлаа. Хөөрхий минь намайг үзээд өөрийн эрхгүй нулимс унаган, бөөн баяр болов. Босож бидэнд цай хийж өгөх гэсэн боловч толгой нь эргээд чадсангүй. Би ээжийнхээ ор дэрийг засаж өгөөд, хамт ирсэн жолоочдоо цай чанаж өгөв. Хоол хийе гэтэл тэр
	-Үгүй, үгүй хоолоор яахав. Хойтох ажил бүүр хэцүүдлээ. Өнөөдөр ачаагаа буулгачихыг бодъё. Буцахдаа дайрна гээд сандран босов. Ээж
	- Яаж байгаа чинь тэр вэ! Хоол хийлгэж идээд явалгүй яадаг юм бэ гэхэд,
	-За яах вэ эгчээ, дараа болъё. Хүүтэй чинь сайхан танилцсан. Миний нэрийг Дамчаа гэдэг. Араа Дамчаа л гэвэл арай олон хүн мэдэх байх даа гэснээ инээн, за баяртай! гээд гарлаа.
	Би түүнийг үдэж өгөхөөр даган гарлаа. Ээж бидний араас
	-Иш! ямар буянтай хүний үр бол доо. Миний хүү ирж байгаарай! гэх нь бүдэгхэн сонсдлоо. Жолооч кабиндаа орж сууснаа
	-Пий! гэж амаа барин, чамд нэг чухал юм хэлэхээ мартчихаж. Өчигдөр айлд очихдоо чиний цүнхийг уудлан, дээр нь явсан хэдэн бор еэвэнг айлд өгчихсөн шүү. Золиг чинь нэг болохгүй айл ... гэхэд нь би үгий нь тасдан
	-Хүүе! та яаж байгаа юм бэ! гээд ухасхийснээ яаж ч чадалгүй зогтусан зогслоо. Жолооч сэтгэл зовсон болтой
	-Бөглүүлмэр чинь Өгий дээр ер санасангүй л дээ.
Тэрнээс... байсан л байлгүй... ээ мал гэж! хэмээн өөрийгөө зүхлээ. Би түүнд юу ч хэлж чадсангүй. Тэр,
	-За яахав ээ, ах нь буцаж ирэхдээ аймгийн төвөөс бор еэвэн авчиръя гээд нөгөө алиа хөгжүүн зан нь хэдийн үгүй болж, түлхүүрээ тэмтчин байж олоод, машинаа асаав.
	Би гэрийнхээ хаяанд холдон буй машины араас үдэн хоцорлоо. Болдогсон бол газар дэлхийг доргитол нь хашгирмаар санагдана. Наран найртай мишээн, гүн цэнхэр отгоргуй хязгааргүй цэлийж, хичнээн чанга орилсон ч миний дууг дуулахгүй мэт ээ.
	Би дэмий л гэрээ налан зогсвол бор гэрийн минь туурга хав халуухан байлаа.
	Манай хаяанаас хөдөлсөн машин яван явсаар бяцхан хар цэг болон тэртээх уулсын чанад далд оров...

1970 он

 
