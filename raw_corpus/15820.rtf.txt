№171 (15820)     
1984 ОНЫ ДОЛДУГААР САРЫН 18.
ХУУЛЬ  ЁСЫГ ЧАНД САХЬЯ

Манай социалист хууль бол нийтийн амьдралын бүхий л харилцааг зохицуулж, хөдөлмөрчид, иргэдийн эрх, эрх чөлөө, ашиг тусыг хамгаалан, тэдний хүсэл зоригийг илэрхийлж байдаг эх орон, ард түмний маань хөгжил дэвшил, аз жаргалтай амьдралын нэн чухал баталгаа мөн. Төр улсаас ард түмнийхээ улс төр, нийгэм эдийн засаг, соёл, шинжлэх ухааны болон нийгмийн амьдралын бусад бүх салбарт байгуулсан түүхэн ялалт, амжилтыг хуулиар бататган бэхжүүлж, тулгарч байгаа тодорхой зорилтуудыг хуульчлан тунхагладаг юм. 

Социалист хууль бол хэн бүхний сайн мэдэж хэзээ ч, хаана ч байнга чанд сахиж мөрдвөл зохих зүйл мөн. Хуулийг ийнхүү хамгийн хатуу чанд нэгэн мөр дагаж биелүүлэхийн ач холбогдол. зайлшгүй шаардлагыг саяхан болсон ЗХУКН-ын Тов Хорооны бүгд хурал дээр нөхөр К. У. Черненко тэмдэглэж хэлэхдээ: << . . . Хууль үнэхээр хатуу. Иймээс түүнийг төдийчинээ хатуу чанд мөрдөх хэрэгтэй. Ингэхгүй бол хэв журам зохион байгуулалт, социалист хууль ёсыг бэхжүүлэх бүх хүч чармайлт талаар болно >> гэжээ. 

Манай орны социалист бүтээн байгуулалтын цар хүрээ улам бүр өргөжиж, шийдвэрлэх зорилтууд нарийсах тутам дэглэм журамд итгэх итгэл гүнзгийрч, хүмүүсийн ухамсар, соёлын хэмжээ дээшилж, тэр хэмжээгээр хууль ёсыг биелүүлэхийн төлөө тэмцэл эрчимжиж, элдэв хэрэг, зөрчил багасч байна. Гэмт хэрэг нийгмийн Хэв журмын зөрчилгүй хамт олон болох хөдөлгөөн үйлдвэр, байгууллага, хамт олны дунд өрнөж байна. 

Гэсэн ч хууль зүй зөрчих, гэмт хэрэг, зөрчил гарахын эсрэг хийх тэмцлийг газар бүрт жигд сайжруулж чадаагүйгээс Завхан, Баянхонгор, Баян-Өлгий, Төв аймаг. Дархан хотод хэрэг, зөрчлийн тоо олигтой буурахгүй байна. Түүнчлэн аливаа хууль тогтоомжийн заалтыг биелүүлэхгүй байх, хууран мэхлэх, худал мэдээлэх явдал зарим газар үзэгдсээр байна. Малын зүй бус хорогдолтой тэмцэх, хашаа, худгийг хайрлан хамгаалах талаар гарсан хууль тогтоомжийг Хөдөө аж ахуйн Яамны системийн зарим байгууллага тун хангалтгүй биелүүлж байна. 

Социалист өмчийн хадгалалт, хамгаалалтын тухай хууль тогтоомжийн шаардлагыг муу биелүүлж байгаагаас Худалдаа. Бэлтгэлийн Яам, Барилга, Барилгын материалын үйлдвэрийн Яамны харьяа зарим байгууллагад улсын өмчийг идэж ашиглах, үрэгдүүлж үрэн таран хийх, гэмтээж муутгах явдал гарч байна. Ялангуяа Сэлэнгэ, Архангай аймгийн худалдаа, бэлтгэлийн зарим байгууллагад хяналт шалгалт сүрхий суларснаас тэнд ноцтой хэрэг зөрчил нэлээд гарчээ. зарим албан тушаалтан эрх мэдлэг хувийн ашиг тусын үүднээс ашиглаж. төрийн тогтоосон хууль зүйг зөрчиж, нийгэм, иргэдэд ноцтой хохирол учруулж байна. Дорнод аймгийн АДХ-ын гүйцэтгэх захиргааны орон сууцны комиссын нарийн бичгийн дарга Т. Лхамсүрэн хууль зүй зөрчин өөрийн ах дүү, танил талын хориод хүнд дур мэдэн орон сууц олгож байжээ. Ийм зөрчлийн талаар холбогдох байгууллага бүр тодорхой дүгнэлт хийж. нэн даруй арилгах хэрэгтэй. Хууль ёсыг их, бага ямар ч хэлбэрээр зөрчлөө гэсэн тэр нь нийгэм, иргэдийн эрх ашгийг ноцтой хөндөж үлэмж хохирол учруулдаг тул хууль ёс зөрчих аливаа илрэлтэй тууштай тэмцэх нь бүх нийтийн хэрэг мөн. 

Нам, улс, олон нийтийн бүх байгууллага өөр өөрсдийн харьяа нутаг дэвсгэр, газар, байгууллагын хэмжээнд төрөл бүрийн хууль зүйн биелэлт ямар байгааг тодорхой хугацаагаар байнга судлан дүгнэж, хууль зөрчсөн аливаа шалтгаан, нөхцөлийг илрүүлэн түүнийг арилгах, таслан зогсоох арга хэмжээг шуурхай авч хэрэгжүүлж байх ёстой. Энэ ажилд хууль, хяналтын бүх байгууллага онцгой хариуцлагатай үүрэг гүйцэтгэх ёстой. Хууль зүйн зөрчилтэй тэмцэх шууд үүрэг хүлээсэн мэргэжлийн байгууллагын хувьд тэдгээр нь гарсан хэрэг, зөрчлийн талаар тодорхой мэдээллийг шаардлагатай бүх газар, хүмүүст хүргэж, хууль зөрчих явдлаас урьдчилан сэргийлэх, тэмцэх арга зам, санал боловсруулж, түүнийгээ олон түмний хүч туслалцаа, дэмжлэгт тулгуурлан шууд зохион байгуулж хэрэгжүүлэн биелүүлж байвал зохино. 

Хууль зүйг зөрчих явдалтай хийх тэмцлийг хүчтэй үр нөлөөтэй болгох нэг гол нөхцөл нь энэ ажилд олон түмнийг өргөнөөр татан оролцуулах явдал мөн, Иймд эрх зүйн зөрчилтэй тэмцэх хөдөлмөрийн хамт олны зөвлөл, ардын нөхөрлөлийн гишүүд, ардын хяналтын групп, пост, залуучуудын эвлэлийн хянах пост, үйлдвэрчний эвлэлийн янз бүрийн комисс зэрэг олон нийтийн болон хөдөлмөрчдийн сайн дурын байгууллагуудын үйл ажиллагааг хууль зөрчих явдалтай тэмцэхэд чиглүүлэх, тэдэнд мэргэжлийн туслалцаа үзүүлэх, ажлыг нь хянаж шалгах, зааж зааварлах талаар холбогдох байгууллага бүр системтэй тодорхой ажил зохиох хэрэгтэй байна. 

Хууль ёсыг нарийн чанд сахин биелүүлэхийн тулд хууль зөрчсөн гэм буруутай хүмүүст хүлээлгэх хариуцлага гарцаагүй байх тухай ленинч зарчмыг тууштай хэрэгжүүлэх нь чухал. Энэ зарчим өнөөдөр ч үлэмж чухал ач холбогдолтойг нөхөр Ю. Цэдэнбал тэмдэглэж хэлэхдээ: << Улс нийгэмд хохирол учруулчихаад ёс суртахууны болон материалын хариуцлага хүлээхгүй өнгөрч байгаа баримт цөөнгүй байна, Үүнийг цаашид тэвчиж огтхон ч болохгүй. . . Хариуцлага хүлээхгүй завшиж яваа тийм гэмт этгээдүүдийг заавал олж, нийгмийг хохиролгүй болгож байвал зохино >> гэжээ. Иймээс хууль зөрчсөн нэг ч тохиолдлыг зүгээр өнгөрөөж болохгүй бөгөөд хууль зүйн зохих хариуцлагыг заавал хүлээлгэсэн байх ёстой. 

Хууль тогтоомжийн заалт бүрийг хэрэгжүүлэн биелүүлэх нэг чухал нөхцөл нь нийт хүмүүсийн хууль зүйн мэдлэг, соёл өндөр байх явдал юм. Ийм учраас иргэд, ялангуяа албан тушаалтны хууль зүйн мэдлэгийг дээшлүүлэх талаар байгууллага бүр бодож боловсруулсан дэс дараатай тодорхой арга хэмжээ авч хэрэгжүүлбэл зохино. 

Энэ бүхний ч дүнд хууль тогтоомжийг боловсронгуй болгох, түүний биелэлтийг сайжруулах, социалист сахилгыг бэхжүүлэх талаар МАХН-ын дэвшүүлж байгаа зорилтыг амжилттай хэрэгжүүлж чадна

