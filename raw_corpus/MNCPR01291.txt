Хуурамч хүнснээс хамгаалах гэж гишүүд хэрдээ л ухаан зарав

Урд хөршөөс оруулж ирсэн хүнсэнд эрхэм гишүүд сэтгэл дундуур байна. Өнгөрсөн баасан гаригт хүнсний аюулгүй байдлын сэдвээр яриа өрнөхөд нэг бус гишүүн үүнд санаа тавилаа. 
Э.Бат-Үүл гишүүн "Монголд нэлээд үнэтэй зарагддаг виски Эрээнд арван юань байна лээ гэж явж үзсэн хүн ярьсан" хэмээн хуучлав. Харин түүнийг Европт очиход "Хүнсний хэрэглээ өөрчлөгдсөн нь мэдэгдэж байна" гэж тэнд амьдардаг монголчууд хэлжээ. Энэ бүхний эцэст Э.Бат-Үүл гишүүн: -Европын стандартад нийцсэн бүтээгдэхүүн оруулж ирвэл гаалийн татвараас шууд чөлөөлөх арга хэмжээ авч болох уу гэж Хүнс, хөдөө аж ахуйн сайд Д.Тэрбишдагваас асуулаа. Чанар муутай бүтээгдэхүүний гаалийн татварыг нэмж, чанартай барааны татварыг бууруулах зам байж болохыг сайд хүлээн зөвшөөрөв. Юутай ч хятад төмсөн дээр түүний хэлсэн зарчим үйлчлэх бололтой юм. Улсын мэргэжлийн хяналтын газрын дарга Д.Батбаатар "Хуурамч барааны ихэнхи нь ганзагаар орж ирдэг" гэв. Чанарын шаардлага хангаагүй бараа орж ирээд буйн гол шалтгаан хил дээр лаборатори байдаггүйтэй холбоотой гэж тэр тайлбарласан юм. Европын стандартад нийцсэн бүтээгдэхүүнд эрхэм гишүүд санаархаж байгаа ч үүнд хүртэл өчнөөн зай бийг чанаргүй мах, сүүний статистик харуулна. Европын стандартад нийцсэн мах бэлтгэхийн тулд малыг стресст оруулахгүй нядлах гэх мэтийн нарийн шаардлага тавьдаг юм билээ. Харин манайд бэлтгэсэн мах сүүний цөөнгүй хувь нь Монголынхоо ч шаардлага хангахгүй байна. Улсын мэргэжлийн хяналтын албаны даргын хэлснээр бол "Мах, сүүн бүтээгдэхүүн хор судлалын шаардлага хамгийн ихээр хангахгүй байгаа" аж. УМХГ-ын Эрүүл мэндийн хяналтын улсын албаны дарга Д.Оюунчимэг үүнийг "Махыг үйлдвэрийн аргаар бэлтгэхгүй байгаа"-гаар тайлбарлав. Мах, сүүг үйлдвэрийн бус аргаар бэлтгэж байгаа нь бохирдол ихтэй гарахад нөлөөлдөг агаад тээвэрлэлтийн нөхцөл алдагдаж буй нь ч муугаар нөлөөлжээ. Мал өссөн гээд байгаа ч сургуулийн хүүхдүүдэд импортын сүү уулгаж буйг гишүүн шүүмжилсэн. Өвөрмонгол, Улаан-Үд, Иркутскаас оруулж ирж байгаа сүүний чанарт анхаарах хэрэгтэй гэж Х.Баттулга гишүүн санууллаа. Эрүүл мэндийн улсын хяналтын албаны дарга Д.Оюунчимэг "Импортын сүүн дээр лабораторийн хүчин чадлаасаа болоод бүтцийн нарийвчилсан шинжилгээ хийж чадахгүй байна" гэж хүлээн зөвшөөрсөн ч "Задгай сүүг бодвол савлагаатай сүү гайгүй" гэж найдаж байлаа. Мах, сүүний бизнесийн нарийн мэдээлэлтэй Х.Баттулга гишүүний асуултад Хүнс хөдөө аж ахуйн яамныхан нэлээд ороогдов. Согтууруулах ундааг хүнсний үйлдвэрлэлийн статистикт багтааж тооцоод, хүнсний үйлдвэрлэл өсч байгаа мэтээр ярьж хэлдэг нь гишүүнд таалагдсангүй. Хүнс хөдөө аж ахуйн яамны төрийн нарийн бичгийн дарга Н.Батсуурь "Хүнсний олон улсын статистик ангиллаар согтууруулах ундааг хүнсний ангилалд оруулдаг" хэмээн амыг нь таглав. Хүн амын хүнсний хэрэгцээнийхээ 70 хувийг гадаадаас импортлох нь хоол тэжээлийн дутагдалтай орны тоонд Монголыг багтаах үндэслэл болсон нь ч бий. Харин Д.Тэрбишдагва сайд 70 хувь гэсэн тоотой ноцолдсон нь дээр гэж үзсэн бололтой. "Санхүүгийн байдлаас болоод судалгаа хийж чадаагүй. Үнэхээр хэдэн хувийг нь өөрсдөө үйлдвэрлэж, хэдэн хувийг импортолж байгааг тодорхой болгох ёстой" гэж сайд үзэж байна. Монголд хэдийнэ ажлаа эхэлсэн НҮБ-ын Хөгжлийн хөтөлбөр, Дэлхийн хүнс хөдөө аж ахуйн байгууллагын судлаачдын ажлын дүнд толгойн өвчин болсон 70 хувь өөрчлөгдөх эсэх нь тодорхой болох юм. Тус яамны төрийн нарийн бичгийн дарга Н.Батсуурь түүнээс арай бодитой юм хэлэв. "Хүнсний бүтээгдэхүүний бүтцийг өөрчлөх замаар эрүүл мэндийг дээдэлсэн хүнсний бүтэц бий болгоход анхаарч байгаа" гэнэ. Хүнсний бүтээгдэхүүнийг эрдэс бүтээгдэхүүнээр баяжуулж, аминдэм бүхий шинэ ногоо тарихаар оролдож эхэлжээ. Ер нь хятад бүтээгдэхүүн хортой гэж үзэж болохгүй хэмээн төрийн нарийн бичгийн дарга учирлав. Хятадын хүнсний бүтээгдэхүүнийг органик, ногоон, эрүүл мэндийн зөвшөөрөгдөх хэмжээнд химийн үлдэгдэлтэй хэмээн ангилдаг. Манайхан хамгийн хямдыг нь импортолдог учраас органик болон ногоон зэрэглэлийн бүтээгдэхүүн бидэнд хүртээлгүй хоцорчээ. Нийт хүнснийхээ 70 хувийг импортолдог гэсэн нэрнээс хэзээ салах вэ гэсэн нэхэл хатуутай асуултад Н.Батсуурь хариулж байна. -2008 оны эцэс гэхэд гурилын 50 хувь, төмс хүнсний ногооны 70 хувийг дотооддоо хангахаар тооцоолжээ. Хотын эргэн тойронд фермийн аж ахуй байгуулах замаар 2010 он гэхэд эх орны үйлдвэрлэлийн сүүгээр зах зээлийг хангахаар ХХААЯ зорьжээ. Хүнсний аюулгүй байдлын сэдвийг УИХ-ын гишүүд хөндөх үеэр санаанд оромгүй бүтээгдэхүүн ч чанаргүй гэсэн ангилалд цохиж явав. Хүүхдийн хоол тэжээлийн нэг хувь шаардлага хангахгүй байгаа бол тамхины 18 хувь нь хугацаа хэтэрсэн байжээ. УМХГ-ын дарга Д.Батбаатар чанаргүй бүтээгдэхүүн орж ирээд байгаагийн гол буруутнаар хуучирч муудсан лабораторио нэрлэв. Хятад нөхдийн тусламжтайгаар тэр нь шинэчлэгдэхийг, хүмүүсийн худалдан авах чадвар дээшлэхийг хүлээх зуур хүнсний аюулгүй байдал түгшүүрийн харанга дэлдсэн хэвээр хэдэн оныг үдэх нь. 
Б.Янжмаа
