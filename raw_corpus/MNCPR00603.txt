Америкт болсон сумод Асашёорюү түрүүллээ

Энэ удаагийн Америкийн башё хасагдах журмаар гурван өдөр явагджээ. Өдөр бүрийн түрүүлсэн бөхчүүд сүүлийн өдөр халз тулж аваргаа шалгарууллаа. Тэмцээнд дээд зиндааны 38 бөх барилдсан бөгөөд озэки Кайо, Ваканосато, Кёкшюүзан, Кайхо нар гэмтлийн улмаас оролцсонгүй.
Эхний өдөр озэки Точиазүма аварга болсон байна. Тэрбээр хагас шигшээд Котоошюүг, финалд Асашёорюүг тус тус ялан аварга болжээ. Харин хоёр дахь өдөр озэки Чиётайкай үзүүр түрүүнд их аваргыг унаган түрүүлсэн гэнэ. Улмаар шийдвэрлэх буюу сүүлийн өдөр Асашёорюү учраа нараа хаян түрүүлснээр Америкийн башёгийн аваргын төлөө Точиазүма, Чиётайкай нартай тунан үлдэж хүч үзжээ. Эхний барилдаан Точиазүма, Чиотайкай нарын хооронд болсон бөгөөд Точиазүмагийн ялалтаар өндөрлөсөн байна. Харин аварга хоёуланг нь унагаж Америк башёгийн аварга болжээ. Мөн их аваргыг Лас-Вегаст тэмцээнтэй байх үед эхнэр нь хүү төрүүлжээ. Энэ сарын 6-ны орой мэндэлсэн Асашёорюүгийн хоёр дахь хүү 3.6 килограмм жинтэй төрсөн аж. 
Б.Бадмаа
