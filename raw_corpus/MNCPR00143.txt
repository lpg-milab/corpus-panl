Чингисийн дүрд ямар хүн тоглуулахаа япончууд мэднэ

Монгол, Япон хамтран Чингис хааны тухай дэлгэцний бүрэн хэмжээний уран сайхны кино хийхээр болжээ. Уг нь энэ кино 4,5 жилийн өмнөөс яригдаж байсан ч санхүүжилтээс шалтгаалан хойшилж өдий хүрчээ. 
Харин тулгар төр байгуулагдсаны 800 жилийн ойн хүрээнд Монгол Улсын Засгийн газрын дэмжлэгтэйгээр, Японы санхүүжилтээр өнөө жил хийгдэхээр болсон байна. Киног японы Кадокава корпораци ивээн тэтгэж байгаа бөгөөд тус корпорацийн ерөнхийлөгч Кадокава Харуки найруулагчаар, монгол талын найруулагчаар И.Нямгаваа, продюссероор японы нэртэй продюссер Окада Ютака нар ажиллах юм байна. Киноны ивээн тэтгэгч болоод найруулагч Кадокава Харуки нь бизнесмен төдийгүй японы нэртэй найруулагч продюссер аж. Тэрээр 70 орчим кино хийсэн бөгөөд үүний 90 хувь нь ашиг орлогоороо улсдаа тэргүүлж байжээ. Түүний хамгийн сүүлд найруулсан "Эрчүүдийн Ямомато" кино нь одоо японы киноны хитийг тэргүүлж байгаа бөгөөд дэлхийн 40 гаруй орны 100 орчим кино компани эх орондоо үзүүлэх санал тавиад байгаа гэнэ. Кадокава Харуки өчигдөр болсон хэвлэлийн бага хурлын үеэр "Би Чингис хааны тухай анхны киногоо хийх гэж байна. Уг нь 27 жилийн өмнө ийм кино хийхээр Монголд ирэхэд тэр үед Монгол социалист системтэй орон байсан учраас миний саналыг огт хүлээж аваагүй. Түүнээс хойш Хятадаар дамжуулан Өвөрмонголын талтай хамтран кино хийхээр ярьж байсан боловч бас л бүтээгүй. Үүний дараа Англи, Италийн нэртэй найруулагч нартай ярилцсан нь мөн л бүтээгүй. Тэгээд энэ тухай бодлоо мартаж эхэлж байтал дөрвөн жилийн өмнө ийм киног хамтран хийх санал ирсэн. Эхэндээ шийдэж чадахгүй байлаа. Гэтэл өнгөрсөн арванхоёрдугаар сарын сүүлчээр Монголын эзэнт гүрэн байгуулагдсаны 800 жилийн ой болох гэж байгаа тухай сонссон. Тэгээд энэ үед л өөрийнхөө олон жилийн бодлыг гүйцээхгүй бол горьгүй нь гэж бодоод саналыг хүлээн авч хөрөнгө оруулалт хийж бэлтгэл ажилдаа яаравчлан орж, найруулагч, продюссер, хамтран ажиллагсад болон бас бус ажлаа сарын дотор амжуулаад ирлээ" гэж байсан. Уг киноны зохиол "Монголын нууц товчоо"-нд тулгуурлан бичигдсэн бөгөөд тэрхүү зохиолын японы хоёр зохиолч бага зэрэг шинэчлэн бичиж байгаа гэнэ. Тэд ирэх дөрөвдүгээр сард зохиолыг бэлэн болгох бөгөөд зургадугаар сарын 1-нээс зураг авалт Монголд эхлэх юм байна. Зураг авалт наймдугаар сар хүртэл энд үргэлжлэх аж. Түүнчлэн Чингис хааныг хаан ширээнд сууж, тусгаар улс байгуулж байсан үеийг харуулсан зураг авалтыг аль болох тухайн үеийн байдлыг үнэмшилтэйгээр гаргах үүднээс маш олон хүнийг зураг авалтад оролцуулах хүсэлтэй байгаагаа японы тал манайд тавьсан байна. Ингэхдээ ард иргэдийг аль болох сайн дураар хамрагдахыг уриалж өгөөч гэжээ.Чингисийн хаан суудалд сууж байгаа зураг авалтыг хоёр өдөрт багтаан авах төлөвлөгөөтэй бөгөөд тэр үеэр японы хэвлэл мэдээллийнхэн ирж зураг авалтыг газар дээрээс нь сурвалжлан дэлхийн даяар шууд дамжуулах учраас монголчуудын хувьд маш том сурталчилгаа болно гэж үзэж байгаа юм байна. Киноны зохиол хараахан бэлэн болоогүй учраас гол дүрд ямар хүн тоглуулахаа шийдээгүй байгаа юм байна. Тэр ч бүү хэл Чингис хааны дүрд монгол хүн тоглох уу, япон хүн тоглох уу гэдэг нь ч тодорхойгүй байгаа аж. Энэ талаар монгол талын найруулагч И.Нямгаваагаас тодруулахад "Ямар хүн тоглуулахаа хөрөнгө оруулалт хийж буй компани мэднэ. Тэд Ази болон Европт танигдсан жүжигчид байх ёстой гээд байгаа. Одоогоор шийдээгүй байна. Манай талаас Д.Сосорбарамыг санал болгосон. Японы найруулагч продюссерууд түүнтэй уулзаж ярилцана гэсэн. Тэд киног бизнес гэж ойлгодог учраас тэр тал дээр нь түлхүү анхаарч байгаа. Тиймээс нэр алдартай жүжигчид сонгох нь мэдээж. Манайхаас авах жүжигчдэд хэлний мэдлэгээс эхлээд өндөр шалгуур тавигдах байх" гэсэн. Киног бүтээхэд одоогоор 20 сая ам доллар төсөвлөгдөөд байгаа бөгөөд үүний 10 сая ам доллар нь зөвхөн реклам сурталчилгаанд зориулагдахаар төлөвлөгдсөн байна. Киног монгол, англи, япон хэл дээр орчуулах бөгөөд ирэх арванхоёрдугаар сард Монголын талд хүлээлгэн өгнө гэжээ. Түүнчлэн тус кино нь Японы 300 кинотеатрт нэгэн зэрэг нээлтээ хийх сурагтай. Энэ киноны онцлог нь Чингис хааны дотоод сэтгэл хүн чанарыг тусгасан байх гэнэ. Мөн зарим кинонд гардаг шиг олон хатдыг дүрслэхгүй зөвхөн Өэлүн, Бөртэ, Хулан зэрэг хатдын яриагаар Чингис ямар хүн байсан бэ гэдгийг гаргаж ирэх аж. 
Д.Цогзолмаа 
