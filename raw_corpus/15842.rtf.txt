№ 198  (15842)     
1984 ОНЫ НАЙМДУГААР САРЫН 19
УРГАЦЫН ТЭЭВЭР

Манай тээвэрчид намрын уламжлалт их ажилд оролцох бэлтгэлээ базааж, арвин ургацын талбайг зорихоор сэтгэл яарч, түүнээс наана цаг хугацаатай уралдан амжуулах ёстой улс ардын аж ахуйн тээврийн хэрэгцээг хангахаар алхан шар замдаа жолоо залж явна. 

Сүүлийн жилүүдэд олонхи газарт ургац тээвэрлэх үеийн хөдөлмөр зохион байгуулалтыг сайжруулан авто хотхон, талбай дундын штаб ажиллуулж, үзэл суртал, улс төр хүмүүжлийн ажлыг төвлөрүүлэн зохион байгуулж байгаа нь тээвэрчдийн хүсэл эрмэлзэлд нийцсэн ажил болж байна. 

Түүний дотор Төв, Сэлэнгэ зэрэг аймгийн нэлээд сангийн аж ахуйд ЗХУ-ын туршлагаар тариалангийн талбайн тээвэрт трактор, чиргүүл хэрэглэн комбайн, автомашины даац ашиглалт, бүтээлийг нэмэгдүүлж, сул зогсолтыг багасгаж мөн ургацын тээврийг цагийн графикаар зохион байгуулж байгаа нь ихээхэн ур дүнтэй болохоо харууллаа. 

Ургац хураах үед их хэмжээний ачааг богино хугацаанд тээвэрлэж дуусгахыг шаарддаг. Иймээс түүний бэлтгэлийг урьдаас сайтар хангах ёстой. 

Гэтэл одоогоор энэ чухал ажлын бэлтгэл авто тээврийн олонхи байгууллагад удааширч байна. Ялангуяа үр дүнгээ өгсөн шилдэг туршлагыг ургацын тээвэрт өргөн нэвтрүүлэхийг зарим яам төдий л ойшоохгүй байна. Тухайлбал талбайн тээвэрт чиргүүл ашиглан, автомашины бүтээлийг нэмэгдүүлдэг шалгарсан туршлагыг дэлгэрүүлэх талаар Тээврийн Яам, Хөдөө аж ахуйн Яам зохих ёсоор анхаарал тавихгүй байна. Зөвхөн тушаал гаргах, аргачлал боловсруулж хүргүүлэх төдийгөөр ажлаа хязгаарлаж, уг туршлагыг гавар дээр нь зохион байгуулан хэрэгжүүлэх, явцад нь байнгын хяналт тавих, үйлдвэрлэлийн онцлогт тохируулан боловсронгуй болгох зэрэг амьд ажилд орохгүй байна. 

Талбайн тээвэрт шаардлагатай трактор, чиргүүлийг гаргах механикжуулагчид, тээвэрчдийн хамтын тооцоотой нэгдсэн салаа, бригадыг зохион байгуулахыг ажиллуулах журмыг батлах, урамшууллын оновчтой хэлбэрийг тогтоох зэрэг асуудлыг бүрэн шийдвэрлээгүйгээс уг туршлага тууштай нэвтрэхгүй байвал холбогдох газар дүгнэлт хийж, нэн даруй шуурхай ажил зохион байгуулахыг нийгмийн эрх ашиг шаардаж байна. 

Авто тээврийн 28, 35 дугаар бааз, автокомбинат, Архангай, Хэнтий аймгийн тээврийг удирдах газрын удирдлага энэ туршлагыг нэвтрүүлэх талаар хөшүүн хойрго хандаж байгаа дутагдлыг шийдвэртэй арилгах хэрэгтэй. 

Түвшрүүлэх, Ингэттолгой, << Магсаржав >> , Ерөөгийн сангийн аж ахуйн удирдлага ч уг туршлагыг нэвтрүүлэх ажилд идэвх гаргахгүй байгааг анхаарвал зохино. Тэргүүн туршлагын ач холбогдлыг ингэж дутуу үнэлэх нь ургацын тээврийн зардлыг багасгах, тээвэрлэх хугацааг богиносгох, улмаар ажлын чанарыг дээшлүүлэхэд муугаар нөлөөлнө гэдгийг мартаж болохгүй. 

Одоо ургац хурааж эхлэхэд цөөхөн хоног үлдлээ. иймд тээврийн байгууллагын удирдах, инженертехникийн ажилтан, тээвэрчид үлдэж байгаа цаг мөч бүрийг хамгийн үр ашигтай, оновчтой, дүүрэн ашиглаж, машин техникийн засвар үйлчилгээг шуурхайлан, жолооч засварчдын хувийн бэлтгэлийг эртээс сайтар базаах нь хамгийн чухал болж байна. Ялангуяа хөдлөх бүрэлдэхүүний засварыг чанартай хийж дуусгах, эргэлтийн агрегат, эд анги, сэлбэгийн фонд бий болгож нөөцлөн, бааз, байгууллага бүр ургац хурааж эхлэхэд автомашины техникийн бэлэн байдлыг наяас дээш хувьд хүргэх зорилт тавьж ажиллах хэрэгтэй. Үүний тулд чиргүүл засварлах төрөлжсөн хэсэг байгуулж, тэдгээрийг шаардлагатай. багаж хэрэгслээр хангаж, өндөр мэргэжлийн засварчдад хариуцуулах шаардлагатай байна. 

Ургацын тээвэрт ажиллах бүх автомашиныг засварлах, тэднийг чигжиж нягтруулах, өндөрлөх, түгээх станцуудын савыг шатахуунаар дүүргэх, ургацын тээврийн замыг засаж сайжруулах зэрэг нь жолооч нарын хөдөлмөрийн бүтээмжийг нэмэгдүүлж үр тарианы хаягдлыг ихээхэн багасгах ач холбогдолтойг анхаарч холбогдох байгууллага дорвитой арга хэмжээ авах хэрэгтэй. 

Тээврийн Яам, Улсын ургацын комисс тээвэрлэлтийг шуурхай зохион байгуулан тасралтгүй ажиллагааг хангах, бололцоотой үед нь машин техникийг шаардлагатай бусад ажилд шилжүүлж ажиллуулах, ачиж буулгах үед гардаг саатлыг арилгах талаар тухай бүр шийдвэртэй арга хэмжээ авч ажиллавал зохино. 

Ургацын штабт дадлага туршлагатай хүмүүсийг ажиллуулж, тэдний ажлыг байрыг бэлтгэж холбооны хэрэгслээр тоноглон диспетчерийн удирдлагыг сайжруулж, тээвэрчдийн үйл ажиллагаанд тавих хяналтыг хүчтэй болгох нь тээврийн байгууллагын нэг гол үүрэг мөн. Улаанбаатар төмөр замын хэрэг эрхлэх газар урьд оны ургац тээвэрлэлтэд гарсан дутагдлыг дахин давтахгүй байхыг анхаарч ачаа тээвэрт тэнцэх вагоноор хангах хэрэгтэй. 

Тээврийн байгууллагын намын үүр, хороод цаг үеийн энэ ажлыг үед тээвэрчдийн хүч чармайлт, идэвх санаачилгыг өрнүүлж, өндөр хариуцлага, сахилгатай ажиллуулахын зэрэгцээ үзэл суртал, улс төр хүмүүжлийн болон аж ахуйн ажлын нэгдлийг хангаж ажиллах хэрэгтэй. Ялангуяа тээвэрчдийн дунд намын болон залуучуудын эвлэлийн түр хэсэг байгуулж, үр дүнтэй ажиллуулан тээвэрчдийн урам зориг идэвхийг өрнүүлэхэд чиглэсэн тодорхой ажил зохиож бусад түр хэсгүүдтэй ажлаа нягт уялдуулах нь ажлын явцыг шуурхайлах нэг чухал нөхцөл юм. Ургац хурааж эхлэхээс өмнө хөдөлмөр, материалын бага зардлаар богино хугацаанд ургацыг шуурхай тээвэрлэх талаар жолооч, бригад бүрээр үүрэг амлалт авахуулах хэрэгтэй. 1984 оны ургацыг өндөр зохион байгуулалттай хаягдалгүй шуурхай тээвэрлэх нь тээврийн байгууллагын хамт олны эрхэм мөн. 

