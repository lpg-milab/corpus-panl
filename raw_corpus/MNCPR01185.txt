Багануур дүүрэг НҮБ-ын хишиг хүртэв

Төвийн хэдэн сонин, телевизийн сурвалжлагчид өчигдөр Багануур дүүргийг зорилоо. УИХ-ын мэдээлэл, сурталчилгааны төвийг нээхээр явж буй нь тэр. Багануур руу дөхөхөд уурхайн хөрс хуулалтын шороо хэтрүүлж хэлбэл Хангайн нуруу шиг эгнэн овоорчээ. 
Үүнийг харсан сэтгүүлчид Багануур ч Тавантолгойн их ордын дэргэд ч юу ч биш байхдаа хэмээн сэтгэлдээ ургуулан ярьж явлаа. Нийслэлийг нүүрсээр хангадаг гол газар Багануурын уурхай улсын төсөвт татвар төлөгчдийн эхний аравт ордог. Гэтэл тэр татвар нь дүүрэгтээ нялздаггүй аж. Дүүрэг нь болохоор улсаас гурван тэрбум төгрөгийн татаас авдаг, тэгтэл уурхай нь болохоор түүнээс 2-3 дахин их татвар улсад төлдөг. Дүүрэгт нь хэдхэн хувийг өгчихөж болдоггүй заавал нэгдсэн төсвөөр дамжуулан ажил удаж авдаг юм байхдаа. Манай ажлын тогтолцоо буруу гэдгийн нэг жишээ гэлтэй. Багануур гэж нийслэлийн нэг хорооллоос ч багахан хэрнээ тэрүүхэндээ тов хийсэн цэмцгэр аж. Дүүргийн ИТХ, Засаг даргын Тамгын газрын үүдэнд буулаа. Аль ч аймгийн захиргааны байшингаас дутахгүй том сүрлэг байртай юм. Нэг давхарын танхимын үүдэнд "УИХ-ын үйл ажиллагааны мэдээллийн төв" гэсэн шинэ хаяг хаджээ. НҮБ-ын Хөгжлийн хөтөлбөрөөс манай улсад хэрэгжиж буй "Ардчилсан засаглалын парламентыг бэхжүүлэх" төслийн хүрээнд ийм төв нээгдэж УИХ-ын Тамгын газар хамтран оролцож байгаа нь энэ. Төвийн нээлтэд НҮБ-ын Хөгжлийн хөтөлбөрийн суурин төлөөлөгчид, УИХ-ын гишүүн Ц.Цэнгэл иржээ. Уг нь энэ дүүргээс С.Отгонбаяр сонгогдсон боловч тэрээр гадаадад яваа учир Мэдээлэл, харилцаа холбоо, технологийн хөгжлийн байнгын хорооны даргын хувьд хорооныхоо "цэрэг", хаа хамаагүй Булган аймгаас сонгогдсон УИХ-ын гишүүн Ц.Цэнгэлийг ийнхүү Багануурт төлөөлүүлжээ. Хүрэлцэн ирэгсэд УИХ-ын үйл ажиллагааг Багануурын иргэдэд танилцуулах төвд 3,5 мянган ам.долларын компьютер, техник хэрэгсэл хүлээлгэн өглөө. Иргэд энэ төвөөс УИХ-ын үйл ажиллагаа, тэндээс гарч буй хуулиудтай танилцаж удахгүй энэ төв интернэтэд холбогдсоноор өөрсдийн санал бодлоо ч УИХ-д хүргэх боломжтой болох аж. НҮБ-ын Хөгжлийн хөтөлбөрийн төслийн менежер Ж.Элбэгсайханы хэлснээр ийм төв анх Архангай аймагт 2003 онд нээгдснээс хойш 22 дахь нь аж. Энэ төвийг мөн НҮБ байгуулагдсны 60 жилийн ойн хүрээнд манай оронд зохиогдож байгаа НҮБ-ын Хөгжлийн хөтөлбөрийн үйл ажиллагааг сурталчлах өдрүүдээр нээж байгаа аж. Энэ дагуу өнөөдөр их, дээд сургуулиудын оюутнууд Төрийн ордонтой танилцаж Экологийн боловсролын төвд НҮБ-ын нэрэмжит төгөл байгуулагдах юм байна. Мөн МУИС-ийн төв байранд Хүний эрхийн Үндэсний комиссын дарга Ц.Цэрэндорж "Хүний эрх ба ардчилал" сэдвээр лекц уншиж "Монгод үйлдвэрлэл хөгжүүлэх" төслөөс "Хаан палас" зочид буудалд хэвлэлийн бага хурал хийлгэх аж. Багануураас буцахын өмнө сэтгүүлчид бидэнд иргэдтэй уулзах цаг тун бага гарав. Захиргааны байрны өмнөх их зохиолч Д.Нацагдоржийн хөшөөтэй талбайд нарлаж суугаа хэдэн хүнээс УИХ-ын гишүүн хэр ажиллаж байгаа, нүүрсний үнэ хэд байгаа гэсэн ганц хоёрхон зүйл асууж амжив. Нүүрс Багануурт нэг машин нь 69 мянган төгрөг, хотод ирээд замын зардал, захын хөөрөгдөлт үнээр 100 мянгаас хол давдаг байна. Сонгогдсон төрийн түшээгийн тухайд С.Отгонбаяр гишүүн Налайхдаа элэгтэй хүн юм, энд нэг их овойж оцойсон зүйл хийсэн юм алга, ганц нэг ирдэг, манай дүүргийн сургуулиудад компьютер өгнө гэсэн юмсан хэмээн биднээс сураглах шинжтэй байв. Харин тэд зэргэлдээх Мөнгөнморьтын нутагт хятад болон гадаадын хэд хэдэн компани зөвшөөрөлтэй, зөвшөөрөлгүй алт ухаж, угааж тэрнийх нь бохирдолт Хэрлэн голд халдварлах боллоо хэмээн сэтгэл зовсоноо ярьж амжив. Багануурт ажиглах нь ээ шатахууны үнэ нэмэгдээгүй, дизель түлшний үнэ нэг литр нь 860 төгрөг хэвээрээ байгаа харагдав. Биднийг Багануурын уурхайн тэсэлгээний шар тоос тэнгэрт босон үүл мэт хэлхэлдэн үдэв. 
Б.БОЛД 
