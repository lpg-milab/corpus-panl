Виржинийн технологийн их сургуулийн 33 оюутан амь үрэгдэв

Америкийн Блэксбург хотноо байрлах Виржинийн технологийн их сургуулийн оюутны дотуур байрны дөрөвдүгээр давхарт уржигдар өглөө 7.00 цагт үл таних этгээд гал нээсэн байна. Үүний улмаас гурван хүн амь үрэгдлээ хэмээн "CNN" мэдээллээ.
Виржинийн их сургуулийн ажилтнуудын ярьж байгаагаар гэмт этгээд дотуур байрны хонгилоор явж байсан оюутнууд руу шууд гал нээсэн байна. Зарим хүмүүс айсандаа цонхоор үсэрчээ. Үүнээс хоёр цагийн дараа "Norris Hall" нэртэй инженерийн факультетийн хичээлийн байранд үл таних этгээд гал нээснээс 30 хүн амь үрэгдсэн тухай мэдээлсэн юм. Ийнхүү нийтдээ 33 хүн амиа алдаж 29 хүн шархаджээ. Цагдаагийн ажилтны мэдээлснээр гэмт этгээд өөрийгөө ч буудан амиа хороосон байна. Цагдаагийн байгууллага дээрх хоёр хэрэг хоорондоо холбоотой эсэхийг шалгаж байна. Халдлага болсон хоёр байр нь хоорондоо 800 метрийн зайтай аж. Аймшигт хэрэг болсон өдөр нь тус их сургуулийн ерөнхийлөгч Чарльз Стрегер хэвлэлийн бага хурал хийлгэлээ. Гэрчүүдийн ярьснаар хичээлийн байранд гал нээсэн этгээд нь 20 орчим насны ази залуу байсан гэнэ. Тэрбээр найз бүсгүйгээ хайж хичээлийн байранд орж ирснээ оюутнуудыг жагсаан зогсоож байгаад гал нээжээ. Виржинийн их сургуульд одоогоор хичээл орохгүй байгаа бөгөөд 26 мянган оюутан амьдардаг хотхоныг түр хугацаагаар хааж хэнийг ч оруулж, гаргахгүй байна. Энэ хэрэг болохоос гурван хоногийн өмнө үл таних этгээд утасдаж тус сургуулийн гурван ч хичээлийн байранд тэсрэх бөмбөг тавьсан хэмээн хэлжээ. Түүнээс гадна энэ сарын 2-ны өдөр заналхийлсэн захидал ирсэн тул хичээл ороогүй. Их сургуулийн захиргаа алан хядагчдын талаар мэдээлэл өгсөн хүнд 5000 ам.долларын шагналтай хэмээн мэдэгджээ. Сургуулийн захиргаа эхэндээ иймэрхүү заналхийллийг тоодоггүй байжээ. Харин орон нутгийн засаг захиргааны хариуцлагатай ажилтнууд эхэндээ оюутнуудын дунд ахуйн шинж чанартай маргаан гарснаас бие бие рүүгээ гал нээсэн хэмээн мэдэгдсэн юм. Хамгийн сүүлд авсан мэдээллээр гэмт этгээд нь 24 настай Хятадын иргэн болох нь тогтоогджээ. Зарим эх сурвалжийн мэдээлж байгаагаар өмнө нь хүн амины хэрэгт сэжиглэгдэж байсан бөгөөд 2006 оны наймдугаар сард оюутны визээр Сан-Францискод иржээ. Тэрбээр Шанхай хотын АНУ-ын Консулын газраас виз авсан юм байна. Түүний биед ямар ч бичиг баримт байгаагүй бөгөөд толгой руугаа буудсан тул хэн болохыг нь тогтоож чадахгүй байсан юм. Гэрчүүдийн ярьснаар тэрбээр оюутны дотуур байранд амьдардаг найз бүсгүйгээ хардсан байна. Харин БНХАУ-ын ГХЯ-ны албан ёсны төлөөлөгч Лю Цянчао мэдэгдэл хийхдээ болсон хэрэг явдлыг нарийвчлан судалж байгаа гэв. Үүнтэй холбогдуулан АНУ-ын Ерөнхийлөгч Ж.Буш мэдэгдэл хийсэн байна. Ийнхүү нэг жилийн дотор Виржинийн технологийн их сургууль дээр хоёр дахь удаагаа аймшигт хэрэг гарлаа. 2006 оны наймдугаар сард шоронгоос оргосон гэмт этгээд хамгаалагчийг буудан хичээлийн байр руу орсон юм. Ер нь Америкийн их сургуулиудад нэг бус удаа ийм хэрэг гарч байсан билээ. 2006 оны есдүгээр сард Шепердийн их сургуулийн 49 настай нэгэн этгээд хоёр хүүгээ буудан хороогоод дараа нь өөрийнхөө амийг егүүтгэсэн. 2002 оны аравдугаар сард Персийн буланд болсон дайнд оролцож явсан 40 настай Роберт Флорс гэгч оюутан гурван багшийн амийг хороогоод дараа нь өөрийгөө бууджээ. 
Ю.Дэлгэрмаа
