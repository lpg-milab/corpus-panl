Уйтан дорнын талст

Үргэлжлэл. 
Энэ үдэш түр буудаллах зочид буудалдаа их орой, нилээд алжааж ирлээ. Ер нь л жаахан аяншицгаажээ.
Энэтхэг нутгаар аялна гэдэг бол бас жаахан алжаахын нэр шүү. Чингэвч алжааж, бие сэтгэл чилээсэн явдал санаанд үлдэж, тэр хэрээрээ дурсамжийн тойрогт гэрэлтэнэ гэж санана. Бид энэ үдэш, нөгөө гурван зуу гаруй хүмүүс тань хооллохоор нэгэн өргөн цэцэгт гудамжаар явахдаа бараг анир чимээгүй алхацгааж явлаа. Бүгд нэг тийм бодолшиж, хөлийг үл албадан алхацгаах ажээ. Харин хэзээний л дуу шуу болж явах сэргэлэн нь дэндсэн гэмээр хэдээ мексик ажаа нар хэдийдээ юм, хувцсаа сольчихсон цацагширч, тод сонсголонт үг яриа нь энэ цуваанд "хонх" болж явна. Зохион байгуулагчид биднийг тийнхүү ядрах аядсаныг мэдсэн юм шиг. Яг далайн хөвөөнд үдшийн задгай зоогийг бэлтгэжээ. Бенгаль тэнгисийн яг эрэг дээр шүү. Сайхан сэрүүхэн сэвшээ давалгааны түрлэг болгоноор үүсч, энэ газар ирсээр бараг анх удаа шахуу сэвлэг үс, бие бодь сэвэрч тайвширав. Далайн давалгаа сонсон, зүлгэн дээр хөлбөрөн суугаад, наргил модны толгойн чинээ самрын доторхи умдаанг шимж суулаа. Эх хуурай газрын хөвгүүн би ингэж суух дандаа биш. Манай нутагт, Бумбатын ууланд Өнгийцийн улаан хад хэмээх сайхан газар байх бүлгээ. Тэр хадан дээр өглөө эртээ, нар битүү гарчихаад алгуурхнаар мандах нарны туяа ертөнцийг гийгүүлэх цагт хавь ойрыг нэгжин дурандаж суух шиг сайхан эгшин байдаггүй. Тэртээ доод хүрэн асганаа бүдүүн бурхи тан танхийж, уулын гол догшноор сар сархийн угалзлан садрах судаг, хөндий болгоноос сонсдож , хажууханд хомоол дээр унгатгасан арц таатайяа сэнгэнэж, ер бусын л даа. Тэнгисийн хөвөөнд тийнхүү наргилын зэрлэг шүүс шимжээ суухад ингэж бодогддог байна шүү. Шөнийн энэ далайн сэвшээ салхи Өнгийцийн улаан хадны минь агаарыг санагдуулж, хүрэн бурхит асганы болсон тошлогын исгэлэн амтыг энд наргилын нял амтат шим шүүс орлох энэхэн орчлон хорвоогийн сайхныг ээ. Шөнөөр далайг сонсоно гэдэг яруухан. Тэгээд Бенгалийн тэнгисийн шүү. Далайн мандал дээр яг одоо юу байгааг одоо би эс харна. Хаялга хаялгаа хөөн мундрах их давалгаанаас өөр юу байх билээ гэж бодогдоно. Зөвхөн түрхэрэх чимээ нь л сүрлэгээс сүрлэг бөгөөд мянга түмэн заан гүнд нь сэлэлдэн наадаж эрэг эрмэгийн нь хөвөөг ийнхүү их усаар булхуулан долоолгуулж байх шиг санагдана. Өглөө нь далай өнөөх л янзаараа түрхэрч, ихийн их билүүт уулын алсын бэл мэт үе давалгаагаараа бидэртэнэ. Манайхан босоцгоочихсон далайн эргийн мөнгөн элсэнд нүцгэн хөлийнхөө тавхайг нийлж явна. Шөнийн түрлэг бяцхан бяцханаар дотогшлон эгшээд нойтон элс халуун нарны шарлагад умран умран хуурайшиж байлаа. Тийнхүү алтран хатаж байгаа элснээ дунгийн гоёхон бумба яснууд ов товхон цоохортож үзэгдэх нь урьд шөнө халамцуу баахан хүүхнүүд бөгж, зүүлтийнхээ бэлзэг, сондорыг унаж цацагдтал нь бүжиглэсэн мэт хөгжилтэй бодлыг төрүүлэх ажгуу. Дунгийн тэдгээр яс нь үнэхээрийн ариухан гоё агаад зүйлийн олон өнгөтэй. Бенгаль далайн хэвлийд амьдран бужигнагч үй түмэн дун хорхой шөнө тутам ийнхүү бөөн бөөнөөр нөмрөг ясаа гуужуулан шилгээгээд, эрэг хөвөөн дээр ийнхүү "Зүүлт бөгжнийхөө чимээсэнд зүйж, шигтгэж хэрэглээрэй" гэх шиг үлдээдэг байна. Манай О. Мөнхнаран тэрхүү гоёлоос өөрийн чимгэндээ нэмэрлэсэн билээ. Дал модны дунд хэвтэж огторгуй тийш ажвал, тэрхүү моддын мөчир, нахиа асар том ногоон шувууны өдөн багсмал шиг харагдаад, бивээр тэрхүү өдөн цоморлигт суугаад найлзуур, ширхэгийн нь завсраар тэнгэрийг харж байна уу гэлтэй. Хажууханд хөөрхөн эрээн жирх модноос модноо чавхдан дүүлж, энэ ер хэн бэ гэх шиг наагуур цаагуур булталзан хармой. Тэндээс бид Энэтхэгийн хамгийн ариун шүтээн газруудын нэг Чидамбарам Натаражар хэмээх гайхам сүмд очив. Шива хэмээх бурхны дүрээр энэтхэг бүжгийн таван зуун хөдөлгөөнийг дүрслэн сийлж, сүмийг чимжээ. Монгол сүмийн дээвэрнээ бодь гөрөөс цөмцийн жавхалзаж байдаг бол энэ сүмийн дээвэр биеэр өнөөх уналга хөсөгт ашигладаг соёо бөхөн сэрвээт үхрийн амирлангуйгаар хэвтсэн дүрс бүхий шигтгээ ихээхэн тохиолдоно. Энэ сүмийн эд бие басхүү чулуугаар бүтээгдсэн агаад, энэ орчилд хөл нүцгэнээр зорчиж явах ёстой ажээ. Хөлнөөс халуун чулуун шал жигнэнэ. Нэг их таатай биш санагдана. Сүмийн үүдээр гуйлагачид зөндөө агаад өнөө халуун чулуун шалнаа хэрзийж хорчийсон биеэ наан хэвтсэн нь улам л лайтай мэт. Орогч гарагч гадаад хүмүүсийн зүг туйлын хэцүү харцат нүдээр царайчлан өндийж, алгаан дэлгэхийн дээр зарим нэг нь зоосон мөнгө шидлэхэд хатингар хар гар даруй хамхимуй. Тэр зоос хэдэн ширхэг будаа болох бол гэж бодохын сацуу, будаандаа хүрэх болов уу гэмээр эцэнхий бие нь бие зарайлгана. Хүн айж ичих, цочин агдасхийх түмэнтээ боловч, гуйлгачин ядуугаас, тэр дундаа Энэтхэгийн гуйлгачин ядуугаас илүү илүү бие зарайн эвгүйцмээр шиг ээ. Чулуун шалан дээр навтарга адил байх тэдний хажуугаар, цатгалан цатгалан цагаан үнээд тохуутай байна шүү гэмээр задгай баан алхлах агаад энэ гайхамшигт сүмийн энэтээ тэнтээ хар хэрээ дураар нэг гуагчих нь юуны ёр вэ гэж бодогдмоор. Сүмийн урлал, хийц гайхамшигтай. Хүний хийснийг хүндлэх хэнд болов үнэндээ гайхам бишрэлийг төрүүлнэ дээ. Тийм үлэмжийн бишрэл төрүүлэхийг бүтээгч, энүүхэн хаалганы цаана хэвтээ гуйлгачин эмгэнээс ч төрсөн үү, хэн мэдлээ. Эдний л удам судар, өвөг дээдэс шүү дээ гэдэг нь маргаангүй юм аа. Хүн төрөлхтөн бүхий л түүхэндээ бүтээгч байсан. Энэтхэгийн ард түмэн хамгийн их бүтээгч ард түмний нэг байсан нь энэ сүмийн жишээнээс харагдана. Чулуун сүмийн халуун шал үүнийг сануулах мэт хөлийн улаас жигнэнэ. Сүм дотор хөөрхий нэг хөх заан байлаа. Жуулчдад үзүүлэх, тэдэнд тал засуулахаар түүнийг энд хаджээ. Хойт хөлнөөс нь гинжээр тавгалчихаж. Амьд зааныг анх удаа ойроос харж байгаа маань энэ. Биеийн нь арьс хөхөлбий болоод зургадугаар сарын чилдэн хөх тэмээдийг санагдуулна. Зааны нүд хундаган чинээ, тэр том биед ийм жаахан нүд заяах гэж. Зааны чих дал модын мөчир адил салбан далбан, лай л болмоор. Зааны хөлийн тавхай тэгшхэн тайрсан царсны суурь лугаа адил, хумс нь загийн үндэс мэт. Зааны бие эртний хаадын сүйх лугаа уудам, заасан дохисноор хөдлөх нь далайн давалгааг сэлүүрээр удирдахын адилаа. 
Үргэлжлэл бий 
Б.Золбаяр
