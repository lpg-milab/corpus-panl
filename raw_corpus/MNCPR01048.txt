Тайвшруулах эмэнд догшруулах нөлөө ч бий

Уламжлалт анагаах ухааны шинжлэх ухаан, технологи үйлдвэрлэлийн корпорацийн эрдэм шинжилгээний ажилтан, доктор Ж.Алдармаатай ярилцлаа.
Тэрбээр ОХУ-д шинжлэх ухааны докторын зэрэг хамгаалж, АНУ, Англи, Герман зэрэг өндөр хөгжилтэй орны мэргэжил нэгт эрдэмтэдтэй хамтарч ажиллаж иржээ. Энэ удаа Хятадын эрдэмтэдтэй хамтарсан судалгааны ажлаа үргэлжлүүлэхээр явах гэж байгаа аж. Түүнтэй эрдмийн ажлынх нь талаар хөөрөлдлөө. -Таныг сэтгэц нөлөөт эмийн судалгаа хийдэг, энэ чиглэлээр эм бэлдмэл хийхээр оролдож байгаа гэж сонсч байсан. Таны судалгааны ажлын талаар яриагаа эхлэх үү? -Тийм ээ, би сэтгэц нөлөөт эмийн бэлдмэлийн судалгаа хийдэг. Би өөрөө биологич мэргэжилтэй хүн. Эмийн ургамлаар энэ чиглэлийн эм хийхэд ажил маань чиглэгддэг. Эрдмийн ажлын маань нэр нь Монгол хунчирын сэтгэц нөлөөт үйлдлийн судалгаа. -Монгол хунчрыг  та ямар үйлдэлтэй гэж тогтоосон хэрэг вэ? -Дэд докторын энэ ажлаараа монгол хунчир сэтгэл гутрал засах, айдас түгшүүр тайлах нөлөөтэй гэж тогтоосон юм. Энэ нь тэр үедээ их шинэлэг зүйл байлаа. Мөн энэ судалгааны явцад тайвшруулах үйлдэлтэй эмийн бэлдмэл түрэмгий зан авирыг улам өдөөдөг гэсэн дүгнэлт хийсэн нь энэ чиглэлийн судлаачдын дунд итгэмээргүй шинэлэг санааг хөндөж тавьсан юм. Сүүлд энэ нь бусад эрдэмтдийн судалгаагаар нотлогдсоноор олон орны эрдэмтэдтэй хамтарч ажиллахад боломж нээгдсэн юм. Миний ажлыг ШУА их дэмждэг. Энэ дашрамд, ШУА-ийн дэд ерөнхийлөгч Алтансүх, эрдэмтэн нарийн бичгийн дарга Д.Рэгдэл, ЭМЯ-ны мэргэжилтэн Бурмаа нарт талархаж явдгаа хэлмээр байна. -Тэгвэл хэтэрхий их уурласан эсвэл агсам тавьж байгаа хүнд тайвшруулах эм өгвөл үр дүнгүй гэсэн үг үү? -Тэгж ойлгож болно. Тайвшруулах эм уугаад тайвшрахгүй харин ч түрэмгий занг нь дэмждэг. -Судалгааны ажлын үр дүн гэвэл юу хэлэх вэ? -Энэ их хэцүү асуулт байна. Одоо би судалгаандаа урьд өмнө тавьж байснаас хамаагүй өндөр шаардлага тавьж байгаа. Сэтгэц мэдрэлийн эмгэгийг ургамлаар эмчлэх боломжтой гэсэн миний итгэл үнэмшил биелэхэд гадны олон эрдэмтэд хамтарч ажиллаж байна. Монголдоо хийх боломжгүй судалгааг гадаадын эрдэмтдийн лабораторид очиж хийдэг. Судалгаа үргэлжилж байгаа л гэж хэлмээр байна. -Би эхний гарсан үр дүнг сонирхсон юм л даа... -Яг одоо миний гар дээр эмнэлзүйн судалгаа нь хийгдсэн "Валмедин" гээд эм байна. Энэ эм сэтгэл гутрал засах, сэтгэлийн түгшүүр тайлах нөлөөтэй болох нь тогтоогдсон. Мөн зүрх судасны өвчтэй, өндөр даралттай хүмүүс ууж болно. Үр дүн нь батлагдсан гэсэн үг л дээ. Хачирхалтай нь, манай байгууллагын эрдмийн зөвлөл хүлээж авахгүй гэсэн. Гэхдээ эрдмийн зөвлөл хүлээж авахгүй байна гэж би үзэхгүй байна. Зөвхөн нэг, хоёр хүнээс болоод миний ажил үгүйсгэгдэж байгаа нь харамсалтай юм. -"Валмедин" гээд энэ эмийн шинжилгээ судалгаа дуусаад худалдаанд гарахад бэлэн болчихсон юм уу? -Тийм ээ. Эхлээд амьтан дээр судалгаа хийдэг. Дараа нь ёсзүйн хорооноос зөвшөөрөл өгөх юм бол клиник судалгаа хийдэг. Энэ бүхнийг хийгээд тайлангаа явахаасаа өмнө өгөх гэсэн хэрэг л дээ. -Яагаад таны тайланг хүлээж аваагүй хэрэг вэ? -Миний тайланд өгсөн хоёр эрдэмтний санал нь адилхан байгаа учраас буцаана гэсэн. -Бүх юм бэлэн болсон байхад хүлээж авахаас татгалзаж байнаа гэсэн үг үү? -Ер нь бол хүлээж авахыг хүсээгүй гэсэн үг биш. Нэг нөхөр Алдармааг чадах гэсэн л хэрэг. Туршлагатай хүмүүс саналыг сайжруул гэсэн үүрэг өгөөд хэлэлцүүлгийг үргэлжлүүлж болох шүү дээ. Хэлэлцээгүй учраас миний тайлан ямар болсныг тогтоож чадаагүй гэсэн үг. -Тайландаа учир байна уу, эсвэл... -Хамгийн инээдтэй нь албан тушаалтнууд өөртөө ашигтай нөхцөлөөр нь асуудалд ханддаг болчихсоныг харуулж байна. Танай сонин харьцангуй шударга үнэний талд байдаг болохоор би ингэж ярьж байгаа юм. Өөрийгөө ерөөсөө боловсруулахгүй, судалгаа шинжилгээ хийхгүй, тэгсэн мөртөө хүний ажлыг дуртайгаараа дүгнэнэ гэж байж болох уу. -Хэрэв таны тайланг хүлээж авсан бол энэ эм амьдралд хэрэглэгдэх боломжтой байсан уу? -Болно. Миний тайлан манай байгууллагаас өөр аль ч байгууллагын эрдмийн зөвлөлд хүлээн зөвшөөрөгдөнө гэдэгт би эргэлздэггүй. Хүлээж авсан бол дараа нь ёсзүйн хороонд явуулах ёстой байсан. Хамгийн сонирхолтой нь, эрдэмтэн нарийн бичгийн дарга эхлээд унагачихаж байгаа юм. Эрдмийн зөвлөлийн гишүүд унагах тухай яриагүй байхад шүү. Хэрэв эрдмийн зөвлөлийн гишүүд унагасан бол надад хэлэх үг байхгүй байсан. -Шинээр гарах "Валмедин"-ы ач тус юу вэ? -Химийн аргаар гаргаж авсан өндөр үнэтэй, ялангуяа манайд өргөн хэрэглэгддэг эмийг орлох боломжтой. Гаж нөлөө өндөртэй эмийн хэрэглээг багасгана. Химийн гаралтай мэдрэлийн эм их үнэтэй байдаг. Үүний оронд эх орондоо үйлдвэрлэсэн хямд эм хэрэглэх боломж нээгдэх юм. Өөрөөр хэлбэл, бүх нийтэд хэрэглэхэд хүртээмжтэй болно гэсэн үг. -Та одоо гадагшаа явах гэж байна. Энэ ажил маань юу болох вэ? -Би явдгаараа явна. Тайланг яахыг байгууллага өөрөө шийдэх биз. Би он гаргаад ирнэ. -Энэ судалгаа нэг талаар таны бүтээл. Нөгөө талаар байгууллагын чинь ажил болно биз дээ? -Ийм эм хийнэ гээд мөнгийг нь улсаас авсан байгаа. Тэгэхээр үр дүнг нь хүлээлгэж өгөх л ёстой. Би түүнийг нь хийх гэж зүтгэсэн. Яг миний өөрийн маань судалгаа гэвэл шавьжаар эм хийх боломж байна уу, үгүй юу гэдгийг тогтоох. -Энэ дашрамд нэг зүйл асууя гэж бодлоо. Сумогийн их аварга Д.Дагвадоржийг сэтгэлийн гутралд орсон талаар мэдээлж байх үед Японы эмч нар монголчууд эмчилж чадахгүй гэж байсан. Үүн дээр та юу хэлэх вэ? -Монголд ийм сайхан ургамлууд зөндөө байхад яагаад эмчилж чадахгүй гэж гэсэн бодол төрж байсан. Жишээлэхэд, монгол хунчираар сэтгэлийн гутрал засах, түгшүүр тайлах боломжтой гэсэн судалгааны үр дүн байхад аваргыг химийн синтетик эмээр эмчлэхийг урьтал болгох хэрэггүй гэж би боддог. Сонгодог сэтгэц нөлөөт эмүүд гаж нөлөө ихтэй байдаг. Наад зах нь монгол хунчирын үндсийг усанд буцалгаад уухад жингээ алдахгүй. Сэтгэл засагдаж, янз бүрийн айдастай, нойр хүрэхгүй байгаа байдал засарна. Мөн "Валмедин" эмийг ууж болно. Гэх мэт ийм боломж Монголд байгаа гэдгийг хэлж болох юм. Үүнээс ч илүү миний мэдэхгүй боломжууд бий гэдэгт эргэлзэхгүй байна. 
Д.Оюунтуяа
