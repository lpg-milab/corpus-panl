Замын хөдөлгөөний байдал агаарын бохирдлоос ч илүү тулгамдсан асуудал боллоо

Замын цагдаагийн даргаар олон жил ажилласан, техникийн ухааны доктор хурандаа Г.Ринчендоржтой уулзаж ярилцлаа. 
-Замын хөдөлгөөний саатал их болж байгаагийн шалтгаан юу вэ. Тээврийн хэрэгсэл хэт олон болсноос, хөдөлгөөнийг хянах зохицуулалт муу байна уу? -Хэд хэдэн хүчин зүйлээс шалтгаалж байна. Хотын замын багтаамж, зохион байгуулалт, хөдөлгөөн нэвтрүүлэх хүч чадал нь машин болоод хүн амынхаа тоо хэмжээнээс хол хоцорсон. Замын хөдөлгөөний хууль дүрэм, эрх зүйн орчин муугүй бүрдсэн боловч дүрэм журам сахиж биелүүлэх талаар хүмүүсийн ухамсар, сахилга соёл их дутагдаж, дүрмээ барьдаг жолооч нар цөөн болсон. Хамгийн ноцтой нь зохисгүй дэггүй байдалд нийгэм дасаж энэ зуршил хэвшихэд хүрлээ. Замын хөдөлгөөний зохион байгуулалт зохицуулалт түүнд мэргэжлийн албад ажилтнаас тавих хяналт шаардлага хүсэн хүлээж байгаа хэмжээнд хүрч чадахгүй байна. Ажлын арга барил шинэчлэгдэхгүй байгаатай бас холбоотой. Өнөөдөр нийтийн тээврийн хэрэгсэл, такси, явган хүний хөдөлгөөн хяналтнаас бараг гарчээ. -Хөдөлгөөнийг хянаж зохицуулах арга барил хоцрогдсон гэж үнэн үү? -Замын хөдөлгөөний дүрэм, хууль эрхийн орчин хөдөлгөөний аюулгүй байдлыг хангахад маш сайн бүрдсэн. Ганцхан хэрэгжүүлэлт нь муу байна. Монголд муу хэрэгжиж байгаа хуулийн дотроос замын хөдөлгөөний дүрэм, хуулийг хамгийн нэгдүгээрт гэж хэлнэ. Замын цагдаагийн газраас нийт хөдөлгөөнд дүрмийн дагуу жигд өндөр шаардлага тавьж чадахгүй байна. Хэдэн уулзварууд дээр цагдаа нар зогсохоос биш нийт хөдөлгөөнд тавих хяналт суларсан. Гарын дор байгаагаар нь жолооч нартай ихэвчлэн зууралдаж торгох, машин ачих зэргээр зарим ажил хязгаарлагдах явдал байна. Хүн хүчээ цагийн байдалд оновчтой зохицуулж хуваарилж тэдний ажлыг газар дээр шалгаж дутагдал зөрчлийг засаж, зааж сургах, холбоо хэрэгслийн боломжийг дүүрэн ашиглахгүй байна. -Хөдөлгөөний хяналт суларсан нь олон хүчин зүйлээс шалтгаалж байгаа. Үүн дээр хяналт тавьдаг Замын цагдаагийн албаны үйл ажиллагаа хэр явагдаж байгаа харагдаж байна? -Замын хөдөлгөөний аюулгүй байдлыг хангах асуудал нэг байгууллагаас хамаарахгүй. Ганцхан Замын цагдаагийн газрын хийх ажил биш ээ. Их дэлгүүрийн гарцан дээр 30 минут ажиглалт хийхэд жолооч нарын 20 хувь нь дүрэм зөрчиж байхад явган хүний 70 гаруй хувь нь замын хөдөлгөөний дүрмийг барихгүй байна. Хэрэгжүүлэх ажлыг мэргэжлийн талаас нь удирдаж зохион байгуулах гол алба бол үнэхээр Монголын замын цагдаагийн газар мөн. Энэ албаны ажлын арга барил нь өнөөгийн шаардлагад хүрч чадахгүй байна. Хүнтэй харьцаж байгаа байдал, хөдөлгөөн зохицуулж байгаа арга барил хоцрогдож нийтэд шүүмжлэгдэж байна. -Хотын даргын хэлсэн нэг үг бий. Тээврийн хэрэгслийн тоо олширч байгаа ч зам ачааллаа даахгүй болсон биш. Харин хөдөлгөөнийг хянах зохицуулалт сул байгаатай холбоотой гэсэн байдаг. Тэгэхээр замын авто ослын тоо ихэсч байгаагийн гол шалтгаан юу вэ. Үүнийг хэрхэн багасгах вэ? -Өнөөдөр зам дээр машин, зорчигч багтахаа больжээ гэж яриад байгаа юм. Миний бодлоор хөдөлгөөний зохион байгуулалт муугаас машиныг багтаахгүй байгаагаас бас болж байх шиг. Хөдөлгөөн зохион байгуулалтаас гадна замын эвдрэл хэмхрэл нөлөөлж байна. Сүүлийн жилүүдэд хотын дотор шинээр хийгдсэн зам гэж алга. Японы хөрөнгөөр барьсан урд тойрог болон Их хурлын гишүүдийн сонгуульд өрсөлдөхдөө хийсэн замаас өөр шинэчлэгдсэн юм алга. Замын хөдөлгөөний саатлыг багасгахад ялангуяа нийтийн хэрэгцээний автобус таксийн нэгдсэн зогсоол чухал. -Энэ зун манай улсад ирэх жуулчдын тоо нэмэгдэнэ. Монголын тухай хамгийн анхны төсөөлөл таксины үйлчилгээнээс эхэлнэ. Үйлчилгээний соёл хэр байгаа вэ? -Цаг үетэйгээ холбоод ярихад энэ онд Их Монгол Улс байгуулагдсаны 800 жилийн ой тохиож байгаа. Манай оронд гадаадын олон мянган гийчид ирнэ гэсэн хүлээлт байна. Зочид гийчдийг хамгийн түрүүнд тээврийн хэрэгслийн жолооч нар угтан авч үйлчилнэ. Тав тухтай, осол эндэгдэлгүй байх хотын хөдөлгөөний байдал чухал үүрэг гүйцэтгэнэ. Гэтэл өнөөдөр замын хөдөлгөөн хүндэрч хүн бүрийг бухимдуулсан, айдас төрүүлсэн аюултай болсон. Нийслэл хотод нисдэг зүйлээр явахгүй бол машинаар бүү хэл явган явахад тун хүнд болж автомашин нь тээврийн хэрэгсэл байх үнэ цэнэ утгаа алдахад хүрч байна. Гадныхан Монголыг байгаль сайхантай ч замын хөдөлгөөн нь аюултай гэж ярьдаг. Таксины үйлчилгээ өнөөдрийнх шиг байвал гадаадын зочид гийчид манай таксинд суухгүй ээ. Манай такси баазууд мөнгө ол гэж шахаад байхаас жолоочийнхоо соёл, ариун цэврийг сайжруулах талаар юу ч хийдэггүй. Уг нь үүнд нэг их мөнгө шаардагдахгүй. Саяхан Японы NHK телевизээр жуулчдад зориуд анхаарууллаа. Монголд очсон хүн машины хөдөлгөөнөөс болгоомжлох нь зүйтэй. Хамаагүй таксинд сууж болохгүй гэж. Гадаадын телевизээр манай таксийг аюултай гэж сануулж байна шүү дээ. -Зам муугаас автомашины эвдрэл их гарч, хөдөлгөөнд саад учирч байгаа нь үнэн? -Замын хураамж гэж Улаанбаатараас гарсан орсон хэд хэдэн газар мөнгө татдаг. Энэ мөнгө хаашаа ороод байдгийг мэдэхгүй юм. Зам засч байгаа байдал нь жинсэн өмд нөхөж байгаа шиг. Түүнчлэн хотын замыг хүндрүүлэхэд барилга байгууламжийг замбараагүй барьдаг нь нөлөөлж байна. Үүн дээр Улаанбаатар хотын хуучин дарга дэндүү хариуцлагагүй ажилласан даа. Өнөөдөр төвийн хороололд галын машин орох зайгүй байна шүү дээ. Иргэд газраа булаацалдаад зодоон хийж байхад ихэвчлэн дүүрэг, хотын даргын л зөвшөөрөлтэй гэгддэг. -Замын цагдаагийн салбарт зарцуулагдах төсөв мөнгө хүрэлцдэггүй улмаас дээрх хүндрэл бэрхшээлийг зохицуулж чадахгүй байна гэдэг. Энэ байгууллагад дотоод нөөц хөрөнгө ашиглах боломж хэр байгаа вэ? -Замын цагдаагийн ажилтнууд хүнд нөхцөлд цалин хангамж багатай ажилладаг. Тэгэхээр цагдаагийн хангамжийг сайжруулах, мэргэшүүлэх, шударга үнэнч улсуудыг ажиллуулах талаар их зүйл хиймээр байгаа юм. -Ачилтын мөнгийг хувийн компанид биш Замын цагдаагийн газрын төсөвт оруулж болдоггүй юм уу? -Ачилтын мөнгийг төсөвтөө оруулах нь замын цагдаад ашигтай тусна. Харамсалтай нь ачилтын машин худалдаж авах гэхэд Замын цагдаагийн газрын төсөв мөнгө нь хүрдэггүй байх. Ачилтын компаниуд хувийн компани учраас мөнгө олох зорилготой байх нь мэдээж. Хүмүүсийн ярьж байгааг сонсоход "Эксель" гэх мэт машиныг тэр болгон ачдаггүй бололтой юм билээ. Гол төлөв жип машин гэх мэт төлбөрийн чадвартайг нь ачиж байх шиг байна. Манайд зогсох зогсоолыг нь гаргаагүй мөртлөө ачдаг. Заавал ачиж авч явахгүйгээр зөрчилтэй машинтай тэмцэх олон арга бий. Машины цонхон дээр бичиг нааж орхиж болно. Хэрэв төлбөрөө хийхгүй бол холбоо, техник хэрэгслээр мэдээлээд тэр машиныг хаашаа ч явах гарцгүй болгож болно. -Энэ бүх бухимдлыг бууруулахад замын цагдаад мэргэжлийн боловсон хүчин хэр бэлтгэгдсэн гэж бодож байна? -Замын цагдаад мэргэжлийн удирдлага үнэхээр их дутагдаж байгаа. Хүнээ сургаж хариуцлагатай болгох хэрэгтэй. Ажлыг нь газар дээр нь шалгах ёстой. Замын хөдөлгөөнийг зохион байгуулах, зохицуулах гэдэг бол өндөр төвшинд бэлтгэгдсэн тусгай мэргэжил. Өнөөдрийн ЗЦГ мэргэжилтэн хангах тал дээр дутагдалтай байгаа. Орчин үеийн цагдаа яаж ажилладгийг ОХУ, БНХАУ-аас биш. Европоос мэргэжилтэн авчирч заалгах хэрэгтэй. Ингэвэл цагдаа яаж ажилладгийг биечлэн мэдэж харж болно. -Цалин муу ч замын цагдаад ажиллавал торгуулийн мөнгөнөөс эхлээд баяжих боломж бий гэсэн ойлголт нийгэмд бий болсныг нуугаад яахав. Гаалийн дарга Х.Баатар Замын цагдаад ороод баяждаг шиг манайд тийм ойлголт байхгүй гэж хэлсэн байдаг. Энэ үгэнд үнэний ор бий юу? -Торгуулж шийтгүүлж байгаа хүн тааламжтай байхгүй нь ойлгомжтой. Бага цалинтай хүмүүсийг хээл хахуульд өртөх магадлалтай гэсэн ойлголт нийгэмд байна. Цалин багатай учраас замын цагдааг харддаг л даа. Магадгүй ядуу амьдрал, цалин бага нь хүнээс эвийг нь олж байгаад нэг хоёр, удаа мөнгө авчих арга хайхад хүргэхийг үгүйсгэхгүй. Ийм явдал гарч ч байгаа. Энэ хардлага сэрдлэгээс гарахын тулд их зүйл хийх хэрэгтэй. Торгуулийн мөнгийг өөртөө авахгүйгээр банкаар дамжуулж яагаад болохгүй гэж. Жолоочийн талоныг цоолдог асуудал хоцрогдлоо. Хүний үнэмлэхийг аваад талоныг нь цоо татна гэдэг хүний эрхийн хувьд ч тохирохгүй болж байна. Энэ бол цагдаа нар жолоочтой харьцах харьцаанаас хасагдаж байгаа арга. Харин үүний оронд маш их торгууль ногдуулдаг. Тийм учраас жолооч нар зөрчил дутагдал гаргахгүй байхыг хичээдэг байвал дээр. -Эцсийн асуулт өнөөдөр Замын цагдаад ямар өөрчлөлт шинэчлэлт нэн түрүүнд хийгдэх ёстой вэ? -Төв уулзваруудад явган хүн, машин хоёрыг тусгаарласан нүхэн гарц хийх хэрэгтэй байна. Замын уулзваруудыг өргөсгөх хэрэгтэй. Замын цагдаагийн газрын боловсон хүчин болон техник хэрэгслээр хангах талаар нэн яаралтай арга хэмжээ авмаар байна. Жолооч болон явган зорчигчид голдуу замын хөдөлгөөний дүрмээр биш өөрсдийнхөө дүрмээр явж байна. Хамгийн ноцтой нь ийм байдалд ард түмэн хэвшиж байна. Төр засгийн зүгээс тодорхой хэмжээний төсөв гаргаж дорвитой арга хэмжээг одоо авахгүй бол урсгалаар энэ хүндрэл бэрхшээлийг арилгаж чадахгүй. 
Б.ДОЛЗОДМАА 



