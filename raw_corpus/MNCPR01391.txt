Төрийн ордон уйтайхан өнжив

УИХ-ын нэгдсэн чуулганаар төсвийн хэлэлцүүлэг хийхээр төлөвлөсөн ч Ж.Наранцацралт гишүүн ослоор өөд болсон тухай гашуудалт мэдээ сонссон "нэг ангийнхан" нь ажил ярьж чадаагүй юм.
УИХ-ын дарга Д.Лүндээжанцан Ж.Наранцацралт ослоор өөд болсон тухай мэдээлж, эмгэнэл илэрхийлснээр чуулган завсарлав. Ерөнхийлөгч Н.Энхбаяр, Ерөнхий сайдын үүрэг гүйцэтгэгч М.Энхболд нар чуулганы танхимд хүрэлцэн ирж эмгэнэл илэрхийлэхэд байлцлаа. Талийгаачийн ширээн дээр цэцэг тавьжээ. Төрийн ордны хоёрдугаар давхарт байрлуулсан Ерөнхий сайдуудын хөрөг дундах Ж.Наранцацралт агсны зургийн өмнө мөн цэцэг тавьж, эмгэнэлийн тууз байрлуулжээ. Нутгийн ах Р.Раш, бас Ардчилсан намынханд хэцүү байгаа нь илт харагдсан. Р.Раш гишүүн нулимс унагаж байна лээ. Ардчилсан намын ерөнхий нарийн бичгийн дарга Д.Дорлигжав, УИХ дахь зөвлөлийн дарга Л.Гансүх нар нөхдөө төлөөлж, талийгаачийн ар гэрийнхэнд эмгэнэл илэрхийлжээ. Мөн Дундговь аймгийн Ардчилсан намын байранд талийгаачийн хөргийг байрлуулж, эмгэнэл хүлээж авч байгаа аж. Улсын төсвийн хэлэлцүүлгийн хугацаа шахуу байгаа. Тийм учраас Төсвийн байнгын хороо хуралдаж төсвөө хэлэлцэхээр оролдсон ч үнэндээ ирц бүрдээгүй. Төсвийн байнгын хороог хуралдуулахаар цаг шахам оролдсоны эцэст байнгын хорооны дарга Ч.Улаан хуралдааныг завсарлуулсан юм. Засгийн газрын хэвлэлийн албаны дарга С.Батбаатар ослын тухай мэдээлэхдээ "Гадны нөлөө байхгүй. Хурд хэтрүүлж явсан болов уу гэсэн урьдчилсан таамаглал байгаа" гэлээ. Гэхдээ энэ хэргийн газарт хийсэн анхны үзлэгийн дүгнэлт, техникийн дүгнэлтийг мэргэжлийн байгууллагууд гаргана гэж тэр тайлбарлав. Нас барсан шалтгааныг тогтоох эмнэлэгийн комисс, ослын шалтгааныг тогтоох техникийн комисс, оршуулгын комисс байгуулагдсан байна. С.Батбаатар сэтгүүлчдэд мэдээлэл хийхдээ осолд орсон Ж.Наранцацралт, ТЭХЯ-ны төрийн нарийн бичгийн дарга Т.Цэрэнпүрэв нар Дундговь аймгийн нутгийн зөвлөлийн сонгуультайг дурдав. Тэд нутгийн залуучуудын чуулга уулзалтад оролцоод буцах замдаа осолд орсон юм байна. Хуралд оролцсоны дараа Ж.Наранцацралт агсан 17 цаг өнгөрөөгөөд Улаанбаатар руу хөдөлжээ. 22 цагийн орчимд Төв аймгийн нутаг Түргэний голд түүний хөлөглөж явсан машин осолдсон юм байна. Машинд явсан гурван хүнээс хоёр нь буюу гишүүн болон жолооч нь газар дээрээ нас баржээ. Осолдсон машинд явсан Нийслэлийн мэргэжлийн хяналтын газрын байцаагч хүнд гэмтэл авсан байна. Түүний биеийн байдал нэг хэвэндээ байгаа гэнэ. Төрийн нарийн бичгийн дарга Т.Цэрэнпүрэв чуулга уулзалтын дараа яамныхаа ажлаар Өмнөговийг зорьжээ. Өмнөговь аймгийн төвөөс 57 километрийн зайд Ханхонгор сумаас 20 гаруй км-т осол болсон байна. Машинд явсан "Өнөөдрийн Монгол" сонины эрхлэгч С.Цэмбэлдорж нас барсан агаад Т.Цэрэнпүрэв болон машинд явсан хүмүүс хүнд гэмтжээ. Жолооч нь харьцангуй гайгүй үлдсэн ч шоконд орсон байна. Хүнд гэмтсэн хүмүүсийг Өмнөговь аймгийн эмнэлэгт эмчилж байгаа аж. Өчигдөр тэднийг авахаар нисдэг тэрэг илгээсэн байна. Сайдыгаа осолд орж өөд болсон мэдээг аваад Засгийн газар уржигдар шөнийн хоёр цаг 30 минутын үед хуралджээ. Хэргийн газар очсон хүмүүс нэг цагийн орчимд шарилуудыг Нэгдсэн II эмнэлэгт авчирсан байна. Хуралдаан дуусаагүй байхад дараагийн ослын мэдээ иржээ. Дундговь аймгийн Засаг дарга Ш.Төрбат утсаар Т.Цэрэнпүрэвийн машин осолдсоныг мэдээлсэн байна. Цагдаа болон эмнэлгийнхэн осолд өртөгчдийг яаралтай тээвэрлэж аймгийн нэгдсэн эмнэлэгт аваачжээ. Ж.Наранцацралт агсны жолооч нь олон жил түүнтэй хамт яваа сайн жолооч гэж мэдэх хүмүүс нь дурсч байлаа. 
Б.Эгшиглэн

