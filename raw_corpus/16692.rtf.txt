№102(16692)   
1987 оны дөрөвдүгээр сарын 29.
Нарийн бичгийн дарга

<< Аж ахуй, соёлын байгуулалтыг удирдах явдал намын байгууллагын эн тэргүүний үүрэг мөн. Тэд улс төрийн удирдагчийн хувьд хүнтэй тодорхой ажиллах аргаар энэ хариуцлагатай үүргээ биелүүлэх ёстой. 

Намын байгууллагын ажлын түвшин нь. . . удирдах боловсон хүчин, тухайлбал нарийн бичгийн даргын ажил хариуцах мэдлэг чадвар, санаачилга, шинийг эрэлхийлэх эрмэлзэл, гүйцэтгэх чанараас ихээхэн шалтгаалж байна >> гэж МАХН-ын XIX их хурал онцлон заасан юм. 

Саяхан болж өнгөрсөн тайлан сонгуулийн хурлаар намын үүр, хороодын товчоог шинээр байгуулж 3100 гаруй коммунистыг намын анхан шатны байгууллагын нарийн бичгийн даргаар сонгосны 97 хувь нь дээд, дунд болон нам, улс төрийн дээд боловсролтой хүмүүсээс бүрджээ. 

Намын анхан шатны байгууллагын нарийн бичгийн дарга нараар намын ажлын өргөн мэдлэгтэй, дадлага туршлага сайтай тэргүүний хүмүүс олноор сонгогдсоны дотор сум орныхоо ажилд дүгнэлттэй, мэдлэгтэй хандаж, төлөвлөгөөт үзүүлэлтийг бүрэн биелүүлэх, ялангуяа хамт олны нийгмийн асуудлыг зөв шийдвэрлэх, боловсон хүчин, хүмүүсийн ажил хариуцах чадварыг өндөржүүлэх, тэргүүний сайчуудын эгнээг өргөтгөх, коммунистуудын манлайллыг дээшлүүлэх талаар тодорхой зорилт дэвшүүлж үр дүнд хүрч байгаа Архангай аймгийн Тариат сумын намын хорооны нарийн бичгийн дарга, МАХН-ын XIX их хурлын төлөөлөгч С. Галсандагва, Баянхонгор аймгийн Баян-Өндөр сумын намын үүрийн нарийн бичгийн дарга Т. Бор, Хөвсгөл аймгийн Баянзүрх сумын намын байгууллагын нарийн бичгийн дарга Д. Базаррагчаа нарын зэрэг хоёроос гурван таван жилийн турш намын анхан шатны байгууллагыг сайн удирдаж ирсэн туршлагатай коммунист олон байна. Увс аймгийн Хяргас сумын намын байгууллагын нарийн бичгийн дарга Н. Эрдэнээ хүний хүчин зүйлийг онцгой анхаарч тэргүүн туршлага нэвтрүүлэх. хүмүүсийн ахуйн нөхцөлийг сайжруулах, социалист уралдааныг малчдын дунд учир ялгавартай бүтээлчээр зохиох мал аж ахуйн мэргэжилтний тайланг хөдөлмөрчдийн өмнө тавиулж хэлэлцүүлэх ажлыг чанартай хийж, хариуцлага, сахилга, бие даасан ажиллагааг нь дээшлүүлж, хамт олны бүтээлч идэвхийг өрнүүлэн аж ахуйн зорилтоо амжилттай биелүүлж байна. 

Олон жилийн бүтээлч туршлагатай нарийн бичгийн дарга нарын сайн үлгэр жишээг дэлгэрүүлж, намын анхан шатны байгууллагын дайчин чадварыг жигд дээшлүүлж, улс төрийн удирдагчийн байр суурийг нь бэхжүүлэхийн тулд хамт олныг удирдан чиглүүлэх олон талтай амьд ажлыг юуны түрүүнд групп штаб байгуулж, төлөөлөгч томилох, бичиг цаастай зууралдах. аж ахуйн ажлыг шүүрэн авч давхар хөөцөлдөх явуургүй арга барилаар орлуулахгүйн төлөө зарчимч тэмцэл явуулах хэрэгтэй байна. Үйлдвэрлэлийг удирдах, үр ашиг, ажлын чанарыг дээшлүүлэхэд манай ажилд оршсоор буй кампаничлах, зэрэгцэх, бүхнийг мэдэгч болох хандлага нь хүмүүсийн хариуцлагыг сулруулж, идэвх санаачилгыг боогдуулан дутагдал доголдлыг эзэнгүйдүүлж, зарчимч шаардлага тавих боломжийг алдагдуулахад хүргэж байна. 

Хүмүүс дунд байж, боловсон хүчинтэй нэгбүрчлэн ажиллах аргаар намын улс төрийн удирдлагыг хэрэгжүүлж, аливаа ажил, асуудлыг шийдэхдээ хамтын удирдлагын зарчмыг тууштай баримталж гол гогцоо асуудлыг зөв олж түүнд хүчээ төвлөрүүлэх шаардлага, ер нь намын ажлын арга барилыг шинэчлэн өөрчилж үр дүнд хүргэх асуудлыг намын анхан шатны байгууллагын нарийн бичгийн дарга л үнэн хэрэг дээрээ шийдвэрлэх ёстой. Тэдний арга барил өөрчлөгдөөгүй цагт намын байгууллагын нийт ажилд ахиц өөрчлөлт тийм ч бэлэн зэлэн гарахгүй нь тодорхой юм. 

Нам, аж ахуйн ажлын зааг ялгааг тодорхой болгож, төр, захиргаа, аж ахуй, олон нийтийн байгууллага, боловсон хүчин бүрийн гүйцэтгэх үүрэг, хүлээх хариуцлагыг өндөржүүлж нийтийн хүчийг өрнүүлэх тухай яриа хичнээн мэргэн цэцэн байлаа ч бодит ажлаар хэрэгжихгүй бол хоосон дэмий үг болж өнгөрнө. 

<< Намын анхан шатны байгууллагын дайчин чадварыг дээшлүүлэх ажлыг зохион байгуулах тухай >> энэ онд МАХН-ын Төв Хорооноос гаргасан тогтоолыг хэрэгжүүлэхэд хүч анхаарлаа төвлөрүүлж, ажлынхаа арга барилыг өөрчлөн сайжруулахын тулд нарийн бичгийн дарга нар бүтээлч сэтгэлгээтэй, бие дааж, шийдмэг зоригтой, алсын хараатай ажиллах, юуны урьд нэг хэв загвар нэгэнт үеэ өнгөрөөсөн арга барилаас шийдвэртэй салах ёстой. Ажил хариуцах чадвар мэдлэгээ дээшлүүлэх тухайд хийсвэр зүйл яриад нэгэнт хариуцаж байгаа үйлдвэрлэл, аж ахуй. салбарынхаа тухайд ерөнхий мэдлэгээр аргацаах юм бол намын ажилтан амжилтад хүрэхгүй. Хариуцсан салбар, хамт олны зорилтыг таван хуруу шигээ мэдэж, ололт, амжилт, бэрхшээл дутагдлыг нэвт харж байж сая ажилд ахиц гаргаж, мэдлэгтэйгээр удирдаж чадна, Байдлыг газар дээр нь сайн мэдсэн төдийгөөр намын ажилтан санаа амрах юм бол бас л замын талд зогсчихсонтой адил. Намын ажилтан хүн мэдлэгтээ тулгуурлан санаачилгатай, шинийг эрэлхийлэх эрмэлзэлтэй ажиллах ёстой. 

Ажил сайн гэгдэж байгаа нөхцөлд ч коммунист хүн түүнийг улам сайжруулах арга замыг байнга сүвэгчлэн олдог байх, амарлингуй сууж, урьд нь болоод л байсан, одоо болох л байлгүй гэсэн бодлоор ажилд хандах, уламжлал болсон зүйлийг эвдэх хэрэггүй мэтээр зогсонги байдлыг зөвтгөх илрэл бүртээ тууштай тэмцэхийн хамт өмнө буй болсон бүх зүйлийг учир ялгаваргүйгээр үгүйсгэн орхихыг цээрлэж, манай намын ажлын залгамж чанарыг хангаж байвал зохино. 

Намын анхан шатны байгууллагын үйл ажиллагааг идэвхжүүлж, дайчин чадварыг дээшлүүлэх зорилтыг намын хэмжээний гол том асуудлын нэг болгон дэвшүүлсэн намын XIX их хурлын заалтыг хэрэгжүүлж, хөдөлмөрийн хамт олны улс төрийн удирдагчийн хувьд намын анхан шатны байгууллагыг үнэхээр өөрчлөн шинэчлэгч дайчин давшингуй чанараар зэвсэглэхэд намын үүр, хороодын нарийн бичгийн дарга нар гол үүрэг гүйцэтгэх ёстой. 

