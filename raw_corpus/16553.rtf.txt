№276 (16553)            
1986 оны арван нэгдүгээр сарын 18.
Залуучуудын комиссар

МАХН-ын XIX их хурал << Залуу хүн бүр ажил, амьдралын замаа анхнаас нь зөв сонгож, нийгэмд эзлэх байр сууриа тодорхойлоход МХЗЭ-ийн байгууллага идэвхтэй туслах үүрэгтэй юм. Энэ талаар тэдгээрийн үйл ажиллагаа нь охид, хөвгүүдийн сонирхол, бүтээж туурвих хүсэл эрмэлзлийг харгалзан үзсэн, амьд, тодорхой байвал зохино >> гэж заасан юм. Намын их хурлын энэхүү заалтыг хэрэгжүүлснээр манай орны эдийн засаг, нийгмийг хөгжүүлэх өргөн цар хүрээтэй зорилтыг биелүүлэхэд залуучуудын оруулах хувь нэмрийг арвижуулж, тэдний эрч чадал, эх оронч зүтгэл чармайлт, эрдэм авьяасыг тал бүрээр хөгжүүлэн, нийгэмд эзлэх байр суурийг нь улам бататгах учраас залуучуудын улс төрийн удирдагч болсон ХЗЭ-ийн анхан шатны байгууллага ялангуяа эвлэлийн үүрийн нарийн бичгийн дарга, товчооны гишүүдийн үүрэг, хариуцлага, ажил хэрэгч дайчин чанар, мэдлэг санаачилгыг улам өндөржүүлэх нь нэн чухал зорилт мөн. Өнөөдөр ХЗЭ-ийн анхан шатны байгууллагуудыг долоон мянга гаруй нарийн бичгийн дарга, олон арван нийгмийн идэвхтэн сонгуультан удирдаж байгаагийн нэлээд нь коммунистууд учраас залуучуудын дунд явуулах үзэл суртал, соёл, хүмүүжлийн ажлыг шинэ шатанд гаргахад томоохон хүч бидэнд байна. 

МАХН-ын Төв Хорооны дэргэдэх Намын дээд сургуульд эвлэлийн ажилтны, Улсын багшийн дээд сургуульд пионерийн учирдагчийг бэлтгэх ангийг хичээллүүлж, жил тутамд эвлэлийн ажилтан бүсийн сургууль хийдэг болсны үрээр эвлэлийн ажилтны боловсрол мэдлэгийг дээшлүүлэх, давтан сургахад мэдэгдэхүйц ахиц гарсаар байна. Намын анхан шатны олон байгууллага дэргэдэх ХЗЭ-ийн үүр, хороодын нарийн бичгийн дарга, сонгуультантай нэгбүрчлэн ажиллаж, илтгэл сонсголыг нь хурлаар хэлэлцэж, халамжлан зөвлөж туслах, улмаар ажилд нь дадлагажуулах талаар идэвх санаачилга гаргасаар байна. Гэвч энэ бүхэн нь ХЗЭ-ийн анхан шатны байгууллагын ажлыг жигд сайжруулах, эвлэлийн ажилтныг зөв сонгож сургаж дадлагажуулах асуудал өнөөгийн шаардлагын хэмжээнд хүртэл иж бүрэн шийдэгдсэн гэсэн үг хараахан биш юм. Архангай, Дорнод, Сэлэнгэ аймаг, Улаанбаатар, Дархан хотод сүүлийн үед ажлаасаа өөрчлөгдсөн ХЗЭийн үүр, хороодын нарийн бичгийн дарга нарын бараг тал хувь ажлын шаардлага хангаагүйгээс болсон нь эвлэлийн ажилтнуудыг нэгэнт тавигдсан ажил дээр нь тогтвор суурьшилтай дадлагажуулан сургаж, туршлага, мэдлэгийг байнга дээшлүүлж, үргэлж өсөн дэвжих бололцоо бүрдүүлж. тийм шаардлага тавьж байх ажил дутмагаас шалтгаалжээ. 

ХЗЭ-ийн анхан шатны байгууллагын удирдах ажилтныг шилж сонгох, зөв хуваарилах, сургаж хүмүүжүүлэхэд намын анхан шатны байгууллагуудын халамж, анхаарал, бүтээлч туслалцааг эрс дээшлүүлж ажлын арга барилыг өөрчлөн сайжруулах шаардлага ч улам хүчтэй болж байна. Манай залуучуудын дайчин комиссар болсон ХЗЭ-ийн үүрийн нарийн бичгийн даргаар шилдэг тэргүүний шалгарсан залуусыг ажиллуулж, залуу үеийг коммунист ёсоор хүмүүжүүлэх өргөн цар хүрээтэй, нарийн түвэгтэй ажил үйлсийн бүхий л шаардлагыг хангаж чадахаар халамжлан туслах, улс төр, нийгмийн өндөр идэвхтэй, коммунист эрхэм дээд зорилгод чин үнэнч, тал бүрийн мэдлэг хүмүүжилтэй бөгөөд үе тэнгийнхнийхээ хүсэл эрмэлзэл, бодол санааг гүнзгий мэдэж, тодорхой ажил үйлсээр илэрхийлэгч байх шаардлагыг биелүүлэгч болгон хүмүүжүүлэх нь намын байгууллагуудын чухал зорилт мөн. 

Залуусын сонирхол, хүсэл эрмэлзлийг нарийн судалж, түүний үндсэн дээр коммунист хүмүүжлийн ажлыг цогцолбор аргаар явуулдаг, ер нь ажиллахын хамт сурч, сурахын зэрэгцээ ажилладаг тал бүрийн овсгоотой шинэ маягийн удирдагч, зохион байгуулагч, хүмүүжүүлэгч байх нь эвлэлийн ажилтны онцлог шинж төрх болох ёстой. << Соёл, гоо зүй, биеийн тамир, спортыг ямар ч ажил мэргэжлийн хүмүүс хэр тусмаа залуучуудын өдөр тутмын амьдралын хэрэгцээ болгоход МХЗЭ чухал үүрэг гүйцэтгэх ёстой >> гэж намын их хурал дээр нөхөр Ж. Батмөнх хэлсэн ёсоор залуучуудын олон шатны байгууллагын удирдагчид өндөр соёлтой, гоо зүй, бие бялдрын хүмүүжлээр бусдыг үлгэрлэгч байхыг ямагт эрмэлзэх ёстой. Өөрөө гоо зүйн мэдлэг ойлголтоор явцуу, уран барилга, хөгжим, дүрслэх урлагийн мэдлэгээр хоцронгуй, цана, тэшүүрээр явах буюу уран гимнастик, усанд сэлэхийн сайхныг мэдэрдэггүй бол залуу нөхдөө биеэр үлгэрлэж чадахгүйд хүрч зөвхөн аман дээрээ уриалагч болон хувирна. Цаасаар юм уу хоосон үгээр биш амьд үйл ажлаар л хөвгүүд охидод сайхан үлгэр үзүүлж, тэднийг илүү өгөөжтэй, үр нөлөөтэй удирдаж чадна. 

<< Шинжлэх ухаан, техникт хүч мэдлэг, авьяас билгээ сорих боломж залуучуудын өмнө нээлттэй байна. Залуучуудын техникийн сэтгэлгээг хөгжүүлэхэд МХЗЭ чухал үүрэг гүйцэтгэх ёстой >> гэж намын их хурал заасан юм. Залуучуудын комиссар хүн орчин үеийн техник, шинжлэх ухааны ололтоос хөндий байж зохиолдохгүйгээр барахгүй, мотоцикл, машин жолоодох, фото зураг авах, дуу хураагч ажиллуулахаас эхлээд ухуулга суртал нэвтрүүлгийн техник хэрэгсэл эзэмших, цаашлаад компьютер, цахилгаан тооцоолон бодох техникийн зохих мэдлэгтэй байхыг орчин үе шаардаж байна. 

МХЗЭ-ийн ажилтнууд намын их хурлаас залуу үеийнхний өмнө дэвшүүлсэн өргөн хүрээтэй, тодорхой зорилтыг хоосон яриа, маргаан, үр дүнгүй тайлан мэдээ, цаг алдсан хурал цуглаанаар биш харин ЗХУ болон ах дүү социалист орнуудын залуучуудын байгууллагын туршлагаар залуу хүний сэргэлэн оюун, оргилсон их хүчийг бүрэн дайчилж, амьдрал үйлдвэрлэлд дэвшилт тэргүүний технологи нэвтрүүлэх, шинийг санаачлах, хуучирсан арга барилыг зоригтой өөрчлөх үйлсийг хошуучлах замаар шийдвэрлэх ёстой. 

Хүнд суртал гаргах, хуурч мэхлэх, биеэ нөөх, хойш суух, хэлбэрдэх гэх мэтийн ужиг дутагдлаас хамгийн чөлөөтэй бөгөөд шинэ маягаар сэтгэж, аливаа ажилд өөрчлөлт эргэлт гаргах үүсгэл санаачилгын идэвхтэй дайчин эзэд нь залуучууд, тэдний улс төрийн удирдагч комиссарууд болсон ХЗЭ-ийн байгууллагуудын нарийн бичгийн дарга нар байх ёстой. 

