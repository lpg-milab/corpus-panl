Эрх чөлөөнөөс үнэтэй эрх чөлөө

УИХ-ын дарга Ц.Нямдорж "MN 25 дугаар суваг" телевизийн шууд ярилцлага өгч байхдаа нам доторхи жигүүрээ "Дэвж байхад нь дорвинкодчихмоор санагддаг" гэсэн нь өнгөрсөн оны нэг дуулиан байлаа.
"УИХ-ын дарга хүн ийм үг хэлж болохгүй", "Ц.Нямдорж хаан юм уу, заан юм уу" гэх мэтээр сонинууд түүнийг үгээр балбаж эхлэв. Харин хэн ч Ц.Нямдоржид Үндсэн хуулиар олгогдсон үзэл бодлоо чөлөөтэй илэрхийлж, үг хэлэх эрх чөлөөгөө эдэлж чадсанд нь баяр хүргэсэнгүй... Монгол Улсын Үндсэн хууль батлагдаад 15 жил болжээ. Энэ хооронд Үндсэн хуулийн зарим заалтыг санаатай санаандгүй зөрчсөн, бас нэмэлт, өөрчлөлт оруулсан олон үйл явдал болж өнгөрснийг өгүүлж баршгүй. Харин энэ 15 жилийн хугацаанд тус хуулийн ганцхан заалт хууль ёсоор бас хууль бусаар хэрэгжсээр ирлээ. Тэр нь Үндсэн хуулийн арванзургадугаар зүйлийн 16 дахь заалт буюу "Итгэл үнэмшилтэй байх, үзэл бодлоо чөлөөтэй илэрхийлэх, үг хэлэх, хэвлэн нийтлэх, тайван жагсаал цуглаан хийх эрх чөлөөтэй. Жагсаал цуглаан хийх журмыг хуулиар тогтооно" гэсэн заалт. Коммунист дарангуйллын он жилүүдэд үг хэлэх, үзэл бодлоо илэрхийлэх, хэвлэн нийтлэх эрх чөлөөг амсаагүй ард түмэн энэ гайхамшигт эрх чөлөөг алгаа ташин хүлээж авсан хэрэг. Монголын Ардчилсан холбооны ойн хурал дээр Ерөнхий сайд асан Ц.Элбэгдорж "1990 оны бага ангийн сурагчид өдгөө чөлөөт хэвлэлийн сэтгүүлч болчихоод ардчиллыг шүүмжилж байна. Дажгүй ээ" гэсэн үг нэгийг бодуулна. Тийм ээ, 1990 онд ч, дарангуйллын он жилүүдэд ч нүд нь боолттой, чих нь хаалттай байж хүзүүндээ улаан бүч зүүгээд "Эцэг Чойбалсан" "Намын магтуу" дууг дуулж явсан пионерууд өнөөдөр ардчиллын дуу хоолой болон үг хэлэх, үзэл бодлоо илэрхийлэх, хэвлэн нийтлэх эрх чөлөөг эдэлж байгаа. Өөрсдөө эдлээд ч зогсохгүй бусдад энэ эрх чөлөөг нь эдлүүлэхийн төлөө үгээ хурцалж, үзгээ барьсаар явна. Энэ бол Үндсэн хуулиар олгогдсон эрх чөлөө. Ертөнцийн нөгөө бөөрөнд орших Египетэд Ерөнхийлөгч Хосни Мубаракаа шүүмжилсэн сэтгүүлч шоронд хоригдож байна. Хойд хөрш ОХУ-д Ерөнхийлөгч В.Путины улс төрийн алдаатай алхмыг бичсэн сэтгүүлч цахилгаан шатандаа буудуулан нас барлаа. Өмнөд хөршид маань коммунист намынхаа дарангуйллын тухай барууны хэвлэлд интернэтээр мэдээ цацсан сэтгүүлч бас л шоронд тарчилж байгаа. Тэгвэл бид Монголд Ерөнхийлөгч Н.Энхбаярыг, УИХ-ын дарга Ц.Нямдоржийг, Ерөнхий сайд М.Энхболдыг, Ц.Элбэгдоржийг, Э.Бат-Үүлийг чөлөөтэй хардаж, сэрдэж, шүүмжилж байна. Энэ бол хэвлэн нийтлэх эрх чөлөө. УИХ-ын танхимд Л.Гүндалай Ц.Нямдоржийг тагнуулч хэмээн хашгирч байсан. Энэ бол үг хэлэх эрх чөлөө. Ж.Батзандан Сүхбаатарын талбайд дуртай үедээ хашгирч өвсөн хүн шатааж байгаа. Энэ бас эрх чөлөө. Үндсэн хуулийн арванзургадугаар зүйлийн арванзургаа дахь заалт. Тэгвэл Үндсэн хуулинд маань арвандолдугаар зүйл бас бий. Тэнд "Монгол Улсын иргэн шударга хүнлэг ёсыг эрхэмлэн дараахь үндсэн үүргийг ёсчлон биелүүлнэ гээд хүний нэр төр, алдар хүнд, эрх, хууль ёсны ашиг сонирхлыг хүндэтгэнэ" гэсэн заалт байгаа. Эрхээ эдэлсэн хүн үүргээ биелүүлэх ёстой. Эрх чөлөөгөө эдлэхдээ хажуу дахь хүнийхээ эрх чөлөөг огтхон ч хөндөлгүйгээр хүндэтгэнэ гэдэг агуу зүйл ээ. Үүнийг эрх чөлөөнөөс үнэтэй эрх чөлөө гэж хэлж болно. УИХ-ын чуулганаар хэлэлцэгдэн батлагдах ёстой Мэдээллийн эрх чөлөөний хуулийн талаар мөн Монголд хэвлэл мэдээллийн консул байгуулж болох талын судалгааны ажлаар Шведийн Засгийн газрын урилгаар тус улсад зорчихдоо тэр хачин эрх чөлөөг олж харсан юм. Тэндхийн сэтгүүлчид биднээс илүү эрх дархтай улс. Ерөнхий сайдынхаа и-мэйлийг, албан захидлыг нь түүнээс түрүүлээд нээж үзэх эрхтэй. Өөрөөр хэлбэл, Ерөнхий сайдын эрх чөлөөнд халдаж түүнд нууц гэж байхыг үл зөвшөөрч байгаа хэрэг. Түүнийг яаж ч хардаж, сэрдэж бичиж болно. Харин нэр хүндэд нь халдаж болохгүй. Муу хүн гэж бичиж хэлж болохоос муухай хүн гэж үл болно. Энэ бол тэр хүнд хүн болж төрснийх нь хувьд үлдсэн сүүлчийн ганц эрх чөлөө. Бусдыг нь тэр сонгуульд нэр дэвшихдээ сонгогчдынхоо өмнө аль хэдийнэ тайчиж хаясан хэрэг. УИХ-ын дарга Ц.Нямдоржид үзэл бодлоо чөлөөтэй илэрхийлж үг хэлэх эрх чөлөөгөө илэрхийлсэнд нь баяр хүргэх хүн олдоогүйн учир энэ. Өөрийн эрх чөлөөгөө эдлэхдээ бусдын эрх чөлөөг хүндэтгэх ёстойг мартсаных. Өнгөрсөн 15 жилийн хугацаанд ганц Ц.Нямдорж ч биш бид эрх чөлөөгөө эдлэхдээ түүнийг л гээжээ. Үндсэн хуулийн төрсөн өдрийн мэнд хүргэж эрх чөлөөнөөс үнэтэй эрх чөлөөний төлөө энэхүү нийтлэлээ өргөн барив. 
Л.Мөнхбаясгалан