№246 (17149) 
1988 оны аравдугаар   сарын 13.
ӨНӨӨДРИЙН ҮРЭЭС МАРГААШИЙН  УРГАЦ

Өнөө жил хураасан ургацын хэмжээ урьдчилсан балансын тооцоонд хараахан хүрээгүй боловч тариалангийн төв бүсийн зарим аймаг, аж ахуй тариа, ногооны багагүй ургац авлаа. Сэлэнгэ аймгийн ганц << Найрамдал >> сангийн аж ахуйн хурааж авсан үр тарна гэхэд л Дорнод, Хэнтий зэрэг зарим аймгийн хэмжээнд хураасан нийт ургацаас давжээ. 

Манай орны нийт хэрэгцээнд зориулах үр тарианы хэмжээ өмнөхөөс ихээхэн нэмэгдэж байгааг харгалзаж аймаг, аж ахуй бүрт зайлшгүй анхаарах гол гогцоо асуудлыг саяхан БНМАУ-ын Сайд нарын Зөвлөлд болсон хуралдаан дээр тодорхой ярьлаа. 

Хойтон жил багтай ургац авахад хүрэлцэх хэмжээний, чанар сайтай үр нөөцлөх, мөн экспортод гаргах үр тариаг хугацаанд нь заавал нийлүүлэх, эх орны гурилын үйлдвэрүүдийг чанартай тариагаар хангах, малын тэжээл үйлдвэрлэхэд шаардагдах зүйлийг ханган нийлүүлэх зэрэг зорилт тулгарч байна. 

Газар тариаланд эрчимжсэн технологи нэвтрүүлэх, га газрын эдийн засгийн үр өгөөжийг бат тогтвортой нэмэгдүүлэх, бүтээгдэхүүний хэмжээ, чанарт эргэлт өөрчлөлт гарган сайжруулах уг сурвалж нь сайн чанарын үр юм. Үйлдвэрлэл эрхлэхэд бүдүүвчлэн ханддаг хуучин арга барилаас ангижирч чадаагүй газрууд ирэх жил тариалах үрийг зөвхөн хэмжээний хувьд анхаарч үтрэм агуулахад нэг хэсэг тариа буудай оруулснаар санаа амран үрийн чанар, сортын байдалд нарийн хянамгай ханддаггүй байсан дутагдлыг шийдвэртэй арилгах хэрэгтэй байна. 

Өнөө жил үр тариа цэвэрлэх ажлыг урьдаас илүү анхаарч Төв, Сэлэнгэ аймгийн олон аж ахуйд тариа цэвэрлэх механикжсан төхөөрөмж хийж ашигласан нь үр дүнгээ өглөө. Үүнийг цаашид нэгдсэн зураг төсөлтэй болгож олноор хийж хэрэглэх нь зүйтэй. Тийм төхөөрөмж нь асар их үнэ өртгөөр механикжуулсан том том үтрэм барихаас илүү ашигласан юм. 

Төв аймгийн Эрдэнэсант, Жаргалант зэрэг зарим аж ахуйд ангилсан тариа мөрөн дээрээ халж ургажээ. Тийм аж ахуйнууд үтрэмд буусан тарианаас хамгийн сайныг нягтлан шалгаж үнэмлэхүй чанарт тэнцэхүйц ургацаас үрэнд авч үлдэх шаардлагатай Байна. 

Энэ жилийн ургацаас хойтонгийн тариалалтад зориулж үр тариа, ногоон тэжээлийн 150 гаруй мянган тонн үр нөөцлөх шаардлагатай боловч одоогийн байдлаар тэрхүү хэрэгцээт үрээс 122 мянга гаруй тонныг нөөцөлжээ. Цаашид 20 гаруй мянган тонн үр нэмж нөөцлөхөөр үтрэм дээр цэвэрлэж 1 дугаарлаж байна. Цэвэршил сайтай, сортын хольцгүй, чанартай үрийг зохих хэмжээний нөөцтэйгөөр хадгалахын тулд үрийн нэг, хоёрдугаар цэвэрлэгээг арваннэгдүгээр сард бүрэн дуусгаж агуулах савандаа хийх шаардлагатай. Гэтэл олонхи аж ахуй намарт ажлын ачаалал их, хүч хүрэлцээгүй гэдгээр шалтаглан зөвхөн ганц удаа цэвэрлэсэн үрийг агуулахад оруулаад санаа зовохгүй байсаар хавар болгож тариалалт тулж ирэх үед тэвдэж соёололт, цэвэршил, хольцын хэмжээгээр чанарт тэнцээгүй үрээр тариалж ам хаадаг дутагдал олон жил давтагдлаа. Төв аймгийн << Залуучууд >> сангийн аж ахуй хоёр дахь удаа цэвэрлэгээ хийсэн 2100 тонн чанартай үр агуулахдаа оруулж, Сэлэнгэ аймгийн Орхон, Номгон, << Найрамдал >> сангийн аж ахуй үр цэвэрлэж нөөцлөх талаар бусдаасаа илүү анхаарч сайн ажиллаж байна. Гэвч хөдөө аж ахуйн олонхи нэгдэл. зарим сангийн аж ахуйд хойтон жил тариалах үрийн талаар төдийлөн анхаарал тавихгүй назгайрсан хэвээр байна. 

Аймаг, аж ахуй бүр тариалах үрийг зохих шаардлагын дагуу нөөцлөхөөс гадна улсын нөөцөнд хамгийн шилдэг чанарын, хэрэгцээт сортын үрийг зохих хуваарийн дагуу нийлүүлж байх хойшлуулшгүй үүрэгтэй билээ. Өнөө жилийн ургацаас улсын нөөцөнд 17, 3 мянган тонн үр хадгалах үүрэгтэй арван дөрвөн газар одоо хүртэл хуваарьтай үрээ бүрэн авч гүйцээгүй байна. Мөн Увс, Завхан, Говь-Алтай, Өвөрхангай, Баянхонгор, Дундговь, Дорноговь зэрэг олон аймагт хойтон жил тариалах ногоон тэжээлийн ур дутагдаж, орон нутгаасаа нөөцлөх боломжгүй болоод байгаа учир Сүхбаатар аймгаас Баянхонгорт, Дорнод аймгаас Завханд овъёос, арвайн үр тээвэрлэн хүргэх шаардлага гарч байна. Түүнчлэн бүтээгдэхүүний чанар сайжруулахад шаардагдаж байгаа буудайн нэр бүхий долоон сортыг зохих хэмжээгээр авч хадгалах шаардлагатай байна. 

Ойрын хоёр, гурван жилийн дотор буудай тариалах нийт талбайн 60 хувьд хатуу болон хүчит буудай тариалах учир эдгээр сортын үрийг ахиу нөөцлөн үржүүлэх талаар аж ахуй бүр анхаарах ёстой. Харин хатуу буудай тариалсан газар цөөн, түүнээс хураан авсан ургацыг үрэнд тэнцүүлж нөөцлөх санаачилга сул байна. Улсын үр үржүүлгийн ажилд үлгэр жишээ болох үүрэгтэй Дархан хотын Дарханы сангийн аж ахуйд цөөн га газар тарьж байгаа хатуу буудайн ургац сортын хольцоос бүрэн цэвэршиж чадаагүй, Булган аймгийн << Магсаржав >> сангийн аж ахуйд хураан авсан 1500 тонн хатуу буудай бусад сортын хольц ихтэй байгаа учир түүнийг газарт нийлүүлэхэд хүрч байгаа нь үрийн бодлого, үр тарианы үйлдвэрлэл, түүний бүтээгдэхүүний  чанарыг жигд анхаарч бас л чадахгүй байгаагийн баримт юм. 

Өнөө жилийн ургацаас авч нөөцлөх үр тариа, ногоон тэжээлийн ургамлын үр төлөвлөсөн хэмжээнээс дутаж ирэх жилийн тариалалтад улсын нөөцөөс ур авах хэрэгцээ гарч, бас олон аймагт төвийн болон бусад районоос үр тээвэрлэх хэрэгтэй болж байна. Тиймээс үрийг аль болох өөртөө үйлдвэрлэж хэрэгцээгээ хангах бодлогыг ялангуяа баруун болон говийн аймгуудад онцгой анхаарч, үйлдвэрлэл туршилгын дорвитой ажил хийх хэрэгтэй байна. 

