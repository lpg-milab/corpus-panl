Хотын тээвэр 

Манай орны хот, суурин газрын тоо, тэнд оршин суугчдын өсөлт үргэлж нэмэгдэж байгаагаас хотын тээвэр хөдөлмөрчдийн үйлчилгээний онцгой чухал хэлбэр болж, түүнд тавих шаардлага улам ихэсч байна. 
Хотын зорчигч тээврийн үйлчилгээг сайжруулж, хөдөлмөрчдийг хөнгөн шуурхай үйлчлэх нөхцөлийг бүрдүүлэх, тэдний цагийг хэмнэхэд туслах арга хэмжээг улс дэс дараатайгаар хэрэгжүүлсээр ирсний үр дүнд нийслэл хотоос эхлээд Дархан, Эрдэнэт болон аймгийн төвүүдэд ч хотын тээвэр сайжирч троллейбус зэрэг шинэ төрөл ашиглалтад орж, хот, суурины хөдөлмөрчдийг чирэгдэлгүй шуурхай үйлчлэхэд ахиц гарлаа. 

Нийслэл Улаанбаатар хотын хэмжээнд аваад үзэхэд 26 чиглэлд нийтийн үйлчилгээний 300 гаруй автобус, 4 чиглэлд 60 гаруй троллейбус, 150 гаруй такси хоногт үйлчилж, ахуйн тээврийн хэрэгсэл, нөхөрлөлийн авто хөсөг ч бас ажиллаж байна. 
Хотын зорчигчдын үйлчилгээний чанарыг сайжруулахаар автобусны буудлуудыг тохижуулах, зорчигч ихтэй газарт шинээр чиглэл нээх, богино эргэлтийн болон хурдавчилсан, буухиа автобус гаргах, кондукторгүй үйлчилгээ нэвтрүүлэх, хонжвортой билет худалдаалах, таксийн үйлчилгээг райончлон бүртгэх, жижүүрийн такси үйлчлүүлэх зэрэг зохион байгуулалтын арга хэмжээ авч байна. 

Нийтийн тээврийн үйлчилгээний материаллаг бааз сайжирч байгаа боловч зорчин явагч үйлчлүүлэгчдийнхээ эрэлт хэрэгцээг хангах, ер нь үйлчилгээний соёлыг дээшлүүлэх тээврийн хэрэгслийн техникийн бэлэн байдлыг байнга хангах, хөдөлгөөний чиглэлийг оновчтой болгох, цагийн хуваарийг чанд мөрдөх, жолооч нарын ажилд тавих диспетчерийн хяналтыг сайжруулах зэрэг шийдвэрлэж боловсронгуй болгох ёстой ажил хотын тээврийн үйлчилгээнд их байна. 
Автобус өглөөгүүр шугамд гарахдаа оройтох, хөдөлмөрчдийн үдийн цайны үеэр хоосон явах, гарааш хүрэлцээгүй гэж шалтаглан орой автобусыг аль болох эрт тавихаар яарч замын буудлуудад зогсч хүмүүс суулгахгүй довтлон явах мэтээр үйлчилгээний цагийг хомстгодог дутагдал арилахгүй байна. 

Таксийн зарим жолооч хот хооронд болон хот орчинд явж орлого олохыг илүү соíирхох, ойр богино зайд үйлчлэхийг татгалзах, тэр ч байтугай зорчигчийг шилж сонгох, гуйлгаж үйлчлэх зэргээр үүрэгт жил дээрээ хүнд суртал, шударга бус байдал ч гаргадаг байна. 

Хотын тээврийн байгууллага бол хүмүүсийг зөвхөн зөөхөөр хязгаарлагдахгүй хөдөлмөрчдийн хамгийн үнэтэй зүйл болох цагийг хэмнэх, ажил хөдөлìөрөөс ч бай, амралт, аяллаас ч бай хожимдуулахгүé хөнгөн шуурхай үйлчлэх гол үүрэгтэй гэдгээ жолооч, шалгагч, диспетчер нэг бүр гүнзгий ойлгох ёстой. 
Нөгөөтэйгүүр тээврийн үйлчилгээ бол үйлчлэгчийн соёл, зан харилцаа, дадлага, туршлага, эв дүй, үйлчлүүлж байгаа хүмүүсийн үйлчлүүлэх соёл, материаллаг бааз хөдөлгөөний графикийн биелэлт, сахилга, зохион байгуулалт зэрэг хоорондоо нягт холбоотой олон хүчин зүйлээс хамаарах нарийн ажил бөгөөд хоёр талаас тухайлбал үйлчлэгч, үйлчлүүлэгчийн хоорондын харилцааны боловсон эелдэг байдлыг шаарддаг нь мэдээжийн хэрэг билээ. 

Хотын зорчигч тээврийн үйлчилгээний соёлч шуурхай байдлыг хангахад тээвэрчдийн өөрсдийн сахилга, хариуцлагаас гадна зорчин явагсдын журамт байдал, бие биедээ тавих шаардлага, тэднээс социалист хамтаараа аж төрөх ёсыг хэрхэн сахих, өөртөө үйлчилж байгаа нийгмийн социалист өмчид эзний ёсоор хэр зэрэг хандах нь мөн онцгой ач холбогдолтой юм. 

Өнөөдөр нийслэлийн нэг иргэн жилд дунджаар 348 удаа нийтийн тээврийн хэрэгслээр зорчиж байгаа учраас олон түмний ахуйн хэрэгцээний ийм чухал шаардлагыг аль болох дүүрэн хангахын тулд зорчигчдын билетийг худалдах цэгийг олшруулахаас эхлээд хотын үйлдвэр, албан газрын ажил эхлэх, дуусах цагийг богино хугацаагаар боловч өөр өөр байхаар өөрчлөн тогтоох, нийтийí тээврийн хэрэгслийн өглөө, оройны хэт ачааллыг багасгах хүртэл харж үзүүштэй бүхнийг холбогдох байгууллагууд анхаарч арга хэмжээ авах хэрэгтэй юм. 

Зорчигч тээврийн байгууллагуудад туршин хэрэгжүүлж байгаа эдийн засгийн арга механизмууд нь үйлчилгээг сайжруулахад тэр болгон чиглэж чадахг¿й гагцхүү орлого олохыг эрмэлзэх хандлагатай байж болохгүйчлэн үйлчилгээний хүмүүсийн цалин хөлс нь үйлчилгээг сайжруулах жинхэнэ хөшүүрэг болох ёстой. 
Тэдний цалин хөлс, шагнал урамшуулал нь ажилласан цаг хугацаа, шугамд явсан тоо, график, цагийн хуваарийн биелэлт, үйлчилгээний соёл, чанартай нягт уялдах учиртай. 

Нийтийн хэрэгцээний зорчигч тээврийн хэрэгслээр үнэ төлбөргүй зорчихыг журамлах, автобус, троллейбус, таксийн үйлчилгээний уялдаа холбоог сайжруулах, шөнийн ээлжийн ажилчдын үйлчилгээг найдвартай, шуурхай боловсронгуй болгох, таксийн тээвэрт гэрээ, түрээсээр ажиллах хэлбэрийг өргөн нэвтрүүлэх, хөдөлмөрийн нөхөрлөлийн гишүүдийн амины автомашиныг зорчигч тээврийн үйлчилгээнд өргөн ашиглах, хотын тээвэрчдийн нийгмийн асуудлыг шийдвэрлэхэд шинэ сэтгэлгээ, бүтээлч хандлага хэрэгтэй байна. 

Хөдөлмөрчдийн захиалгаар үйлчилдэг ахуйн тээврийн газруудын байршлыг зөв тогтоох, үйлчилгээний автомашины даацыг зохицуулахын тулд бага оврын машин, техник хэрэгслийг аль болох өргөн ашиглан улмаар хүртээмжийг сайжруулах шаардлагатай байна. 

Цаашид хотын тээврийг хөгжүүлэхдээ аймаг, хотын хэтийн төлөвлөгөөтэй нягт уялдуулж хатуу хучилттай зам барих, зогсоол буудлуудыг тохижуулах болон бусад асуудлыг хамтад нь тавьж иж бүрэн шийдвэрлэж манай социалист нийгмээс хүний төлөө тавих өндөр халамжийн нэг чухал үзүүлэлт болох хотын тээврийг эрс сайжруулах хэрэгтэй байна. 


