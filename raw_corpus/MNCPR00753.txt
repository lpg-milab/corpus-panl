Давс нэрээр их хэмжээний хорт бодис оруулж ирсэн байж болзошгүй

Нийслэлийн Хан-Уул дүүрэг дэх "Таван-Эрдэнэ" захад вагоноос барилгын материал буулгаж байсан ачигчид давсанд түлэгдсэн байна.
Иргэн Д.Баатарпүрэвийн баруун гарны дээд хэсэгт түлэгдэлт үүсч, бусад хүмүүсийн мөн гар, бие түлэгдсэн гэнэ. Түлэгдсэн гэх Д.Баатарпүрэв тухайн үед дүү Д.Бямбасүрэнгийнхээ ачаа барааг Эрээнээс татаж авчраад, ачигч хомс байсан тул өөрөө буулгалцаж, зөөж байж. Д.Бямбасүрэнгээс зарим зүйлийг тодрууллаа. -Ачигч хийж байсан хүмүүс урьд нь таны барааг байнга буулгадаг уу. Ер нь таны барааг зөөдөг хүмүүс түлэгдсэн тохиолдол өмнө гарсан уу? -Би хувиараа барилгын материал оруулж ирдэг. Тэр өдөр вагоноос ачаа буулгуулахаар ахыгаа гуйсан юм. Гэтэл манайхныг Эрээнээс бараагаа вагонд ачуулсны дараа дахиж 15 тонн техникийн сод гэж дээр нь нэмж ачуулсан байна лээ. Энд ирсэн хойно биднийг бараагаа буулгахаар очтол тэр давс гэж ачуулсан 20-30 шуудай бодисыг эзэн нь аваад явчихсан байсан. Уг бодис замдаа манай бараан дээр асгарсан юм билээ. Тэгээд л ах хэсэг хүмүүсийн хамт ачаа буулгатал түлэгдсэн байна. Урьд нь манай барааг буулгаж байгаад түлэгдсэн тохиолдол байхгүй. Манай бараан дээр асгарсан бодис хүний биеийг түлэх хүртэл тийм хүчтэй байхыг бодоход ямар нэг химийн хорт бодис байхаас зайлахгүй. -Тухайн үед ачаа буулгаж байсан хүмүүс хувцасгүй байсан болохоор холгогдоод түлэгдсэн гэж мэргэжилтнүүд урьдчилсан байдлаар дүгнэжээ? -Бараа буулгаж байсан хүмүүс бүгд битүү, одоогийн түлэгдсэн гээд байгаа биеийнхээ хэсгийг далдалсан хувцастай байсан. Манай ах бүр даавуун цамцтай байсан юм. Хувцсыг нэвт түлнэ гэхээр яаж ч бодсон давс байж таарахгүй байх. -Түлэгдсэн хүмүүсийн бие ямар байгаа вэ. Тухайн үед эмнэлгийн түргэн тусламж авсан гэсэн. Эмч нар танд ямар тайлбар хэлж байх юм бэ? -Тэр даруйдаа Гэмтэл, согог сэргээн засах клиникийн Түлэнхийн тасагт хандсан. Эмч нар ч "Давс ингэж түлэхгүй, ямар химийн бодис болохыг мэдэхгүй болохоор эмчилгээ эхэлж болохгүй байна..." гэж хариулсан. Ах маань түлэнхийдээ хоёр төрлийн уусмал хэрэглэж байгаа. -Та яг ямар барилгын материал татсан юм бэ? -Би дандаа хавтан зөөдөг. Түлэгдсэн хүмүүс хавтан л зөөж буулгасан юм шүү дээ. Давс гэх эл бодисыг "Иж-Цагаан" компани оруулж ирснийг мэргэжлийн байгууллага тогтоосон. Харин 15 тонн, 20-30 шуудай давс гэх нунтаг чухам ямар бодис болохыг тогтоохоор шинжээчид ажиллаж эхэлжээ. Лабораторийн шинжилгээний хариу өнөөдөр гарах юм. 
М.МӨНХЦЭЦЭГ 

