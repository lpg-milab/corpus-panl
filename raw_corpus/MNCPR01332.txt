Мянган галт уул Түмэн цэцэгсийн арал

Сөүл хотоос хөөрсөн онгоц их Номхон далай дээгүүр долоон цаг гаруй чилтэл ниссэний эцэст Хавай муж улсын Хонолулу хотын олон улсын нисэх буудалд газардлаа. 
Нүд шүд, зүс царайгаараа хэдэн жилийн өмнө сумогийн ертөнцийг шуугиулж байсан Акебоно аваргын төрсөн ах дүүс болов уу гэмээр бие хаагаараа ч түүнээс хол дутахааргүй булиа хүмүүс ирсэн зочдоо тосон "Aloha" хэмээн уянгалуулан мэндэлж, нүүр дүүрэн инээмсэглэн угтав аа. Та Хавайд очихын тулд халаасандаа хэдэн ногоонтой, бага зэргийн англи хэлтэй, дээр нь алоха, махало гэсэн хоёр үгтэй байхад л хангалттай. Алоха гэдэг нь мэндчилгээний үг. Сайн байна уу ч гэж ойлгож болно, баяртай ч гэхдээ хэлж болно. Харин махало гэдэг нь баярлалаа гэсэн үг. Хавайн арлыг амралт зугаалга, аялал жуулчлалын диваажин гэдгийг дэлхий нийтээрээ хүлээн зөвшөөрдгийн учир нь Номхон далайн гүнд, эх газраас хэдэн мянган бээрээр тусгаарлагдсан, цэг шиг энэ арлууд ямар ч улиралд айхтар халдаггүй, бас хөрдөггүй, манай эртний Жангар туульсад гардаг шиг Бур бур хуртай Сэр сэр салхитай Бумбын орон ажээ. Шөнө бүр жаахан бороо хаялчихаад л өглөө нь тэнгэр нь гэнэт цэлмэчих юм. Далайн зүгээс давс амтагдсан сэрүүн салхи байнга үлээх учир хэзээ ч халууцахын аюулгүй. Хааяахан хаанаас гараад ирэв гэлтэй атгынхан чинээ үүл нүүж ирээд л гэнэтхэн шар хийтэл жаахан бороо асгачихаад, гэр лүүгээ яарсан эзэгтэй мэт өндөр шовх уулсынхаа зүг нүүн арилж өгөх нь бүр сонин. Нийслэл Хонолулу хотын хүн ам хагас сая хүрэхгүй, гэвч тийшээ жилд дэлхийн өнцөг булан бүрээс ирэх долоон сая зочид гийчидтэй хамт 10 гаруй тэрбум доллар өөрөө урсан орж ирдэг гэнэ. Өөрөөр хэлбэл, эндхийнхний амьжиргааны эх үүсвэр нь ерөөсөө л цэвэр аялал жуулчлал. Түүхийг сөхөж үзвэл Хавайн арлын "Pearl Harbour" гэгч газар байрлаж байсан Америкийн усан флотыг Япончууд 1941 оны 12 сарын 7-ны үүрээр гэнэдүүлж бөмбөгдөн, хэдхэн цагийн дотор тэнд байсан бүх байлдааны хөлгүүд болоод цэрэг эрсийг энгийн иргэдтэй нь хамт газрын хөрснөөс бүрмөсөн арчсаныхаа хариуг дөрвөн жилийн дараа Хирошимо, Нагасаки хотууд дээрээ амсаж байсныг санаж байна. Хонолулуд ирэгсдийн ихэнх нь Мона Ки хэмээх сөнөсөн боловч сүрлэг галт уулынх нь оргил дээр, алхаж мацаж амьсгаадалгүйгээр автомашиныхаа хурдаар салхи татуулан гарч, их далайн мандал дээр наран шингэхийг үзэх хийгээд одон орны хүчит дуран авайгаар сансар огторгуйн гүн рүү аялахаар өөр нэгэн арал руу бас зорьцгоодог юм байна. Өнөөдөр дэлхийд ганцхан гэгдэх газрын гүнээс үлгэрийн луу мэт улаан галаар тургин үлээгч өнөөх ЮНЕСКО-д данстай гэх алдарт "Галт уулынх нь паркийг" нь үзмээр санагдаад явчихлаа. Англиар "Big Island" гэх буюу монголоор бол "Их арал" гэдэг нь нийслэл Хонолулугаасаа 40 минут орчим нисэж очдог, 400 км орчим зайтай, зэргэлдээх хэдэн зуун арлуудаасаа хамгийн том нь юм байна. Билетийнх үнэ нь суух суудал болоод нисэх онгоцныхоо марк дугаараас хамаарч хоёр талдаа 100-1000 ногоонд хэлбэлзэнэ. Эх дэлхийн маань хамгийн сүүлд үүссэн залуу газар нутгийг үзье гэвэл та ийшээ зориорой. Учир нь Их арлын анх дэлхийд мэндэлсэн нас нь ганцхан сая жилээр тоологдох гэнэ. Нэг сая жил гэдэг бол дэлхий анх үүсэж эхэлсэн настай харьцуулбал юу юм бэ, бүр хормын төдийхөн л хугацаа гэсэн үг. 750 мянган жилийн өмнө Номхон далайн гүнээс оргилуун галаар тургилан дэлбэрч, урган гарч ирсэн, энэ хавьдаа хамгийн өндөр уулын нэрийг Мона Ки буюу монголчилбол Цагаан уул гэнэ. Их арал дээр сүүлийн мөстөлтийн дараа буюу арван гуравхан мянган жилийн тэртээгээс л амьтан ургамал бий болж эхэлжээ. Галт уул тэр үед 100 гаруй метр зузаан мөсөөр хучигдмал байжээ. Арлын анхны оршин суугчид нь жигүүртэн шувууд. Тэд л мэдээж эндхийн анхны цэцэг ногооны үрийг хэдэн мянган бээрийн тэртээгээс амандаа зуун тээж авчирсан байж таараа. Эсвэл зарим нь гаргасан ялгадаснаас нь ч ургасан ч юм бил үү. Одоо тэндхийн өвслөг толгодоор Шинэ Зеландийн нарийн ноост хонь бэлчиж, ширэнгэн ойд нь зэрлэг гахай энд тэндгүй тонтгонон гүйлдэж, аргаль янгир хадат ууланд нь дүүлж байна. Тэдгээр амьтад болоод цэцэг, жимс ургамлууд зуун хувь гаднын уугуулууд. Тэр их өтгөн ой мод өвс ургамал дунд ганцхан могой л алга. Гаднаас хэн нэг нь могойн зулзага авчраад тавьж орхих бий гэхээс нутгийн иргэд сүнсээ гартал айдаг гэнэ. Учир нь тэнд хатгасан болгон ургаж, тавьсан болгон нь тун хурдан өсөж үржинэ. Иймээс ч хил гааль нь гаднаас оруулж ирэх гадагшаа гаргах ХАА, хүнсний бүтээгдэхүүнд тун хатуу хяналт тавьдаг юм билээ. Та атга борц ч юм уу, ганц лааз жигнэсэн мах тийшээ авч орно гэвэл сансаны гарз. Мона Ки сөнөсөн галт уулыг дэлхийн хамгийн өндөр нь гэвэл та лав үнэмшихгүй нь мэдээж. Англи хэлэнд өндрийн хэмжээсийг илэрхийлдэг хоёр үг бий. Highest mountain гэж хэлбэл мэдээж хүүхдүүд тань Эверестийг хэлж байна гэдгийг түвэггүй ойлгоно. Харин world tallest mountain гэж дуугарбал та Мона Киг хэлж байна гэж ойлгоорой. Цаст Эверестийн оройд гарахын тулд уулчид хормойгоос нь орой хүртэл 4000 метрийг яс махаа баран туулдаг бол та энэ уулын оройд гарахын тулд далайн эргээс 200 метрээр илүү буюу 4200 метр газрыг ердийн алхаагаар туулах хэрэг гарна. Хамгийн өндөр энэ уулын оройд ийнхүү хэнбугай нь ч атугай хялбархаан гүйгээд гарчихаж болох. Хар замтай учир дөрвөн дугуйгаараа мааждаг хүчтэйхэн жип хөлөглөсөн хүн бол гуравхан цагийн дотор таныг уулын оройд нь түвэггүйхэн хүргээд хаячихна. Харин хормойд нь оччихоод ир гэвэл ямар ч аавын хүүгийн сачий хүрэхгүй ээ. Учир нь уулын хормойд хүрэхийн тулд та далайн гүн рүү 6000 метр шумбах хэрэгтэй болох болов уу. Чаддагсан бол яаж ийгээд хормойноос нь эхлээд авирбал 10 мянган метрийг туулж байж орой дээр нь гарч таарах нь ээ. Аргагүй л урт голигор хайрхан байгаа биз? . Эверестийг маань далайн түвшнээс дээш 8848 метр гэдэг эс бил үү? 4500 жилийн өмнө сүүлийн удаа дэлбэрээд мөхсөн энэ галт уулын орой дээр одоо олон улсын багийнхан хүчит 24 телескоп зоожээ. Агаарын температур хамгийн бага хэлбэлзэлтэй учраас эрдэмтэд энэ газрыг сонгож авсан юм байх. Өөрөө хэлбэл, тэд манай дэлхий, нар үүсэхээс өмнө байсан зүйлсийг олж харж байна гэсэн үг. Зарим дурангийн жин нь 300 тонн хүртэл жинтэй боловч ганц гараар эргүүлж болохуйц суурин дээр бэхлэгдсэн. Жуулчдын нүдийг хужирладаг нэг үзүүлбэр энэ. Тэндээс та хүсвэл манай галактикийн арван тэрбум оддыг тоолж болох нь ээ. Энэ уулын торгон оройд бороо жилийн аль ч улиралд бараг үл дусах учир өвс ургамал гэж бараг үгүй, нүцгэн цөл. Уулын оройд энд тэнд тааралдах цас мөсөн толбо халуун орны хүмүүсийн хувьд чухам чандмань эрдэнэ бололтой. Уулын торгон оройд нарны хурц гэрэл нүд гялбуулан, бөртийх ч үүлгүй "Монголын" хөх тэнгэр цэлийх боловч, их далайн зүгээс зэврүүн хүйтэн салхитай байлаа. Одон орны асар том бөмбөлгүүдийн нэгнийх нь бөөрөн дээр нь хонхойсноос үзэхэд салхины хүч энэ орчинд ер бусын болох нь мэдрэгдэж байв. Тэртэй алсад цайлалзах үзэсгэлэнт Мона Ло галт уул нь энэ ноён оргилоос зуухан метрээр нам аж. Мона Ло гэдэг нь монголоор Урт уул гэж орчуулагдана. Нутгийнхан энэ хоёр уулын дундуур явах тун дургүй гэнэ. Уулсын дундуур хамаагүй хэрж давхивал дайрлага дайрдаг гэж нутгийн газарчин жолооч маань айлдлаа. Эмээлийн хос бүүрэг мэт энэ галт уулууд ийнхүү урьд хойноо орон дэлбэрч өөрийн эзэмшил нутгаа тэлсээр байгаа юм байна. Доошоо эргээд дурандахад хэдэн зуун том жижиг галт уулын тогоо багшран харагдана. Далай доор бүр үүнээс хэдэн арав дахин олон бий гэх. 1984 онд дэлбэрч эхлэн одоо хүртэл уухилан утаа үнс манаргаж, улаан галаар тургилан байгаа Мона Ло нь дэлхийн хамгийн залуу бөгөөд хамгийн том галт уул. Одоо энэ уулын хормойгоос өдөрт 300 мянгаас нэг сая шоо метр халуун лав далай руу урсан орж байгаа учраас сүүлийн хэдхэн жилд 600 гаруй га газрыг шинээр үүсгээд байгаа гэнэ. Хэдхэн жилийн өмнө жуулчид бужигнаж байсан алдарт хар элсэн "бийч" одоо далайн дор далан метрийн гүнд байна. Бас нэгэн гайхамшиг нь дэлхийн хаа ч байдаггүй өндөр уулын арав гаруй бүслүүрийн өвс ургамлыг энэ жаахан нутагт үзэж болох аж. Өвсөн бүрхэвч нь зарим газраа тун хуурамч юм билээ. Би нутгийн зэрлэг тахианы зураг авах санаатай машинаас буугаад замын хажуухан руу гүйж оруут өвс мэт харагдаад байсан хөвд цөмөрч, газрын ангал руу бүсэлхийгээ хүртэл живж ороод тун цочиж тэвдсэн билээ. "Галт уулын цэцэрлэгт хүрээлэн" гэдэг нь юу байсан гээч. Газрын гүнээс түрж гаргаж ирээд овоолоод овоолоод хаячихсан хэдэн арван км үргэлжлэх үхэр хар барзгар чулуунууд. Зах хязгааргүй юм шиг чулуун "тэнгис" дотор явж байхад энэ дэлхийгээс өөр ямар нэг амьдралгүй харь гариг дээр оччихсон юм шиг сонин сэтгэгдэл төрж билээ. Өдрийн хагас шахам алагдаахай аятай нааш цааш дэгдэж үсчсээр явж байж дөхөн нөгөө гайхал хайлсан төмрөөс халуун лавыг нь холоос арайхийж харлаа. Уулын бэлээс их далай руу галзуу нохойн хэл мэт улалзан цутгах лав буюу галт уулын энэ хайлмал чулуу 2000 хэмийн халуунтай. Хайлмал чулуу цутгах тэр их далайгаас савсах уур манан болоод хүхрийн хийн үнэр та нарт нь тэсэж тийшээ ойртохын ч арга байхгүй. Хоёр янзын хайлмал чулуу буй. Эндхийн хэлээр "АА АА" гэгч замын хар мэт гялгар хар лав нь аажмаар газрын гүнээс урсаж гарч, замдаа царцан, том том хар чулуу маягаар хойно хойноосоо газрын гүнээс түрэгдэн гарч ирнэ. Маньдаа гэм хор багатай. Нөгөө "ПҮ ЁО ЁО" гэдэг нь еэ бүү үзэгд, цагт 30 км хурдтай оргилон урсаж, замдаа тааралдсан бүхнийг ёстой будаа болгодог гэнэ. Хорь гаруй жилийн өмнөөс газрын гүнээс оргилж буй энэ халуун "булгийн" балгаар эндхийн 20 гаруй км хар зам сүйдэж, 200 гаруй байшин лаванд бүрмөсөн дарагджээ. Ёстой жинхэнэ пү ёо ёо санж. Галт уулын чулуу барилгын сайн материал болдог юм байна. Манайхан очоод ачаад авч болдогсон бол мөн ч их "материал" байна лээ, тэнд. Нэг хэсэг товарищууд түүнийгээ тээрэмдэж нунтаглаад хар зам тавьж харагдана лээ. Хэрэв та энэ арлыг зорихоор санаа шулуудсан бол монгол хүний хувьд бас анхааруулга байна аа. Алхам тутам тааралдах гудамжны самбарт "Та хог хаявал 1000 долларын торгуультай" гэж бичсэн байгаа. Зажилсан бохь, татсан тамхиныхаа ишийг хээв нэг чулуудчихдаг бидний хувьд тун хатуу санамж байгаа биз? Бас айл болгоны хажууд "Танд сэжигтэй хүн харагдвал шууд утасдаарай" гээд цагдаагийн номер биччихсэн ч байх шиг. Ид шидийн энэ жижигхэн арлын бас нэг гайхамшиг нь хойд эргийнхээ Хило хотын хавьд жилдээ 7600 мм буюу Америктаа рекорд хэмжээний хур тунадас ордог байхад түүнээс ердөө жархан километр зайтай өндөр уулын бүсэд 200 мм бороо дусдаг байх жишээтэй. Манай Улаанбаатар хотод жилд ингэж долоон метр 60 см зузаан бороо орвол ер нь юу үлдэх бол гэхээс аймшигтай санагдаж байлаа. "Beach" гэдэг ганц англи үгийг монгол хэл рүү буулгахад "далайн эргийн наран шарлагын газар" гэж таван үг болдог гэсэн. Бидний мэдэх алтан шаргалаас гадна хар, улаан бүр ногоон элсэн "бийч" хүртэл тэнд байна. Хавайг би түмэн цэцгийн орон гэж нэрлэмээр санагдсан. Эргэн тойрон хаашаа ч харсан өнгө өнгөөр алагласан цэцэгсүүд. Бүр бут цэцгээр хашаагаа барьсан айл хүртэл байсан гээч. Цэцгэн дунд амьдардаг хүн муу санаатай байдаггүй юм гэнэ лээ. Үнэн л болов уу. Цэцэг ногоо алагласан энэ нутагт би ганцхан зүйлийг олж мэдрээгүй. Энэ бол яруу найрагч Гүрбазарын шүлэглэсэнчлэн "Монголын үнэртэй салхи"... Магадгүй тэнд үлгэрийн тансаг зүйл олон байсныг үгүйсгэхийн аргагүй, гэхдээ миний нутгийн цэцэгсийн онцгой үнэр тэнд огт байгаагүй ээ... Их арал дээр ердөө 150-хан мянган оршин суугчтай, Полонез, Меланез, Микронез гэсэн гурван үндэстний бүрдэл. Дээр нь Ази, Европ, Америкийн цагаачид энд тэндээс ирж суурьшсан нутаг. Австрали, Шинэ Зеландаас авахуулаад Зүүн өмнөд Ази, Номхон далайн ихэнх орнуудыг анх нээн англи хүн байгаа газар нар жаргадаггүй агуу их колончлолын эхийг тавьсан алдарт далайчин, капитан Күүкийг 1778 онд энэ арал дээр ирэхэд нь нутгийнхан түүнийг амьд бурхан аятай хүлээж авчээ. Яагаад гэвэл энэ нутгийнхны шүтэн биширдэг байсан Лоно бурхныгаа тэд яг капитан Күүк маягийн цэнхэр нүдтэй, цагаан царайтай, намирсан хонгор шаргал үстэй хүнээр төсөөлдөг байж. Яг тэр үе нь Лоно бурхандаа талархдаг сар нь ч байж бас таарч. Ингээд л Лоно бурхан дагуулуудтайгаа ирлээ гэж гүнээ итгэсэн нутгийн ардууд холын аянд өлсөж ядарсан англи далайчдыг байгаагаараа башийтал нь дайлаад буцаажээ. Тэднийг явсны дараа суугчдын дунд бяцхан үл ойлголцол маргаан төрж. Хэрэв тэд бурхад юм бол яагаад охид эмэгтэйчүүдийг маань татаж чангаагаад байсан юм бол. Хэрэв бурхад байсан бол яагаад согтчихоод хоорондоо нанчилдаад байсан юм бол гэх мэт. Гэтэл нөгөө бурхадууд нь жилийн дараа бүр олон болчихоод буу шийдэм агсчихсан эргэж ирснээр хэрэг бишдэж. Хонолулу хотын олон улсын нисэх буудлаас хоёр цаг гаруй давхиж байж Брихам Янгийн нэрэмжит Хавайн их сургууль дээр очно. Энд одоогоор дэлхийн 70 гаруй орны 2500 гаруй хүүхэд багачуул, түүний дотор Монголоос Америкийн аль ч их, дээд сургуульд байхгүй тооны буюу жар шахам охид хөвгүүд мөр зэрэгцэн суралцаж байна. Сургалтын чанар, оюутнуудынхаа мэдлэг чадвараар нь Америкийн олон мянган их, дээд сургуулиудыг байр эзлүүлэхэд чансаагаараа эхний аравт байнга бичигддэг учир төгсөгчдөд нь ажил олдохгүйн зовлон гэж байдаггүй гэнэ. Үүний нэг жишээ, тэндхийн компьютерийн программ хангамжийн ангийг хэдэн жилийн өмнө төгссөн дөрвөн монгол залуу одоо нөгөө алдарт "Микрософт" компанид жилийн 70 мянга гаруй долларын цалинтай ажиллаж байгаа гэсэн. Эндхийн оюутнууд нь өглөөний найман цагаас хичээлийн танхимдаа очиж, үдээс хойш нь дөрвөн цаг ажил хийж сургалтын төлбөрөө хугаслах ба үлдсэн "чөлөөт цагтаа" шөнө дөл 00 цаг буюу номын сан хаалгаа барьтал сууж "дэглүүлдэг" юм байх. Монголчууд бид цагаан сэтгэлээ айлтган ирсэн зочиндоо сүү хадгаа өргөдөг лугаа, хорвоогийн амар амгалан, баяр баясгаланг бэлгэдэн хүмүүс бие биедээ дур булаам анхилуун цэцэгсийг бэлэглэн барьцгаадаг. Ариухан зүрх сэтгэлд тань нэвт шингэг хэмээн алаг цэцгийн баглааг "Алохатайгаа" хамтад нь хүзүүнд тань зүүж өгдөг хүмүүс зөвхөн Хавайчууд. 
Ш.ПҮРЭВСҮРЭН 
