Хар тамхи хаанаас ханхална вэ

"Нарантуул" захын С.Сайхансамбуугийн охин С.Нарантуул хар тамхины хэргээр ганц худагт хоригдсон тухай яригдаж эхэллээ.
Цагдаагийн байгууллагынхны мэдээлж байгаагаар "Дижитал" хамтлагийнхан улсын хилээр "Гашиш" хэмээх хар тамхины төрлийн ургамлыг хууль бусаар оруулж ирсэн хэргээр жилийн өмнөөс байцаагдаж эхэлсэн бөгөөд энэ хэрэг өдгөө хүртэл шийдэгдээгүй л байна. "Гашиш" нь дэлхийн улс оронд өргөн тархсан мансууруулах бодисын нэг бөгөөд тодруулбал хүнд хэлбэрийн донтогчид хэрэглэдэг юм байна. Одоогоор "Номин талст" хамтлагийн дуучин Т.Дэлгэрмөрөн, "Ice top", "Гайс - 666", "Салхи" зэрэг хамтлагууд дээрх хэрэгт сэжиглэгдэн байцаагдаж буй юм байна. Эдгээрээс гадна "Харанга" хамтлагийн Лхагвасүрэн, "Гайс-666" хамтлагийн Уугий нар хар тамхинд нэлээд гүн орсон, энэ төрлийн наймаа гардан эрхэлдэг гэсэн яриа олны дунд байдаг юм билээ. Тэр ч байтугай тэд хар тамхины бодисоо сүлжээгээр худалдаалдаг бөгөөд шүдэнзний хайрцаг нунтаг 5000 төгрөгөөр зарагддагийг ч андахгүй хүн цөөнгүй байна. Ийм хэмжээтэй нь өмнө нь 20 мянган төгрөг байсан бөгөөд өдгөө буураад байгаа юм байна. Гэхдээ 5000-ын үнэлгээтэй нь анхлан сонирхогчдод зориулагдсан хөнгөн хэлбэрийн мансууруулагч гэсэн. Нунтгаа жирийн янжуурны тамхийг суллан оронд нь хийж татдаг бөгөөд нэг хайрцаг нь 3-4 "янжуур" болдог байна. Нэг "Янжуурт" мансуурах хүн байхад бүгдийг нь татаж байж мансуурах ч бий. Хүн хүний биеийн онцлогоос болдог аж. Хамгийн аюултай нь энэ бодисын олдоц элбэг байгаа учраас нийгмийн ямар ч давхаргыг бүрэн хамрах боломжтой гэнэ. Сүүлийн үед "Ice top" хамтлагийн залуус энэхүү бизнест түлхүү орж ирж байгаа бөгөөд тэд үүнтэй холбоотой дуу зохиож, клип, цомог хийлгэсэн нь фэнүүдийнх нь дунд эрэлт хэрэгцээтэй байна. Нэг ёсондоо хар тамхийг ил цагаан сурталчилсан энэ дуу нь "Сүлжээ" нэртэй бөгөөд цомгоо ч "Шинэ амьдрал" хэмээн нэрлэжээ. Тус цомогны зураг нь хамтлагийн залуус эгнэн суугаад өнөөх нутгаа хэрэглэж мансуурсан байдалтай дүрсэлсэн байх бөгөөд тэр дуунд нь ... Үүнийг хэрэглээд секс хийгээд үз дээ Үнэн тасархай таашаал авна чи чи Нар гарахад дургүй хүрнэ хөшигний цаана Хүчтэй сороод энэ хорвоог битгий бас бас бас... гэж үглэх аж. Энэ үнэхээр өсвөр насны сонсох дуртай дуу мөн гэж үү. Тэдний сонсогч нь 20-иос доош насныхан байдаг. Энэ дууны үгийг сонсохоор урлагийг цензурдэж байх нь зөв байж гэж бодмоор. Өдгөө монгол оронд ядуурал, архидалт, хүн наймаалах, ДОХ, Хорт хавдар гээд дэлхийн улс оронд нүүрлээд байгаа бүхэн нүүрлээд байна. Харин одоо хар тамхи... . Монгол оронд бүх муу зүйл нүүрлэх ёстой юм гэж үү. Үүнийг дэлгэрээгүй даамжраагүй байгаа дээр нь жигшээж, хуулиа чангатгах цаг нэгэнт болжээ. Улсын хилээр хар тамхи оруулж ирчихээд байхад өөр хэргээр ялласан тохиолдол нэг бус байна. Үүний нэг тод жишээ нь Монгол Банкны О.Чулуунбатын хүү юм. Тэрбээр хар тамхи хууль бусаар оруулж ирдэг нь батлагдчихаад байхад мансуурах бодистой тэмцэх тухай хуулийн 192 дугаар зүйлээр шийдэгдсэн. Энэхүү хуулийн заалтад "Мансууруулах буюу сэтгэцэд нөлөөлөх эм, бэлдмэл, бодисыг борлуулах зорилгогүйгээр хууль бусаар бэлтгэсэн, олж авсан, хадгалсан бол хөдөлмөрийн хөлсний доод хэмжээг 100-150 дахин нэмэгдүүлсэнтэй тэнцэх хэмжээний төгрөгөөр торгох, 3-6 сар хүртэл хугацаагаар баривчлах, эсвэл хоёр жил хүртэл хугацаагаар хорих ял шийтгэнэ" гэж заасан байдаг. Энэ заалтаар О.Чулуунбатын хүү тухайн үед дөрвөн сая төгрөгөөр торгуулаад өнгөрсөн. Тэрбээр дөрөвхөн саяар торгуулаад 40 саяын ашигтай үлдлээ гэх ч яриа бий. Одоо байцаагдаад байгаа дээрх хамтлаг дуучид энэхүү хуулийн заалтын дагуу хэдхэн халтар төгрөгөөр хийсэн хэрэг нь цагаатгагдаж ч болох юм. Гэтэл гадны бусад оронд ийм хуулийн заалт байдаггүй бөгөөд ийм зүйл ангиар хэрэг таривал Араб, Зүүн өмнөд Азид ямар ч өчиггүй цаазлан хороодог. Хар тамхичид голдуу дээд боловсролтой байдаг гэсэн судалгааг цагдаагийн байгууллага саяхан гаргажээ. Тэгэхээр боловсролтой хүмүүс хуулиа яаж ашиглахаа мэддэг учраас ийм хэрэг үйлддэг байж болох. Хар тамхитай холбоотой гэмт хэргийн өсөлт нэмэгдэх болсон өөр нэг шалтгаан нь Монгол Улс Орос, Хятад гэсэн хоёр том гүрний хооронд оршиж, хар тамхи мансууруулах бодис зөөж тээвэрлэх буюу дамжин өнгөрөхөд газар нутгийн хувьд боломжтой байдаг нь нэг талаас нөлөөлж байна. Харин нөгөө талаас манай орны хууль хяналтын байгууллагууд ,хил гаалийн хараа хяналт сул байгаатай холбоотой байж болох талтай. Манай хоёр хөрш дэлхий дахинаа хар тамхи үйлдвэрлэх, худалдаалах хэрэглээний томоохон зах зээлүүд хэмээн тооцогддог Хил залгаа Наушки сууринд гэхэд л нийт гэмт хэргийн 40 орчим хувийг хар тамхи мансууруулах бодис хэрэглэсэн, зарсан хэрэг эзэлж байгаа гэж дуулдав. Худалдаа наймааны ажлаар түр ирсэн болон хамтарсан пүүс компани байгуулан байнга оршин суух эрхтэйгээр амьдарч буй гадаадын иргэдийн дунд хар тамхи, мансууруулах бодисыг хэрэглэдэг архаг хар тамхичид цөөнгүй байгаа аж. Тэд энэ гэмт үйлдэлдээ хөнгөн хийсвэр залуучууд, биеэ үнэлэгч охид бүсгүйчүүдийг татан оролцуулж хэрэглэгчид, худалдан авагчдыг бий болгох, өөрийн зах зээлтэй болгох сонирхолтой байдаг нь ч нотлогджээ. Зарим нэг тоо баримт дурьдахад 1995-2003 он хүртлэх улсын хэмжээнд хар тамхи мансууруулах бодис хууль бусаар олж авсан, хадгалсан, боловсруулсан хил нэвтрүүлсэн зэрэг эрүүгийн 40 гаруй хэрэг илэрч 100-гаад хүн шалгагдан шийтгэгдсэнийг харъяаллаар нь авч үзвэл ОХУ, БНХАУ, Пакистан, Арабын Нэгдсэн Эмират улс болон Монгол Улсын иргэд байна. Тэдэнд Шүүхийн байгуулага тэнсэн буюу торгуулийн ял оноожээ. Хар тамхи гэлтгүй элдэв үнэрлэх бодисыг өсвөр насныхан ихээр хэрэглэх болсныг Мансуурлын эсрэг үндэсний төвөөс гаргасан судалгаа бэлхнээ харуулж байна. Тухайлбал, ЕБС-ийн 12-16 насны хүүхдүүдэд хийсэн судалгаагаар шар цавуу үнэрлэж мансуурдаг хүүхэд маш ихэссэн гэнэ. Хүүхдүүдийн ярьж байгаагаар тэд эхлээд бусдын шахалт шаардлагаар үнэрлэж улмаар 2-3 удаа үнэрлэсний дараа толгой өвдөж чих шуугиад зүүдэлж байгаа юм шиг болдог гэжээ. Сонирхолтой нь мансуурагч хүүхдүүд зүүдний тухай тайлбарлахдаа бүгд л орчны бүх зүйл амьтан болж хувирдаг тухай ярьсан байна. Энэ мэтчилэнгээр олны танил болсон тэдгээр хамтлаг дуучдын өмссөн хувцас, үйл хөдлөл бүрийг дуурайх бяцхан фэнүүд тэднийг дуурайн хар тамхи хэрэглэхийг үгүйсгэхгүй. Нийгмийн ороо бусгаа үеэр хамгийн хялбар аргаар их мөнгө олж байгаа хүмүүс бол рок поп урлагийнхан. Тэд яагаад ийм зүйл сонирхох болов гэхээр хорин хэдхэн насандаа тансаг байшинд амьдарч, гоё машин унаж бүх хүсэл нь биелж өөрөөр хэлбэл, маш эрт амьдралын элдэв проблемоос салсантай холбоотой байж болох. Цагаасаа эрт бүх зүйл нь гүйцэлдчихээр жирийн амьдралтай нэгнээс илүүг сонирхдог нь дэлхийн хэмжээнд батлагдчихсан зүйл. Манайд ч ийм л байна. Хүүхэд багачуудын төдийгүй бидний бишрэн шүтдэг, даган дуурайдаг урлаг, спортынхон, рок, поп хамтлагуудын нэг хэсэг хар тамхичид болцгоожээ. Таны хүүхэд арай... Хар тамхи, мансуурах донд автсан иргэдээ эмчлэхээсээ түрүүнд устгахыг чухалчилдаг олон орон дэлхийд бий. Өөрийн ард түмэндээ өршөөлгүй ханддаг ганц хуулийн заалт нь тэр байдаг. Яагаад гэвэл хар тамхинаас болж хувь хүн төдийгүй бүхэл бүтэн үндэстэн сөнөдөг учраас тэр аж. 
Д.Цогзолмаа
