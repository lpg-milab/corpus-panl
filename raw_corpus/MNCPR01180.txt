Авлигатай тэмцэх бие даасан байгууллагыг УИХ дэмжив

Авлигатай тэмцэх байгууллагыг хэн тэргүүлэх нь зохимжтой вэ гэсэн судалгааг Иргэний зориг намын залуус хийж, 27 мянган хүний олонхи нь С.Оюун, Ц.Элбэгдорж нарыг нэрлэж байсан. Харин нэр дурдагдсан хоёрын нас нь лав шалгуурт тэнцэхгүй нь. 
УИХ-ын гишүүд уг байгууллагыг тэргүүлэх этгээд 55 нас хүрсэн, эрх зүйч мэргэжилтэй байх ёстой гэж үзлээ. 55 насыг санамсаргүй сонгоогүй гэдгээ Э.Бат-Үүл гишүүн онцлов. "Болж өгвөл карьер хийх сонирхолгүй, амбицгүй, туршлагатай, шийдвэр гаргахдаа боддог хүн байх учиртай. Түүнээс биш бидэн дотор 55-тай амьтан байхгүй. Танайд л байж магадгүй" хэмээн тэр МАХН-ын гишүүдэд үг хаяв. Өндөр настан болгон өөгүй байхгүйг УИХ-ын дарга санууллаа. "Нэг их зулгуйч, хоёр нүүртэй амьтан байвал яана" гэж тэр бусдыгаа айлгав. Ер нь гишүүд Авлигатай тэмцэх байгууллагын даргыг сонгохдоо долоо хэмжиж нэг огтлохыг хичээсэн. Ц.Нямдорж дарга хүртэл "Энэ байгууллагын даргаар янзын юм аваачаад тавьчихвал баллана шүү" гэнэ. "Карьер хийх сонирхолтой хүн тавьчихвал хааш нь ч эргүүлж мэднэ" гэж Ц.Мөнх-Оргил гишүүн ч хаширлав. Эцэст нь бүгд 55 настнаа илүүд үзсэн. Түүнийгээ яаж сонгох, хэн санал болгох талаар багагүй мэтгэлцлээ. Г.Занданшатар гишүүн "Ерөнхий прокурор санал болгоод, Ерөнхийлөгч томилно" гэсэн саналыг дэмжиж буйгаа илэрхийлэв. Д.Идэвхтэн гишүүн ингэх нь зохимжгүй гэж үзжээ. "Байнгын хороон дээр олон талаас нь ярьж байгаад, УИХ томилох нь зөв гэж үзсэн"-ийг тэр дуулгав. Ц.Мөнх-Оргил гишүүн мөрдөж шалгах гэх мэт өргөн эрх дархтай уг байгууллагын даргыг бүх ард түмнээс сонгогдсон Ерөнхийлөгч санал болгох нь зөв гэлээ. З.Энхболд гишүүн "Ерөнхийлөгч шүүх, прокурорын системээ сайн ажиллуулбал авлигатай тэмцэхэд оруулж буй хувь нэмэр нь тэр" гэж үзэж байна. Харин Авлигатай тэмцэх газрын даргыг Хууль зүйн байнгын хороо санал болгох хэрэгтэй гэнэ. Түүгээр ч барахгүй түмэнд нээлттэй зарлаад, шалгуурт нийцсэн хүмүүс анкетаа ирүүлж, ил тод хэлэлцэж сонгох нь нийтийн итгэлийг олоход нэмэр болно гэж тэр тайлбарлав. Э.Бат-Үүл гишүүн өндөр хөгжилтэй оронд Авлигатай тэмцэх байгууллага нь парламентын өмнө хариуцлага хүлээдэг. Хамтын шийдвэр гаргадаг учир парламентаас зохион байгуулагдсан байгууллага хараат бус байж чаддаг. Ерөнхийлөгч санал болгодог байгууллагууд түүний нөлөөнд ажиллаж ирсэн. Одоо Ерөнхийлөгчийн засаглалыг дэмждэг нам гарч ирлээ. Үүндээ Авлигын эсрэг байгууллагыг ашиглах вий гэж санаа зовлоо. Нөхдөөсөө "цөөнхийн цөөнх" гэсэн тодотгол авсан М.Зоригт гишүүн Авлигатай тэмцэх байгууллагын дэд дарга нь сөрөг хүчнийх байна гэсэн санал гаргаад дэмжлэг авч чадсангүй. Нэлээд маргасны эцэст "Авлигатай тэмцэх газрын дарга, дэд даргыг Монгол Улсын Ерөнхийлөгчийн санал болгосноор УИХ зургаан жилийн хугацаагаар томилно" гэсэн санал дэмжлэг авлаа. АН-ын гишүүд энэ үеэр "Эрдэнэсүрэнгийн санал үсэрчихсэн байна. Санал хураалт буруу болчихлоо" хэмээн даажигнаж, УИХ-ын даргын "эмзэг сэдэв"-ийг сөхөв. "Байхгүй хүний санал хураалаа" гэж сөрөг хүчнийхэн асуудал тавилаа. Б.Эрдэнэсүрэн гишүүн энэ үеэр үнэхээр гаднаас орж ирсэн л дээ. Санал хураалтын системээр бол эзгүй гишүүний санал татгалзсанд тооцогдчихдог. Гэсэн ч УИХ-ын дарга Ц.Нямдорж энэ удаа чихгүй толгойлж суув. Авлигатай тэмцэх бие даасан байгууллага байлгах эсэх анхаарал татсан сэдэв байлаа. Ц.Шаравдорж гишүүн "Анхнаасаа бие даасан байгууллага хэрэггүй гэсэн байр суурь баримталсан" гэдгээ онцлов. "Авлига гэдэг гэмт хэрэг. Гэмт хэргийг хуулийн байгууллага шалгаж, шийтгэх учиртай. Гэтэл ийм байгууллагадаа итгэхгүй байна гэдэг үнэхээр ноцтой" гэж мань эр сануулав. Хуулийн байгууллагынхны нэр хүндийг өргөх, нийгмийн асуудлыг нь шийдэх замаар гэмт хэрэгтэй тэмцэж чадна гэж гишүүн боджээ. "Том толгойтой, орон нутагт хөлгүй байгууллага бий болох нь" гэж бас өөнтөглөв. Мөн уг газрыг УИХ-ын дэргэд байгуулах нь улс төрийн тоглоом болгоно гэсэн үг хэмээн дүгнэв ээ. Б.Батбаатар гишүүн харин бие даасан байгууллагын эсрэг буйгаа "Авлигад нэр холбогдсон хүмүүсийг хамгаалдаг цайз болчих вий" гэдгээр тайлбарлав. Р.Эрдэнэбүрэн гишүүн "УИХ ер нь сүүлийн үед дэргэдээ олон мөрдөж, шалгадаг байгууллага бий болгож байна. Дараа нь Авлигатай тэмцэх байгууллага яасан гэхээр мөнгө төгрөг байхгүй гээд сууж байх вий" хэмээн болгоомжилсон. Тэрний оронд шүүх, цагдаагаа дэмжсэн нь дээр гэнэ л дээ. Хууль санаачлагчдын нэг Д.Лүндээжанцан гишүүн ч шинээр мэндлэх байгууллага нь хүнийг дарамталдаг, эсвэл авлигачдыг хамгаалдаг газар болчих вий гэж эхнээсээ болгоомжилж байснаа нуусангүй. Тийм ч учраас Ерөнхий прокурорын дэргэд байгуулъя гэж ажлын хэсгийнхэн санал болгосон юм байх. Хэлэлцүүлгийн явцад ерөнхий прокурор, эсвэл цагдаагийн дэргэд байх нь зохимжгүй, бие даасан байх нь зөв гэсэн шийдэлд хүрчээ. Уг байгууллага заавал "хөлтэй" байх албагүй гэж тэр хамгаалав. Монголд нүсэр бүтэц хэрэггүй. Цагдаа, тагнуулынхны дэмжлэг авсан нь дээр гэж гишүүн найдаж байна. Мэтгэлцээний эцэст бие даасан байгууллага хэрэгтэй гэж олонхи нь үзлээ. УИХ дахь МАХН-ын бүлэг болон АН-ын зөвлөл ч ингэж үзсэн аж. 
Б.Янжмаа

