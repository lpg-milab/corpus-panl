№88 (16365)         
1986 оны дөрөвдүгээр сарын 12.
СОЦИАЛИСТ ОВСГОО

Шинэ нийгмийг гардан байгуулагчдын шилдэг чанарын нэг чухал үзүүлэлт нь социалист авхаалж самбаа, ажил хэргийн овсгоо юм. Овсгоотой, авхаалж самбаатай ажиллахыг байнга төгөлдөржин боловсронгуй болж буй социалист үйлдвэрлэлийн харилцаа манай аль ч шатны боловсон хүчнээс шаардаж байна. Ийм чанар дутагдсаны улмаас нөөц бололцоог бүрэн дүүрэн ашиглахгүй, шинэ санаачилгыг тууштай өрнүүлэхгүй, тэргүүн туршлага эрчимтэй нэвтрэхгүй, зогсонги, царцанги байдал арилахгүйд хүрч байна. 

Манай хүмүүсийн овсгоог хөгжүүлэхэд, төлөвлөлт, эдийн засгийн урамшууллын шинэ системийг нэвтрүүлэхээс эхлээд үйлдвэрлэлийн нэгдлүүдийг зохион байгуулан, улс ардын аж ахуйн салбарыг Хамарсан томоохон хэмжээний туршилт хийх зэрэг улс орны эдийн засгийн удирдлага, зохион байгуулалтыг төгөлдөржүүлэхэд чиглэсэн арга хэмжээнүүд нь асар их түлхэц өгөх ёстой. Чухамдаа үйлдвэрлэлийн харилцааг боловсронгуй болгоход чиглэсэн ийм туршилт нь ажлын эцсийн үр дүнгийн төлөө хүлээх хүмүүсийн хариуцлагыг өндөржүүлж, үйлдвэр, аж ахуйн газар, үйлдвэрлэлийн нэгдлүүдийн аж ахуйн бие даасан үйл ажиллагааг төвлөрсөн төлөвлөгөөт удирдлагатай оновчтой хослуулан аж ахуйн механизмыг төгөлдөржүүлэхэд шинэ том алхам юм. Төлөвлөлт эдийн засгийн урамшууллын шинэ системийг улс ардын аж ахуйд нэвтрүүлсэн жилүүдэд үйлдвэрийн газарт дээрээс өгөх төлөвлөгөөний үзүүлэлтүүдийг цөөрүүлж оновчтой болгох, материаллаг урамшууллын фондуудыг байгуулж зарцуулах эрхийг тэдэнд олгох зэргээр бие даасан байдлыг нь бэхжүүлэх чухал алхмууд хийлээ. Сүүлийн жилүүдэд эдийн засгийн туршилтыг улам, гүнзгийрүүлж, аж ахуйн механизмыг бүхэлд нь төгөлдөржүүлэх шинж чанартай болгон материаллаг үйлдвэрлэлийн бүхэл бүтэн салбар, яамны системийг хамруулан иж бүрнээр хийж байна. Эдийн засгийн ийм томоохон туршилтын явцад байгууллага хамт олны аж ахуйн үйл ажиллагааг төлөвлөх, дүгнэх арга зүй төгөлдөржихийн хамт материаллаг сонирхлыг ихээхэн нэмэгдүүллээ. 

Үйлдвэрлэлийн нэгдэл, үйлдвэр аж ахуйн газрын ашиг, цалингийн фондыг нормативын аргаар хуваарилж, ашгийн гуч хүртэлх хувийг үйлдвэр, хамт олны мэдэлд үлдээх баталгаатай болгосон нь шинэ техник, технологи нэвтрүүлэн, бүтээгдэхүүний чанарыг сайжруулах, нэр төрлийг олшруулах, ажилчдын орон сууц, гуанз, амралт сувиллын газар, клуб, улаан булан аж ахуйн аргаар барих зэрэг үйлдвэрлэлийн болон Нийгэм, соёлын арга хэмжээнүүдийг өөрийн хөрөнгөөр санхүүжүүлж бие дааж ажиллах өргөн боломж олгож байна. Арьс ширний үйлдвэрийн нэгдэл зөөлөн Савхи боловсруулах технологи нэвтрүүлэх зэрэг бүтээгдэхүүний чанар, үзэмжийг сайжруулахад чиглэсэн техник зохион байгуулалтын хэд хэдэн арга хэмжээг үйлдвэрлэл хөгжүүлэх фондын хөрөнгөөр санхүүжүүлэн хэрэгжүүлсний гадна нэлээд үйлдвэрийн газрын ажлын байрыг тоноглох, хөдөлмөрийн нөхцөлийг сайжруулах, пионер, сурагчдын зуслан, ажилчдын орон сууцны хороолол байгуулах ажлыг орон сууц соёлын арга хэмжээний фондоос санхүүжүүлэн гүйцэтгэжээ. 

Үйлдвэрлэлийн нэгдэл, аж ахуйн газрууд ингэж бие дааж ажиллах нөхцөлөөр хангагдсанаар хэрэгцээтэй хоног төхөөрөмж, материал, түүхий эд худалдан авах, өндөр мэргэшилтэй инженер - техникийн ажилтнуудын орон тоо, цалинг зохицуулж, өгөөж сайтай, бүтээлч хөдөлмөрийг илүү урамшуулах зэргээр улсын төлөвлөгөөг нэр төрөл, чанарын хувьд ханган биелүүлэхэд дөхөм үзүүлэх бүхий л арга замыг ангилах нэмүү боломжтой болно, Аж ахуйн удирдагч, хамт олны авхаалж самбаа нь аливаа арга хэмжээний эцсийн үр дүн улс орны нийгэм - эдийн засгийн хөгжлийг түргэтгэх, төлөвлөгөөт зорилтыг хэрэгжүүлэх, ард түмний, ялангуяа хөдөлмөрийн тодорхой хамт олны сайн сайхан аж байдлыг дээшлүүлэхэд тус хүргэхэд чиглэх ёстой. Үүгээрээ манай социалист овсгоо нь хувийн явцуу эрх ашгийг урьдал болгосон хөрөнгөтний овсгооноос үндсээрээ ялгаатай юм. 

Яам, удирдах байгууллагууд харьяа үйлдвэр, аж ахуйн газрын өдөр тутмын дотоод амьдрал, зохион байгуулалтын асуудалд бүхнийг мэдэгчийн дүрээр оролцож идэвх санаачилгыг боогдуулах, үйлдвэрлэлийн анхдагч нэгжийн хүмүүс удирдлагын гар харж, идэвхгүй хүлээгчийн байр сууринаас ажил хэрэгт хандахын аль аль нь социалист овсгоог хөгжүүлэхэд саад тотгор учруулдаг. Тэрчлэн дээд байгууллага нь доод шатны байгууллагынхаа үйл ажиллагаа бүрийг атгандаа байлгах гэж оролддог зуршил нь социалист овсгоог хөгжүүлэхэд саад болж байна. << Аж ахуйн байгууллагын бие даасан үйл ажиллагаа, идэвх санаачилгыг хэрэг дээрээ боогдуулсан тушаа журам, хэвшсэн загварчлалуудыг эргэж үзэхээс эхлээд төлөвлөлт, удирдлагыг боловсронгуй болгох зэрэг арга хэмжээг тууштай авах шаардлагатай байна >> гэж өнгөрсөн оны эцсээр МАХН-ын Төв Хороонд болсон зөвлөлгөөн цохон тэмдэглэсэн юм. Үүний дагуу БНМАУ-ын Сангийн Яам, Хөдөлмөр нийгэм хангамжийн улсын хороо, Үнэ стандартын улсын хороо, Нэгдлийн холбооны дээд зөвлөл, Улсын төлөвлөгөөний комисс тодорхой арга хэмжээ авах шаардлагатай байна. 

Социалист овсгоо зөвхөн үйлдвэр аж ахуйн газрын удирдагчдад төдийгүй хөдөлмөрийн хамт олон, хувь хүмүүст ч нэн чухал бөгөөд хэрэв бид авхаалж самбаагаа хөгжүүлж, нийтээр санаачлах юм бол сүү цагаан идээ бэлтгэх, байгалийн өгөөжийг ашиглахаас эхлээд сум, бригадын төвийг барилгажуулах, гэр ахуйн болон ердийн хөсгийн тоног хэрэгсэл зэрэг өргөн хэрэгцээний бараа, барилгын материал үйлдвэрлэж, хөдөлмөрчдийн аж байдлыг дээшлүүлж мөнгөн орлогыг нэмэгдүүлэх, туслах аж ахуй эрхлэх эх үүсвэр гар дор бэлэн байна. 

Хөдөлмөрчид, залуу үеийнхэнд аж ахуйг шинжлэх ухааны үндэстэй эрхлэн хөтлөх, урлаг, социалист овсгоо самбааг эзэмшүүлэхэд чиглэсэн сургалт, сурталчилгаа, зохион байгуулалтын далайцтай ажил өрнүүлэх нь намын бүх шатны байгууллагын чухал үүрэг мөн. 

