"Ааш муутай" компаниудыг энэ сард хувьчилна

Ааш муутай, ажилгүй бэрийг төрхөмд нь буцаадаг шиг үйлчилгээнийхээ үнэ тарифыг байнга шахам нэмж байгаа төрийн өмчит томоохон компаниудыг үндсэн чиглэлээр нь яаралтай хувьчлахыг Засгийн газраас Төрийн өмчийн хороонд хоёр долоо хоногийн өмнө үүрэгджээ.
Тухайлбал, хамгийн сүүлд сарын суурь хураамжийнхаа үнийг ямар ч үндэслэлгүйгээр нэмж хэрэглэгчдээсээ хагацаж салахдаа тулаад байгаа Монголын Цахилгаан холбоо компани. Тус компанийн төрийн өмчийн хөрөнгөнөөс монополь шинжтэйгээр суурь болон салбар сүлжээний хэсгийг тусгаарлах гэнэ. Энэ нь холбооны суурь сүлжээг онцгой эрхтэйгээр түрээсэлж буйг зогсоож зөвхөн холбооны үйлчилгээний үйл ажиллагаа эрхэлдэг компани болгон хувьчлах гэсэн үг юм. Хэрвээ ингэхгүй бол тэд сүлжээгээ давхардуулан үр ашиггүй зардал гаргах, үнээ нэмэх, мөн салбартаа монополь тогтоох хандлага гаргасаар удаж байгаа гэнэ. Гэхдээ энэ нь 2005-2008 онд Төрийн өмчийг хувьчлах үндсэн чиглэлд багтсан байжээ. ‘’Муу л бол хойд талын хар овоохой гэлгүйгээр үндсэн чиглэлээр хувьчлагдах өөр компаниудын тоонд МИАТ, Монгол Оросын хамтарсан "Улаанбаатар Төмөр зам" ХК юм. Манай улсын хувьд стратегийн чухал ач холбогдолтой эдгээр компаниудын өөрчлөн байгуулалт, үндсэн чиглэлийн хувьчлал нь хэрхэн явагдах нь ойлгомжгүй санагдаж болох юм. Агаарын болон галт тэрэгний замаа харилцаа холбоотойгоо хамтад нь гадаадын аль нэг мөнгөтэй этгээдэд атгуулах гэлээ гэх хүмүүс мэр сэр байдаг л биз. Гэхдээ энэ нь жирийн хэрэглэгчдэд ашигтай бөгөөд тэдний халааснаас гарч буй мөнгө хэмнэгдэж мэдэх талтай. Тухайлбал, Монгол Оросын хамтарсан "Улаанбаатар Төмөр зам" ХК-ийн хувьд галт тэрэг болон тээвэр зуучийн үйл ажиллагаа эрхлэх зөвшөөрлийг нь дэд бүтцээс нь салгаж тусад олгох замаар явагдах аж. Тэгэхээр төмөр замын үндсэн шугамаа төр өөртөө үлдээж тус компани зөвхөн түрээслэгч болон хувирна. Тиймээс гаднын хөрөнгө оруулалттай компаниуд адил нөхцөлөөр ажиллах боломжтой болж өрсөлдөөн бий болох нь. Ингэснээр төмөр замаар зорчих болон тээвэр зуучаар үйлчлүүлэх үнэ тариф хямдрах боломж харагдаж байна гэсэн үг. Мөн МИАТ компанид ч энэ өөрчлөлт давтагдана. Агаарын шугамаа төрийн мэдэлд үлдээж зөвхөн үйлчилгээ эрхэлдэг компани болно гэсэн үг. Дээрх компаниудын хувьд холбооны сүлжээ болон төмөр зам, агаарын шугамаа давуу эрхтэйгээр ашиглах боломжгүй болох бөгөөд хүмүүст хамгийн ихээр хэрэглэгддэг гэсэн атлаа өндөр үнээр хүрч байгаа энэ төрлийн үйлчилгээний үнэ хямдрах найдлагатай ажээ. Тиймээс ТӨХ-ноос явуулах үндсэн чиглэлийн хувьчлал ихээхэн анхаарал татах бөгөөд "Хадгаламжийн банк"-ны тендер шалгаруулалт мөн дуусна. Наймдугаар сар бол баяр ёслол болон улирлаас шалтгаалан үнэ ханшаа нэмээд байдаг "ааш муутай" компаниудын давуу эрхийг хураах ургац сайтай улирал байх нь ээ. Гэвч хэн гэдэг эзэнд очихоос хамаг үнэ шалтгаална. 
Л.МӨНХБАЯСГАЛАН 

