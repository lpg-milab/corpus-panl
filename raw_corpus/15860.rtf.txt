№ 211  (15860),        
1984 ОНЫ  ЕСДҮГЭЭР САРЫН 2.
АРВИН УРГАЦЫН ТӨЛӨӨ

Би л хувьдаа атга тариаг алхмаас илүү үнэтэй гэж үздэг гэж Сэлэнгэ аймгийн Зүүнбүрэнгийн сангийн аж ахуйн тракторч комбайнч, БНМАУ-ын хөдөлмөрийн баатар Ж. Нацагдорж ярьдаг. Тийм ээ! Хөдөлмөр, сэтгэл шингээж, мөндөр, хяруу, ган гачигтай тэмцэн байж ургуулсан ширхэг тариа бүр шижир алт мөн. Арвин ургацын төлөө хөдөлмөр бол хүн амыг хүнс, мал аж ахуйг тэжээлээр хангах чухал ажил. Иймээс ч МАХН-ын Төв Хорооны ээлжит бус VIII бүгд хурал дээр МАХН-ын Төв Хорооны ерөнхий нарийн бичгийн дарга, БНМАУ-ын Сайд нарын Зөвлөлийн дарга Ж. Батмөнх хэлсэн үгэндээ << намын XVIII их хурлын шийдвэрийн дагуу хөдөө аж ахуйг хөгжүүлэх, хүн амыг хүнс тэжээлээр хангах зорилтот программыг боловсруулан үндсэнд нь дуусч байна. 

Манай холбогдох яам, тусгай газар, аймаг, сум орон нутгийн нам захиргааны байгууллагууд хүнсний программын төсөлд тусгагдсан арга хэмжээг хэрэгжүүлэх ажилд цаг алдалгүй орох нь зүйтэй гэж Намын Төв Хороо үзэж байна >> гэж заасан билээ. Намын дэвшүүлсэн зорилтыг хэрэгжүүлж, арвин их ургац хурааж, үр тариа, төмс, хүнсний ногооны сан хөмрөгийг арвижуулах Хөдөлгөөн өрнөсөөр байна. 

Төв аймгийн Жаргалантын сангийн аж ахуйн хамт олон Намын Төв Хорооны ээлжит бус VIII бүгд хурлын шийдвэрийг хэрэгжүүлж, түүхт ойнуудыг угтан тариалангийн үйлдвэрлэлийн бүх үзүүлэлтийг бүрэн биелүүлж, улсад мянга гаруй тонн төмс, үүнээс хоёр дахин их үр тариа нэмж тушаахаар хөдөө аж ахуйн бүх байгууллагыг уриалан социалист уралдаанд нэмэлт үүрэг авлаа, 

Өвөрхангай аймгийн Хархорин, Дорнод аймгийн Халхгол, Сүхбаатар аймгийн Түмэнцогт, Дархан хотын Дарханы үрийн сангийн аж ахуй зэрэг нэлээд хэдэн газар энэ ажилд хошуучлан ороод, тариагаа амжилттай ангилан хадаж байна. 

Улсын хэмжээгээр дарш бэлтгэх төлөвлөгөөний дөч гаруй хувийг биелүүлээд байгаагийн дотор Төв аймгийн Борнуурын сангийн аж ахуй талбайнхаа далан хувийн ургацаар төлөвлөгөөг биелүүлэв. Төмс, Хүнсний ногооны чиглэлийн сангийн аж ахуйд сурагчид уламжлалт ёсоороо " сайн ажиллаж байна. 

Ургац сайтай аж ахуй ийнхүү цөөн бус байхад Увс, Хөвсгөл, Архангай Завхан аймгийн зарим аж ахуй, хөдөө аж ахуйн нэгдэл, хоршоололд ургац харьцангуй бага байгаа юм. Ийм нөхцөлд тариалан эрхэлдэг байгууллага бүр << Ширхэг тариа шижир алт >> гэсэн лоозонгийн дор таримал бүрээс нэг ч түрүү, ганц ч бут хаяж гээлгүй богино хугацаанд хураан авахын төлөө хамаг хүч анхаарлаа чиглүүлэх ёстой. 

Улсын хэмжээгээр энх жил зөвхөн үр тарианы комбайнаар шууд хураалтад шилжүүлснээр 782, 4 мянган гагийн ажил гүйцэтгэж, үр тариаг 28 - 30 хоногт хурааж дуусгах боломжтой. 

Уг зорилтыг хэрэгжүүлэхийн төлөө тариа хураах ажлыг урьдаас бэлтгэл, зохион байгуулалт сайтай, эрчимтэй өрнүүлэх хэрэгтэй. Саяхны байдлаар Дорнод аймгийн Хэрлэн, Хөвсгөл аймгийн Тариалангийн сангийн аж ахуй үр тарианы комбайны 33 - 58 хувийг засварлаагүй байлаа. Мөн нэлээд хэдэн аж ахуйд барих ёстой үтрэм, засах ёстой зам, гүүрийн ажил дутуу байгааг ойрын өдрүүдэд яаравчлан гүйцээвэл зохино. 

Зарим аж ахуй, нэгдлийн тариа татан, мөндөрт цохиулсан, товчин толгойтой, хорт ургамал ихтэй, болц нь алаг цоог байна. Сүүлийн өдрүүдэд бороо их орж, зарим газар тариа налжээ. Ангилсан тариа мөрөн дээрээ ургаж ч болзошгүй байна. Иймээс ургац хураах технологийг тарианы онцлогт сайн тохируулж хэрэгцээт төхөөрөмж нэмж хийх, комбайны тохируулан чигжээсийг нягт нямбай хийх, энэ ажлыг шинэ залуу механикжуулагчдад газар дээр нь нэгбүрчлэн зааж, дадлагажуулах хэрэгтэй. 

Өнөө жилийн ургацын байдлаас үзвэл талбайд ч, үтрэмд ч тарианы хаягдал гарч, болзошгүй байна. Иймд хяналтын алба постыг талбай, үтрэм, будаа тээврийн зам бүр дээр тавьж тэдгээрийн ажлыг намын байгууллагууд шууд удирдаж, өдөр тутам шалган, үр дүнг тооцоолж байвал зохино. 

Хадсан тариа мөрөн дээрээ цайрчих вий, үтрэмд буусан будааг тухай бүрийд нь Цэвэрлэж амжихгүй халааж муутгах вий, гэдэгт холбогдох хүн бүр сэтгэл зовних ёстой. Ийм дутагдал гаргахгүй байж, комбайны хүч чадлыг бүрэн ашиглахын тулд ЗХУ-ын Саврополийн хязгаарын Ипатовын районы туршлагыг бүтээлчээр нэвтрүүлэн ажлын чиглэлээр салаадыг зохион байгуулж, тариаг ангилах, цайруулж, цэвэрлэх, дугаарлах, улсад тушаах өдөр, цагийн график хийж, бригад, үтрэм, механикжуулагчдад өгч, автомашин, хүн хүчийг маш нарийн зохион байгуулъя! 

Үрийн бригад, салааны талбай бүрээс нь үр хураах боломжгүй байж ч болно. Иймд сортын хянан баталгааг туйлын чанартай хийж, үрэнд тэнцсэн ургацтай талбайн ургацыг эрхэмлэн үзэж сортын цэвэршилтээр онцсайн үр авахын төлөө анхаарвал зохино. Тариалан дээр жолооч, оюутан, сурагч маш олон хүн очиж байна. Иймд ахуйн үйлчилгээ, орон сууц, хоол хүнс, хөдөлмөрийн. багаж хэрэгсэл зэрэг бүх зүйлийг хүрэлцэхээр бэлтгэж, ажиллах хүчийг зохистой хуваарилан, идэвх санаачилгаар нь өрнүүлэхүйц богино хугацаатай уралдааныг тэдний дунд олон хэлбэрээр өрнүүлэн дүгнэж, амжилт туршлагыг дэлгэрүүлж байх нь зүйтэй. 

Энх жилийн ургац хураалтад << Бүх төрлийн хаягдал үрэгдэлтэй тэмцэн га бүрээс тогтоосон ургацыг нэгээс доошгүй центнерээр давуулж, улсын төлөвлөгөөг заавал биелүүлэхийн төлөө! >> гэсэн хөдөлгөөнийг газар бүрт өрнүүлж амжилт гаргах нь чухал. Ийм учраас үр тарианы сангийн аж ахуй, бригад, салаад, түүний комбайнч, тээвэрчид, үтрэмийн ажилтан бүрээр үүрэг амлалт авахуулах, биелэлтийг нь тухай бүр өргөнөөр сурталчлах, энх талаар гарч байгаа тэргүүн туршлага, оновчтой санаачилгыг хамт олонд нь нэвтрүүлэх ажлыг орон нутгийн намын байгууллага, гардан зохион байгуулж, гүйцэтгэлийг хатуу хянаж байвал зохино. 

