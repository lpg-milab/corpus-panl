№72(15721)
1984 ОНЫ ГУРАВДУГААР САРЫН 24
Намын хорооны гишүүн

Сумын намын байгууллага, бригадын намын хэсгийн ажлын, үр дүн хангалтгүй байвал миний сэтгэл ер амардаггүй, ямар нэг зүйл хиймээр зөвлөмөөр санагддаг юм гэж Дундговь аймгийн Адаацаг сумын хоньчин, аймгийн намын хорооны гишүүн Б. Дашзэгвэ ярьдаг юм. Б. Дашзэгвэ арвин баялаг туршлагатай, тэргүүний халамжлан хүмүүжүүлэгч, улсын аварга малчин, олон түмний дунд өндөр нэр хүндтэй коммунист. Хамт олон нь түүнийг намын хоёр их хуралд төлөөлөгчөөр илгээж, аймгийн намын хорооны гишүүнээр хэд хэдэн удаа сонгожээ. 

Одоо аймаг, хот, районы намын хорооны гишүүнээр гурван мянга гаруй хүн сонгогдон ажиллаж байна. Энэ бол зохион байгуулалт, үзэл суртлын ажлыг сайжруулах, ялангуяа намын анхан шатны байгууллагын дайчин чадварыг дээшлүүлэх их хүч юм. Хөвсгөл, Сэлэнгэ, Увс аймгийн намын хороо, намын хорооны гишүүдийг хоёр бүгд хурлын хооронд хийх ажлын удирдамжтай ажиллуулан, түүнийг нь тухай бүр дүгнэн, анхан шатны байгууллагын ажлыг шалгаж зааварлахад өргөнөөр оролцуулж байна. 

Улаанбаатар төмөр замын намын хороо гишүүдээ эрхэлсэн ажил, мэргэжлийн нь чиглэлээр хэдэн хэсэг болгон намын байгуулалтын тодорхой ажил буюу намын байгууллагыг хуваарилан өгч төлөвлөгөөтэй ажиллуулдаг нь анхан шатны байгууллагыг удирдах нэг хэлбэр болж байна. 

Намын байгууллага намын хорооны гишүүдийнхээ ажлыг тусгай хуудсаар дүгнэх, тайланг нь авч хэлэлцэх, хувийн хэрэг хөтлөх, бүгд хуралд сонсгол тавиулах, коммунистуудын эрэлт хүсэлт судлуулах, үзлэг шалгалтад оролцуулах зэрэг олон арга хэлбэрээр ажиллаж байна. 

Муж, хот, районы намын хорооны гишүүний хүчийг гол зангилаа асуудалд чиглүүлэн төвлөрүүлдэг ЗХУКН-ын туршлагыг манай намын олон байгууллага ажилдаа нэвтрүүлж багагүй үр дүнд хүрч байна. 

ЗХУКН-ын Төв хорооны ерөнхий нарийн бичгийн чарга К, У. Черненко саяхан хэлсэн үгэндээ << Манай намд сонгуульт ямар ч албан тушаал нь хариуцлагатай алба байдаг. Намын хороонд сонгогдохыг намын гишүүдээс нөхдөдөө хүлээлгэсэн нэг ёсны хатуу итгэл гэж үзэх ёстой. Тэгээд энэ итгэлийн хариуд мятаршгүй хөдөлмөрлөх хэрэгтэй " гэж тэмдэглэсэн юм. Хамт олны хүндтэй итгэл хүлээсэн намын хорооны гишүүд ухамсартай хөдөлмөр, уйгагүй ажиллагаа, чин шургуу зүтгэл, сэтгэлээ дайчлан намын ажилд оролцож үлгэрлэн манлайлах ёстой. Аймаг, хот, районы намын байгууллага хорооныхоо гишүүдийн намын ажлын мэдлэг, дадлагыг дээшлүүлэх системтэй ажил зохиож, тэдний санал, санаачилгыг дэмжиж, ажилд нь тусалж байвал илүү үр дүнд хүрэх нь мэдээж. 

МАХН-ын XVIII их хурал, Намын Төв Хорооны сүүлчийн бүгд хурлуудаас намын байгууллагын үзэл суртал хүмүүжил, улс төр, зохион байгуулалтын ажлыг шинэ шатанд гаргах талаар дэвшүүлсэн зорилтыг хэрэгжүүлэхэд намын хорооны гишүүдийн гүйцэтгэх үүрэг, хийх ажил бүр ч их болж байна. 

МАХН-ын Төв Хорооны VII ( 1983 оны ) бүгд хурал дээр нөхөр Ю. Цэдэнбал хэлсэн үгэндээ << . . . аймаг, хот, районы намын хорооны гишүүд хөдөлмөрчдийн дунд зохиодог үзэл суртал хүмүүжлийн болон зохион байгуулах ажилд идэвхтэй оролцож, энэ чиглэлээр юу хийснээ намын холбогдох байгууллагын өмнө байнга тайлагнадаг явдлыг журам болгох нь чухал байна " гэж тэмдэглэлээ. 

Энэ заалтыг намын байгууллага бүр тууштай мөрдөж, тодорхой салбар, нэгжид буюу хаягаар хийх ухуулгын ажилд намын хорооны гишүүдийг тогтмол оролцуулж, ажлыг нь дүгнэж байвал зохино. Ажлаар хоцорч яваа сум, байгууллага, бригад, цехийн ажлыг сайжруулах, тэргүүн туршлага нэвтрүүлэх, нөөц бололцоог илрүүлэн ашиглах даалгаврыг намын сонгуультайд өгч, тэдний ажилд байнга дэмжлэг туслалцаа үзүүлж байх нь чухал юм. дорноговь аймгийн намын байгууллага намын хорооны гишүүдийг сум, нэгдэл, үйлдвэр, аж ахуйн газар, бригад хэсэгт томилон тэдгээрийн ажилд дүн шинжилгээ хийлгэж, хөдөлмөрчдийн санал бодлыг сайтар судлан цаашид зохиох ажлынхаа чиглэлийг тогтоож байгаа аятайхан эхлэл байна. 

аймаг, хот, районы намын байгууллага, намын хорооны гишүүдээ анхан шатны байгууллагын хуралд өргөнөөр оролцуулж байгаа нь тэдэнд намын ажлын мэдлэг, дадлага олгох, нөгөө талаар намын байгууллагад туслах нэг арга болж байна. 

Ажлын бүх салбарт сахилга, дэг журам, зохион байгуулалтыг бэхжүүлэх тэмцлийг намын хорооны гишүүд хошуучлан биеэрээ үлгэрлэн, зохион байгуулах нь энэ ажилд амжилт олох үндэс мөн. Улаанбаатар хотын Октябрийн районы намын хорооны аппаратын ажилтнууд, намын хорооны гишүүд үйлдвэр, аж ахуйн газрыг хариуцан сахилга бэхжүүлэх талаар хийж байгаа ажлыг шалган тусалж байгаа нь дэмжүүштэй арга мөн. 

МАХН-ын Төв Хороо саяхан намын анхан шатны байгууллагын дайчин чадварын үзлэгийг энэ онд хийх шийдвэр гаргалаа. Аймаг, хот, районы намын хорооны гишүүн бүр юуны урьд ажиллаж амьдарч байгаа намын байгууллагынхаа дайчин чадварыг дээшлүүлэхэд тодорхой хувь нэмэр оруулж, намын байгууллага бүрийн ажлыг бүтээлч, өндөр өгөөжтэй болгож, идэвхгүй байдал, хэлбэрдэх, загварчлах хандлагатай шийдвэртэй тэмцэх ёстой. Намын анхан шатны хорооны гишүүдийн үүрэг хариуцлагыг дээшлүүлж, ажлын нь идэвхийг өндөржүүлэх нь намын байгууллагын нэн чухал үүрэг мөн. 

Намын эгнээг тэргүүний ажилчин, малчин, сэхээтэн залуусаар өргөтгөх, намын бүрэлдэхүүний чанарыг сайжруулах, коммунистуудыг үйлдвэрлэлийн гол чухал нэгжид жигд хуваарилан, манлайллыг эрс өндөржүүлэх, намын даалгавар, хурлын чанар, үр нөлөөг дээшлүүлэх, шийдвэр гүйцэтгэл, ам ажлын нэгдлийг хангах, намын сахилгыг бэхжүүлэх, захиргааны үйл ажиллагаанд тавих хяналтын үр нөлөөг сайжруулах зэрэг намын дотоод гол ажил намын хорооны гишүүдийн анхаарлын төвд байх ёстой. 

