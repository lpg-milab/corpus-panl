Хаврын чуулганд С.Ламбаа гишүүн идэвхтэй ажиллав

УИХ-ын хаврын ээлжит чуулган 2006 оны дөрөвдүгээр сарын 5-наас долдугаар сарын 20-ны өдрийг дуустал ажлын 74 өдөр үргэлжилж энэ хугацаанд нэгдсэн хуралдаан 33 удаа болжээ. Хаврын чуулганаар Засгийн газрын мэдээллийг зургаан удаа сонссон аж. 
Мөн Их Монгол Улс байгуулагдсаны 800 жилийн ойн баярт зориулан Хүндэтгэлийн чуулган долдугаар сарын 10-ны өдөр хуралджээ. Хаврын чуулганаар байнгын хороо 120 удаа хуралдаж, нийт 16 тогтоол гаргасан. Хаврын чуулганы хугацаанд УИХ-ын хянан шалгах үйл ажиллагаа нь УИХ-ын тухай хууль болон чуулганы дэгийн дагуу ажлын хэсэг байгуулан ажиллуулж хууль тогтоомжийн хэрэгжилт, тулгамдсан зарим асуудлыг шалгах, танилцаж судлах, төсвийн гүйцэтгэл болон Засгийн газрын жилийн эцсийн санхүүгийн тайлан, Засгийн газрын үйл ажиллагааны хөтөлбөрийн биелэлтийг хянан хэлэлцэх, Засгийн газарт болон УИХ-д ажлаа тайлагнадаг бусад байгууллагуудад асуулга, асуулт тавьж хариуг сонсох, Ерөнхий сайд болон Засгийн газрын гишүүд, УИХ-д ажлаа тайлагнадаг бусад байгууллагын тайлан мэдээллийг сонсож хэлэлцэхэд голлон төвлөрч байлаа. Хаврын ээлжит чуулганаар УИХ-ын 25 гишүүн 30 шахам асуудлаар Засгийн газрын 14 гишүүнд 13 удаагийн асуулга тавьж 17 асуулгын хариуг бичгээр авч, эдгээрээс 10 асуудлын хариуг нэгдсэн хуралдаанаар сонсов гэж УИХ-ын хаврын ээлжит чуулганы тоймд дурджээ. Мөн УИХ-ын хаврын чуулганы ирц гарсан байна. Хэн гэдэг гишүүн хэдэн цаг хуралд суусан, бас хэдэн цаг тасалсан, хэдэн удаа үг хэлсэн, хэлсэн үг нь хичнээн минут болсон зэргийг бүгдийг нь уг ирцэд тусгажээ. Хуралдаанд хамгийн их суусан гишүүд УИХ-ын дарга Ц.Нямдорж, С.Ламбаа нар юм байна. Тэд нийт 33 удаа чуулсан УИХ-ын хуралдаанд бүгдэд нь суужээ. Бас Д.Идэвхтэн гишүүн 31 удаа хуралдсан аж. Харин хамгийн их хурал тасалсан гишүүд Ц.Батаа, Х.Баттулга, нар байна. Хамгийн их үг хэлсэн гишүүн нь С.Ламбаа. Тэрээр 46 удаа үг хэлж нийт хугацаа нь 168 минут болсон аж. С.Ламбаа гишүүн нийгмийн хамгааллын талаар энэ хаврын чуулган дээр маш идэвхтэй ажилласан бөгөөд түүний үр дүн нь нийгмийн амьдралд гарч мэдэгдэх буй за. Чуулган дээр ганц ч үг хэлээгүй гишүүд байгаа бөгөөд тэд Сүх.Батболд, Д.Тэрбишдагва, У.Хүрэлсүх, Ц.Цэнгэл Б.Жаргалсайхан нар юм. Энэ үг хэлээгүй гээд байгаа гишүүд бүгд тухайн сонгогдож гарсан намынхаа лидер гэхээр хүмүүс. Тэднийг юу ч мэдэхгүйдээ чуулган дээр үг хэлээгүй гэж бодвол эндүүрэл. Харин энэ хаврын чуулган дээр хэлэлцсэн хуулиудтай санал солилцох шаардлагагүй буюу санал нийлэхгүй байгаагаас л үг хэлээгүй гэж ойлгож болохоор. Мөн өөр нэг шалтгаан нь үг хэлбэл намынхаа үзэл бодлоос зөрчих гээд байдгаас ч болдог бололтой. Бас зарим эх сурвалжуудын ярьж буйгаар ашигт малтмалд хамгийн их эрх ашгийн зөрчилтэй хүмүүс. Тийм ч учраас энэ талын хуулиудад үг хэлэхгүй байгаа юм гэж дүгнэж байна. Гадаадад их зорчсон гишүүнээр К.Сайран гишүүн 15 удаа явж тэргүүлжээ. Удаах байранд С.Оюун гишүүн орсон. Тэрээр 10 удаа гадаадад зорчсон аж. Ер нь К.Сайран гишүүнийг Арабын ертөнцөд их нөлөөтэй хүн гэдэг. Тэр талаараа ч ажилтай гадаадад явдаг хэмээн хүмүүс үздэг. Тэгвэл орон нутагт Б.Жаргалсайхан, Д.Туяа нар хамгийн олон хоног ажиллажээ. УИХ-ын албан ёсны баримтаас үзэх юм бол манай гишүүд харьцангуй бие сайтай хүмүүс байдаг аж. Өвчтэй байсан хүмүүсийн тоо их цөөн байна. Харин А.Бакей гишүүн хавар орон нутагт явж байгаад бэртсэнээс болоод олон хоног өвчтэй байгаа дүн гарсан. Мөн хуралдаанд хоцорч ирдэг гишүүд олон байдаг бөгөөд тэднийг С.Отгонбаяр 20 удаа хоцорч тэргүүлж дараа нь Л.Гүндалай, Сүх.Батболд нар 17 удаа хоцорч удаалж байна. Дүн мэдээнээс харж байхад эмэгтэй гишүүд нэлээд хоцорч хуралдаа ирдэг бөгөөд тэдний хоцролт Д.Туяагаас бусад нь 10 удаагаас давсан байна лээ. Хамгийн их чөлөө авдаг гишүүн Ерөнхий сайд М.Энхболд бөгөөд тэр нь мэдээж Засгийн газрын тэргүүний ажлаас болдог гэдэг нь ойлгомжтой. Хаврын чуулганы тайлан, ирцийн дүнгээс уншигч та бүхэндээ хүргэхэд ийм байна. Ж.САНДАГДОРЖ 



