Хөгжмийн зохиолчдын бүтээлийг улсын сан хөмрөгт авлаа

Улсын санд орсон арваннэг Засгийн газар өнгөрсөн 2007 онд туурвисан хөгжмийн шилдэг 11 бүтээлийг худалдан авч улсын сан хөмрөгт орууллаа.
Үүнд Төрийн соёрхолт Ц.Нацагдоржийн Морин хуур, хөөмий, симфони оркестрт зориулсан концерт, Х.Билигжаргалын "Пассакалия" хэмээх симфони оркестрийн бүтээл, Төрийн соёрхолт Б.Шаравын Янчир, симфини найрал хөгжимд зориулсан концерт, Урлагийн гавьяат зүтгэлтэн Ч. Сангидоржийн Симфони удиртгал, хөгжмийн зохиолч Б.Мөнхболдын Төгөлдөр хуурын концерт, төрийн шагналт С.Соронзонболдын Симфони найрал хөгжимд зориулсан концерт, гавьяат жүжигчин М.Булганы Үндэсний хөгжимд зориулсан чуулбар, хөгжмийн зохиолч Баатарсүхийн "Монголын нууц товчоо" симфони оркестрт зориулсан концерт, хөгжмийн зохиолч Б. Бямбабаярын Морин хуур, симфони оркестрт зориулсан концерт, хөгжмийн зохиолч Ц.Хатанбаатарын Төгөлдөр хуур, симфони оркестрийн зохиол, хөгжмийн зохиолч Х.Алтангэрэлийн "Хүслийн хязгаарт" нэртэй морин хуур, ятга, симфони найрал хөгжмийн концерт зэрэг бүтээлүүд багтаж байна. Уржигдар эдгээр бүтээлийг Улсын филармони, Хөгжим бүжгийн коллеж, СУИС-ийн уран бүтээлчид олны сонорт хүргэв. Жил бүр урлагийн тухайн салбарт гарсан шилдэг бүтээлийг улсаас худалдан авч, сан хөмрөгтөө оруулдаг болсоор арав гаруй жил болж буй. Шилдэг бүтээл худалдан авах төсвийг өмнө нь гурван сая, 12 саяар хязгаарлаж байсан юм. Харин энэ жилээс уг төсвийг нэмэгдүүлж 50 сая төгрөгт хүргэсэн билээ. "Шилдэг бүтээлүүд 2007" нэртэй концертын үеэр төрийн соёрхолт хөгжмийн зохиолч Н.Жанцанноров "Шилдэг бүтээлийг ийнхүү үнэлж буй нь нэг талаар мөнгөний ханш унасантай холбоотой боловч төр хөгжмийн урлагийг дэмжиж байгаагийн нэг илрэл" хэмээн онцолсон юм. Тэрбээр үзэгчдэд хандан "Эдгээр бүтээлийг хэр сайн шүүлтүүрээр шүүж улсын санд авсан, мөн хөгжмийн зохиолчдын ур чадвар өнөөдөр ямар түвшинд байгааг та бүхэн анхаарч сонсоорой" гэж сануулав. Монголын хөгжмийн урлагт хүчин зүтгэж бүтээн туурвиж буй зохиолчдын олонхи нь эдүгээ 60 нас хүрч байгаа юм байна. Тиймээс тус салбарт "цус сэлбэлт" хийж өндөр боловсролтой мэргэжлийн хөгжмийн зохиолчдыг бэлтгэх шаардлага тулж ирлээ гэж тэр мөн онцолсон юм. Сонгож авсан тав Шилдэг бүтээлийг хэр сайн шүүлтүүрээр шүүж улсын сан хөмрөгт авав гэдгийг анхаарч сонсоорой гэж Төрийн соёрхолт Н.Жанцанноров үзэгчдэд сануулсан болохоор хэрдээ л "дотор нь орж" сонсов. Тэгээд энэ арван нэгэн бүтээлээс тавыг нь сонгож авлаа. Үзсэн, сонссоноо уншигчидтайгаа шударгаар хуваалцах үүднээс тэр л дээ. Төрийн соёрхолт Ц.Нацагдоржийн Морин хуур, хөөмий, симфони оркестрт зориулсан концерт, Төрийн соёрхолт Х.Билигжаргалын "Пассакалия", Б.Мөнхболдын Төгөлдөр хуурын концерт, УГЗ Ч.Сангидоржийн Симфони удиртгал, Баатарсүхийн "Монголын нууц товчоо" энэ таван бүтээл үндэснийхээ оюуны үнэт өв хэмээн улсын сан хөмрөгт авч, хадгалан хамгаалбал зохих бүтээлүүд яах аргагүй мөн аж. Хөөмийг симфони оркестрийн бүтээлд ийм онцгой байр суурьтайгаар оруулж ирсэн зохиол урьд өмнө сонсдож дуулдаагүй гэхэд болно. Учир нь хөөмийг симфони найрал хөгжмийн дэргэд чимэглэл төдий хэмжээнд ашигладаг байсан цөөхөн тохиолдолтой энэ бүтээлийг адилтгах боломжгүй юм. Жишээ нь, симфони оркестртой ари юм уу өөр нэг дуу дуулах нэг хэрэг. Симфони оркестртой хөөмийлөх нь яг л үүнтэй адил. Өмнө нь бүх тохиолдолд хөөмийг ганцхан ийм хэлбэр, зориулалтаар ашиглаж байв. Тэгвэл энэ удаа, Ц.Нацагдорж гуайн бүтээлд хөөмий нь оркестрийн нэг сэдвийн хэмжээнд дуугарч орж ирсэн юм. Энэ бол хөгжмийн ямар ч түвшний боловсролтой хүнд онцгой сэтгэгдэл үлдээхүйц анзаарагдана. Тийм учраас симфони оркестрийн өөрийнх нь унаган, сонгодог европ хэв шинжид монгол үндэсний хөжмийн сэтгэлгээ маш сонин арга барилаар нөлөөлсөн энэ тохиолдол бол өмнөхөөс огт өөр асуудал гэж үзэхэд буруудахгүй юм. Ойрын үед бие нь чилээрхүү байгаа төрийн соёрхолт Х.Билигжаргал руу оюуны өвөөр бүртгэгдээд буй "Пассакалия" бүтээлийнх нь талаар зарим нэг мэдээлэл авахаар утас цохилоо. Тэрбээр "За яахав дээ, орчуулагддаггүй нэг ийм үг байдаг юм. Испани хэлээрээ хэрэглэгддэг юм. Цаадуул чинь тэгээд хэр тоглов" гэж асууж байна. Томчууд бол хэзээ ч том л байдаг юм байна гэсэн бодол "Пассакалия"-г сонсоод бодогдсон доо. Бирваагийн Мөнхболдыг манайхаас Оросын болон барууны дэг сургуулиар боловсорсон хөгжмийн зохиолчдын сүүлийг мушгисан ч байж магадгүй гэж хөгжим сонирхогчид ярьдаг. Түүний бүтээлүүд хүнд хэцүү хэллэгүүд, маш бадрангуй хурц араншингаараа сонсогчдынхоо чихэнд хоногшсон байдаг. Тэрбээр энэ удаа ээлжит "тэсрэлт"-ээрээ Монгол Улсын оюуны өвийг нэгээр нэмлээ. Хөгжмийн урлагт бүтээж туурвиж байгаа бидний хэдэн зохиолч олонхи нь жаран нас хүрлээ, шинэ үеэ бэлдэх хэрэгтэй байна гэсэн зовнил энэ нэгэн үеийн томчуудад байгаа бол тэдний дараагийн үе хэрхэн хүчтэй бүтээж туурвиж байгааг Бирваагийн Мөнхболд, Сангидоржийн Сансаргэрэлтэх нарын зарим нэг залуус уран бүтээлээрээ баталдаг билээ. Монголчууд бид үндэстнийхээ хэрхэн мандарч бадарч явсныг "Монголын нууц товчоо" их хөлгөн судраас мэдэх бол энэ их хөлгөн судар одоо хөгжмийн хэлээр бичигдлээ. Хөгжмийн зохиолч Баатарсүх "Монголын нууц товчоо" хэмээх симфони оркестрийн бүтээлээ монголчууддаа өргөн барьсныг ийнхүү улс өөртөө авав. Судар шашдарыг уншин судлах нь оюун сэтгэлийн цэнгэл мөн боловч түүнийг хөгжмийн хэлээр "унших нь" бүр ч онцгой аж. Эртний сэдвийг илэрхийлдэг арга барилыг эрс эвдсэн гэмээр энэ бүтээл эртний монголчуудыг орчин үеийн хэллэгээр дүрсэлчихсэн байв. Наян оны сүүлээр төрийн соёрхолт Н.Жанцанноровын Чингэс, Их эзэнт гүрэн, монголчуудын эртний сэдвээр хөгжмийн туурвил зүйд оруулж ирсэн арга барил өнөөдөр монгол хүн бүрийн зүрх сэтгэлд давтагдашгүйгээр үлдчихсэн. Хөгжим бичлэгт "монгол хүний зүрхний бичлэг" болон нэгэнт тогтчихсон зүйл. Агуу ихийн нөлөө хаана ч тусдагаас тэр юм болов уу гэлтэй ерөнхийдөө Жанцанноровынх гэмээр арга барил цухалзах зохиол ч энэ жилийн шилдэгт орсон байна лээ. Шилдэг юм давтагдашгүй байдаг болохоор тэр зохиолыг энд "сугалж авсангүй". Зохиогч нь Н.Жанцанноров гуайн шавь байж магадгүй санагдсан юм. Х.Алтангэрэл гэдэг залуугийн бүтээл шилдгээр шалгарч улсын санд орсноос үзвэл төр урлагийг ирээдүйд авч явах залуучууд руугаа бас харж л байгаа юм байна. За тэгээд бусад зохиолууд нь бүдүүлгээр хэлэхэд байдаг л бүтээлүүд юм билээ. 
Н.Пагма
