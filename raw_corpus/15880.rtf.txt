№9231 (15880) 
1984 ОНЫ ЕСДҮГЭЭР САРЫН 26.
НИЙТИЙН ДУУ, ХӨДӨЛМӨРИЙН АЛДАР

Нийтийн дуу бол хүмүүсийн өдөр тутмын амьдралд хамгийн ойр дотно урлагийн төрлийн нэг юм, Түүний төрөл зүйл жилээс жилд баяжиж, сэдэв нь өргөжсөөр байна. Олон сайхан дууг үйлдвэрийн цех, тарианы талбай, сүргийн бэлчээр, хаана л бол хаана дуулж байна. 

Манай амьдралд гарч байгаа шинэ сонин үзэгдэл, хувьсал өөрчлөлт бүхэн нийтийн дуунд тусч, тэр нь олныг хөдөлмөр тэмцэлд зоригжуулж ирлээ. Үүнд, жишээ болгож << Монгол транс >> , << Идэр жинчин >> , << Үхэрчин хүү >> , << Соёл эрдэнэ >> , << Ажилчны марш >> , << Социалист хөдөлмөрийн бригадын дуу >> , << Монгол морь >> , << Барилгачдын алдар >> , << Төлчин >> , << Эрдэнэтийн жавхаа >> гэх зэрэг олон дууг хэлж болно. Иймэрхүү дуунууд нь тухайн үедээ хөдөлмөрчдийн сэтгэлийг долгилуулж байснаар барахгүй, хойч үеийнхнийхээ бахдалыг төрүүлж ирэв. 

Манай оронд жилд 500 орчим шинэ дуу гарч байгаагийн 70 орчим хувь нь хөдөлмөрийн сэдэвтэй юм. Энэ нь хөдөлмөр манай үеийн хүний нэр төр, алдар гавьяаны хэрэг болсныг харуулж байна. Монголын хөгжмийн зохиолчдын эвлэлийн хороо, Монголын зохиолчдын эвлэлийн хороотой хамтран уран бүтээлчдийн дунд хэрэгцээ шаардлагатай сэдвээр дууны уралдааныг жил бүр зарлан дүгнэж, нийтийн Дууны чанарыг сайжруулах, төрөл зүйлийг элбэгшүүлэхийг зорьж байгаа нь үр дүнгээ өгч байна. 

Нийтийн дууг сурталчлах, зааж сургаж нийтийн хүртээл болгох ажилд ахиц гарч байна. Дууны түүвэр эмхэтгэлийг сэдэвчлэн гаргаж байгаагаас гадна хөгжлийн зохиолчдын ном хэвлүүлэх явдал уламжлал болов. Жил бүрийн тавдугаар сарын нэгэн олон улсын эв санааны нэгдлийн өдрөөр нийтийн дууны баяр зохион явуулж байна. 

Манай оронд " Алтан намар " хөгжмийн наадмыг жил бүрийн намар зохиодог боллоо. Энэ нь үр тариа хураах, хадлан тэжээл бэлтгэх ажлын ид үетэй уялдан, хөдөлмөрийг алдаршуулж, шинэ шинэ дуу төрөн гарч байгааг харуулж байна. 

Яруу найрагч, хөгжмийн зохиолч сонсогчдын уулЗалт, радиогийн << Хүсэлтийн хариу >> , << Ая дууны мэндчилгээ >> , <<Телевизийн дуу бүхэн намтартай >> нэвтрүүлэг хөдөлмөрчдийн таашаал хүлээж байна. 

МХЗЭ-ийн Төв Хороо, Монголын хөгжмийн зохиолчдын эвлэлийн хорооноос залуучуудын эх оронч, интернационалч үзлийг төлөвшүүлэхэд туслах зорилгоор зохион явуулдаг улс төрийн дууны байнгын уралдаан, үзлэг зохих үр дүн өгч байгаа юм. 

Энэ онд болсон Монголын хөгжмийн зохиолчдын IV их хурал нийтийн дууны хөгжилд дүн шинжилгээ хийж, манай үеийн хүний дүр төрх, сэтгэл бодлыг нийтийн дуунд улам гүнзгий тусгаж, түүний сэдвийг өргөжүүлэх, төрөл зүйлийг баяжуулан, агуулгыг гүнзгийрүүлэх асуудлыг дэвшүүлж тавьсан билээ. Саяхан хуралдсан МАХН-ын Төв Хорооны ээлжит бус VIII бүгд хурлаас дэвшүүлсэн зорилт нь дээрх асуудлыг амьдралд бүтээлчээр хэрэгжүүлэхэд шинэ эрч хүч өглөө. Тус бүгд хурал дээр МАХН-ын Төв хорооны ерөнхий нарийн бичгийн дарга, БНМАУ-ын Сайд нарын Зөвлөлийн дарга нөхөр Ж. Батмөнх хэлсэн үгэндээ: << Манай эх орны хөгжил цэцэглэлтийн чухал сурвалж болсон хөдөлмөрчин олон түмний бүтээлч идэвх, өндөр ухамсрыг бүх талаар өрнүүлэхэд нам онцгой ач холбогдож өгсөөр ирсэн билээ. 

Залуу үеийг марксизмленинзмийн үйл санаа, ахмад үеийн хувьсгалч дайчин, хөдөлмөрч уламжлал, коммунист хүмүүжлээр хүмүүжүүлэх явдлыг хүчтэй болгоход бид урьдын адил ихээхэн анхаарах хэрэгтэй юм гэж заажээ. 

Бүгд хурлаас дэвшүүлсэн намын нийгэм эдийн засгийн бодлогыг хэрэгжүүлэхийн төлөө тэмцэлд хөдөлмөрчдийн идэвх санаачилгыг өрнүүлэхэд тус болохуйц сайхан дуу олныг туурвиж, түүнийг нийтийн хүртээл болгох явдал уран бүтээлчдийн чухал зорилт болж байна. 

Нийгмийн өнөөгийн шаардлага, оюун санааны хэрэгцээний үүднээс авч үзэхэд манай нийтийн дууны урлагт нам, эх орон, энх тайван, найрамдал, дайчдын сэдэв бүхий өргөн хүндэтгэлтэй сайхан дуу шаардлагатай хэвээр байна. Түүнчлэн хөгжилтэй харилцаа дуу, хөдөлмерийн тухай дуу нэн хэрэгтэй. Ялангуяа нийгмийн урагшлах хөдөлгөөнд саад болж байгаа дутагдал, хоцрогдол, хувиа хичээсэн бэртэгчин үзлийг соргогоор илрүүлэн шүүмжилсэн шог, хошин дуу зохиож байгааг уран бүтээлчид анхаарах нь чухал. 

Нийтийн дууны сэдэв, агуулга, төрөл зүйлийг баяжуулах талаар Монголын хөгжмийн зохиолчдын эвлэл, Монголын, зохиолчдын эвлэлийн хороод болон намын байгууллага онцгой анхаарч, хөгжмийн зохиолч, яруу найрагчдыг манай социалист бүтээн байгуулалтын талбар тийш илгээж, ажилчин, малчны амьдрал, хөдөлмөр, тэдэнд тохиолдож байгаа бэрхшээл, түүнийг ялан даван байгаа орчин үеийн хүний гайхамшигт чанарыг гүнзгий судлуулж, уран бүтээл туурвиулан сурталчлах хэрэгтэй. 

Манай орон даяар өрнөж байгаа цаг үеийн их ажлын үеэр дуу хөгжмийн бүтээлийг сурталчлах, тайлагнах ажлыг зориуд зохион байгуулах явдал Соёлын Яам, уран бүтээлчдийн эвлэл холбоодоос МҮЭ-ийн Төв Зөвлөл, МХЗЭ-ийн Төв Хороо, Хөдөө аж ахуйн Яам, Нэгдлийн холбооны дээд зөвлөл зэрэг холбогдох байгууллагын зүгээс хамтран зохиох ажлын нэг мөн. 

Хөдөлмөрийн хүнийг алдаршуулан дуулсан дуу, хөгжмийн бүтээлийн одоогийн байдалд гүнзгий дүн шинжилгээ хийж, төрөл зүйлийг жигд хөгжүүлэх зорилгоор уран бүтээлч нийгмийн захиалга өгөх, сэдэвчилсэн уралдаан зарлаж дүгнэх, хөдөлмөрчдийн дунд ярилцлага, хэлэлцүүлэг зохиож, тэдний санал хүсэлтийг авч судлах, дууг ямар төрөл зүйлээр баяжуулах шаардлагатай байгаа, чанарыг нь яаж ахиулах талаар асуудал боловсруулан хэрэгжүүлэх, гарсан бүтээлийг хэрхэн сурталчилж байгаад хяналт тавьж ажиллах явдал уран бүтээлчдийн эвлэл, холбоо, тэдгээрийн намын байгууллагын зорилт мөн. 

