Экологийн хохирлыг барагдуулах хуультай болно

Уул уурхайн үйлдвэрлэл явуулж буй аж ахуйн нэгж байгууллагуудын үйл ажиллагаанд Байгаль Орчны сайдын нэрэмжит шалгалт хийгджээ. Уг шалгалтыг Усны хэрэг эрхлэх газар, Үйлдвэр худалдааны яам, Улсын мэргэжлийн хяналтын газар болон хэвлэл мэдээллийн байгууллагууд хамтран явуулсан байна.
Шалгалтын хэсгийнхэн Төв, Булган, Архангай, Өвөрхангай, Баянхонгор, Сэлэнгэ, Дархан-Уул, Хэнтий, Дорнод аймгуудын нутаг дэвсгэрт ашигт малтмалын олборлолт явуулж буй нийт 107 аж ахуй нэгжийн үйл ажиллагаатай танилцжээ. Шалгалтын үед алт олборлож буй ихэнхи уурхайнууд техникийн нөхөн сэтгээлтийн ажлыг тодорхой хэмжээгээр хийж байгаа боловч Монголросцветметийн харьяа Шижир алт ХХК, "Их хөвчийн жонон" ХХК-ийн Бодонтын орд, "Аниш", "Дражник монголия", "Баялаг газар", "Золотой виктория", "Би Би Энд Эс", "Эрэл", "Коулд Голд" зэрэг олон газар нөхөн сэргээлтийн ажил хоцрогдсон, нөхөн сэргээлт огт хийгдээгүй, Ус ашигласны төлбөр төлөөгүй, ус ашиглалтын горим зөрчсөн гэх мэт зөрчилтэй байжээ. Дээрх зөрчилтэй газруудад хуулийн дагуу торгуулийн арга хэмжээ авч заримынх нь үйл ажиллагааг зогсоох арга хэмжээ авах санал оруулсан байна. Энэхүү торгуулийн дээд хэмжээ нь 250 мянга гээд Байгаль орчны тухай хуулинд заачихсан болохоор энэ жишгээр торгууль ногдуулсан. Алтны уурхайнуудын хувьд 250 мянган төгрөгийн торгууль бол хэн бүхний халаасанд явдаг чихэртэй адил юм. Тиймээс бид эдгээр байгаль орчны сүйтгэгч нарт арай хатуу хуулиар тэмцэх хэрэгтэй гэж үзэн "Экологийн хохирлыг барагдуулах тухай" хуультай болох санал гаргаад байна. Уг хуулиар торгуулийн хэмжээг 250 мянга биш 250 сая болгох хэрэгтэй хэмээн Байгаль орчны сайд У.Барсболд ярьж байсан. Экологийн хохирлыг барагдуулах тухай хуулийн саналаас гадна тус яамны ажлын хэсгийнхэн шалгалтын явцын ажлыг дүгнээд зөрчилтэй газар арга хэмжээ авах найман санал боловсруулж үүнийгээ Засгийн газрын хуралдаанд өргөн барихаар болсон байна. Үүнд нөхөн сэргээлтийн ажил хийгээгүй газруудыг ашигт малтмалын тухай хуулийн дагуу нөхөн сэргээлтийн ажилд зарцуулах ёстой хөрөнгийг тусгай дансанд төвлөрүүлж, уг дансыг нийтэд нээлттэй болгон хянах, алт олборлож буй компаниуд хуулийн дагуу усны дүгнэлтээ гаргуулах, ус ашигласны төлбөрөө ус ашиглах гэрээний дагуу төлөх гэх мэт багтжээ. 
Д.Цогзолмаа
