Авлигачдад зуун жилийн ял оноож ч болно

Ардчилсан нам 2008 оны УИХ-ын сонгуульд ард түмнээсээ санал асуулгаар сонгож авсан "Арван зөв бодлого" бүхий мөрийн хөтөлбөртэй оролцож байгаа. Мөрийн хөтөлбөрт багтсан нэг гол зүйл бол шударга ёс, иргэний нийгмийн тухай асуудал. "Монголд шударга ёс тогтоох, иргэний нийгэм цогцлоон хөгжүүлэх нь Ардчилсан намын язгуур зорилт мөн" гэж тодорхойлсон байгаа. 
Авлигатай улс орон ядуу, дархлаа султай, элдэв хямрал, үнийн өсөлтөд илүү хохирч байгааг монголчууд бид хангалттай үзэж байгаа. Тэгсэн хэрнээ тууштай тэмцэж авлигыг таслан зогсоох юм уу, мэдэгдэхүйц бууруулах арга хэмжээ авч чадахгүй байгаа билээ. Энэ үндсэн дээр авлигатай тэмцэх тодорхой зорилтуудыг дэвшүүлж тавьсан байна. Үүнд "Авлигын гэмт хэрэг үйлдсэн албан тушаалтны улс нийгэмд учруулсан мөнгөн хохирлыг нэмэгдэл ялд тооцож нөхөн төлүүлдэг болно. Авсан авлигын нэг сая төгрөг тутамд нэг жилийн нэмэгдэл ял ногдуулахаар хуульчилна" гэсэн байна. 
Нэмэгдэл ял гэж юу вэ гэсэн асуулт гарна. Авлига авсан хүнийг төчнөөн жилийн хорих ялаар хорьж шийтгэнэ гэсэн хуулийн зүйл анги бий. Хэрэгтэн хүн тэр ялыг хуулийн дагуу эдлэхээс гадна, авсан авлигынхаа нэг сая төгрөг тутамд нэг жилийн нэмэгдэл ял шийтгэл эдлэх болно гэсэн үг. Одоогийн байдлаар бол хэдэн жилийн ял эдлээд ямар ч төлбөр тооцоогүй үлдэж байгаа. Үүнийг л болиулах зорилготой юм. 
Сонгуульд Ардчилсан нам ялаад мөрийн хөтөлбөрийн энэ заалтаа хэрэгжүүлэхэд хүрвэл дав даруй ямар арга хэмжээ авах талаар уг мөрийн хөтөлбөрийг боловсруулалцсан, Ардчилсан намын хөтөлбөр, бодлогын албаны дарга Г.Цогтсайханаас зарим зүйлийг тодрууллаа. 
-Авсан авлигын нэг сая төгрөг тутамд нэг жилийн хорих ял нэмнэ гээд байгаа. Арав, хорин саяын авлига авчихсан бол болж л байна. Хэдэн зуун сая, тэрбумаар нь авлига авчихсан хүнийг яах вэ. Нас нь гүйцэхгүй шүү дээ? 
-Олон зуун саяар нь, тэрбумаар нь авлига авсан хүнд энэ ялыг онооно. Жишээ нь тэрбум төгрөгийн авлига авсан хүний үндсэн ялан дээр 1000 жилийн ял нэмнэ гэсэн үг. Бусад улс оронд ч ийм ялын хугацаа байдаг. 120 жилээр яллагдсан хүмүүс бий. Бүх насаар нь хорино гэсэн санаа л даа. Манай хуулинд бол энэ хугацаа нээлттэй үлдэх юм. Зуун саяын авлига авчихаад 100 жилийн нэмэгдэл ял авсан хүн хохирлоо бүрэн төлчихвөл нэмэгдэл ялгүй болно. Ер нь энэ нэмэгдэл ялыг Эрүүгийн хуулинд оруулна гэж байгаа чинь авлигыг бүрэн төлүүлэх, хохирлыг барагдуулах л зорилготой юм шүү дээ. 
-Мөнгө биш, эд зүйлийн авлига авчихсан  хүмүүс байдаг. 
Газар, байшин барилга, унаа машин гэх мэт. Ийм тохиолдолд нэмэгдэл ялыг яаж тооцох вэ? 
-Уг зүйлийг нь үнэлгээний  албаар үнэлүүлж, мөнгөн үнэлгээ тогтооно. Тэгээд нэг сая нь, нэг жил гэдэг зарчмаар явна. 
-Энэ чинь бол зөвхөн Ардчилсан намын мөрийн хөтөлбөр. Ард түмний санаа байдлын тусгал гэж ойлгож байна. Хэрэгжих  бодит боломж хэр зэрэг бий вэ? 
Энэ сонгуульд Ардчилсан нам ялдаг юм бол мөрийн хөтөлбөрт тусгагдсан бүх асуудал, тэр дундаа авлигатай тэмцэх хуулиудад нэмэлт,  өөрчлөлт оруулан сая төгрөг тутамд нэг жилийн нэмэгдэл ял оноох заалтыг  тусгаж өгнө гэлээ. 
Авлига гэдэг, бие нь үзэгдэхгүй дайсан Монголыг идэж дуусч байгаа. Үүнтэй эвлэрэгч нь цагдаа, шүүх, прокурор, Авлигатай  тэмцэх газар. Авлигын  хэргийг хэрэгсэхгүй  болгосон мэдээ бараг өдөр болгон сонинд  гарч байна. Хамгийн сүүлд л гэхэд 12 сая төгрөгийн авлига авч өгөлцсөн гэх Ж.Чулуунбаатар, Т.Чинбат нарын хэргийг  Хан-Уул дүүргийн шүүхээс хэрэгсэхгүй болгож гэнэ. Энд нэмэгдэл 12 жил явж байгаа биз дээ. Нэмэгдлээ байг гэхэд үндсэн  ялыг нь хэрэгсэхгүй болгочихдог ийм хачин тогтолцоо бий болсон. 
Тэр байтугай  САПУ-гийн талд хэргийг шийдэж өгсний маргааш өглөө Чингэлтэй  дүүргийн шүүхийн  үүдэнд САПУ-гийн машинтай их мөнгө очоод баригдсан. Хохирогчид машиных нь дугуйны хийг гаргачихаад, Авлигатай тэмцэх газар,  цагдаа, шүүхэд хандсаар байтал, бултуулсаар байгаад хэзээ хойно хэрэгсэхгүй болгочихсон. Монгол дахь авлигыг ингэж өөгшүүлж байгаатай тэмцэх, таслан зогсоох зорилгоор  АН сонгуулийн мөрийн хөтөлбөртөө ийм дайчин  заалт оруулжээ. Ажил хэрэг болоосой хэмээн олон нийт гар өргөн дэмжиж байгаагийн учир энэ. 
Г.Жамъян
