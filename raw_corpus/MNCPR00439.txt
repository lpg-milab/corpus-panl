Сэтгүүлчдийг санал хураалтаар хөөж гаргав

"Ашигт малтмалын лиценз Д.Жаргалсайхан, Х.Хэрлэн гэсэн хоёрхон хүний гарт төвлөрч байна" гэж Батж.Батбаяр гишүүн өчигдөр хуралдсан Төсвийн байнгын хорооны хурлын үеэр мэдэгдэв.
Ашигт малтмал газрын тосны хэрэг эрхлэх газрын удирдлагад ажилладаг хоёр хүнийг ийнхүү нэрлэсэн гишүүн гаднын хөрөнгө оруулагчийн үгнээс иш татлаа. Цаадах нь Монголд ажиллахад бэрх байна гэж халаглажээ. "Д.Жаргалсайхан тэр компани, тэр уул, уурхайн ТББ-тай харьц. Тэгсний дараа лиценз олгох тухай ярина гэж түүнд хэлсэн юм билээ" хэмээн Батж.Батбаяр гишүүн хуучиллаа. О.Энхсайхан гишүүн "Монгол Улсын төрийн бодлого Ашигт малтмал, газрын тосны хэрэг эрхлэх газарт алдагдсан" гэж мэдэгдэв. -Нэгхэн өдрийн дотор 180 лицензийг төрөл төрөгсөд, хамаатан садандаа өгсөн. Жилийн гурван хувийн хүүтэй, таван жилийн хугацаатай зээл олгосон. Агентлагийн мөнгөнөөс авчихдаг юм байна гэж О.Энхсайхан ярилаа. Тэднийг ийнхүү "бууж гарахад" танхимд байсан Ашигт малтмал, газрын тосны хэрэг эрхлэх газрын нэр дурдагдсан эрхмүүд ямар нэг тайлбар хийсэнгүй. "УИХ-д ашигт малтмалын хуулийн хоёр ажлын хэсэг гарсан. Газрын тосны хайгуултай холбоотой материал цуглуулаад явж байгаа" гэж С.Отгонбаяр гишүүн дуулгалаа. Дээрх ноцтой мэдээллүүдээ тэд энэ үеэрээ цуглуулсан юм байна. Т.Бадамжунай гишүүн энэ үеэр танхимаас сэтгүүлчдийг гаргах горимын санал гаргалаа. Батж.Батбаяр, О.Энхсайхан нар "Юугаа нуугаад байгаа юм. Ажлын хэсгийн хурал хаалттай хуралдах ямар шалтгаан байна. АМГТХЭГ-ынхны булхайг далдлах гээд байгаа юм уу" гэх мэтээр эсэргүүцсэн. О.Энхсайхан гишүүн "Сэтгүүлчдийг гаргахаас өмнө би үгээ хэлмээр байна. Ноцтой мэдээлэл хэлнэ" гэж байсан. Байнгын хорооны дарга Р.Бадамдамдин сэтгүүлчдийг гаргах эсэх асуудлаар санал хурааж, МАХН-ын гишүүдийн гар өргөлтөөр танхим дахь бидний ажил дууслаа. 
Б.Янжмаа

