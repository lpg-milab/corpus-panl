Нэг ангийн хамба ламууд

Шашин буян номын мөр хөөхөөр сэтгэл шулуудсан хорин залуу тэртээ 1980 онд нэг ангид мөр зэрэгцэн суралцахаар нэгджээ. Тухайн үед Шашны дээд сургуульд орох оюутнуудаас гадаад хэлний болон түүх, нийгмийн хичээл, оюун ухааныг нь сорьсон шалгалтууд авч элсүүлдэг байж. Тэр жил 40 гаруй хүн шалгалт өгснөөс 20 нь тэнцэж нэг зиндааныхан болсон учиртай. Тэдний долоо нь Буриадынх. Харин үлдсэн хэдэн монгол залуугийн дунд ерөнхий боловсролын сургуулиа дөнгөж төгссөн нь байхад, зарим нэг нь их, дээд сургуулиа төгсч улсдаа ажиллаж байгаад ч орж суралцсан  байна. 
Өдгөө энэ ангийнхны ихэнх нь эр хүний ид хийж бүтээх 40 насандаа яваа. Шашны сургуулийн оюутан байх таван жилийн хугацаанд үзсэн сурснаа төгс эзэмшсэнээ ч тэд баталж байгаа. Эдний зиндаанаас Бурхны шашны төв Гандантэгчинлэн хийдийн хамба лам Ё.Амгалан, "Манба дацан" хийдийн хамба лам, Монгол Улсын хүний гавьяат эмч Д.Нацагдорж, "Түвдэнпэлжээлин" хийдийн зурхайн дацангийн хамба, зурхайч Ж.Гончигсүрэн, Гандангийн орлогч дарга Б.Эрдэнэ, "Жүрмэдтэчинлэн" хийдийн хамба А.Гаадан, "Дашчойлон" хийдийн зурхайч Г.Баатархүү гээд эд цөм нэг ангийнхан. Мөн бүгд өөрсдийн хүчээр сүм хийд байгуулан тэргүүлж Монголын бурхны шашны энэ цагийн түүчээ нь болж яваагаа тэд бахархан ярих аж. Үүгээрээ хойч үеийн лам нарт үлгэр дуурайлал үзүүлж байгаадаа сэтгэл хангалуун явцгаадаг гэж байсан. АН-гийн нөхдөө дурсахдаа тэд манай зиндааныхан гэж олонтаа дурдана. Тиймээс эднийхээр бол Шашны дээд сургуулийг 1985 онд төгссөн эд нэг ангийнхан бус нэг зиндааныхан. Насны зөрүүтэй оюутнууд энэ зиндаанд олон учраас бие биеэ насны эрэмбээр хүндэлдэг байж. Харин одоо уулзвал хашиж буй албан тушаалын эрэмбээр биенээ хүндлэх учиртайг А.Гаадан хамба ярилаа. 
Ё.Амгалан, Б.Эрдэнэ нар гавж цол хүртсэн хийгээд номтой, эрдэмтэй лам нар олон байна. Мөн  хүний гавьяат эмч, гэвш лам Д.Нацагдорж хамбыг хүмүүс андахгүй. Тэрээр "Оточ манрамба" сургууль, эмнэлэг байгуулан ажиллаж байгаа. Ер нь манай зиндааныхан бүгд чадалтай. Хамгийн муу нь би байх хэмээн А.Гаадан хамба өөрийгөө чамлана. Нэг л зиндааныхан жилдээ нэг удаа уулзана. Шашны сургуулиас бусад ангийнхантай адил идэж, ууж наргих бус ном хурж, оюутан ахуйн дурсамжаасаа хуваалцдаг тухай Ж.Гончигсүрэн хамба өгүүлж байлаа. Харамсалтай нь, ирэх уулзалтад гурав нь хэзээ ч ирж чадахгүй. Бурхны оронд заларчээ. Ангийнхаа онц сурлагатан Д.Батмөнхийг зиндаандаа хамгийн их эрдэм, мэдлэгтэй байсан тухай дурсах аж. Таван орны хэл мэддэг тэрээр XIV далай ламын орчуулагчаар ажиллаж байсан бөгөөд сүүлдээ "Манба дацан" хийдэд унзад хийж байсан гэдэг. Гуч гаруйхан насандаа цаг бусаар хорвоог орхисон түүний аав, ээж ангийнхнаар нь хүүгээ орлуулан бодож явдаг гэнэ. Мөн Буриадын хамба лам асан гэвш, гэлэн С.Шаравжамц, Буриадын ширээт лам Ж.Золт нар бурхны орон руу явсан учир энэ ангийнхны тоо дутжээ. Гэвч ангийн нөхөд нь тэднийгээ дурссаар л... 
Тэр жилийн нэг зиндаанд суралцаж байсан долоон буриад лам монгол хэл мэдэхгүй эхний жилдээ нэлээд мунгинаж. Удаахь жилээс орчиндоо ч дасч, хэл ус дажгүй гадарладаг болсон төдийгүй хааяахан дэггүйтчихдэг болжээ. Учир нь тэд эх орноосоо сард 500 гаруй төгрөгийн тэтгэлэг авна. Түүгээрээ хойноос хааяахан  загас, ховор чихэр жимс авчирч зиндааныхныгаа дайлах нь бий. Гэвч багш нартаа баригдаж донгодуулна. Бүр Буриадаас лам ирж тэдний цалинг монгол оюутныхтай адил болгоно хэмээж байсан гэдэг. Учир нь монгол оюутнууд тухайн үед 200 гаруй төгрөгийн тэтгэлэгтэй байж л дээ. Үүнийг эс тооцвол энэ зиндааныхан их даруулгатай. Бурхны номд л шамдана. Багш нар нь тэдэнд "Номыг нь сурдаггүй юм гэхэд номхоныг нь сураад гараарай" гэж захидаг байсантай холбоотой аж. Тиймээс тэд англи, орос, түвд, монгол хэл үзнэ. Өдөрт цээжлэх хуваарьтай номоо цээжлэхгүй цаг алдвал дараа өдрийн ном давхардаж сандаргадаг учир арга ч үгүй байсан гэх. Шашны сургуулийн оюутнууд хуваарьтай хичээлдээ суучихаад орой нь өөр өөрсдийн багш дээрээ очдог байж. Мөн гандангийн гаднах талбайн хогийг шүүрдэх гээд тэдэнд хийх ажил мундахгүй. Энэ үед шашны сургуулийн зарим оюутан ёс суртахууны доголдлоос болж хасагддаг байж. Мөн зарим нь ном цээжлэхээс шантраад сургуулиа орхих нь олонтаа. Гэвч уг зиндааныхнаас энэ мэт шалтгаанаар хэн нэгэн нь гарч байгаагүй гэдэг. Шашны сургуульд дээд төгсөлтийнхөн дүү нартаа "ахархах" ч цэргийнхэнтэй адил тийм сүртэй биш. Гэхдээ дээд ангийнхан өөдөөс ирж яваа үед орхимжоо буулгаад бөхийж л явахгүй бол "аюултай" байсан тухай тэд дурсана. Оюутнууд хааяа нэг театрт кино үзэхээр гарна.Тэгэхдээ лам хувцсаа тайлж энгийн хувцас өмсөхгүй бол энд тэндээс чулуугаар нүүлгэдэг байсан цагийг ангиараа дурсан ярьсан. Ихэнх нь хөдөө орон нутгаас ирсэн болохоор бүгдээрээ оюутны байранд байрлах боломжгүй. Тиймээс хоёр хоёроороо нэг жижиг гэрт амьдарцгаана. Д.Нацагдорж хамба, Ж.Гончигсүрэн хамбатай хамт амьдардаг байжээ. Тэд хичээл давтах хугацаагаа хуваарилна. Д.Нацагдорж хамба оройноос эхлүүлэн сууж, номоо цээжлээд үүрээр унтахад Ж.Гончигсүрэн хамба үргэлжлүүлэн сууж номоо цээжилдэг байсан гэдэг. "Бурхны номыг цээжлэхэд хэн илүү толгойтой гэдгээрээ бус хичээнгүй нь сайн сурдаг байсан юм" хэмээн Ж.Гончигсүрэн хамба дурсав. Харин А.Гаадан хамба Д.Батмөнх агсантай нэг гэрт байсан гэнэ лээ. Тухайн үед шашны сургуулийнхан хадлангийн ажилд их дайчлагддаг байж. Улсад Гандан хийдээс самар түүж өгөх ажлыг шашны сургуульд байхдаа эдний зиндааныхан нэлээд хэдэн удаа гүйцэтгэж байжээ. Нэг удаа энэ зиндааныхан хадланд явж байгаад түр амсхийж, Туул голын эрэгт очиж. А.Гаадан хамба говийн хүн тул усанд сэлж чадахгүй. Гэтэл ус руу орчих нь тэр. Удсан ч үгүй ус түүний суга, дараа нь толгойгоор татаж яах ийхийн зуургүй живжээ. Харин Д.Батмөнх агснаар ахлуулсан нөхөд нь түүнийг аварсан тухай уулзах бүрийдээ тэд дурсдаг байна. А.Гаадан хамба одоо ч ус руу ойртдоггүйгээ ярих юм билээ. Нэг зиндааныхан дан эрчүүд учраас их ноцолдоно. "Тасганы овоо"-ны аварга шалгаруулах өөрсдийн тусгай тэмцээнтэй. Энэ барилдааны анхны аваргаар Ж.Гончигсүрэн хамба тодорч хадаг, 100 төгрөгөөр шагнуулж байсан нь тэр үедээ авсан хамгийн том бэлэг байсан гэдэг. Тэрээр "Тасганы овоо"-ны олон удаагийн аваргаар тодорч бусдаасаа онцгойрдог байж. Эдний зиндааны Р.Алтан-Очир, Х.Баттөмөр нар өдгөө АНУ-д яваа. Хэл сурахаар тийш зорьсон ч тэндээ үлдэж хийд байгуулахаар болсон гэнэ. Харин төв гандангийн Г.Буурсүрэн  унзад хийж байгаа аж. Манай зиндааныхан жорвонгоо их хүндэлнэ" хэмээн А.Гаадан хамба хэллээ. Ангийн даргыг түвдээр ингэж нэрлэдэг бөгөөд найруулагч ноён гэсэн утгатай үг гэнэ. Нэг зиндааныхны жорвон Ш.Эрдэнэдагва байжээ. "Төрөлхийн халзан толгойтой байсан учраас түүнийг жорвон болгосон юм" хэмээн зиндааныхан нь хошигнох аж. Таван жил суралцсаны эцэст нэг зиндааныхан амжилттай төгслөө. Дөрөв дэх төгсөлтийн баяр тэмдэглэж багш нартайгаа хамт цээжилсэн номоо уншицгаажээ. Шашны сургуулийн багш нар их хэлмэгдүүлэлтийн үеэр Өвөр Монгол руу дүрвэж, лам хувцсаа тайлалгүй явсаар нутагтаа буцаж ирсэн их эрдэмтэй хүмүүс байсныг шавь нар нь дурсана. Тэд сургуулиа төгссөний дараа бүгдээрээ Гандангийн бичээч, тахилч зэрэг албан тушаалыг хашиж явсан түүхтэй. Сүүлд Түвд, Буриад, Энэтхэгт тодорхой чиглэлээр үргэлжлүүлэн сурч өдгөө энэ зиндааныхан гурван оточ, хоёр зурхайчтай болжээ. Өөрөөр хэлбэл, энэ ангийнхан дээд боловсролтой лам нар болж сургуулиа дүүргэсэн нь тус хамт олны бас нэгэн бахархал юм. 
Өдгөө энэ ангийнхан Монголын Шашны дээд сургуулийнхны төдийгүй бурхны шашинтнуудын бахархал болж яваа билээ. 
Я.МӨНГӨНЦЭЦЭГ

