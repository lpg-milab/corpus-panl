Мөнгөн ус, цианитын хавсарсан гүн хордлого байж болзошгүй

Хонгор сумын иргэдэд илэрч буй хордлогын шинж тэмдгийг мэргэжилтнүүд ийн таамаглаж байна.
Япон, Англи, Швед, Австри, Герман, Уганда, Австрали зэрэг орны 12 эрдэмтнээс бүрдсэн олон улсын шинжээчдийн багийнхан Хонгор суманд гараад буй хордлогын байдалд дүгнэлт гаргахаар өнгөрсөн лхагва гаригаас эхлэн ажиллаж байна. 
Шинжээчдийн эхний хэсэг болон Японы Миниматогийн өвчин судлалын хэлтсийн дарга М.Сакамото хордлогын харьцуулсан судалгаа хийхээр Хонгор сумын 200, Сэлэнгэ аймгийн Хушаат сумын 50 иргэний үс, шээсний дээжийг Япон руу авч явсан юм. Шинжилгээний хариу нэг сарын дотор гарна. Мөн тэрээр Хонгор сумын, хээл хаясан гэх арван мал, Хушаат сумын арван мал (эрүүл гэж үзэж буй)-аас үсний дээж авч шинжлэх гэж байгаа аж. 
Минемато өвчин судлалын төвд хийх үс, шээсний шинжилгээний зардлыг Японы тал гаргах юм. 
Шинжээчдийн багийн ахлагч, ДЭМБ-ын шинжээч Керстен Гудшмидт, Женев дэх ДЭМБ-ын ажилтан Паскал Хаефлигер нар уржигдар манай улсад ирсэн байна. 
Үүнтэй холбоотойгоор, тэднийг болон ДЭМБ-ын суурин төлөөлөгч Роберт Хаген, НҮБ-ын төрөлжсөн байгууллагуудын суурин төлөөлөгч Пратиба Мехта нарыг оролцуулсан хэвлэлийн бага хурлыг өчигдөр ГХЯ, ЭМЯ-наас зохион байгууллаа.
Керстен Гуд Шмит, Паскал Хаефлигер нар ирсэн өдрөө ажлын хэсгийн уулзалтад оролцож, Ерөнхий сайдад бараалхан, Хонгор суманд үүсээд байгаа нөхцөл байдлын талаар ярилцжээ.
Тэд нийслэлд болон Хонгор суманд ажиллах аж. Улмаар иргэдийн цус, шээснээс дээж авч мөнгөн усны хордлого байгаа эсэхийг шинжлэх юм. Мөн манай улс төрийн байгууллагууд, лабораториуд химийн онцгой байдлын нөхцөлд ажиллах чадавхийг тодорхойлох ажээ.
Ингэснээр манай улсад ямар тоног төхөөрөмж шаардлагатайг Засгийн газарт уламжлах гэнэ. Үүний дагуу Засгийн газраас хөрөнгө гарган шаардлагатай тоног төхөөрөмжийг худалдаж авах аж. Шинжээчдийн багийн гишүүн, Австри улсын иргэн Бийт Леттмейер (эм зүйч, хордлогын мэргэжилтэн) гуравдугаар сарын 1-нд манай улсад мөнгөн усны хэмжээг агаар, ус, хөрсөнд тодорхойлогч зөөврийн "Лумекс" аппараттай ирэх аж. "Лумекс"-ээр Хонгор сумын агаар, ус, хөрсийг тодорхойлох шинжилгээг хийх боловч хордлого агаарт илрэхгүй байх магадлалтай гэж мэргэжилтнүүд үзэж байна. Учир нь хөрс хөлдүү байгаа учир мөнгөн усны хор агаарт дэгдээгүй байж болзошгүй. Ийм тохиолдолд "Лумекс"-ээр агаарын хор илрэхгүй байх магадлалтай гэлээ.
Манай улсын Засгийн газар нэг ширхэг "Лумекс" аппаратыг Монголд авчруулахаар захиалсан байна. Брийт Леттмейертэй хамт Германы Мюнхений эрдэмтэн Стефан Бөсэ О Рейлли, Гамшгийн үеийн менежментийн зөвлөх Меррик Чатфиелд (Австрали) нар ирж ажиллах ажээ.
Мөн цианит, мөнгөн ус ашиглан алт олборлож байсан эрсдэл бүхий газарт байгаа мал амьтан, хүнсний ногоо, малын тэжээлээс дээж авч шинжлэх, түүний нөлөөллийн талаар дүгнэлт гаргах мэргэжилтэн гуравдугаар сарын эхээр ирэхээ мэдэгдсэн байна.
Харин Англи, Шведийн шинжээчид ирэх сарын 7-нд нийслэлд ирнэ. Тэд химийн аюулгүй байдлын үнэлгээ хийхэд оролцож, өөрсдийн гаргасан санал, зөвлөмжөө нэгтгэн, ирэх сарын 10-13-нд хамтарсан хурал зохион байгуулах аж.
Энэ үеэр шинжээчдийн багийн Хонгор сумын хордлогын байдалд хийсэн дүгнэлт, судалгааны тайланг танилцуулах юм байна. Дашрамд дурдахад шинжээчдийн багийнхан мөнгөн усны хор хүмүүсийн мэдрэл, арьсанд нөлөөлсөн эсэхийг шалгах тестийг Хонгорын иргэдэд тавихаар зэхэж байгаа ажээ. Одоогоор Хонгор сумын иргэдэд илэрч буй биеэр нь юм туурах, бөөлжих зэрэг үзэгдэл нь мөнгөн ус, цианитын хавсарсан гүн хордлого байж болзошгүйг мэргэжилтнүүд үгүйсгэхгүй байна.
Х.Хулан 