Шашин төрийг хослон баригч нь Н.Энхбаяр уу, М.Энхсайхан гишүүн ээ

Шадар сайд асан М.Энхсайхан саяхнаас бурхны шашныг төрийн шашин болгох юм ярьж эхлэв. Буруу дуулаа байлгүй гэж эргэлзжээ явтал үгүй юм байна. Өнөөдөх чинь Дашчойлин хийдийн тэргүүн хамба Ч.Дамбажав, Гандантэгчинлэн хийдийн тэргүүн хамба Д.Чойжамц нартай уулзаж бурхны шашныг төрийн шашин болгоно, шашин төрийг хослуулна гэж яриад болдоггүй ээ. Гэтэл зөвхөн М.Энхсайхан ч биш түүний байгуулсан ҮШН гэгч нам үүнийх нь төлөө ажиллах юм байна.
Гандан хийдийн бурханч лам Г.Пүрэвбат тус намын оюун санааны удирдагчаар залагдаж гэнэ. Бас болоогүй ээ, Мамба дацан хийдийн тэргүүн хамба Ш.Нацагдорж ҮШН-ээс УИХ-д нэр дэвшиж парламентад суух юм байх. Ирж буй сонгуульд хичнээн тойрогт хэдэн хүн нэр дэвшүүлэхээ тохирох гэж саявтар хуралдуулсан Бүгд хурлаа нээхдээ Солонгост захиалгаар хийлгэж авчирсан Чингэс хааны хатгамал дүрийг амилуулах ёслолын ажиллагаа болжээ. Улаан шарыг хослуулсан баахан лам нар дүнгэнэтэл маани уншиж хэнгэрэг цан балбаж их хааныг хатгамал чигээр нь "амь оруулсан" юм байх. Ингэж ҮШН хоол идэж, ярьж, унтаж хэвтдэггүй атлаа амь орсон хоёр зүйлтэй болов гэнэ. Анх байгуулагдахдаа намынхаа тугийг ингэж бас амь оруулсан юм билээ. Тэгтэл намын дарга Ц.Цолмон "Шашин төрийг хослон барьж засгийн эрхэнд гармой. Бурхны шашныг төрийн шашин болгоход бурхны олон шавь та нарын минь хичээл зүтгэл их авай" хэмээн "тэгмой, ингэмой"-гоор чимсэн илтгэлээ тавьж монгол, төвд хэлний зөрүүг нотолж өгчээ. Ардчилсан намаас М.Энхсайханыг дагаж очсон хэд нь М.Энхсайханаас "Дарга аа, энэ чинь юу болж байна аа. Та чинь саяхан л Чингэс хааныг шүтэн бишрэх юм яриад байгаагүй билүү. Чингэс хаан бөөгийн шашинтай байсан биз дээ" гэтэл "Та нар үүнийг ойлгоход даруй 300 жил шаардагдмой" хэмээн гэлэн дүрийг үзүүлэн ширвэж гэнэ. Ингэж хэдхэн жилийн өмнө "Ламтай уулзсанаас орос хүүхэнтэй учирсан нь дээр" гэдэг байсан М.Энхсайхан гэнэтхэн төрөл арилжин бурханжиж, шашинжиж орхив. Яасан юм бол? Шинэ эд зүйл худалдан авмагцаа даатгалын компани руу биш хийд рүү хадаг бариад давхидаг хоцрогдсон монгол сэтгэлгээг хөөргөх гэсний цаад учир юу байдаг бол. Монгол Улс эл шашинд мансуурч улс үндэстнээрээ мөхлийн ирмэгт ирээд байх тэр үед, тэртээ 1921 онд Д.Сүхбаатар тэргүүтэй хувьсгалчид шашин төрийг тусгаарлан, шашны эрхийг нь хязгаарласан байдаг юм. Шашнаар дамжуулан Монголын төрийг давхар барьж байсан Төвд, түүний цаадах Хятад гүрний бодлогыг тийнхүү мухарлаж орхисон нь түүхэн гавьяа байлаа. Үе удамшсан дайнч гүрэн сүсэг бишрэлд гүнзгий автсанаар эрчүүдийнх нь дийлэнх мурий захтай дээл өмсөж мал ч хөнгөлж чадахгүй тэжээвэр лам болон хүрээ хийдэд дөнгөлөгдөж, тэдний нуувар дайвар хүүхдүүдийн цус ойртон Монгол Улс мөхөж байсан гашуун үнэнийг хааш нь нуух билээ. Эрчүүд нь сахил хүртэж бусдаар тэжээлгэн биеийн амрыг харж хүүхэд, эмэгтэйчүүд нь баячуудад зарцлагдаж, Хятад Оросын хэрмэлчдэд доромжлуулан нөмгөн бүсгүй шиг болсон Монгол Улсын нүцгэн түүх яг тэр хэвээрээ бичигдэж үлдсэн байгаа. Хамаагүй ээ, он жил урсаж анхны долоон хувьсгалчийг янз бүрээр хэлж бичдэг л болсон. Гэвч тэдний хийсэн шашин төрийг тусгаарлаж, хамжлагат ёсыг халсан хоёр том шинэчлэлтийг ямар ч улстөрч, мэргэн ухаантан буруутгаж чадаагүй, харин ч бүр Үндсэн хуулиараа дархлаажуулсаар өнөөг хүрсэн дэг. Гэтэл хэзээ хойно энэ М.Энхсайхан өвөг дээдсийн цусаар адислаж олсон тэр ололтыг, бас бүх ард түмнээрээ хэлэлцэж баталсан ардчилсан Үндсэн хуулийг уландаа гишгэж сөрж дуугарах болов. Өдгөө Монгол Улсын Үндсэн хуулийн 9 дүгээр зүйлийн 9.2-т "Төрийн байгууллага шашны, сүм хийд улс төрийн үйл ажиллагаа эрхлэн явуулж" болохгүй хэмээн тов тодорхой заачихсан байгаа. Бодвол М.Энхсайхан "Нам бол төрийн байгууллага биш" гэж мэлзэх биз. Үнээн, нам бол олон нийтийн байгууллага. Гэхдээ намаар дамжиж төрийн эрхэнд гарч болдог. Тэгж гарсан хойноо "Төр нь шашнаа хүндэтгэж, шашин нь төрөө дээдэлнэ" гэсэн Үндсэн хуулийн заалтыг зөрчиж шашин төрийг хослуулна хэмээн төр эргүүлэх үйлийг сэдэж байгаа нь тодорхой байна. Хэрвээ тэд санасандаа хүрэх юм бол манай улсын төрийн бодлогыг Хятадаас удирдах болно. Бурхны шашны гол цөм Төвдөд бий. Төвд бол Хятадын нэг муж. Бурхны шашнаар, М.Энхсайхан болон түүний намаар дамжуулан Хятадын шууд удирдлага, санхүүжилт Монголд орж ирж байгаа нь энэ биш үү. За тэгээд эцэст нь шашин төрийг хослон баригч нь Н.Энхбаяр уу, М.Энхсайхан гишүүн ээ. Ганцхан жилийн өмнө Ерөнхийлөгчийн засаглалыг дэмжиж, хөтөлцөөд уул хаданд авирч, тэнгэр рүү факс илгээж Чингэс хааны сүнстэй ярьж, бөө бөөлүүлж байснаа одоо шашин төрийг хослон барих юм болоод явчих чинь. Бурхны шашинд гүнзгий автаад байгаа Н.Энхбаярын зараалаар улс төрийн нүүдэл хийж явааг чинь ард түмэн ялгаж л таарна. Хүний итгэл үнэмшил, сүсэг бишрэлээр далимдуулан УИХ-ын сонгуулийн сурталчилгаа хийж, төрийн эргэлтэд чимээгүйхэн санаархаж явааг чинь ч түмэн олон гадарлах биз. Монгол Улс ядарлаа ядарлаа гэхэд Н.Энхбаяр, М.Энхсайхан хоёроор төрөө эргүүлж, Хятадын эрхшээлд өөрсдөө гүйгээд орчих хэмжээнд хүрээгүй л баймаарсан даа. Түмэн олны заяа түших л байлгүй дээ. 
Л.Мөнхбаясгалан
