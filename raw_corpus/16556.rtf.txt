№279 (16556)           
1986 оны арван нэгдүгээр сарын 21.
ТӨМӨР ЗАМЫНХАН

<< Бүх төрлийн тээвэр, холбооны салбарт шинжлэх ухаан техникийн ололтыг нэвтрүүлэх, хөдлөх бүрэлдэхүүн, техник хэрэгслийн эдэлгээ, ашиглалтыг сайжруулж, ажлын чанар, үр ашгийг хэлбэрэлтгүй дээшлүүлэх үндсэн дээр улс ардын аж ахуйн ачаа болон хүн тээвэр, үйлчилгээний өсөн нэмэгдэж байгаа хэрэгцээг аль болох бүрэн дүүрэн хангахад эдгээр салбарын гол зорилт оршино >> гэж МАХН-ын XIX их хурлаас тээвэр, холбооны салбарын ажилтан, ажилчид түүний дотор төмөр замчдын гол зорилтыг тодорхойлон юм. 

Манай тээврийн нэгдсэн системд чухал үүрэг гүйцэтгэж байгаа төмөр зам уртаашаа ч, өргөөшөө ч нэмэгдэж, ачаа нэвтрүүлэх чадал нь нэмэгдэж бүх төрлийн тээврийн нийт ачаа эргэлтийн гуравны нэгийг эзлэх болж хэтийн сайхан төлөв нээлттэй байна. Өнгөрсөн таван жилд төмөр замын тээврийн сүлжээ өргөжин Улаанбаатар Багахангай Багануур, Сайншанд Зүүнбаяны чиглэлд төмөр замын байнгын хөдөлгөөнийг нээж, Бор-Өндөрийн чиглэл, Сонгинын карьерын замыг барьж, Хөтөлийн өртөө, томоохон зөрлөгүүдийг байгууллаа. Түүнчлэн өндөр хүч чадал, маневрлах чадвар сайтай зүтгүүр, их даацын вагон нэвтрүүлэн, түүний шаардлагыг хангахуйцаар замын дээд хэсгийг өөрчлөн сайжруулж солих, хагас автоматаар хөдөлгөөн, хориглолтыг хянах боломжоор хангагдсан хэсгийн уртыг нэмэгдүүлэх, сум дохиог төвлөрүүлэх зэрэг техникийн томоохон арга хэмжээнүүдийг хэрэгжүүлснээр төмөр замын тээх, нэвтрүүлэх хүч чадлыг ихээхэн нэмэгдүүллээ. 

Төмөр замын үндсэн алба, хэлтэс, аж ахуйн нэгжүүд хөдөлгөөний графикийг чанд биелүүлж, хөдөлгөөний аюулгүй байдлыг хангах, шатахуун, тосолгооны материалыг хэмнэх замаар бүх ажлын чанар, үр ашгийг дээшлүүлэн ахиц оллоо. Оны эхнээс галт тэрэгний хөдөлгөөн, сэлгээний ажилд гарсан гологдлын хэмжээ урьд оныхоос гучаад хувь буурсан боловч хөдлөх бүрэлдэхүүнийг замаас гаргах, бэлэн бус замналаар галт тэрэг явуулах, хүлээн авах зэрэг хөдөлгөөний дүрэм, технологийн ноцтой зөрчил өссөн байна. Тэр ч байтугай, хөдөлмөрийн болон технологийн сахилгын зөрчил арилахгүй, үйлчилгээний соёлд олигтой ахиц гарахгүй байгааг ажлын хэмжээ нэмэгдсэнээр тайлбарладаг хуучирсан үзэл бодол ч төмөр замын албаны хүмүүст ихээхэн саад болжээ. 

Тавь, жараад онд Улаанбаатар төмөр замын хамт олон социалист хөдөлмөрийн бригадын хөдөлгөөнийг анх санаачлах, зөвлөлүүдийн орны алдарт төмөр замчдын олон арван туршлагыг нэвтрүүлэх зэрэг сайхан үүсгэл санаачилга гаргаж амьдрал үйлдвэрлэлд хэрэгжүүлж, ажилчин ангийн шилдэг шинж чанар, шинэчлэгч эрмэлзэл тэмүүллээрээ орон даяар алдаршиж байсан билээ. Хөдөлмөрийн ийм сайхан уламжлалыг нэр төртэй үргэлжлүүлж таван мянга гаруй тонн хүнд галт тэрэг анх санаачлан амжилттай жолоодсон Улаанбаатар илчит тэрэгний депогийн машинч, БНМАУ-ын хөдөлмөрийн баатар Б. Лхам, галт тэрэгний аялал бүрт дизелийн түлш хэмнэдэг Сүхбаатарын депогийн машинч, БНМАУ-ын хөдөлмөрийн баатар Д. Чойжил, ажилдаа чанарын сайн үзүүлэлтийг байнга барьдаг МАХН-ын XIX их хурлын төлөөлөгч Ц. Бумцэнд нарын сайчууд Улаанбаатар төмөр замаас олноор төржээ. Амжилт хэдийгээр байгаа ч гэсэн сүүлийн жилүүдэд Улаанбаатар төмөр замынхны дундаас нийтийг хамарсан шинэ үүсгэл санаачилга, дуулиантай өөрчлөлт хийх идэвх урьдын уламжлал шиг содон байхаа больж олон түмэн ч түүнийг үгүйлэх болсонд замын нам. олон нийтийн байгууллага зарчмын дүгнэлт хийвэл зохино. 

Манай улсад төдийгүй социалист хамтын нөхөрлөлд анхны томоохон хувь нийлүүлсэн байгууллагын хувьд Улаанбаатар төмөр замынханд аж ахуйг эдийн засгийн аргаар эрхлэн хөтлөх, социалист аж төрөх ёсыг төлөвшүүлэхэд үлгэр жишээ үзүүлэх тийм потенциал, нөөц бололцоо, хүн хүч хангалттай бий. ЗХУ болон ах дүү социалист орнуудын туршлага ч гарын дор бэлэн, өндөр мэдлэг мэргэжилтэй анд нөхөдтэйгөө мөр зэрэгцэн ажиллаж байгаа давуутай талаа төмөр замчид дүүрэн ашиглах ёстой. Төмөр замын өртөө зангилгаа, хагас өртөөний тохижилт, замчдын тосгоны соёлч байдал сайжрахгүй, соёл, урлаг, биеийн тамир, спортын материаллаг бааз өргөжихгүй, он удаан жил нэг байранд байхаар барахгүй оршин суугчдын хүчээр цэцэрлэгжүүлэх, жимс, жимсгэнийн мод тарих, туслах аж ахуй эрхлэн хүнсний хэрэгцээг хангах зэрэг асуудлыг хамарсан нийгэм, соёлын арга хэмжээний өргөн программыг хэрэгжүүлэх талаар зөвлөлтийн ижил мэргэжлийн хүмүүс, ижил зориулалттай гацаа, тосгодын бэлэн үлгэр жишээнээс суралцахгүй, хашин хойргоор нэгэн хэвдээ амарлингуй байдал үргэлжилж зохилдохгүй билээ. Суудлын галт тэрэгний вагоны болон рестораны үйлчлэгчид, вокзалуудын касс, гуанз, хүлээх танхимын ажилчдын үйлчилгээ, соёлч шуурхай биш, зорчин явагчдад хандах харьцаа боловсон биш эмх журам замбараагүй, замын аж ахуйн ариун цэвэр, тохижилт хангалтгүй байгааг хөдөлмөрчид зүй ёсоор шүүмжлэн, социалист хөдөлмөрийн анхны хамт олныхоо хувьд оршиж буй дутагдлыг даруй арилган шинэ маягаар ажиллахын үлгэр жишээ үзүүлэхийг хүсэн хүлээж байна. 

Ирэх оноос Улаанбаатар төмөр замынхан Белоруссын төмөр замчдын туршлагаар эдийн засгийн туршилтад хамрагдан удирдлага, төлөвлөлт, удирдлагын зохион байгуулалтын талаар чанарын томоохон ахиц гаргахаар зохих бэлтгэлийг хийж байгаа учраас эдийн засгийн туршилтыг төмөр замын тээврийн үр ашиг, үйлчилгээний чанар, соёлыг дээшлүүлэх хүчирхэг хөшүүрэг болгох талаар замын нам, олон нийтийн байгууллага шургуу ажиллах шаардлагатай. 

Ах дүү хоёр намын их хурлаас улс орны эдийн засаг, нийгмийн хөгжлийг түргэтгэх талаар дэвшүүлсэн ижил зорилтыг нэр төртэй хэрэгжүүлэхэд Улаанбаатар төмөр замын интернационалч хамт олон авьяас чадлаа дайчилж, юуны урьд зөвлөлтийн төмөр замчдын дунд өрнөж байгаа өөрчлөн шинэчлэх бүтээлч үйлсийн туршлагаар шинжлэх ухаан техникийн ололтыг нэвтрүүлэх, хөдлөх бүрэлдэхүүн, техник хэрэгслийн эдэлгээ, ашиглалтыг сайжруулах гол хөшүүрэг болсон хүний хүчин зүйлийг эрчимжүүлж, улс ардын аж ахуйн ачаа болон хүн тээвэр, үйлчилгээний улам бүр өсөн нэмэгдэж байгаа хэрэгцээг үлгэр жишээчээр хангахад томоохон өөрчлөлт хийвэл зохино. 

