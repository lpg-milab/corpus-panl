Монголчууд гадаадаас ургамлын тос авахаа болино

-Ургамлын тосны Үнэ 1500 төгрөг болох нь- Манайхан хуучин зарагддаг байсан үнээр нь "Есийн тос" хэмээн нэрийддэг ургамлын тосны нэг литрийн нь үнэ 2000 төгрөгөөс даваад удаж байна. Ургамлын тосны хэрэгцээгээ импортоор хангадаг учраас өөрсдөө үнээ барих боломж бидэнд байдаггүй байлаа.
Тэгвэл монголчууд ургамлын тосоо эх орондоо үйлдвэрлэх боломжтой болжээ. Ингэснээр идэж уух, өмсч зүүх бүх зүйл нь харийнхнаас хамааралтай бидний хувьд мах, гурилын дараа ордог хүнсний чухал хэрэглээ болсон ургамлын тосоо өөрсдөө үйлдвэрлэнэ гэдэг сайхан мэдээ. Ялангуяа хүнсний аюулгүй байдлын асуудал анхаарал татаж байгаа үед тун чухал алхам. "Монгол Алтан Тос" хэмээх компани ирэх сарын 1-нээс эхлэн ургамлын тос үйлдвэрлэн зах зээлд нийлүүлэхэд бэлэн болоод байгаа аж. Энэ талаар тус компанийн дэд захирал Х.Золбаяраас тодрууллаа. -Манайхан өөрсдөө ургамлын тосоо үйлдвэрлэдэг болох нь гэсэн сайхан мэдээ дууллаа. "Монголд үйлдвэрлэв" гэсэн шошготой ургамлын тос хэзээнээс худалдаанд гарах юм бэ? -Тийм ээ. Бидний монголчууд гадаадаас авдаг бүтээгдэхүүнүүдээ өөрсдөө хийдэг болоод байна. Манай компани ОХУ, Итали, Германы хамгийн сүүлийн үеийн дэвшилтэт технологиор ургамлын тос үйлдвэрлэж эхлэх гэж байна. Манайх бүх бэлтгэл ажлаа хангачихаад байгаа. Ирэх сарын 1-нээс эхний бүтээгдэхүүнээ хүмүүст хүргэнэ. -Ургамлын тосыг олон төрлийн ургамлаас гаргаж авдаг гэдэг. Танай үйлдвэрлэх бүтээгдэхүүн яг ямар төрлийнх байх юм, түүхий эдээ хаанаас авах юм бэ? -Үнэхээр олон төрлийн ургамлаас тос гаргаж авдаг. Бид ургамлын тосны түүхий эдээ Бразилаас авч байгаа. Наранцэцэг, рапсын тосыг (rapeseed oil) бид үйлдвэрлэнэ. Ер нь дэлхийд ургамлын тос үйлдвэрлэх гол түүхий эдийг хангадаг орон бол Бразил, Аргентин. Манайх гэхэд Бразилын талтай ярилцаад бүтэн жилээр түүхий эд авах гэрээгээ хийчихсэн байгаа. Харин цаашдаа тос гаргаж авах ургамлаа эх орондоо тариалах зорилготой байгаа. -Ер нь манайхны ургамлын тосны жилийн хэрэгцээ хэд байдаг юм бол. Үүнээс танайхан хэдийг нь хангаж чадах вэ? -Ерөнхийдөө бол гаднаас оруулж ирж байгаа тосноос монголчуудын ургамлын тосны нэг жилийн хэрэгцээг тооцох юм бол 12-13 мянган тонн тос. Харин манай үйлдвэр бол жилдээ 35 мянган тонн тос үйлдвэрлэх хүчин чадалтай. -Тэгэхээр манай хэрэгцээнээс гурав дахин их хүчин чадалтай юм байна шүү дээ. Танайх дангаараа Монголын хэрэгцээг хангаж чадах нь ээ? -Тийм ээ. Манай үйлдвэр дангаараа энэ зах зээлийг хангаж чадна. Түүнээс гадна бид ОХУ, БНХАУ, Европын орнуудад ч ургамлын тосоо нийлүүлэх болно. ОХУ-д манай хямд, чанартай тосыг борлуулах зах зээл бүрэн байгааг бид судалж тогтоосон. Тийм ч учраас бид үйлдвэрээ Дарханд байгуулсан юм. -Монголдоо үйлдвэрлэж байгаа юм чинь үнэ хямд байх биз. Яг хэдэн төгрөгөөр худалдаанд гарахыг мэдэж болох уу? -Бид зах зээлд хамгийн хямд үнэтэй, хамгийн чанартай бүтээгдэхүүнийг үнийг санал болгоно. Одоогийн үнэ ханшаар нэг литрийн савлагаатай ургамлын тос 1880-2500 төгрөгийн үнэтэй байгаа байх. Харин манайх нэг литрийн тосоо 1500 төгрөгөөр зах зээлд нийлүүлнэ. -Ургамлын тосны чанарыг яг юугаар тодорхойлдог юм бэ. Бас хувь хэмжээгээрээ хэд хэдэн төрөл байх шиг байдаг? -Ургамлын тос уурших чанар, үнэр тэгээд агууламж гээд хоорондоо маш олон төрлийн ялгаатай байдаг. Бид юуны өмнө ууршилт багатай, нарийн шүүлтүүрүүр дамжсан ямар ч үнэргүй сайхан тосыг хүмүүст хүргэнэ гэдгээ хэлье. -Манайд энэ чиглэлийн үйлдвэр өмнө нь байсан биш, мэргэжилтэн боловсон хүчний асуудал бэрхшээлтэй л байгаа байх даа? -Манай компани бол Монголын "Дэлгэр интернэйшнл", ОХУ-ын "Стройпищемаш" компанийн хамтран байгуулсан компани. Манайх одоо 70 гаруй ажилтантай байгаа, үйлдвэрийн үйл ажиллагаа жигдэрснээр 250-300-гаад ажилтантай болно. "Стройпищемаш" компани бол Орост яг энэ чиглэлийн 12 үйлдвэрийг байгуулсан туршлагатай сайн компани л даа. Манайх өөрсдийн ажилтнуудаа бүгдийг нь Оросын тос судлалын эрдэм шинжилгээний институтэд бэлтгэж байгаа. Бас тэндээс ч мэргэжилтнүүдийг урьж сургагчаар ажиллуулж байна. Бид энэ үйлдвэртээ ургамлын тосноос гадна майонез, кетчуп, соус, горчиц бас барааны саван үйлдвэрлэх юм. -Бид сүүлийн үед барааны савангаа үйлдвэрлэхээ больсон, импортын барааны савангийн үнэ ч дийлдэхээ байсан. Танай саван ямар үнэтэй байх бол? -Ургамлын тосны түүхий эд нь түүхий тос гээд байдаг юм. Энэ тосыг бид боловсруулж ургамлын тос болгон савлаж хүмүүст хүргэнэ. Бид тосны үйлдвэрийнхээ хажууд буюу дагалдах бүтээгдэхүүнээр нь майонез, кетчуп, барааны саван үйлдвэрлэх гэж байна. Мэдээж, зах зээлийн хамгийн хямд үнэ ханшийг л бид хүмүүст санал болгох болно. Ер нь барааны савангийн гол үзүүлэлт бол тослог байдаг. Сүүлийн үеийн савангууд тослог нь 15 хувьтай ч байгаа. Нэг их сайхан хөөсөрдөг ч хир гаргадаггүй. Харин манайх 80-90 хувийн тослогтой саван хийнэ. Манай үйлдвэрийн онцлог бол тасралтгүй ажиллах шаардлагатай. Тос, тосон бүтээгдэхүүн үйлдвэрлэдэг учраас. Хагас жилд нэг удаа долоо хоног зогсолт хийж цэвэрлэгээ хийгдэх юм. -Хүнсний бүтээгдэхүүний хувьд үндэсний аюулгүй байдлыг хөндөх асуудал гэгддэг. Монголчуудын өдөр тутмын хэрэгцээ болсон бараг стратегийн хүнсний бүтээгдэхүүн гэж болох ургамлын тосыг эх орондоо үйлдвэрлэх болсонд салбарын яамдуудаас дэмжсэн л байлгүй... -Энэ үнэхээр хөндөх сэдэв. Худалдан авах чадвартайгаа холбоотойгоор хүнсний бүтээгдэхүүнүүдийн хамгийн доод зэрэглэлийнхийг л монголчууд хэрэглэж байна. Манайхны хэрэглэдэг "Mild seven" гээд тамхи байна. АНУ-д Японд хэрэглэж байгаа энэ брэндийн тамхинаас тэс өөр үзүүлэлттэйг бид хэрэглэдэг. Тэгэхээр бид эхний шатанд хүнсий бүтээгдэхүүнээ өөрсдийнхөө хяналт дор, өөрсдөө үйлдвэрлэдэг болоод авах нь чухал. Энэ жилийг "Хүнсний аюулгүй байдлыг хангах жил" болгон зарласан нь манайх үүн дээрээ анхаардаг болж байгаагийн илрэл гэж бодож байгаа. Бид зохих хүмүүстэй уулзаж саналаа тавьсан. Манай эхлүүлж байгаа ажлыг төр засгийн зүгээс дэмжинэ гэдэгт бид найдаж байна. Засгийн газраас хөдөө аж ахуйн салбарт ихээхэн анхаарал тавьж байгаа. Энэ хүрээнд хөнгөлөлттэй зээлүүд ч их яригдаж байгаа юм билээ. Бидний хувьд мөнгө төгрөг өгөөч гэж байгаа юм биш, харин хөнгөлөлттэй зээлд хамрагдах, түүхий эдийг маань гаалийн татвараас 2-3 жилдээ чөлөөлөх, НӨАТ-ын татвараас чөлөөлөх гээд хууль эрх зүйн хэмжээнд дэмжээд өгвөл сайн байна. Тэгвэл бүтээгдэхүүний үнэ өртөг ч хямдрах болно. 
З.ХАНГАЛ
