Г.ЛОВОР

АЛТАН БУЙЛЫН БУУЦ
/Тунгаа өвөөгийн яриа/ 

Дүн өвлийн жавартай хүйтэн орой боллоо. 
	Хороо хотол, үхэр мал цөм хүүрэгтэн цавцайн цайна. Гагцхүү гэрт л тулганд түлсэн гал дүрэлзэн асаж дулаан байлаа. Өвгөн Тунгааг  ач гуч нар нь тойрон суужээ. Түүний өвдгийг түшин суусан ач хүү  Өөдий нь 	
	-Өвөө одоо нэг сонин үлгэр ярьж өгөөч дээ.  Тэгвэл унтъя гэж шалгаана.	
	Хүүхдүүд анир чимээгүй .Гагцхүү ,гадаа уяатай хэвтээ хөгшин буурын үе үе хүрхэрч ,шүдээ хяхтнуулан хавирах нь сонсдоно.	
	-За хүүхдүүд минь  ,өвөөгийн чинь хар буур алтан буйлаа өгүүлж байна даа гэж хэлэхэд Өөдий хүү их л сонирхон 	
	-Манай хар буур алтан буйлтай байсан юм   уу?  гэж нүдээ сөрвийлгөн гайхав. 	
	-Тийм ээ,өвөөгийнх нь энэ хар буур мөнгөн товхтой  алтан буйлтай  байсан юм. Гахай жилийн намар буйлаа гэчихсэн юм даа гэсэнд 	Өөдий тэсгэлгүй 		
	-Яагаад хаячихсан юм бол ? гэж асуув .
	-Тэр сонин . 
	Чухам яагаад гээчихсэнийг би мэдэхгүй .Харин яагаад алтан буйлтай болсныг  би мэднэ. 
	..Тэгэхэд манай энэ лэг хар нас бие гүйцэж, ширээ бөхтэй ,ширмэн тавагтай ёстой нэг сайхан амьтан явсан гэхэд 	
	Өөдий бас  л 		
	-Тэгээд одоо яагаад урд бөх нь уначихсан юм вэ? гэв 		
	-За хүү минь хорвоогийн амьтан өсөх , хөгжих,  өтлөх гурван жамтай  байдаг юм .Өвөөгийн хар буур одоо өтлөх насандаа хүрчээ. Өнөтэй ч өөдтэй жил таргалаад, таргалаад өрөөсөн бөх нь босохоо байжээ. Туг ширээ бөхтэй байхдаа ямар сүртэй байсан гэж санана. Өвлийн цагт шавж зогсохыг харахад ёстой эзэн хүний хийморь сэргэх шиг,эрлэг дайсны сүр дарагдах шиг болдогсон ! Тэгээд ч тэр жил өлөгчин чоныг ганц хамхиж үмхэн сэгсрээд ,өвдөглөн дарж голыг нь тасалсан юм. Лэг хар маань их л уужуу тайван дотортой мөртлөө,дайснаа үзэхээр нүд нь  улаанаар эргэлдэн  догширдог юм билээ. Тэр уг нь чонын ирсэн барааг хаа холоос мэдсэн юм байжээ. Хүзүүгээ тавин ,хэдэн ингэ тормоо шагайн чинээ хураагаад нэг л явж өгөхгүй хөндөлсөөд байсан юм. 		
	Тэгээд тэр чоно бууртай тэмээнд халдаж ядаж халгасан ч юм уу, над руу дайрчээ. Ганц ташуурдаад ухаан алдан унасан намайг сэрэхэд лэг хар маань нөгөө чоныг хоёр хэсэг тасдаад ,цээжий нь өвдөглөсөн хэвээр байсан . Тэгээд жилээ айл аймаг ,ах ,дүүсээр нийлж ,эзэнээ аварсан ээлтэй буур гэж хүндлэн ,согсоо өрөвлөгийн шунхдаж ,туг сайхан бөхөнд нь улаан торгоны өөдөс зүүж ,туулай сайхан хамарт нь мөнгөн торхтой алтан буйр шургуулж тавьсан.
	Тэгээд тэр алтан буйлаа хаана гээчихсэн юм бэ? 
	-Хаана ч байж магадгүй  дээ .Манай энэ нутгийн элсэн говийн хаа нэг газар унасан байх. Нэг өдөр бэлчээрээс буйлгүй эргэж ирсэн юм даг. Тэмээ их ухаантай ноомой даруу амьтан Магадгүй алтан буйлаа амьтан хүнээс зориуд нуусан ч байж мэднэ. Тэр буйлыг олбол туйлын ухаантай хүн болно доо гэж ярилаа. Хүүхдүүд лэг харын эрэлхэг зоригийг бахдаж ,тэрхүү мөнгөн товхт ,алтан буйрын тухай бодолд дарагдан хэвтэв.
