Н.СҮХБАТ

БУУ

       Үзүүрэндээ хэдэн сэрвэгэр хадтай хар хошуу нөмөрлөж барьсан шургааган хашаа, ганц навтгар шавар байшин бүхий гурван гэр, Будаг шохой нь халцарч тэр ягаан байшингийн туниа муутай жижигхэн цонх чийгний үнэр шингэсэн давчуухан өрөөнд нижгээд том ширээ тоос шороонд дарагдан уйтгартайяа дүнсийнэ. Хар модоор болхидуу хийсэн сайхь лужир ширээнээс холгүйхэн өрөөсөн хөл нь санжсан түшлэгтэй сандал ... Ингээд л эл суурингийн "албан тасалгаа" болох нь тэр. Харин хаа ч гэсэн өнгө гэрэлтэй гялалзах шармал хүрээ бүхий чамин хийцтэй жаазанд заларсан ихэмсэг давлиун хөрөг чанх хоймрын хананд хадагджээ. Орж гарсан хүн бүхнийг л тэр сүрлэг зураг сэрдхийн харахад ямар нэгэн бүтэлгүй хэрэг тарьчихсан юм шиг дотор цүлсхийн бие баригдчих нь тэр. Уг нь ч нэг их сүртэй юм биш л дээ чааваас! Сэтгэл догдлоод л тэгдэг бололтой юм.

       Эл жижигхэн шавар барилга эмчилгээ тэжээлийн цэгийн эмчийн албан өрөө ч гэж болох, эмийн агуулах ч гэж болох боловч том орос цоожных нь түлхүүр л түүний мэдэлд буй бөлгөө. Намирсан урт хормойтой час улаан өнгийн даашинз өмсөж өвөл зунгүй хөлсөө шудран байдаг бүдүүн хүрэн авгайг эс тооцвол тэр шавар байшингийн тоосыг үргээдэг хүн үгүй дээ. Хаа нэг тоос шороотой буух дарга төлөөлөгчдийн сураг барааг л мэдвэл ёстой л түргэн авч хөгшин хөвөөгүй мөнөөхөн навтгар хүрэнийг дэндэлзтэл оволзож байгаад
цэмцийлгэхчих нь тэр. Тэр, хуучирсан офицер цүнх дүүжлэн догирхож, ногоовтор онигор нүдэндээ тас хар шил зүүн гангарах бүрт ямар нэгэн хурал цуглаанд оролцох юм уу эсхүл нэгэн дээгүүр албаны хүн ирэхийн цондон гэдгийг хаяа дэрлэсэн хоёр гэрийнхэн нь андах биш дээ.
       Зэргэлдээх аймгийн төвд малын бага эмчийн сургууль дүүргэсэн юм гэнэ билээ. Утаа тортгогт идэгдсэн хар бүрээстэй жижиг дөрвөн ханатын урд хойд хормой нь нохой зулгаачихсан юм шиг сэмэрч, сэдэрсэн, бууц шороонд өнгө булаалгасан дээлтэй хүүхэд гарч ирэн хажуугаар нь гишгэсэн гутлаа шарр шарр чирэн алхсаар нүд нь гөлийж мэлтийсэн хамар цагаан хонины дэргэд очив. Тэр "эр".
     - Чишш, үү-үү! гэж хормойгоо дэвтэл мөнөөхөн араатан цааш харайх гэснээ хүзүүгээ далжийлган ээрүүл шиг эргэчихэв. Хүү
     - Чишш, чишш! гэж улам бүр шавдуулан хөөх гэсэн боловч тэр хөөрхий амьтан тоос шороо бургиулан аанай л бүжигчин лугаа адил хөнгөхөн эргэсээр авай. Чингэтэл нар салхинд түлэгдэж хүрэнтсэн царайтай авгай үүдээр толгойгоо цухуйлган:
     - Хоовоон! Миний хүү ээ! гэж царгиулан дуудлаа.
Хоовон гэгч тэр "эр"-ийг Энх-Амгалан гэдэг авч сайхь нэрээ бараг нь мартчихад хүрсэн тэрбээр энэ гурван гэрийнхний гар хөлийн үзүүрт л гүйнэ. Энх-Амгалан ээжтэйгээ бол хэзээний том хүн шиг амгалан дөлгөөн харьцдаг. Ээж нь энэ хэдэн эргүүг л хариулж хэдэн төгрөг авна. Тэр хэдийгээр хоол унд хувцас хунар гээд л нэг л мэдэхэд өлөн зэлмүүхэн болчихсон сууж байх.

       Малын эмч Магваны гурилдчихсан юм шиг сүүмгэр цагаан хүүхэн эр нөхрийнхөө гоёоны хар шилийг зүүчихээд бөгсөө хаялан алхлахдаа Энх - Амгалангийн сайртай бор хацрыг эвлэгхэн илбэж, өврөөсөө чамин цаастай ганц чихэр гаргаж өгнө Чингэхдээ харин хүн харчихвал нөгөөх уяруун дулаахан төрхөө ор мөргүй хийсгэж ихэмсэг омголонд автан хамарт нь өргөс орчихсон юм шиг ярвайж ирээд л:
     - Наад нүүр гараа угааж байвал яадаг хүүхэд вэ гэдэг. Тэр нь цаанаа хиймэл, хүйтэн үг болох нь яагаад ч юм мэдэгдэнэ дээ. Тэрбээр хүүхдийн гэгээ татуулан хэдэн өдөр хань болж байгаад л эргүү цуглуулдаг ГАЗ - 51-ийн бүхээгэнд сууж тэртээх цэнхэр уулсын зүг сунайж одсон бүдэг замаар тоос татуулан явчихдагсан.
     Энх-Амгалан түүний араас удаан гэгч харж зогсохдоо Гэрлээ эгч чухам яагаад байн байн яваад өгдөг юм бол доо" хэмээн хань татан бодож, чингэх ахуйдаа цэл ногоон нүдтэй дарвагар ам бүхий Магван эмчийн хүйтэн царайг харах шиг агдасхийн тоосыг үргээдэг бүдүүн улаан авгайг Пунсал гэдэг. Бурханы ямархан хувь зохиолоор таарсан юм гэмээр түүний нөхөр нь эрүү өвдөг нь нийлэх шахсан нэгэн билээ. Түүнийг Нямсамбуу гэнэ.  

      Нямсамбуугийн хүү унжуу хамартай шар банди эмчилгээ тэжээлийн цэгийн (санитар) асрагч бөгөөд нэг ёсондоо Магван эмчийн орлогч болой. Тэр өлөн шороонд бүрхүүлсэн хар жигүүнэн тэрлэгнээс сална гэж үгүй. За тэгээд эл сууринд ГАЗ-51-ийн жолооч хүрэн эр хаа нэг хэдэн эргүү ачин ирж хэд хонохоос өөр хол ойрын хүн ирэх нь ховорхон л доо. Тэр жолоочийг хааш нь авч явахыг Магван эмч л сайн мэддэг бөгөөд заримдаа өрөө бүхээгт нь орж суучихаад
     - Алив Занаа! Түргэлж үз. Цаг нар хоёр талийлаа гэм хэмээн их л тушаангуй хэлэх. Зана босоо суугаагийн хооронд зэлгээн цай завьжаараа савируулан хүд хүд залгилчихаад гарч одно. Магван тийн байгаад л Заныг хүүхэд шиг гүйлгэчихсэндээ бардам байдаг.
      Энх - Амгаланд энэ бүхэн ерөөсөө болох л ёстой зүйл мэт санагдаж яагаад ч юм Магваны хүйтэн дүрээс жихүүцэн ахуйдаа шалавхан яваасай гэж хүсдэгсэн. Ээж нь хүүдээ шар будаатай цай аягалж өглөө.
      - Ээж ээ! Хамар цагаан ч одоо мал болохгүй нээ Энэ Магван гуай олигтойхон ч эмчлэхгүй юм. Бас л үхэх байхаа даа гэж хээвнэг өгүүлтэл ээж нь хамар дээгүүрх хөлсөө шувтран:
      - Миний хүү эмчийгээ тэгж хамаагүй ярьж болдоггүй юм шүү дээ. Эм тариа ч болдоггүй юмсан уу, За даа тэгээд эргүү гэдэг чинь хичнээн тархи толгойг нь хагласан ч засрах биш дээ, зайлуул гэж бас ч үгүй гэрийн "эзэнтэй"-гээ ярьж суув.
       - Ээж ээ! Гэрэл эгч ирэх болоогүй юм байх даа гэж хүү гэнэт санасан бололтой нүдээ гялалзуулан асуутал ээж нь хүүгээ мэлмэртэл ширтсэнээ:
       - Мэ... дэхгүй л дээ гэв.
       Жамбал хүүгийнхээ хэвлүүхэн байдлыг харан цайлж суухдаа "Зайлуул даа: даа миний бондгор үр! Яагаа ч үгүй ухаан санаа нь явчих юм" гэж уясан хайлж дотроо мэгшин байв. Хүү нь нэг удаа аавынхаа тухай асуусан нь буй. Уг нь санамсаргүй л юм болсон дог. Магваны эхнэр томоо гэгчийн данхар толгойтой туранхай хөх хүүхэд дагуулж ирсэн нь Энх-Амгалангийн нарыг гаргажээ. Хүү суурин газрын турь муутайхан бандийг эхлээд шохоорхон ганц нэгхэн үг өдөж, яриа үүсгэсэн авч тэр хүүхэд бишүүрхэж, эмээж, хүрлэгэр хүрэн царайтай бор "эр"-ээс хөндийхөн байв. Нэг өдөр тэр хүүг гохыг нь дарахад амаар нь гал манарсан дарр дарр гэж дуугардаг чамин буу барьчихсан байхыг нь манай хүн харчихжээ. Энх-Амгалан түүнийг анх удаа л харж буй болохоор тэссэнгүй.

     - Алив найз аа! Чи надад үзүүлээч.
     - Үгүй,
     - Наадах чинь жинхэнээсээ буу юм уу?
     - Тийм.
     - Хоёулаа хамт тоглох уу?
     - Үгүй.
     - Чи наадхаа хаанаас авсан юм бэ? 
     - Аав өгсөн юм
     - Аав чинь хаанаас авсан юм бэ? 
     - Дэлгүүрээс авсан юм. 
     - Дэлгүүр хаана байдаг юм бэ? 
      - Хотод байдаг юм 
      - Дэлгүүрт ийм буу олон уу?
      - Олон
      - Дэлгүүрээс өөрөө очоод авчихаж болохгүй юу? 
      - Болохгүй ээ!
      Энх-Амгалан гэр бууг барьж үзэхийг хорхойсовч яаж ч чадахгүй зогсож байснаа гэнэт нэгийг санав бололтой дэгдэн очиж өөрийнхөө хамгийн нандин тоглоом болох дөрвөлжин элгэн бор чулууг авч ирэв. Хүү тэр чулуугаар чүдэнз хийж тоглодог бөгөөд чухам л тэр "чүдэнз" -ээ хэнд ч өгдөггүй. 
      - Чи энэ миний чүдэнзийг авах уу?
      Мөнөөх банди ч тослог хүрэн чулууг шохоорхон харж зогсов. 
      - Май чи үүнийг ав л даа. Харин наад бууг чинь би үзье.
      - Наадхи чинь юу юм бэ?
      - Чүдэнз байхгүй юу? Яагаав нөгөөх тамхи асаадаг...
      - Чи дэлгүүрээс авсан юм уу? 
      - Үгүй ээ, Би олсон юм. Чи ав л даа.
      - Авахгүй ээ! Манай аавд наадхаас чинь гоё чүдэнз байгаа юм чинь. Энх-Амгалан мөнөөх бор чулуугаа урамгүйхэн өвөртлөөд:
      - Тэгвэл би наадхийг чинь үзчихээд өгье л дөө гээд ойрттол шинэ танил нь чаралчихав. Магван нүдээ гялалзуулан.
      - Чи яагаад хүүхэд зодоод байгаа монш вэ гээд паривгар том алгаараа хацар хорстол алгадаж, Гэрэл ч хоёр хүүхдийн алиныг нь загнахаа мэдэхгүй байгаа юм шиг энгэрээ барин түдгэлзсэнээ нөгөөх данхар толгойтын гараас шүүрэн гэртээ оржээ. Чухам тэр үед л хүү ээжээсээ аавыгаа "нэхжээ". Хүүгийн ботгон бор нүдэнд нулимс хуралдан:
- Ээж ээ! Миний аав хаана байгаа юм бэ? Гэж
-  гэнэтхэн асуухад нь тогоо шанагаа угааж байсан ээж нь нэг их сүрхий харж шанхныхаа үсийг нойтон гараараа хойш болгоод цээжний гүнээс уртаар санаа алдав. Чингэтэл хүү:
     - Ээж ээ! Би аавыгаа олмоор байна. Миний аав хаана байгаа юм бэ? гэж дахин асуув "Ишш. Миний үр минь дээ. Чи аавгүй шүү дээ. Чамд аав байхгүй" гэж хэлэх гэсэн эхийн үг хоолой давсангүй.
     - Аав уу? гэж хэнд ч эс дуулдахаар бүдэгхэн хэлээд дахин санааширснаа: 
     - Аав нь байхгүй. Холоо юманд явчихсан гэв.
     - Тэгээд ... тэгээд аав хэзээ ирэх юм бэ? 
     - Аав нь ирэхгүй ээ 
     Хүүгийн урам хугарав. Царай нь хувьсхийж уруулаа унжуулан хэсэг зуур духайснаа дусал нулимс бөмбөрүүлэн уйлав.
     - Миний хүү ... эш миний үр битгий уйл. Ээж нь ... гэж эх сандран хүүгийнхээ толгойг цээжиндээ наав.
     - Ээж ээ! Надад аав байхгүй болохоор хэн дэлгүүрээс буу авч өгөх юм бэ?
     - Буу юу? Яагаав ээж нь авч өгөхгүй юу. Хүүгийн нүд сэргээд ирэв.
     - Хэзээ?
     - Удахгүй ээ.
     Аавын тухай яриа ээж хүү хоёрын хооронд иймэрхүү л байдалтай өрнөжээ. Гэвч нөгөөх данхар банди ч явж, хүүд аавын ч тухай, бууны ч тухай бодол биелэгдэх эсэх нь үл мэдэгдэх мөрөөсөл болон хоцорсон юмсанж.

     - Миний хүү будаатай цайгаа уучихаад энгэрийн хэдэн эргүүг туугаад ир. Ээж нь аргалд явъя гэж Жамбал хүүгийнхээ духыг илбэн байж хэлэв. Энх-Амгаланг цайгаа уучихаад эргүүнүүд рүү цахилж явтал Магван навтгар ягаан байшингийнхаа дэргэд алцайн зогсчихсон тамхи баагиулж байснаа хүүг харангуут:
     - Хүүе Хоовон, нааш ир гэж паргиа дуугаар дуудлаа. Хүү ч дуртай дургүй гутлаа чирсээр хүрч очив. Навтгар ягааны хаалгыг нээчихэж. Магван их л албархуу аж. Тэрбээр тамхины ишийг тэртээд чулуудаад шаламгайлан дотогш оров. Хананд гялалзах хөргийг Пунсал гуай зүлгэж байх бөгөөд түүнээс бусад ханын самбарууд, том ширээ зэрэг нь угаас заяагдмал тоостой байх ёстой мэт бүрсийнэ. Эмч том ширээнийхээ ард байх өрөөсөн хөл нь санжсан сандалд суухуй тэрхүү модон сандал арангатай ёолон чихарч авай.
      Пунсал авгай ажлаа дуусгав бололтой халадныхаа хормойг намируулсаар гарч одоход мөнөөхөн ихэмсэг хөрөг, доголон сандалд багтаж ядан сууж, боргил ширээ тохойлдон дүнсийх Магван эмч хоёр л өрөөний  мухарт хүйт даана үлдэв. Хүү ч үүдний орчимд зогссоор л. Гэтэл Магван хаанаас гаргаад ирсэн юм бүү мэд хотын данхар бандийн барьж байсан шиг амаар нь гал маналздаг бууг гаргаж том ширээн дээр тавиад:
     - Чи үүнийг авах уу? гэж хүнгэнүүлэв. Хүү дуугарсангүй зогссоор л.
     - Ав, ав. Наадхиа аваад тэр хэдэн эргүү рүү яв...
     Энх-Амгалан нисээд л хүрэв уу гэлтэй нэг л мэдэхнээ хонинийхоо дэргэд оччихож. Ээж нь тэртээ бэлд аргал түүж явна. Хүү ээж рүүгээ цахилав. Буутай болсныгоо ээждээ дуулгах гэж байгаа нь тэр. Зулгаараа эргэсэн хүнд бакалин гутал ер тээр болсонгүй.
     - Ээж ээ! Би буутай болсон. Хар даа гээд гохыг нь дарж гал маналзуулав. Ээж нь араг савар хоёроо түшин сууснаа;
     - Миний хүү хаанаас ийм гоё буутай болов оо гэж гайхшрав.
     - Магван... аа... ээ... эмч! өгсөн юм гэлээ. Ээж нь хүүгийнхээ эл үгэнд
цочирдов уу гэлтэй бас л сүрхий гэгч харснаа нүд нь ер бусын баяртай цоглог болж:
     - Миний хүү Магван ах гэж байгаарай гэж эерүү дулаахан хэлэв. Хүү ердөөсөө Магван ах гэж хэлж сураагүй юмдаг. Магванаас өөр хүн буу өгсөн бол... Гэтэл ердөө л ногоон Магван буу өгдөг. Нээрээ л буу өгсөн болохоор ах гэлгүй яахав. Тэр орой хүү унтаж ч чадсангүй. Байн байн буугаа үзнэ. Дэрэн доороо хийчихээд л сонирхож, бахархаж ... Тэгэвч хэнд ч гайхуулхав дээ Бодлоо! Магван эмч дэлгүүрээс зөндөөн олон буу. бас гоё чүдэнз, тэгээд аавыг нь авчраад ГАЗ-51 машиндаа аччихсан ирвэл? Гэрлээ эгч бас гоё чихэр авчихаад... Бодол л юм чинь дээ. Хүү эргэн хөрвөсөөр нэг л мэдэхэд нойрондоо дийлдчихэв. Хэн нэг хүн ярих шиг болоход нь ухасхийн өндийсөн
боловч гэрт тас харанхуй. Тооноор сарны гэрэл сүүмэлзэнэ.
       Гэтэл ээжтэй нь нэг хүн ярьж буй бололтой. Орных нь өмнө хэн ч алга байхад гайхав. Хүү буугаа тэврэн дэрэндээ наалдаж хэвтлээ. Үлгэр ч юм шиг чих шуугиж байв.
      "Аав ирчихээд ээжтэй ярьж байгаа юм болов уу?" гэсэн бодол хүүгийн сэтгэлд харван орохуй огло харайн босч очмоор санагдав.
      - Би чамд баярласан шүү гэж ээж нь зөөлхөн хэлж байв. Тэгээд
      - Хүүгээ хааяа үнсэж бай л даа гэж нэмэв,
      "Юу-у! Хүүгээ гэнэ үү? !" Энх-Амгалан ийнхүү өөрөөсөө асуун сэмхэн өндийлөө. Тэр хүн яг л аав нь болох нь дээ.
      - Би ч дотроо хайрладаг л юм. Тэглээ гээд одоо яах вэ дээ. Хүнд мэдэгдэхгүй шиг л явбал боллоо. Эхнэртэй хүн чинь хэцүү юм. Даанч манай хүнээс нойтон сормуустай юм гарах биш. Би ч сэтгэлээ буцаалгүй бодож явдагтаа л хүүд чинь буу авч өгсөн шүү дээ гэх нь ногоон Магван! ... "Энэ чинь юу хийж явдаг билээ" гэж хүү бодов. Төдөлгүй ээж нь амь тавих гэж байгаа юм шиг амьсгаагаа давхцуулан, ногоон Магвантай ноцолдож байгаа бололтой орных нь пүрш хяхтнав. "Ногоон Магван ээжийг алах нь. Ээжийгээ хамгаалахгүй бол алах нь!" гэж бодсон хүү буугаа барьсаар яах ийхийн зуургүй орны өмнө хүрч очив.
       Үнэхээр ч Магван ээжийг нь "дарчихсан" хэвтэж байх нь сарны гэрэлд тодхон аж. Энх-Амгалан;
      - Май чи! Ээжийг тавь! гэж дуу хадаагаад буугаараа "галлачихав".    
      Тэр хоёр санд мэнд өндийж:
      - Хүүш ээ! Миний хүү чинь гэж ээж нь дуу алдтал хүү нь буугаа тэртээ дор чулуудчихаад ээжийгээ тэврэн асгарууллаа.

     Үзүүрэндээ хэдэн сэрвэгэр хадтай хар хошуу нөмөрлөн барьсан шургааган хашаа, ганц навтгар шавар байшин бүхий гурван гэр байх. Жилийн дөрвөн улиралд тэр л гурван гэрт амьдрал буцлан авай.

1990-6-7


 

 

 


 
  
  
    
 
