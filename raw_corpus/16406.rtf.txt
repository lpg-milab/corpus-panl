№129 (16406)      
1986 оны тавдугаар сарын 30.
ХӨГЖЛИЙН ЯВЦЫГ ТҮРГЭТГЭХ АРГА ЗАМ

Монголын ард түмний дайчин манлай МАХН-ын XIX их хурал нийслэл Улаанбаатарт ажлаа үргэлжлүүлж байна. << . . . Социализмын өөрийн нь давуу тал, орчин үеийн шинжлэх ухаан, техникийн дэвшлийг аль болохоор ур дүнтэй ашиглах, олон улсын хөдөлмөрийн социалист хуваарьт идэвхтэй оролцох, улс ардын аж ахуйн дотоод нөөцийг бүрэн дайчлан ашиглах, хөдөлмөрчин олон түмний бүтээн байгуулагч их эрч хүчийг чадварлагаар зохион байгуулах хэрэгтэй юм. Мөн тус орны эдийн засаг, оюун санааны болон боловсон хүчний потенциал, байгалийн нөөцийг оновчтой ашиглах явдал нэн чухал байна >> гэж МАХН-ын Төв Хорооны ерөнхий нарийн бичгийн дарга Ж. Батмөнх намын XIX их хуралд тавьсан << МАХН-ын Төв Хорооны тайлан, цаашдын зорилт >> илтгэлдээ наймдугаар таван жилийн бүтээн байгуулалтын их ажлын үндсэн чиглэлийг тодорхойлон хэллээ. 

Улс орны нийгэм - эдийн засгийг хөгжүүлэх талаар боловсруулсан намын орчин үеийн стратегийг хэрэгжүүлэх арга замыг тайлан илтгэлд тод томруун зааж, нам, төр, аж ахуйн ажлын арга хэлбэрийг боловсронгуй болгох, хариуцлага, сахилга дэг журмыг сайжруулах нь дэвшигдсэн зорилтыг амжилттай хэрэгжүүлэх асар их нөөц гэж үзэж намын их хурал үүнд өндөр ач холбогдол өгч байна. 

МАХН-ын Төв Хорооны тайлан илтгэлд манай намын олон талтай үйл ажиллагаа, гадаад, дотоод бодлогын гол асуудлуудыг өргөн хүрээнд гүнзгий тусган харуулсны дотор хөдөө аж ахуйг хөгжүүлэх асуудлыг эдийн засгийн бүх асуудлаас онцгойлон түүнд тэргүүн зэргийн ач холбогдол өглөө. Хүн амын харьцангуй өндөр хурдацтай өсөлтөөс хөдөө аж ахуй, хүнсний үйлдвэрлэлийн өсөлт хоцорч байгаа зохисгүй хандлагыг ойрын үед зогсоож, хүнсний бүтээгдэхүүний үйлдвэрлэл, эрэлт хэрэгцээний хооронд хэвийн тэнцвэрт харьцааг алдагдуулахгүй байх, улмаар хангалтыг сайжруулахад хөдөө аж ахуйн талаар явуулах намын бодлогын гол зорилт оршиж байна. Үүнийг хэрэгжүүлэхэд хөдөө аж ахуйд зориулсан хөрөнгө оруулалтын үр ашгийг дээшлүүлэх, байгуулсан хүч чадлыг дүүрэн ашиглах, бэхжүүлэх, энэ салбарт шинжлэх ухааны ололт, эрчимтэй аргыг аль болохоор нэвтрүүлэх нэгжийн өгөөжийг нэмэгдүүлэх хэрэгтэй. Нөгөөтэйгүүр өндөр зохион байгуулалт, хариуцлага, чанд сахилга бат, шинжлэх ухаан, практикийн өргөн мэдлэг, бүтээлч санаачилга, шинийг эрэлхийлж эзэмших чанар зэрэг хүний үйл ажиллагааны идэвхтэй хүчин зүйлийн нөлөө, далайцын хүчээр байгаль, цаг уурын хамаарлаас хөдөө аж ахуйд учирдаг хохирлыг арилгаж, алдагдлыг зогсоохын төлөө тэмцэл нэн чухал байна. Хөдөө аж ахуйн зарим нэгдэлд, түүгээр ч барахгүй зарим аймагт нийгмийн мал сүргийн өсөлт харьцангуй удаашралтай байгаад дүгнэлт хийж, нийгмийн малыг өсгөн үржүүлэх, сүргийн бүтцийг сайжруулах, үр шимийг нэмэгдүүлэхэд үндэслэн аж ахуйг эрхлэн хөтлөх, зохион байгуулах үйл ажиллагаагаа боловсронгуй болгох, амины туслах аж ахуй нь хүн амын хүнсний хангамжийг сайжруулах, нийгмийн өмчийг арвижуулан чанаржуулах тийм нөхцөл байдлыг хангах хэмжээнд зохицсон байхаар ажлыг зохион байгуулах нь орон нутгийн нам, улс, аж ахуйн байгууллагын тулгамдсан чухал зорилтын нэг мөн. 

Их хурал чанар, үр ашгийн асуудлыг гол зорилт болгон тавиад хөрөнгө оруулалт, үйлдвэрлэлийн бий болсон потенциал, материал, хөдөлмөрийн нөөцийг оновчтой ашиглах, хөдөлмөрийн бүтээмжийг өсгөх явдлыг нийгмийн үйлдвэрлэлийн үр ашгийг дээшлүүлэх гол эх үүсвэр гэж үзлээ. Улс ардын аж ахуйн нийт салбарын материаллаг нөөцийг арвилан хэмнэх, үндсэн болон эргэлтийн хөрөнгийг оновчтой ашиглах, өөрийн өртгийг хямдруулж, ашиг хуримтлалыг арвижуулах, бүтээгдэхүүн, ажил, үйлчилгээний чанар, хөдөлмөрийн бүтээмж дээшлүүлэх ихээхэн нөөц боломжийг идэвхтэй үйл ажиллагаанд оруулах нь шинэ таван жилийн эдийн засгийн бодлогын гол асуудал бөгөөд үүнд нийт ард түмний анхаарал төвлөрөх ёстой. 

Ард түмний сайн сайхан аж байдлыг хангах намын стратегийг хэрэгжүүлэхэд юуны өмнө хүний хүчин зүйлийн роль асар чухал үүрэгтэй болохыг их хурлын ажиллагаа тод томруун харуулж байна. Манай төв, орон нутгийн нам, улсын зарим байгууллага << аж ахуйн ажлаар өрөөсгөл хөөцөлдөөд хөдөлмөрчдөд өдөр тутам шаардлагатай худалдаа, нийтийн хоол, соёл, ахуйн үйлчилгээ, хүн тээвэр, эмнэлэг, сургууль, хүүхдийн цэцэрлэг, ясли, дотуур байр зэрэг үйлчилгээний асуудлыг хоёрдугаарт тавьж, улмаар хүмүүсийг хохироох гомдоох явдал байсаар байна. Энэ бүхнээс зарчмын дүгнэлт хийж хүний төлөө тавих анхаарал халамжийг манай ажлын гол шижим болговол зохино >> гэж тайлан илтгэлд заасныг их хурлын төлөөлөгчид, хөдөлмөрчид туйлын талархалтай хүлээн авлаа. Хүний төлөө тавих анхаарал, халамжийн асуудал, нийгмийн хөдөлмөрийн бүтээмжийг дээшлүүлэх, ах дүү социалист орнуудын хийгээд дэлхийн хөгжил дэвшлийн түвшинд ажил, үйлдвэрлэл явуулах, аж төрөх эрин цагийн шаардлагыг хангах маш чухал хүчин зүйл учраас нам ингэж анхаарч байна. 

Аж ахуйн байгууллагын бие даасан үйл ажиллагааг хангах асуудлыг манай эдийн засгийн төв байгууллагууд амаар ярьж зөвшөөрөөд жинхэнэ ажил хэрэг болгохын хамт хэт болгоомжлох, элдэв << гох >> , << дэгээ >> зүүсэн заавар, дүрмээр зохицуулахыг оролддог хоцорсон арга барилыг нэн даруй халж, шинээр сэтгэж, бүтээлчээр ажиллахыг шаардаж байна. Дээд шатны удирдлага аж ахуйн байгууллагыг << ивээлдээ >> авч хамгийн аар, саар ажлыг нь хүртэл чиглүүлж заахыг хичээдэг, доод шатны байгууллага нь дээрээс шийдвэр заавар хүлээн хэтэрхий бөөцийлүүлж сурсан хуучирсан арга барилыг даруй халж, ажил эрхэлсэн хүмүүс, мэргэжилтний бие дааж асуудал шийдвэрлэх чадал, чадвар, мэргэжил мэдлэгийг зохих түвшинд байлгаж, улсын хараагаар харж, сэтгэж, итгэл зоригтойгоор асуудлыг зөв шийдэж, үр дүнд хүрдэг тийм хэвшил, хүмүүжлийг улам бүр төлөвшүүлэхэд намын бүх шатны байгууллага анхаарлаа төвлөрүүлэх нь чухал байна. 

Нийгмийн амьдралын бүхий л салаа салбарт ажиллаж байгаа бүх шатны боловсон хүчний ажилд шинэлэг байдлаар хандаж, бүтээлч эрэл хайгуул хийх, эх оронч санаачилга гаргахад намын гишүүд үлгэрлэн хошуучлах ёстой. Тэд хаана ч, хэзээ ч үргэлж үлгэр жишээч байж, хамт олны дотор зарчимч, ажил хэрэгч уур амьсгалыг бий болгохын төлөө хийх тэмцэлдээ өнөөдөр шинэ эрч хүч авч байна. Улс орны өмнө шинэ зорилт тулгарах бүр нам түүнийг шийдвэрлэх замыг зааж, удирдан жолоодох ажлын арга хэлбэрийг улам боловсронгуй болгон сайжруулдаг. Өнөөгийн шатанд намын ажлын арга барилыг боловсронгуй болгохын мөн чанар нь намын амьдралын ленинч зарчим, хэм хэмжээг тууштай баримтлан анхан шатны байгууллагын үүрэг, ролийг шинэ шатанд гаргаж, үйл ажиллагааныхаа арга барил, хэлбэрийг зоригтой шинэчлэн өөрчлөхөд оршиж байна. Удирдлагын шийдвэрт бүтээлчээр хандаж амьд ажил зохион байгуулахын оронд үр ашиг багатай дутуу бэлтгэлтэй хурал зөвлөлгөөн дараа дараалан хийх, үндэслэл муутай олон төлөвлөгөө гаргах зэрэг тооны үзүүлэлтээр хөөцөлдөх, дээд байгууллагын алтыг харах буюу сүржин амлах, нүд хуурах, хоосон тунхаглах, өнгөц мэдээ тайлан гаргаж оромцоглон хэлбэрддэг ноцтой дутагдал намын доод шатны байгууллагад нийтлэг байгааг зарчимчаар арилгаж засахаас ажил сайжруулах арга хэмжээг эхэлбэл зохино. 

Төр, аж ахуйн байгууллагын гүйцэтгэвэл зохих үүргийг шүүрэн авч хутгалдан орох буюу орлон ажилладаг, улмаар тэдгээр байгууллагын ажилтны хариуцлагыг сулруулахад хүргэдэг буруу практикийг эрс шийдвэртэй халж, улс төрийн удирдагчийн байр сууринаас асуудалд хандаж, үйл ажиллагаа явуулдаг хэм хэмжээг гуйвалтгүй мөрдөх нь намын бүх шатны байгууллагын үүрэг мөн. 

Нам, ажил хэрэгч, бүтээлч шинэ арга барилыг ажил, амьдралын хэм хэмжээ болгоход боловсон хүчний шийдвэрлэх ролийг өндөрт тавьж байна. Тэднийг шилж сонгох, хуваарилахад ул суурьтай. судалгаа дүгнэлттэй хандаж, тогтвор суурьшлыг сайжруулах, халамж, шаардлагыг зов хослуулах хэрэгтэй байна. Ялангуяа удирдах боловсон хүчийн ам ажил, шийдвэр, гүйцэтгэлийн нэгдэл хангалтгүй байгааг МАХН-ын Тов Хорооны ерөнхий нарийн бичгийн дарга нөхөр Ж. Батмөнх тайлан илтгэлд хурцаар шүүмжлээд << Боловсон хүчнийг гаргасан шийдвэрийн жинхэнэ гүйцэтгэлээр, зохион байгуулсан ажлын эцсийн үр дүнгээр үнэлж байх хэрэгтэй >> гэдгийг анхаарууллаа. 

Боловсон хүчнийг хүмүүжүүлэх, намын ажлын арга барилыг сайжруулахад шүүмжлэл, өөрийн шүүмжлэлийн шалгарсан зэвсгийг бүрэн дүүрэн ашиглах нь зарчмын ач холбогдолтой. Амарлингуй байдал гаргах, цалгар назгай, хөшүүн хойрго хандах, хоосон амлах нь эдийн засагт ч, улс нийгэмд ч нөхөж болшгүй хор хүргэдгийг коммунист бүр, иргэн бүр анхаарч дайчин давшингуй үйл ажиллагаа өндөр зохион байгуулалтыг алхам тутамдаа мөрдлөг болгох хэрэгтэн байна. 

Нам, улс, хөдөлмөрийн сахилга, дэг журам, зохион байгуулалтыг бэхжүүлэх, социалист хууль ёсыг чанд мөрдөх, үйлдвэр, аж ахуй, соёлын салбарын бүх шатны боловсон хүчний ажлын хариуцлага, гүйцэтгэх сахилгыг дээшлүүлэх талаар намаас сүүлийн жилүүдэд авч байгаа арга хэмжээг улам гүнзгийрүүлж, учраа мэдсэн сахилгын төлөө тэмцлийг эргэлт буцалтгүй явуулах нь социалист бүтээн байгуулалтын шинэ өндөрлөгт хүрэх чухал хөшүүрэг гэж намын их хурал үзлээ. 

Нийгмийн практиктай байнга хөл нийлүүлэн, амьдралын гүнд орж, олон түмний сэтгэл оюуныг эзэмдэн нөлөөлөх дайчин чадварыг үргэлж ахиулах нь намын үзэл суртал, улс төр, хүмүүжлийн ажлын тулгамдсан зорилт болж байна. Хөдөлмөрчдийг ялангуяа залуучуудыг улс төрийн өндөр сонор сэрэмжтэй, нийгмийн үзэгдлийг ангийн тодорхой байр сууринаас үнэлж, манан үзэл, итгэл, үнэт зүйлс, социалист зарчмыг хамгаалж чаддаг болгон хүмүүжүүлэх нь хөрөнгөтний үзэл суртал, ёс суртахууны эсрэг амжилттай тэмцэх гол нөхцөл мөн гэдгийг намын их хурал онцлон заалаа. 

Социализм байгуулах үйл явцын салшгүй бүрэлдэхүүн хэсэг болсон оюуны соёлыг хөгжүүлэх, хөдөлмөрчдийн ерөнхий соёлын түвшинг дээшлүүлэх талаар шинэ өндөр шаардлагыг их хурал тавилаа. Орлогоор хөөцөлдөх явдлыг гол болгоод соёлын жинхэнэ зориулалт, үүргийг дутуу ойлгодог тэр ч байтугай хөрөнгө хүч зарахаасаа гар дээр буух бэлэн ашгийг яаран хардаг буруу хандлага төлөвлөгөө, санхүүгийн байгууллагын уйл ажиллагаанд зуршил болсныг шийдвэртэй өөрчлөх цаг болсон байна. 

МАХН-ын XIX их хуралд тавьсан илтгэлүүдийг их хурлын төлөөлөгчид туйлын ажил хэрэгчээр тал бүрээс нь цэгнэн бүтээлч сэтгэлгээгээр хэлэлцэж байна. Намын их хуралд хэлэлцүүлж байгаа зорилт марксистленинист шинжлэх ухааны үндэстэй, бодит бололцоонд тулгуурласан учраас бүрэн дүүрэн хэрэгжих үндэстэй болохыг их хурлын төлөөлөгчид санал нэгтэй нотлохын хамт түүнийг хэрэгжүүлэх асар их боломж, хийж бүтээх нөөц бололцоо улс эх орны нийгэм, эдийн засгийн нэгэнт бий болсон потенциалд болон манай хөдөлмөрчдөд байгааг тод томруун жишээгээр харууллаа. 

Нам, ард түмний бат нэгдэл нягтрал, дэвшүүлсэн зорилтыг амьдралд хэрэгжүүлэх гол хүч хөдөлмөрчин ард түмний нэгдмэл үйл ажиллагаа шийдвэрлэх үүрэг гүйцэтгэнэ. 

МАХН-ын их хурлаас тодорхойлсон нийгэм эдийн засгийг хөгжүүлж, социалист бүтээн байгуулалтын шинэ өндөрлөгт хүрэх зорилтыг хэрэгжүүлэхэд ЗХУКН-ын XXVII их хурлын гүнзгий агуулгатай, өргөн цар хүрээтэй шийдвэрийг ажил, үйлс, тодорхой бүтээл болгож байгаа зөвлөлтийн туршлагыг идэвхтэй судлан, зөвлөлтийн хүмүүсийн шинэ арга барил, шинэлэг хандлага, хурдасгах процессын жишээнээс бүхий л чиглэлээр суралцах нь нам, улс, аж ахуйн байгууллага, хүн бүрийн алгуурлаж болохгүй зорилт мөн. 

Намын их хурал ажлаа үргэлжлүүлж байгаа энэ өдрүүдэд манай хөдөлмөрчид хурлын зүг бүхий л анхаарлаа хандуулахын хамт тавигдаж байгаа шинэ зорилтыг биелүүлэх арга замыг тал бүрээр цэгнэн үзэж түүнийг хэрэгжүүлэх ажилд үйлдвэр, аж ахуй, соёлын салбар, нам, улс, олон нийтийн байгууллагууд хөдөлмөрчид шууд идэвхийлэн орлоо. Манай төлөвлөгөө бодитой учраас дээд зэргээр хэрэгжин биелэх ёстой. Ард түмний итгэл ийм байна. 

