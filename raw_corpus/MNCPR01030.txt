Шороог усалсан бол онгоц осолдох аюултай байсан

Иргэний нисэхийн ерөнхий газрын тэргүүн дэд дарга Ц.Баттай уулзаж зарим зүйлийг тодрууллаа.
-АН-38 онгоцны урд дугуй салсны шалтгаан тодорч байна уу? -Ноцтой инцидентийн шалтгааныг бүрэн шалгаж дуусаагүй байна. Тиймээс яг юунаас болсон, шалтгаан энэ тэрийг ярихад арай эрт байна. Энэ асуудалд их нухацтай хандаж байгаа. Гэхдээ өмнө нь АН-26 онгоцны урд дугуй мултран унаж байсан тохиолдол бий. Тосонцэнгэлд ийм явдал болж байсан. Харин азаар урд тулгуур нь хос дугуйтай байснаар осолгүй газардаж байлаа. Шалтгааныг нь ч тэр үед мөн янз янзаар ярьж бичиж байсан. Тиймээс энэ асуудлаар өнгөц ярьж шум үүсгээд байх шаардлага байхгүй. -Гэхдээ монголчууд онгоцыг тийм нарийн судлаад шалгаад байх хэмжээнд хүрсэн гэж үү. Дугуй нь манай улсын нөхцөлд таарч байна гэдгийг яаж баталгаажуулсан юм бэ? -Эрх зүй нь бол олон улсын жишигт нийцсэн, харин хүмүүсийн хувьд илүү боловсруулах шаардлага байгаа. Өөрөөр хэлбэл, онгоцыг дизайны талаас нь нарийн шалгаж турших боломж одоогоор байхгүй байгаа. Тухайлбал, Монголын хэмжээнд онгоцны дизайны талаас нь бүрэн судалж боловсорсон хоёрхон инженер байдаг. Тиймээс ойрын жилүүдэд, нисгэгч, нислэгийн удирдагч, техник үйлчилгээний инженерээс гадна, онгоцны дизайны чиглэлээр хүмүүсээ бэлтгэхээр хөрөнгө оруулах шаардлага байгаа. Одоогийн байдлаар ашиглалтын үйл ажиллагаатай холбоотой мэдээлэл, нисэхийн өндөр хөгжилтэй орнуудын олгосон баталгааг үндэслэн Монголд нисэх зөвшөөрөл олгож байна. АН-38 бол Оросын хамгийн сүүлийн үеийн АП-25 стандартыг хангасан бөгөөд Америк хөдөлгүүр сэнстэй онгоц юм. Иймээс бидэнд уг онгоцыг Монголд ашиглахыг хориглох шалтгаан байгаагүй. -ИНЕГ дээрх онгоцыг ашиглах зөвшөөрөл олгосноор алдаа гаргаагүй гэж үү? -АН-38 онгоцны зөвшөөрөл олон улсын жишигт нийцсэн дүрмийн хүрээнд олгогдсон. АН-38-ын зөвшөөрлийг олгох эсэх асуудлыг судалж байхад татгалзах шалтгаан болох зүйл илрээгүй. Хэрэв үндэслэлгүйгээр татгалзвал харин ч нөгөө авилгал авахыг санаархсан болж хувирна биз дээ. -Цаашид аль нэг онгоцны урд дугуй нь салж унах тохиолдол гарахгүй гэх баталгаа байна уу? -Манай улс өмнө нь хэдэн онгоцтой байлаа, одоо хэд үлдээд ард түмэн хол ойр явах гэж яаж зүдэрч, чирэгдэж байгааг бүгд л мэдэж байгаа. Тухайн үедээ зорчигч, ачааны нийлсэн 20 гаруй сэнсэн тийрэлтэт онгоцтой, 60 орчим поршинт хөдөлгүүрт онгоцтой тийм л нисэх хүчин байлаа. Гэтэл одоо хэд билээ. Ганц АН-26, таван АН-2 л үлдэж хоцорсон байна шүү дээ. Харин ч хувийн хэвшлийнхэн бизнесийн эрсдэл үүрч, асуудлыг зөөллөж өгч байна. Тэгэхлээр энэ үйл явдал Монголд шинэ техник технологи ашиглах цаашдын замыг ердөө ч хаахгүй. -АНУ-ын Ерөнхийлөгч Жорж Бушийн айлчлал өндөрлөхөд агаарт шороо тоос ихээр боссон. Уг нь энэ асуудлыг урьдчилан шийдэж арга хэмжээ авдаг гэсэн. Тэгэхлээр үүнд ИНЕГ хариуцлагагүй, хайнга хандсан юм биш үү? -ИНЕГ уг айлчлалд маш өндөр ач холбогдол өгч их ачаалалтай ажилласныг хариуцлагатайгаар мэдэгдэх нь зүйтэй гэж үзэж байна. Air Force One онгоцны араас шороо тоос хуйларсан тухайд бол хэрэв газрыг усалвал асар буруу арга хэмжээ болох байсныг инженер хүнийхээ хувьд хэлчихье. Талбайн усалгааг арваннэгдүгээр сард биш зуны дулаан үед хийхэд болдог зүйл. Арваннэгдүгээр сард услах гэж оролдвол ус хөрсөндөө шингэлгүй өнгөн хэсэгт нь үлдэж харин ч бүр аюултай байдлыг үүсгэх болно. Хөдөлгүүрийн урсгалд шидэгдсэн мөсний хэлтэрхий онгоцны эх бие болон сүүл хэсгийг гэмтээх, ус талбай руу урсан орсноос халтиргаа үүсэх, зурвасын хажуугийн аюулгүйн зурвас нь тоормозлох боломжгүй аюултай болж хувирах гээд олон ноцтой байдал үүсч болох байлаа. Харин жижиг ширхэгтэй шороо элсний туйлрал нь цөөн минутын дараа сарниж замхрахаас гадна цохилт нь онгоцны эд ангид аюулгүй байсан юм. Мөс ямар аюултайг техник гадарладаг хүмүүс сансрын Колумб хөлгийн сүйрлээс жишиж ойлгох хэрэгтэй. Колумб хөлөг бол шатахууны савны хөргөлтөд хэрэглэж байсан мөсний хэлтэрхий далавчийг цохиж гэмтээснээс болж сүйрсэн юм шүү. Тэгэхлээр шороо тоос боссон үзэгдлийн хувьд том онгоц хөлөглөж ирсэн өмнөх зочдын төрийн айлчлалын үеэр ч ажиглагдаж байсан зүйл. 

