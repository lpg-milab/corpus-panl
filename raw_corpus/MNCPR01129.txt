Зөвхөн Чингэст зориулж 108 хувцас оёсон

Монгол Японы хамтарсан "Бөртэ чоно" киног Монголын Засгийн газар хүлээж аваад удаагүй байна. Ирэх сард нээлт нь болох уг кинонд Монголын уран бүтээлчид ч оролцсон бөгөөд тэдний нэг зохиолч Д.Жамьянтай ярилцлаа. Тэрбээр ийм кино хийнэ гэж яригдаж эхэлсэн тэр үеэс хойш буюу долоон жил энэ кинотой холбоотой ажиллаж ирсэн хүн юм.
-Япончуудын хийсэн "Бөртэ чоно" кинонд яг ямар үүрэгтэй оролцсон бэ? -Би энэ кинонд Монголын талын продюссерээр ажилласан. Киноны зохиол дээр И.Нямгаваа найруулагч бид хоёр санаагаа хэлж байсан. Зохиолын хувьд "Монголын нууц товчоо"-г үндэслээд тэр шугамаар хийсэн. Гэхдээ "Бөртэ чоно" түүхэн биш уран сайхны кино гэдгийг сайн ойлгох хэрэгтэй. Зарим хүмүүс киног үзчихээд энэ нь Нууц товчооны үйл явдал биш байна гэж байсан. Кино ерөнхийдөө Нууц товчоогоо барьсан ч уран сайхных. Чингэс хааны эхээс мэндэлсэн, Их Монгол Улсыг байгуулсан үе хүртэлх 45 жилийн үйл явдлыг харуулсан. -Та уран бүтээлч төдийгүй энэ кинон дээр хамтарч ажилласан хүн. Та энэ киног хэр үнэлж байна вэ? -Би энэ кинон дээр бараг тав зургаан жил ажиллалаа. Хийнэ гэж яригдаж эхэлсэн тэр үеэс нь л ажилласан гэсэн үг. Энэ киноны зохиолыг зургаан удаа бичсэн хүний хувьд сайн бүтээл болсон гэж үзэж байгаа. Яагаад гэхээр маш сайн техникээр, их хэмжээний мөнгө хаяж кино хийдэг гэдгийг эндээс харлаа. 1998 оноос хойш мэргэжлийн хальсны кино Монголд хийгдээгүй бол "Бөртэ чоно"-ыг мэргэжлийн хальсан дээр хийлээ. Үүнээс хойш бараг 10 жил ч ийм кино гарахгүй байх гэж хүмүүс ярьж байна. Энэ киноны үнэлгээг би Засгийн газарт хүлээлгэж өгч, нээлтээ хийж байхдаа харлаа. Үзэгчдийн 80 хувь нь нулимс гаргасан байх юм. Тэгэхээр энэ киног би хүний зүрхэнд хүрсэн байна гэж ойлгож байгаа. -Та сая зохиолыг нь зургаан удаа бичлээ гэлээ. Гэтэл "Бөртэ чоно" киноны зохиолыг япон хүн бичсэн байсан биз дээ? -Японы тал их хэмжээний зардал, техник, хүн хүчээ гаргаж байгаа болохоор киноны зохиолыг япон хүн бичсэн. Гэхдээ И.Нямгаваа найруулагч бид хоёрын санаа зохиолын 50 хувь нь гээд ойлгочихож болно. -Зохиол дээр нь ажиллах, өөрсдийн санаагаа оруулах боломж хэр байсан юм бэ? -Би өмнө нь зургаан удаа зохиол бичлээ гэлээ шүү дээ. Тэр болгоныг япон хэл дээр орчуулсан. Түүнийг зохиолч нь уншаад санаа оноог нь авсан байгаа. Ийм хэмжээний том киног дор хаяж гурван жил хийдэг гэж байгаа. Харин "Бөртэ чоно"-ыг зургаан сарын дотор хийсэн. Учир нь өмнө нь бэлтгэл маш сайн хангагдсан байсан гэсэн үг. -Японоос киноны баг 200-гаад хүн ирсэн гэж байсан. Манайхаас яг хэдэн хүн оролцсон юм бэ? -Киноны үйл явцад Монголоос 150 хүн тогтмол оролцсон. Найруулагчид, зураачид гээд л. Зураачид бол дандаа манайхаас ажилласан шүү дээ. Зэр зэвсэг, гэр, тоног төхөөрөмж гээд бүгдийг нь манайхаас ажилласан 20-иод зураач хийсэн. Мөн манай талаас ерөнхий найруулагч нь И.Нямгаваа, хоёрдугаар найруулагч нь Ж.Сэнгэдорж ажилласан. Түүнээс гадна 13 найруулагч байсан. -Манайхаас уу? -Тийм. Японы талаас тулалдааны найруулагч байвал манайхаас бас байх жишээтэй. Хоёр талаас тэнцүү тооны найруулагчид байсан. Монголын зан заншил, ахуйг япончууд сайн мэдэхгүй болохоор байнга зөвлөж, санаа бодлоо хэлж байсан. -Манай найруулагчдын үүрэг кинонд хэр их байсан бэ? -Манай найруулагчид бол зураг авалтын талбайд байнга байх ёстой. Адуу мал туух, цэрэг бэлтгэх, зураг авах талбай сонгох гээд ямар л зураг авна тэнд байна. Япончуудтай хамтарч л үүрэг гүйцэтгэсэн дээ. Япончууд жижиг жижиг зүйлээрээ гаршаад мэргэжчихсэн байдаг юм билээ. Тулалдааны найруулагч, зохион байгуулагч гээд бүгд нэг нэг үүрэгтэй. Манайхны найруулагч бол юм болгоныг хийдэг шүү дээ. Японы тэр дэг журам айхтар. Цаг сайн барина. Хоол идэх цаг нь хүртэл зохион байгуулалттай. Түүнд дасч ажиллана гэдэг манайханд заримдаа хэцүү байсан. -Чирэгдэж байв уу? -Чирэгдэх л бололтой байсан. Тийм болохоор бид их хичээж ажилласан. Түүний үр дүнд нэг ч өдөр зураг авалт хойшлоогүй. Яг графикаараа яваад л дууссан. -Жүжигчдийн хувьд? -Японоос 40, Монголоос 20 шахам жүжигчид оролцон тоглосон. Олны хэсэгт 250 хүн байнга тоглосон. Манайхаас шүү. "Өндөр дов" дээр Чингэс хааныг өргөмжлөх ёслол болсон доо. Тэнд 21800 хүн цугласан нь дээд амжилт тогтоогоод байгаа. Тэнд нийт 300 орчим сая төгрөг зарцуулсан. Хүмүүст ундаа ус өгсөн. -Бас мөнгө өгсөн биз дээ? -Хүн бүрт 5000 төгрөг өгсөн. -Та сайн кино болсон гэлээ. Хэрэв монголчууд ийм бүрэлдэхүүнээр кино хийсэн бол ямар өнгө төрхтэй кино гарах байсан бол... -Яг ийм техник тоног төхөөрөмж, ийм бүрэлдэхүүнээр манайхан кино хийх боломжгүй. Тэр цаг арай болоогүй. Энэ кинонд Японы тал 40 сая доллар гаргаж, Монголын Засгийн газар 689 сая төгрөг гаргаж хийсэн юм ш дээ. -Жүжигчдийн хувцас хэрэглэл энэ тэрийг япончууд аваад явсан уу? -Үгүй, Монголд байгаа. Монголын Засгийн газар 689 сая төгрөг өгсөн шүү дээ. Хувцас хунар, гэр орон, адуу малыг бид бэлтгэж хийлгэсэн. Бид өөрсдийн ажлаа хангалттай хийсэн. -Кинонд таны санаанд нийцээгүй хэсэг бий юу? -Байхгүй. Би энэ кино эхлэхийн өмнө "Чингэс хааны мэнгэ" гэдэг роман бичиж хэвлүүлсэн хүн. Миний роман бол өөр л дөө. Энэ кино ч гэсэн уран сайхных болохоор түүхээс өөр гаргалгаа хийж болно шүү дээ. Тэмүжин хаан суудлын төлөө тэмцэж байхдаа асар их ганцаардалд орсон. Хүү Зүчийн хувь заяа өөртэй нь их адилхан байгаа. Эцсийн эцэст энэ нь хүний хувь заяаны тухай кино юм. Тийм учраас энэ кино нулимстай болсон. Түүнээс биш том жанжин тэнгэрээс бууж ирээд төр байгуулж байгаа, эсвэл давтагдашгүй хүчин зүйлээс шалтгаалж хаан болсон юм байхгүй. Үүнийг зөв ойлгох ёстой. Чингэс хааныг үлгэр домгийн юм шиг сайн хүн, эсвэл алан хядагч шиг ойлгодог. Гэтэл энэ кинонд Чингэс хаан яаж бахардаж байгаа, нулимсаа гаргаж байгаа болон Өүлэн ээж, Бөртэ, Хулан хатдын дотор сэтгэлээр илүү товойлгож гаргасан. Чингэс бол хатуу, зөөлний туйл гэдгийг гаргаж тавьсан. -Чингэс хаанд тоглосон Соримачи Такашиг та хэр үнэлсэн бэ? -Сайн жүжигчин. Гуравдугаар сард нээлт болно. Тэгэхээр аяндаа бид үзнэ, харна. 33 настай хүн. Найруулагч Савай Шиничро, ер нь япончууд яг зураг авалтын төлөвлөгөөгөөрөө явдаг. Зохиолоосоо нэг ч хазайхгүй. Найруулагч нь түүхэн том хэмжээний кинонд ажиллаж байгаагүй ч асар их зүтгэлтэй хүн юм билээ. Монголын талын найруулагчдын хэлж байгаа санаа, зөвлөгөөг их сайн авч байсан. -Гавьяат Д.Сосорбарам Чингэст тоглоно гэж их бэлдсэн. Түүнийг Чингэст тоглуулахгүй, гэхдээ өөр дүр ав гэж санал болгосон гэсэн үү? -Японы талын найруулагч, продюссерууд Сосорбарамд санал тавьсан. "Японы тал хөрөнгөө гаргаж байгаа болохоор гол дүрд япон хүн тоглох юм. Та Тэмүжиний эцэг Есүхэйд тоглож болно. Эсвэл Тоорил зэрэг Монголын том хаадын дүрд тоглож болно" гэхэд Со "Би гадна, дотно хоёр талаараа Чингэс хаанд бэлтгэгдсэн. Уучлаарай, чадахгүй" гэсэн. Хоёр тал найрсаг нөхөрсөг байдлаар ойлголцсон. -Манай "Мөнх тэнгэрийн хүчин дор" гээд Чингэс хааны тухай кино бий. "Бөртэ чоно"-ыг үүнтэй харьцуулж байв уу? -"Бөртэ чоно" хоёр цаг 13 минутын кино. Дэлхийн шилдэг киноны стандарт хэмжээ гэнэ лээ. Харьцуулахад өөр л дөө. Техник технологи талаасаа киноны уран чадвар өндөр. Япон хүн Чингэст тоглосон гээд өөлбөл өө гарна. Өндөг ч өөтэй гэдэг. Гэхдээ Монгол Улс дэлхийн хөгжилтэй оронтой хамтарч кино хийнэ гэдэг соёлын салбарт босгосон том цамхаг. Би дахиад Якуттай хамтарч Чингэс хааны тухай кино хийх гэж байна. -Энэ кино монгол сэтгэлгээнд хэр нийцэх вэ? -Нийцсэн гэж би бодож байна. Яагаад гэхээр үзсэн хүмүүс сайн хүлээж авлаа. Хүлээж авнаа гэдэг бол хүн тархиараа дамжуулан зүрхэндээ хүлээж авч байна гэсэн үг. Киноны дуу хөгжим, өнгө зүс нь ч сайхан л даа. -Яг хэзээ нээлт болно гэлээ? -Ирэх гуравдугаар сарын 3-нд Японы 800 кино театрт зэрэг нээлтээ хийнэ. Манайд ч гэсэн тэр өдөр "Тэнгис" кино театрт гарна. -Нууц биш бол манай уран бүтээлчид хэр хөлс авсан бэ? -Бид Японы талаас цалинжиж байсан. Монголынхтой харьцуулшгүй юм билээ. Бид зөвхөн гол дүрийн жүжигчин буюу Чингэс хаанд зориулж 108 хувцас хийсэн. Тэгэхээр маш их хувцас, хэрэглэл, зэр зэвсэг хийсэн нь харагдах биз ээ. 
Д.Оюунтуяа
