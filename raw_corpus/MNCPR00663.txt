Амьд үлдсэн миний шүхэрчдийг шүхэр нь аварсан

Түймэрт өдөр шөнөгүй ажиллаж ирээд гэртээ ч орж амжилгүй шүхрээ үүрээд дахиад л албан үүргээ биелүүлэхээр гарсан 14 шүхэрчин бидний дунд хэзээ ч эргэж ирэхгүйгээр тэнгэртээ дүүлж одов. Аюул тулгарсан үед ур чадвараараа нисдэг тэргээ жолоодон долоон хүний амийг аварч үлдсэн гавьяат нисгэгч Т.Сугар ертөнцийн мөнх бусыг үзүүлж орхилоо. "МИ-8" нисдэг тэрэг осолдсон шалтгаан, нөхцөл, эрлийн ажиллагаатай холбоотой ээдрээтэй асуудлууд хэвлэлээр бичигдэх болов. Аврах ажиллагааг гардан явуулсан Онцгой байдлын ерөнхий газрын Аврах тусгай ангийн захирагчийн I орлогч, штабын дарга Д.Намсрайтай уулзаж ярилцан тэнд юу болсон талаарх бодит мэдээллийг хүргэхийг зорьсон юм. Тэрбээр 2001 онд Малчин суманд нисдэг тэрэг осолдоход дотор нь сууж явсан бөгөөд амьд үлдсэн азтай хүмүүсийн нэг.
-Ослын газар очиход гэмтэж, шархадсан хүмүүсийн байдал хэр хүнд байв. Зам явганаар явахаас өөр аргагүй бартаатай байсан гэдэг үнэн үү? -Тухайн орон нутагт гарсан түймрийг унтраахаар томилогдсон шүхэрчин-гал сөнөөгчид, Онцгой байдлын ерөнхий газрын зарим удирдах албан тушаалтнууд харамсалтайгаар амь үрэгдлээ. Юуны өмнө танай сониноор дамжуулаад хамтран ажиллаж нөхөрлөж олон жил шүхрээр цуг бууж түмэн олныхоо төлөө зүтгэж явсан нөхдийнхөө гэр бүлийнхэнд гүн эмгэнэл илэрхийлж байна. Энэ сарын 17-ны өдөр нисдэг тэргийг осолдсон байхыг илрүүлсэн. Амьд хүн байх магадлалтай байсан учир Зүүнхараагийн төв дээр байрлаж байсан штабаас хамгийн түрүүнд эмнэлгийн багийг явуулсан. Осол болсон газар руу хүрэхийн тулд зургаан км орчим газар явган явахаас аргагүй болсон. Дараагийн нисдэг тэргийг ослын газарт илүү их ойртож буухын тулд газардахгүйгээр аврагчдыг буулгачихаад дараа нь тэднээр модыг тайруулан талбай бэлтгүүлж байж буусан. Энэ нь осол болсон газраас 300-400 метрийн зайд гэсэн үг. Тэгээд амьд үлдсэн хүмүүсийг зөөвөрлөж яаралтай хот руу хүргэсэн. Амьд үлдсэн хүмүүс маань өөрсдийнхөө чадах чинээгээр хийх ёстой бүгдээ хийсэн байна лээ. Тэд маань тодорхой хэмжээгээр эрсдэл тохиолдсон үед амьд үлдэх арга, мэдлэгтэй нь их тус болсон. -Талийгаачдаас ослын дараа амьд үлдсэн хүн байсан нь ажиглагдав уу? -Биднийг очиход амьд байсан бүгдийг бид аварсан. Бусад нь осолдсоны дараа ямар хугацаанд нас барсан эсэхийг мэдэхгүй л дээ. Гэхдээ хэдэн хүн ослын дараа нас барсан байх магадлалтай. Энэ нь мөрдөн байцаалтын явцад тогтоогдох байх. Газар дээр нь очиход тухайн үеийн нөхцөл байдал нүд хальтрам байсан. Үүнийг олон нийтэд ярих зүйл биш. -Хоол, ундгүй байсан гэдэг нь үнэн үү? -Бид явахаас нь өмнө хоол, ундны мөнгийг өгсөн. Бүлгийн даргын шийдвэрээр хоол хүнсээ зохицуулж авч явсан. Түүгээрээ ч шөл хийж ууцгаасан. Манайхан онгоцны даргад шөл хийж өгч байсан яриа бий. Түймэр гарсан газар хангай, устай газар учраас буусан газраасаа усаа авна гэж тооцоолон усны нөөц багатай явсан шиг байгаа юм. Бороо орохоор нь шүхрээ дэлгэж тавиад шүхэрт тогтсон усаа бортгонд хийж өөрсдөө уусан. Мөн шүхрээ дэлгэж тэмдэг тавьснаас үүдэн тэднийг олсон. Мөн шүхрэн дээрээ хэвтэж дулаацсан. Шүхрийнхээ уяанаас урж цусаа тогтоох гэх мэтээр амьд үлдэх бүхий л аргаа хэрэглэсэн. Миний шүхэрчдийг шүхэр нь л аварсан даа. -Нисдэг тэрэг осолдсон шалтгаан юу вэ? -Үүнийг мэргэжлийн хувьд дүгнэн хэлдэг нь би биш. Нисдэг тэрэгний хувьд найдвартай. Аль 1960 оноос хойш ашиглаж байгаа энэ төрлийн нисдэг тэрэг байгалийн давагдашгүй хүчин зүйл, нисгэгчийн чадвараас шалтгаалж байснаас техникийн хувьд осолдсон тохиолдол маш ховор. Саяын ослоос харахад цаг агаарын нөхцөлөөс болсон. Харин гавьяат нисгэгч Т.Сугар гуай өөрийн хийх ёстой бүгдийг хийсэн. Онгоцоо унтраасан, түлшээ асгасан, гал гарахгүй байх арга хэмжээг авсан. Хэрвээ нисдэг тэрэг шатсан бол 2001 онд Малчин суманд осолдсон шиг айхтар зүйл болох байсныг хэн ч үгүйсгэхгүй. -Тухайн үед цаг агаар тааламжгүй байсан. Ийм үед нисдэг тэрэг заавал нисгэх хэрэг байсан уу. Нэг, хоёр хоног хүлээж болоогүй юм байх даа? -Бид тушаал ирсэн л бол хаана л бол хаана үүрэг гүйцэтгэдэг хүмүүс. Саяын нислэгт тушаалаар явсан. Ер нь онгоцны даргад нисдэг тэргийг өөрийн шийдвэрээр тэр тусмаа түймэр унтраах зэрэг онцгой нөхцөлд талбайгаа сонгон буух эрх байдаг. -Хаанаас зөвшөөрлийг өгсөн юм бэ? -Мэдээж ОБЕГ-ын захиалгаар Хил хамгаалах ерөнхий газрын нисдэг тэргийг захиалсан. Манай анги шүхэрчдээ явуулах нь бидний үүрэг. -Заагдсан газарт очиж амжсан байсан уу? -Ямар ч гэсэн очсон. Агаарын сааталтай байсан учраас буугаад дахин ниссэн. -Хэзээ дэгдсэн түймэр юм бэ. Дархан цаазат тусгай хамгаалалттай газар нэлээд шатсан гэх мэдээлэл байгаа? -Одоо түймэр унтарсан байгаа. Тухайн үед түймрийн цагийн байдал хүнд байсан. Нэн ялангуяа манай шүхэрчин-гал сөнөөгчид Төв аймгийн Эрдэнэ, Батсүмбэр, Тэрэлжид цаг наргүй ажиллаж байсан. Үүний өмнө ч Хэнтий аймгийн Бат-Ширээт, Төв аймгийн Мөнгөнморьт сумын нутагт ажиллаад ирсэн байсан. -Цалин хангамж хэр вэ. Амь үрэгдсэн хүмүүсийн ар гэрийнхэн томилолтынх нь мөнгийг өгдөггүй байсан талаар ярьж байсан? -Монгол Улсын төрийн тусгай албан хаагчийн цалингийн сүлжээгээр цалинждаг. Тэр дагуу л цалин олгогддог. Манай албанд сүүлийн жилүүдэд техник хэрэгсэл нэн ялангуяа холбоо маш их дутмаг байгаа. XXI зууны харилцаа холбоо хөгжсөн өнөө үед манай аврагч нар хоорондоо холбоо тогтоох боломжгүй байгаа. Улсын тодотголтой нисдэг тэргүүд нь дохиоллын системгүй байгаа нь хариуцлагагүй асуудал. Монгол Улс шүхэрчин-гал сөнөөгчдөдөө ганц утас аваад өгчих боломжгүй байгаа гэвэл худлаа. Тэгэхэд хувийн компанийн нисдэг тэргүүд аль хэдийнэ дохиоллын систем, сансрын холбоотой болсон байна. -Сая осолдсон нисдэг тэргэнд холбоо тогтоох хэрэгсэл байсан уу? -Бидний хангалтад сансрын утас байхгүй. Хэрвээ дохиоллын систем байсан бол эрэн хайх шаардлага байхгүй шүү дээ. Шууд аврах ажиллагаанд орох байсан. ОБЕГ-т аврагч, шүхэрчин, гал сөнөөгч нарт заавал байх ёстой багаж хэрэгслийнхээ жагсаалтыг гаргаж өгсөн. Одоо хүртэл үүнийг баталж өгөөгүй. Аврагчдын маань хангамж, амьдрал байдлыг удирдлага маань муу анхаардаг. Манай тусгай алба ОБЕГ-ын чухал хүч мөн. Манай алба нийт 200 гаруй хүний бүрэлдэхүүнтэй гэхэд жилд танасаар байгаад ердөө 200 мянган төгрөгийг эрүүл ахуйн зардалд зарцуулагддаг. Гэтэл аврах анги бол хорт хий, гал түймэр гэх мэт эрүүл мэнд, амь насанд эрсдэлтэй нөхцөлд ажилладаг газар. -Эрлийн ажиллагааг шуурхай гаргаж болоогүй юм уу. Холбоо тасарсны дараагаас хайж эхлэх ёстой биз дээ? -Нисдэг тэрэг энэ сарын 14-ний өдрийн 9.30-д нисээд өдөртөө буцаж ирэх ёстой байсан. Бид анх явснаас хойш араас нь байнга холбоо тогтоож утасдаж байсан. Тэр өдрийн 10.45-д буусан, гайгүй байна гэсэн холбоог хамгийн сүүлд авсан. Тийм болохоор дахиж хөөрөөгүй гэдгийг мэдэж байсан. -Эрэлд яг хэзээ гарсан бэ? -15-ны өдрийн 13 цагт эрлийн нисдэг тэрэг ниссэн. Буулаа гэж мэдэгдэхэд Цант-Уул, Ерөөгийн рашаан орчимд гэсэн байсан. Тиймээс бид анхныхаа эрлийг Цант уулнаас эхэлсэн болохоор цаг авсан талтай. -Эрлийн хэсэгт ажиллаж байсан нэг хүн алга болоод олдсон гэв үү? -Тийм. Эм тариа, хүнсийг харж байсан манай нэг ажилтан биднийг хайж өөдөөс зам тосож яваад зөрсөн юм билээ. -Урд өдөр нь алга болчихоод байхад маргаашаас нь хайж эхэлсэн нь хугацаа алдаж байгаа хэрэг биш үү? -Тухайн өдөр орой болтол хаачив гэж санаа зовниж байсан. Нэг талдаа агаар муу байсан учраас суугаад байгаа юм болов уу гэж бодож байсан. Яагаад гэвэл нисдэг тэрэг буулаа гэдгээ мэдэгдсэн байсан учраас тэр шүү дээ. Үүн дээр миний мэдлээр шууд эрлийн ажиллагааг зохион байгуулахгүй гэдэг нь ойлгомжтой. Өнөөдөр би төрийн тусгай албаны мэргэжсэн албан хаагч. Төрийн тусгай алба улс төржөөд байгаад маш их харамсаж байна. Үүнийг Монгол Улсын Ерөнхийлөгч, УИХ, Засгийн газрынхан саяын ослоор мэдэрсэн гэж бодож байна. "Өнөөдөр чи инээж, нөгөөдөх нь уйлдаг ч Өөр нэг өдөр чи гуньж, цаадах чинь дуулна Өлгий, авс хоёрыг хүн болгон дамждаг болохоор Өөр юу ч хэрэггүй, бие биеэ хайрла Өргөн их хорвоод хүн хайраар дутаж болохгүй" гэсэн яруу найрагч О.Дашбалбар агсаны үгийг хэлье. 
Б.Долзодмаа
