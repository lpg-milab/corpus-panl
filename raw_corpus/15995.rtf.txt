№32 (15995)           
1985 ОНЫ ХОЁРДУГААР САРЫН 6.
АШИГЛАЛТАД ОРУУЛАХ БАРИЛГА

<< Хөрөнгө оруулалтын нийт хэмжээ өнгөрөөд дөрвөн жилд хэтийн төлөвлөгөөгөөр тогтоосон хэмжээнээс ихээхэн нэмэгдсэн атал ашиглалтад оруулах барилга байгууламж, хүчин чадал дутуу биелж, дуусаагүй барилга байгууламжийн тоо, хэмжээ жилээс жилд өсөж иржээ >> гэдгийг МАХН-ын Төв Хорооны IX бүгд хурал дээр нөхөр Ж. Батмөнх тэмдэглээд << . . . Энэ ноцтой дутагдлыг арилгах талаар манай холбогдох яам, газрууд шийдвэртэй арга хэмжээ авбал зохино >> гэж заасан юм. 

Энэ онд дотоодын барилгын байгууллагын хүчээр эзэмших хөрөнгө оруулалтын бараг дөрөвний гурвыг нь ашиглалтад оруулах барилга байгууламж, тоног төхөөрөмжид төвлөрүүлж, дуусаагүй барилгын үлдэгдлийг 18, 6 хувиар багасгах ёстой. 

Дуусаагүй барилга байгууламж олширч, ашиглалтад оруулах хугацаа алддаг дутагдал юуны урьд ерөнхий болон туслан гүйцэтгэгч үүргээ трест, конторууд хангалтгүй биелүүлдгээс шалтгаалж барилга байгууламжийг ашиглалтад оруулах хугацааг хойшлуулдаг байна. Баруунхараагийн багсармал тэжээлийн үйлдвэр, Зүүнхараагийн гахай бордох, үржүүлэх завод, Дарханы элит үрийн аж ахуй зэрэг объект ийм шалтгаанаар ашиглалтад оролгүй хойшилжээ. Техник туслалцааны үйлдвэрийн барилгын трест, Дархан, Завханы техник туслалцааны барилгын трест ашиглалтад оруулах барилгын төлөвлөгөөг 23 - 25 хувь тасалсан нь голдуу зохион байгуулалт муу. хариуцлага сахилга сулаас болжээ. Хөдөө аж ахуйн Яам, Түлш, Эрчим хүчний үйлдвэрийн Яам, Барилга, Барилгын материалын үйлдвэрийн Яам, Хөнгөн, Хүнсний үйлдвэрийн Яамны захиалгатай үйлдвэрийн барилга байгууламжуудыг төлөвлөгөөт хугацаанд нь ашиглалтад оруулаагүйгээс зүсмэл материал, угсармал модон байшин, цемент, шохой төмөр бетон болон керамик эдлэл, металл хийцүүд, тоосго, хивс, сүлжмэл эдлэл, төрөл бүрийн гутал, мах, сүү, гурилан бүтээгдэхүүн, ногооны консерв зэрэг хоёр зуугаад сая төгрөгийн бүтээгдэхүүн нэмж үйлдвэрлэх боломж зөвхөн нэг жилд алдсан байна. Соёлын Яамны захиалгаар нийслэл хотын барилгын трестийнхний барьж байгаа өргөн дэлгэцтэй кинотеатрын барилгын ажил арваад жил удаашран сунжирснаас болоод Олон мянган хүнд үйлчлэх боломж алдаж, энэ завсар 320 суудалтай сургуулийн иж бүрэн барилга барихад хүрэлцэх хэмжээний орлогыг улсад оруулах байсан нь талаар өнгөрөөд байна. Үйлдвэр, эмнэлэг, сургууль, орон сууц, соёл үйлчилгээний барилгыг ингэж хугацаанд нь ашиглалтад оруулаагүйгээс зөвхөн хөрөнгө оруулалтын үр ашгийг бууруулах төдийгүй шинэ бүтээгдэхүүн үйлдвэрлэх боломжийг алдаж, давхар хохирол учруулж байна. 

Аж ахуй, соёлын салбарын үндсэн фондыг төлөвлөгөөт хугацаанд ашиглалтад оруулах нь нийгмийн баялгийг арвижуулах шинэ ах үүсвэр бий болгож, зарлагаа даруй нөхөж, орлого оруулах чухал ач холбогдолтой. Дарханы царууц тоосго, шохойн үйлдвэрийн хэсэгчилсэн шинэчлэлтийн ажлыг гурван сард багтаан хийхээр төлөвлөөд түүнээ бараг сарын өмнө дуусгаснаар 3, 1 сая ширхэг тоосгыг төлөвлөснөөс илүү үйлдвэрлэж чадлаа. Энэчлэн цемент, хөнгөн бетон, керамзитын заводын төлөвлөгөөт шинэчлэлтийг ашиглалтад оруулах хугацааг богиносгож 700 гаруй мянган төгрөгийн бүтээгдэхүүн нэмж үйлдвэрлэжээ. Газар бүр ингэж ажиллаж чадвал манайд нэмэгдэл нөөц, потенциал хангалттай бий. 

Өнгөрөгч онд ашиглалтад оруулж чадаагүй барилга тэн хагас нь аж ахуйн аргаар барих объект байсан бөгөөд энэ нь хүч чадал, материалтехникийн хангамжийн бололцоог нарийн тооцоолж, биелэх бодит нөхцөлөө цэгнэж үзэхийн оронд барилгыг төлөвлөгөөнд оруулахыг урьдал болгодог, нэгэнт эхэлсэн хойно нь ур ажлыг гавшгай эрчээр өрнүүлдэггүйгээс шалтгаалжээ. Ийм ноцтой дутагдлыг давтахгүйн тулд тухайн жилд барих барилгын нийгэм, эдийн засгийн ач холбогдол, зайлшгүй шаардлагыг харгалзан нарийн үндэслэлтэй төлөвлөх, захиалагч, гүйцэтгэгч, материалтехникийн хангамжийн байгууллагын ажлын уялдааг сайжруулж, хөдөлмөр, материал, санхүүгийн нөөцийг нягт нямбай балансжуулах хэрэгтэй юм. 

Барилгын ажилд оролцогч байгууллага, хөдөлмөрийн хамт олон бүр ажил хэрэгчээр хамтран, өндөр зохион байгуулалт, ухамсартай сахилгыг бэхжүүлж, VII таван жилийн барианы жилд гүйцэтгэх барилга угсралтын ажлын 70 орчим хувийг ашиглалтад оруулах барилгад төвлөрүүлж, дуусаагүй үйлдвэрлэлийн жишээг арав шахам хувь бууруулах зорилт тулгарч байна. 

Барилгын ханын материал, зүсмэл, цемент зэргийг жилийн аль ч улиралд үйлдвэрлэж байхад угсралтын ажлын дийлэнхийг дулааны улиралд гүйцэтгэдэг, мөн импортын зарим зүйлийг оны эцэст авахаар гэрээлэн нийлүүлж, хуваарилдгаас материалын улирлын чанартай тасалдал гардгийг тууштай арилгах шаардлагатай байна. 

Их барилга, хөрөнгө оруулалтын санхүүжилтийг боловсронгуй болгоход чиглэсэн тогтоол, дүрэм, зааврыг ягштал биелүүлж ашиглалтад оруулах барилга байгууламж, хүч чадлын төлөвлөгөөг биелүүлэх бодитой нөхцөлийг бүрдүүлэхэд онцгой анхаарч гүйцэтгэгч байгууллагуудын эцсийн өндөр үр дүнд хүрэх чадварыг дээшлүүлэхийн тулд барилга барих үйлдвэрлэлийн арга, технологийг эзэмших, угсармал хийц хэсгийг өргөн хэрэглэх, нэгэнт байгаа машин механизмын хүч чадлыг дүүрэн ашиглах, бага механикжуулалт нэвтрүүлэх, дулааны улиралд хүн хүчийг ээлжээр ажиллуулах зэрэг хөдөлмөрийн бүтээмжийг дээшлүүлэх хүчин зүйл бүрийг дайчлан ашиглавал зохино. Өндөр бүтээмжтэй жигд ажиллах боломж бүрийг дүүрэн ашиглах зорилгоор барилгачин хамт олны ажил, амьдралын нөхцөл болон сэтгэл зүйн бэлтгэлийг хангах талаар барилгын бүх шатны захиалагч, гүйцэтгэгч, бэлтгэн нийлүүлэгчид тэдгээрийн дэргэдэх нам, олон нийтийн байгууллага шинэ арга барилаар дайчин давшингуй ажиллах хэрэгтэй байна. 

