"Монгол хурим"-ыг гадаадын зочид зунжингаа сонирхох боломжтой боллоо

Хуримын зочид уван цуван ирсээр товлосон цаг боллоо. Зочдыг чацаргана, хад, аньс жимсний халуун ундаагаар дайлангаа ар талын зааланд бэлтгэсэн зоогонд урилаа. Эрхэм зочдын зоог монгол, европ гэсэн хоёр төрөл ажээ.
Монгол хоолны ширээн дээр хонины хуйхалсан шийр, чих, нүд, дотор өөхгүй гэдсээр хийсэн банш, хорхог, шарсан элэг, хорхой ааруул, ээзгий, монгол бяслаг, халиартай халуун бин, цөцгийтэй халуун боорцог зэрэг тэр бүр нэрийг нь сонсоод байдаггүй содон сонин хоол өрөөтэй харагдана. Хүмүүс хоолоо сонгон ширээндээ суусны дараа хуримлагсад айсуй сураг дуулдав. Танхимын голоор зассан урт тайзны хоёр талаар түүдэг мэт дэнлүүнүүд бадамлан асчээ. Энэ бол "Монгол хурим" ориенталь шоуны эхлэл. Улаанбаатар зочид буудалд энэ зуны турш зохиогдох уг шоу Их Монгол Улсын 800 жилийн ойг тохиолдуулан тал нутгийг зорин ирэх олон олон жуулчдын нүдийг хужирлан сэтгэлийг баясгах нэгэн үзвэр болох учиртай. Цаг орчим үргэлжлэх ориенталь шоу тоглолт нь монголчуудын найр, эрийн гурван наадам, бэр буулгах, хуримын ёслол сэлтийг бүжгийн хэлээр тов тодорхой харуулах юм. Шувууд жиргэн, өглөөн тунгалаг нар мандан хөөрч, уяхан замбатив даяараа хөл хөдөлгөөнд орж эхлэхэд морин хуур, лимбийн эгшиг ертөнцийн анирыг тольдон, дэргэд чинь шахам морь янцгааж, хөдөөх монгол ахуй тодорно. Монголоос өөр хаа ч сонсоод байхгүй хөөмий уртын дууны шуранхай хадна. Ийм тунгалаг гэгээн өдөр бэр гуйхаар худын тал ирлээ. Цаашлаад хурим найр эхэлж, эрийн гурван наадам үргэлжлэв. Монголчуудын хурим нь эртнээс уламжлагдан ирсэн нарийн дэг журамтай бөгөөд ард түмний аз жаргал, сайн сайхныг бэлгэдсэн бэлгэдлийн шинжтэй зан үйл юм. Монгол найрын агуулга нь сайн сайхныг гэр орондоо урин дуудаж, муу муухайг хөөн зайлуулж гэр орон сэтгэл санаагаа ариусган, ёс заншлаа дээдлэн хүндэтгэх нүүдэлчин түмний соёл иргэншлийн нэгэн бүхэл бүтэн цогцолбор болж байжээ. Тиймдээ ч гадныхан Монголын түүх, ёс заншил, уламжлал, аж амьдралын хэв маягийг ихэд сонирхдог. Тэгвэл "Монгол хурим"-нд ирсэн хэн боловч ямар ч орчуулгагүйгээр хуримын ёс заншил, эрийн гурван наадмын тухай мэдээлэлтэй болох нь. Үүнээс гадна нүүдэлчин монголчуудын тоглоом наадгайн тухай таниулгууд ч тэнд бий. Манай эртний уламжлалт тоглоомын нэг нь цүү хаях. "Тунгалаг тамир"-ын баян Итгэлт олон хүмүүсээр хонио хяргуулж "ажлаа эртхэн дуусгаарай. Орой цүү хаяна" хэмээн урин дууддагийг санаж байна уу. Өдрийн их ажлын дараа үдшийн сэрүүнд төө хэрийн цагаан модыг талд шидэн, түүнийгээ хайхыг "Цүү хаях" гэдэг. Цагаан модыг олохын төлөө хоёр баг уралдан хэн түрүүлж олсон нь "Оллоо" хэмээн хашгирч нөгөөдүүл нь ч булаахыг хичээдэг. Энэ тоглоом нь залуус бие биетэйгээ танилцан нүүр хагарахын эхлэл болдог юм. Хуримын зан үйл, тоглоом наадгай, монгол ахуйгаас гадна үндэсний хоол ундтай танилцах боломж олгож байгаа нь "Монгол хурим" ориенталь шоуны бас нэгэн онцлог юм. Бүжиг дэглээч Баттуулын дэглэсэн "Монгол хурим" зочид болох үзэгчдээс өндөр үнэлгээ авсан. Бүжигчдийн хувцсыг загвар зохион бүтээгч Ц.Байгальмаа урлажээ. Тэрээр хувцас загварын "Гоёл" наадмаас үндэсний хувцасны цомгоороо хэд хэдэн удаа шагнал авч байсан билээ. Тоглолтын дараа хөтлөгч зочдоос сэтгэгдлийг нь сонслоо. Тэнд гадаадын жуулчдаас гадна аялал жуулчлалын компаниудын удирдлага, менежерүүд, "Чингис хаан" киног хийхээр ирсэн Японы баг, хэвлэлийнхэн цугласан байсан. Ихэнх хүний амнаас "Их сайхан шоу болжээ. Юу болоод байгааг их сайн ойлгож байна" гэсэн үгс гарч байсан. Тэдэн дотроос "Түүх, угсаатны зүйг бүхэл нь багтаасан байна" гэж сайшаасан мэргэжлийн хүний үгийг зориуд уншигчдадаа дуулгая. Мөн Финландаас ирсэн нэгэн жуулчин эмэгтэй "Их сайхан шоу үзлээ. Гэхдээ хэлмээр нэг зүйл байна. Би Монголд анх удаа ирж байгаа. Дөнгөж өчигдөр буусан болохоор уламжлалт ёс заншилтай холбоотой зүйлийг сайн ойлгохгүй байгаа юм. Тиймээс бидэнд өгч байгаа танилцуулга дээрээ энэ тухай илүү дэлгэрэнгүй тайлбарлах хэрэгтэй болов уу" гэсэн санал ч тавьж байсан. Үзэгчийн энэ бүх саналыг цааш цаашдын хуримын шоундаа тусгах биз ээ. Өнөө жилийн хувьд Монголд харьцангуй олон жуулчин ирнэ гэсэн урьдчилсан тооцоо гарсан. Харин жуулчид манайд ирээд юу үзэх вэ гэдэг асуудал гарч ирдэг. Зуны дэлгэр цагт хөдөө явдаг боловч хотод байх үед үзэж сонирхох зүйл тун бага. Тэгвэл "Монгол хурим" жуулчдад зориулсан сонирхолтой үзвэрийн тоог нэгээр нэмж байгаа юм. Зургадугаар сарын хувьд "Монгол хурим" ориенталь шоу 15, 22, 26, 30-нд болох юм. Харин долоо, найм, есдүгээр сард долоо хоног бүрийн тэгш тоотой өдрүүдэд болж байх аж. Баяр наадмын үеэр арай өөр хуваарьтай бөгөөд долдугаар сарын 10-14-нд Улаанбаатар рестораны Их танхимд 19 цагаас тоглох юм байна. 
Д.Оюунтуяа
