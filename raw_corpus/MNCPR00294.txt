Итали гутлыг Монголд үйлдвэрлэнэ

Милан-Улаанбаатарын хооронд агаарын шугам нээгдэж, анхны нислэг нь зургадугаар сарын 19-нд боллоо. Анхны нислэгийн зорчигчид нь Үйлдвэр худалдааны сайдаар ахлуулсан Дархан, Эрдэнэт хотын захирагч, нийслэлийн Засаг даргын орлогч бүхий албаны хүмүүс, түүнийг дагалдсан бизнесийн хийгээд хэвлэл мэдээллийн хэсэг, "Морин хуур" чуулгынхан болов. Тэрхүү бүрэлдэхүүнд багтсан маань Итали оронд хөл тавих боломж олгов. Милан хотын Малпенса онгоцны буудлаас бидний монголчуудын очсон эхний газар нь Болоня хот байсан юм. Болоня хотын хувьд эртний түүхтэй. Дэлхийн хамгийн анхны Их сургууль 1067 онд энэ хотод байгуулагдаж байсан түүхтэй. Энэ хотын түүхэн дурсгалуудтай танилцахын зэрэгцээ, тус хотын эмэгтэй хүний гоёлын гутлын үйлдвэрийн босгыг алхлаа. Үйлдвэрийн үүдээр ортол 1888 он гэж бичээд үүсгэн байгуулагчийнхаа хөргийг хүндэтгэлтэй байрлуулсан нь нүдэнд тусав. Гутлын үйлдвэрлэл загвар зохион бүтээгч буюу дизайнеруудын өрөөнөөс эхлэх юм. Хээнцэр дэгжин ихэмсэг хатагтай нарын алхаа,гишгээ намба төрхөнд нь гоёлыг нь тохируулах чимхлүүр ажлыг тухайн өрөөний ажилсаг бүсгүйчүүд бүтээж байна. Тэдний гаргасан дэгжин загварууд сонгогдон, туршигдаж үйлдвэрлэлд нэвтэрнэ. Нэг загварыг үй олноор нь үйлдвэрлэхгүй учир гутлын дизайн ойр ойрхон өөрчлөгдөнө. Тэр хэмжээгээр энэ өрөөнд ажил ундарна гэсэн үг. Энэ үйлдвэрийн бүтээгдэхүүний тавиур дээр Монголд үйлдвэрлэв гэсэн гутал байхыг харлаа. Энэ талаар учир мэдэх хүмүүсээс лавласан юм. Гэтэл тус үйлдвэрийн эзэн Раборт Монголд хөрөнгө оруулж гутлын зарим деталийг энд хийж төв үйлдвэр дээрээ аваачин эцсийн бүтээгдэхүүн болгон дэлхийн зах зээлд гаргадаг тухай учир мэдэх хүмүүсээс сонслоо. Түүний Монголд хөрөнгө оруулсан алхам нь их сонин түүхтэй юм байна. Итали, Монгол Улсын хооронд хамтын ажиллагаа төдийлөн хөгжөөгүй. Харин хоёр улсын Засгийн газар хоорондын хамтын ажиллагааны хүрээнд Итали улсын засгийн газар 1999 онд "Булгарын завод"-д хөрөнгө оруулжээ. Гэтэл тус аж ахуйн нэгж хөлөө олж чадсангүй. Тэр хөрөнгө оруулалт засгийн газар хоорондын өр болон хувирсан аж. Түүнээс хойш хоёр орны хамтын ажиллагаа ямар ч төвшинд яригдсан дээрх өр авлага хана хэрэм мэт босож ирээд байжээ. Харин Раборт засгийн газрын энэхүү өрийг худалдаж авснаар тэр хана хэрэм нурж, хоёр орны хамтын ажиллагаанд шинэ үе эхэлжээ. Засгийн газрын өрийг худалдаж авсан тэрбээр "Булгарын завод"-ыг хөдөлгөөд зогсохгүй гутлын зарим деталыг Монголд үйлдвэрлэх салбар нээсэн байна. Энэ салбарт, нэг үгээр хэлбэл манай ажилчдын гарын ураар эсгэгдэж оёгдсон урт түрийтэй эмэгтэй гутлын дээд хэсэг тус үйлдвэрийн гүйцэтгэх цехэд холоотоглуулан уллагдаж эцсийн бүтээгдэхүүн болж байсан юм. Эмэгтэй хүний урт түрийтэй гутал зах зээлд эрэлт хэрэгцээ ихтэй байгаа аж. Газар газрын ихэмсэг бүсгүйчүүд сүүлийн үед чөлөөт цагаараа морь унаж гангарах болсон нь урт түрийтэй гутал зах зээлд борлогдох таатай нөхцөл бүрдсэн гэнэ. Засгийн газрын өрийг худалдан авч Италийн хөрөнгө оруулагчдын түүчээ болсон энэ хүн Үйлдвэр худалдааны сайд Б.Жаргалсайханы ахалсан албаны хүмүүсийн айлчлалыг тус улсын төрийн байгууллагын төлөөлөгч болон бизнесменүүдийн уулзалтуудад зуучилж биечлэн оролцож Монгол орны нөхцөл байдлыг эх орон нэгтнүүддээ танилцуулж байлаа. Өөрөө ч эргэн тойрныхондоо нэр хүндтэй юм билээ. Тэгээд ч тус яамнаас аж үйлдвэрийн парк байгуулах төсөл боловсруулсан. Тэр төслөө Италийн бизнесменүүдэд танилцуулж амжсан. Италийн хөрөнгө оруулагчдын түүчээ болсон Раборт түүний багийнхан тэдний шилдэг технологи, шилдэг дизайн, Монголын сайн чанарын түүхий эдийг түшиглэн дэлхий нийтэд эрэлт хэрэгцээ ихтэй итали гутлыг Монголд үйлдвэрлэнэ гэж хэлж байна билээ. Харин тэд Монгол дахь үйлдвэрт ажилчин хэрэгтэй. Тэр хүн бол ажилдаа дуртай, хариуцлагатай байх ёстой гэж зориуд тэмдэглэн хэлж байсан. Хэрэв та тэдний шаардлагыг хангаж тус үйлдвэрт ажилд орох юм бол итали гутлыг эх орондоо үйлдвэрлэсэн анхны ажилтан болно гэж ойлгоорой. Энэ бол та бидэнд тэдний олгох том боломж юм шүү. 
Г.Эрдэнэбат
