Америкт хэн, ямар мөнгөөр сурсан бэ?

Монгол залуус Солонгост ажиллах эрэлт ямар их байгааг Төв цэнгэлдэх хүрээлэнд болсон бүртгэлээс харж болохоор байсан сан.
Харин Америкт суралцахыг хүсэгчид хичнээн олныг, тэр тусмаа тэтгэлэгтэйгээр сурах боломжийг эрэлхийлэгчид ихийг "UB Palase"-ийн их танхим сул суудалгүй үлдсэнээс харж болохоор байв. "АНУ-д суралцсан тэмдэглэл", "Нүүдэлчний яриа" номын зохиогч Ц.Оюунгэрэл хэрхэн Америкт суралцах мөнгө "босгосноо" бусадтай хуваалцсан нь энэ байлаа. Стэнфордод суралцахын тулд 66 мянган доллар "босгосон" энэ эмэгтэй "АНУ-д тэтгэлэгтэйгээр суралцах боломж" сэдвээр лекц уншсан юм. Энэ бол зөвхөн мөнгө босгох төдийгүй америкчуудад өөрийгөө ойлгуулахын тулд тэдний ойлгодог хэлээр, тэдний стилиэр нэвтрэх тухай яриа байлаа. "Юу сурах вэ гэдэг хамгийн чухал. Юу сурахаа мэдэхгүй байгаа хүнд мөнгө олдохгүй. Банкнаас мөнгө авахад бизнес төлөвлөгөө нэхдэг шүү дээ" гэж илтгэгч яриагаа эхэлсэн юм. Ямар мөнгө хаана байгаа гэж? "Их сургуульд мөнгө өгч байгаа хүмүүс мөрөөдөлтэй байдаг" гэж Ц.Оюунгэрэл хэллээ. Ирээдүйн сайн сайханд хөрөнгө оруулах гэж мөнгө гаргадаг хүмүүс хүн төрөлхтөний шийдэж чадахгүй байгаа асуултад хэн нэгэн "гавал" оюутан хариу өгнө хэмээн найдаж байдаг. Цөмийн энергийг оюутан Эйнштейн нээсэн гэхээр хүн төрөлхтөн найдаж хүлээхээс аргагүй. Бойнг компанийнхан гэхэд л Канзасын их сургуулийн нисэхийн салбарт мөнгө зарцуулахдаа "Манай онгоцны далавчийг дэвдэг болгоод өгөөч" гэх шахуу юм хүлээдэг гэх. "Ирээдүйн сайн сайханд зориулсан мөнгөнөөс авсан гэж би боддог" хэмээн Ц.Оюунгэрэл хуучлав. "Америкт улс төрийн чиглэлээр суралцахыг хүсч байгаа бол үнэт зүйлтэй байх учиртай" гэнэ. Энх тайван ардчиллын төлөө зүрх сэтгэлээ зориулдаг, өөрөөсөө дорд хүмүүсийг ад үздэггүй байх гэх мэт энэ шалгуурт багтах аж. "Би Стэнфордод суралцахын тулд ардчилал, хүний эрхийн идэвхтэн гэдгээ эссендээ тодотгож бичсэн" хэмээн тэр ярьсан. Хэрэв эдийн засаг, менежментийн чиглэлээр сурах гэж байгаа бол нийгмийн хариуцлагатай бизнес хийхийг хүсч буйгаа илэрхийлэх хэрэгтэй болно. XXI зууны эрдэмтэд хүн, байгальд хоргүй технологийн шийдэл олох гэж толгойгоо гашилгах болсон тул энэ чиглэлээр суралцахыг хүсэгчид ч үүнийг мөрөөддөг байх учиртай болж байна. Ирээдүйн микробиологич, генетикчид хүртэл ядууралд санаа зовдог байх учиртай. Яагаад гэвэл өөрчлөгдөн буй дэлхий ертөнцөд зохицсон хүнс тэжээлийн ургамал бий болгох сэдэлтэй байх ёстой аж. "Биднийг ирээсэй гэж хүсч байдаг тэр газрыг сонгох хэрэгтэй" гэж илтгэгч хэллээ. Тэр өөрөө ч хүүгээ "уруу татаж" Канзасын их сургуульд өргөдөл гаргуулахад 100 хувийн тэтгэлэг өгөхийг цаадуул нь зөвшөөрсөн юм билээ. Учир нь Америкийн төв болон өмнөд мужуудад бусдыг бодвол гадныхнаар хахаж амжаагүй учраас монголчууд содон сонихон. "Монгол хүн сурч байгаагүй бол аль ч хөтөлбөр, сургууль тохиромжтой" гэж Ц.Оюунгэрэл туршлага хуваалцав. Учир нь тэрбээр Стэнфордод сурсан анхны монгол оюутан байсан юм. Түүний суралцсан өөр нэг сургууль болох Йелийн их сургуулийн захирал нь "Манай сургууль интернациональ сургууль болохыг хүсч байна" гэж хэвлэлд нэг бус удаа ярьсныг мань хүн анзаарчээ. Энэ бол монгол оюутныг таатай хүлээж авах боломж бий гэсэн үг. Сургуулиудад хийж байгаа ихэнх мөнгө компаниудаас ордог байна. "Бизнесийн мөнгө хаана орж байгааг мэдэхийн тулд улс төр, эдийн засгийн мэдээ үзэх хэрэгтэй" гэж илтгэгч зөвлөв. Том компаниуд хаанаас хаашаа нүүж байгааг анзаарах нь ч хаана ямар мэргэжилтэн бэлтгэх хандлагыг тодорхойлох вий. Илтгэгч мөн "Монгол Улсын төсөв хэлэлцэх нь зөвхөн 76 гишүүний ажил гэж бодох хэрэггүй"-г санууллаа. Улсын төсвийн мөнгө хаашаа явж байгаагаас ажлын байр хаашаа урсахыг таамаглаж болох нь. "Улстөрчид гэнэт л 40 мянган айлын орон сууц хөтөлбөр баталдаг. Нөгөө ажиллах хүч нь байхгүй. Гадны ажиллах хүч орж ирдэг" хэмээн шүүмжлээд авсан шүү. Ашигт малтмал, зам барилгыг дагаад ямар гээчийн шинэ бизнес орж ирж болохыг ч тайлбарлав. "Баруунд бол уурхайнхан газар ухаж байхад нөхөн сэргээлт хийдэг, байгаль цэвэрлэдэг компаниуд нь зэрэгцээд ажилдаа ордог. Хонгорынхон хордож байхад харин манайд хордлогыг тайлдаг, ус цэвэрлэдэг компани байсангүй" гэнэ. Сургуулиа сонгох, өргөдөл гаргахдаа ямар чиглэлд суралцах оюутны тэтгэлгийг даадгийг нь судлах хэрэгтэй юм байна. "Улс төрөөр сурах гэж байгаа бол Харвардад өргөдөл гаргах хэрэгтэй юм билээ. Учир нь энэ чиглэлээр суралцагчид тэтгэлэг авах илүү боломжтой. Гэтэл миний сурсан Стэнфорд техник технологид түлхүү анхаардаг байсан" гэж энэ эмэгтэй ярилаа. Тиймээс ч "Ц.Элбэгдорж Харвардад хаанаас мөнгө олж сурав. Улсын мөнгөөр сурчихав уу гэсэн хардлага явдаг нь инээдтэй" гэж дурдаад авлаа. 66 мянган долларыг хэрхэн цуглуулснаа хэлж өгөхийг Ц.Оюунгэрэлээс хүсэхэд огт цааргалсангүй. Энэ мөнгийг босгохын тулд хэдэн хүнд хандаж хэчнээн бичиг цаас үйлдвэрлэсэн нь манай уншигчдад ч сонин байх болов уу. "Хувь хүмүүсээс хөрөнгө босгох замаар 35 мянган доллар олсон. Үүнд нийт 142 хүн хандив өгсөн. АНУ-д хандивын гурван арга хэмжээ зохион байгуулсан. Стэнфордын их сургууль дээр данс нээсэн. АНУ-ын баруун эргийн таван сонинд хэвлэлээр нийтлэл, уриалга гаргасан. Ц.Оюунгэрэлийн сургалтын төлбөрийг босгох америк монгол дэмжигчдийн баг 15 сар ажилласан. АНУ-ын Засгийн газрын тэтгэлэг болох Фулбрайтын тэтгэлгээс 25 мянган ам.доллар, Олон улсын эмэгтэйчүүд, энх тайвны тэтгэлэг 6000 доллар. Нийт 12 тэтгэлэгт өргөдөл гаргаад, дээрх хоёроос дэмжлэг авсан " хэмээн тайлагнасан. Тэрбээр мөн даргыгаа сургалтын зардлаа хаанаас тэтгүүлснийг ч нууцалсангүй. Ерөнхий сайд Ц.Элбэгдоржийн зөвлөх явсан энэ эмэгтэй түүнийг ямар мөнгөөр сурсаныг мэдэхгүй өнгөрөхгүй нь лав. "Ц.Элбэгдорж Харвардад сурахдаа Масоны тэтгэлэг хэмээх нэр хүндтэй дэмжлэг авсан. Масоны тэтгэлэг нь сургалтын төлбөр, амьдрах зардлыг бүрэн даадаг хэмээн" ярьж байна лээ. Америкт суралцах нь зарим нэгэнд үнэхээр бэрх даваа бол зарим хүнийг америкчууд манайд сураач хэмээн урьж залж, хошуу дэвссэн жишээ ийм. Ц.Оюунгэрэл үнэхээр хэрэгтэй олон санаа хэлсэн. Тэр бүхнийг нь энд багтаах боломжгүй байлаа. Хэрэв танд энэ бүхэн сонин байсан бол лекцийг зохион байгуулагч Залуучуудын боловсрол соёл солилцооны төвийнхөн CD гаргах юм билээ. "Америкт суралцсан тэмдэглэл" номоос нь ч бас бус "нууц"-ыг олж үзээрэй. 
Б.Эгшиглэн
