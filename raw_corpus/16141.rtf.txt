№178(16141)
1985 ОНЫ ДОЛДУГААР САРЫН 25.
Уралдааныг эрчимжүүлье

МАХН-ын Төв Хорооны X бүгд хурлын дайчин шийдвэрийг амьдралд бүтээлчээр хэрэгжүүлж, намын XIX их хурлыг хөдөлмөр бүтээлийн шинэ их амжилтаар угтахад манай орны аж ахуй, соёлын нийт салбарт бүх ард түмний социалист уралдааны дайчлан зохион байгуулж, идэвхжүүлэн эрчимжүүлэх үр нөлөөг улам дээшлүүлэхийг шийдвэрлэх оны нэгэнт эхлээд байгаа сүүлчийн хагас жил хэн бүхэнд хурцаар сануулж байна. Оны эхний хагас жилд 1600 гаруй үйлдвэр, аж ахуйн газар, байгууллага, 79 мянга гаруй цех, тасаг, бригад, 380 гаруй шинэ хүн амлалт үүргээ давуулан биелүүлж, гуч гаруй мянган хүн VII хаван жилийн гавшгайч боллоо. Ховд, Баян-Өлгий, Увс, Говь-Алтай аймгийн малчид төл бойжуулах талаар уралдаанд авсан үүргээ амжилттай биелүүлж байна. Аж үйлдвэрийн салбарт улсын төлөвлөгөөнөөс дал гаруй сая төгрөгийн бүтээгдэхүүн илүү үйлдвэрлэжээ. Хэрвээ социалист уралдааны асар их хүчийг бүрэн дайчилж, уралдааныг зохион байгуулах, эрчимжүүлэх олон талтай ажлыг шаардлагын өндөр түвшинд байлгаж чадсансан бол амжилт үүнээс улам их байхсан билээ. 

<< Намын эдийн засгийн бодлогыг амжилттай хэрэгжүүлэхэд олон түмний идэвхийг өрнүүлдэг гол арга бол социалист уралдаан мөн. Улс ардын аж ахуйн төрөл бүрийн салбарт. социалист уралдааныг хэрхэн зохион байгуулж, ямар үр дүн гарч байгаа байдалд манай үйлдвэрчний байгууллага нухацтай дүн шинжилгээ хийж, энэ чухал ажилд шинэ амьсгалаар хандах нь чухал байна >> гэж МАХН-ын Төв Хорооны X бүгд хурал онцлон заасан юм. 

Орон нутагт аж ахуй, соёлын төлөвлөгөөт зорилтыг ханган биелүүлэхэд чиглэсэн социалист уралдааны эрч далайц өнөөгийн шаардлагаас хоцорч байна. Социалист уралдаанд үүрэг авахуулах, зарлах ажлыг хийснээр санаа амарч уралдааныг явц дунд нь эрчимжүүлэх, зохион байгуулах асуудлыг урсгалд нь орхидог, хэлбэрдэх арга хэрэглэж хурал цуглаан, ам яриагаар амьд ажлыг орлуулдаг ноцтой дутагдал улс, олон нийт, үйлдвэр, хөдөө аж ахуйн байгууллагын зарим удирдах хүмүүсийн ажлын арга барилаас бүрэн салаагүй байна. Налайх, Талбулагийн нүүрсний уурхай, Шарын голын мод бэлтгэлийн аж ахуй, өвөрхангай, Дундговь, Ховдын ханын материалын айлдвар зэрэг нэлээд газар эхний хагас жилийн төлөвлөгөөт зорилтыг тасалдуулжээ. Хэрвээ нэр дурдсан дээрх газруудад үйлдвэрлэлийн үр ашиг, чанарын үзүүлэлтийг дээшлүүлж, хөдөлмөрийн бүтээмжийг нэмэгдүүлэн, машин, тоног төхөөрөмжийн ашиглалтыг сайжруулж, нөөц бололцоо бүхнийг дайчлан ашиглахад социалист уралдааны дайчлагч хүчийг дүүрэн ашиглаж чадсансан бол төлөвлөгөө таслахгүй байх боломжтой нь маргаангүй зүйл юм. 

1985 оны сүүлийн хагас жилийн төлөвлөгөөт зорилтыг тоо чанарын өндөр үзүүлэлтээр ханган биелүүлэх, зорилтот программыг хэрэгжүүлэхийн тул социалист уралдаан зохион байгуулах ажлыг нам, эвлэл, үйлдвэрчний байгууллагууд шууд гартаа авч удирдах талаар ялангуяа анхан шатны байгууллага, аж ахуй, үйлдвэрлэлийн анхдагч, шийдвэрлэгч цэг дээр онцгой анхаарах хэрэгтэй байна. 

Одоо мал отроор таргалуулах, цөцгийн тос бэлтгэх, ургац хураах, өвлийн бэлтгэл хангаж, барилга угсралтын гол ажлыг нугалах чухал нийгмийн ажлуудыг уралдааны аргаар эрчимжүүлэх үе шаттайгаар аж ахуй, үйлдвэрийн өвөрмөц онцлогт тохирсон урт богино хугацааны, сэдэв талаас, тухайлсан төрөл бүрийн хэлбэртэй уралдаан зарлан дүгнэж байх хэрэгтэй. Намын XIX их хурал угтсан 19 сарын ажил, их хуралдаа дээд амжилтаа рапортлахын төлөө, их хурлын нэрэмжит тугийн төл гэх мэтийн уриан дор уралдаан зохиож амжилт гаргах санаачилга өрнүүлэх нь чухал байна. 

Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программыг хэрэгжүүлэх уралдаан нь намын XIX их хурал угтсан уралдааны нэн чухал бүрэлдэхүүн хэсэг учраас улсын болон салбар, байгууллагын социалист уралдааныг дүгнэхэд программыг хэрэгжүүлэх талаар том биетэй, бодитой ажлын нь үр дүн чухал үзүүлэн болж орох нь зайлшгүй хэрэг юм. 

Хөдөө аж ахуйн салбарт социалист уралдааныг зохион байгуулах ажилд арга барил, хэлбэрээ төдий л олоогүй ёс төдий хандлагатай байгаа дутагдлыг арилгах талаар Намын Төв Хорооны X бүгд хурал анхааруулан заасан. Олон нийтийн төв байгууллагууд, Хөдөө аж ахуйн Яам, Хөдөө аж ахуйн ҮЭ-ийн байнгын зөвлөл жил бүр малчид, тариаланчид, хөдөө аж ахуйн байгууллагуудын дүнд олон тооны болзолт уралдаан зарладаг боловч орон нутгийн хөдөө аж ахуйн байгууллагын удирдах хүмүүсийн хариуцлага сул, байгууллагуудын ажлын уялдаа холбоо муугаас үйлдвэрлэлийн үндсэн нэгж, малчид, тариаланчдад тэдгээр болзол жинхэнэ ёсоор хүрэхгүй, идэвхийг нь өрнүүлэх арга хэрэгсэл болж чадахгүй байна. 

Мал аж ахуйн суурь, бригад, хэсэг, сүүний ферм, малчид, нэгдэл, аж ахуй бүрийг хооронд нь уралдааны гэрээтэй ажиллуулж, тогтмол дүгнэж аварга тэргүүнийг шалгаруулан, туршлагыг нийтэд мэдээлж, шагнаж урамшуулан, социалист уралдааны ил тод, байнгын байх ленинч зарчмыг газар бүрт ажил хэрэгчээр зохион байгуулах хэрэгтэй. Сум, сангийн аж ахуйн намын байгууллагын удирдлага хяналт ч үүнд төвлөрөх ёстой. Социалист уралдааны үр нөлөөг дээшлүүлэх чухал асуудлын нэг болсон улс ардын аж ахуйн салбар болон албан газар, байгууллагын уралдааны шагнал урамшууллын системийг боловсронгуй, үр ашигтай болгох талаар МҮЭ-ийн Төв Зөвлөл холбогдох газруудтай хамтран тодорхой арга хэмжээ авах нь зүйтэй. 

Социалист уралдааныг удирдан зохион байгуулах ажилд оршиж байгаа дутагдлыг арилгаж, түүнийг олон түмний бүтээлч идэвх санаачилгыг дайчлан, тэргүүн туршлага, дэвшилттэй сайн эхлэл бүрийг дэмжин дэлгэрүүлэх хүчирхэг зэвсэг болгон идэвхтэй удирдан зохион байгуулж намын XIX их хурлыг угтсан ажлыг эрчимжүүлэх талаар нам, улс, олон нийтийн байгууллагууд санаачилга, идэвхээ дайчлах хэрэгтэй байна. 

