Солонгосын тал арай дэндэж байна

Сүүлийн үед БНСУ-д гэрээгээр ажиллах ажилчдаас авдаг солонгос хэлний түвшин тогтоох шалгалтыг тойрсон янз бүрийн маргаантай асуудлууд яригдах боллоо. Солонгосын талаас тусгай групп ирэн хэлний түвшин тогтоох шалгалтыг авдаг болсоор нэлээд хэдэн сарын нүүр үзэж байгаа ч энэ асуудлыг тойрсон иргэдийн бухимдал асар их байгаа юм байна.
Тухайлбал, бидэнд гурав дахь удаагийн буюу 2006 оны зургадугаар сарын 03-04-ний өдрүүдэд явагдсан ээлжит шалгалтын талаар тун хачирхалтай мэдээллүүд ирж эхлээд байна. Энэхүү гуравдахь удаагийн шалгалтад Монгол Улсаас 10000 хүнийг хамруулахаар болсон бөгөөд үүний 4000 хүнийг Солонгосын тал буюу тэдний KLPT гэх байгууллага, үлдсэн 6000 хүнийг Монголын тал буюу НХХЯ-ны харьяа Гадаадад ажиллах хүч гаргах Зуучлагч товчоо бүртгэхээр тохиролцжээ. Энэхүү тохиролцооны дагуу Монголын тал өөрсдийн бүртгэх 6000 хүнээ бүртгэж цэгцлээд тавдугаар сарын 28-ны өдрийн ням гаригт бүх материалаа Солонгосын талд хүлээлгэж өгсөн байна. Зуучлагч товчоо нь БНСУ-д ажиллах хүч илгээх эрх бүхий байгууллагын хувьд солонгос хэлний түвшин тогтоох шалгалт авах үйл ажиллагаанд хамтрагч байгууллагаар оролцож, өөрсдийн хүмүүсээ тус шалгалтын хянагч багшаар ажиллуулдаг гэнэ. Сүүлийн шалгалт зургадугаар сарын 04-ний өдрийн 14 цаг орчимд өндөрлөсөн хэмээн шалгалт өгсөн иргэд мэдээлж байна. Тэдний ярьж буйгаар бол МУБИС,ХИС, "Улаанбаатар" их сургууль, "Эрэл" дунд сургууль зэрэг газарт Монголын талын хянагч багш нар ажилласан гэнэ. Мэдээж тэд өөрсдийн хуваарьт газрууддаа ажилласан нь энэ байх. Гэтэл гэнэт 4-ний өдрийн үдээс хойш 50 дугаар дунд сургууль дээр солонгос хэлний шалгалт авч байна гэсэн мэдээ тархжээ. Зуучлагч товчоонд ч энэ мэдээлэл очсон талаар эх сурвалж үгүйсгэхгүй байлаа. Мэдээлэл авсан даруйдаа Зуучлагч товчооны ажилтнууд 50 дугаар сургууль дээр очсон боловч тэднийг дотогш нэвтрүүлээгүй талаар зарим эх сурвалж баталж байв. Тэр үеэр Солонгосын Элчин сайдын яамны ажилтан Шин гэх хүн аялгатай монгол хэлээр хаашаа ч юм утасдаж Зуучлах товчоо энд хууль бусаар 4000 хүнээс хэлний шалгалт аваад байна гэх зэргээр хашгичин ярьж байсныг олон хүн нүдээр харж, чихээр сонссон байлаа. Бид мэдээллийн мөрөөр 50 дугаар дунд сургууль дээр очиж шалгатал тэнд "Би Эм Ди" ХХК өөрийн хэлний курс төгсөгчдөөс төгсөлтийн шалгалтаа авсан болохыг гэрчүүд баталж байв. Зургадугаар сарын 4-ний өдөр тус сургуулийн гурван өрөөнд "Би Эм Ди" курсийнхэн төгсөлтийн шалгалтаа хуваагдан орж өгцгөөжээ. Эднийх 50 дугаар сургуультай хичээл явуулах гурван өрөөг албан ёсоор түрээсэлж ажилладаг юм байна. Энгийн логикоор бодоход, 6000 хүний шалгалтыг авахын тулд их, дунд нийлээд найман сургууль дээр чүү чай багтаан ард нь гарсан байхад яаж ч тооцоод 4000 хүнийг гуравхан жижиг өрөөнд шингээж чадсангүй. Гол нь тэнд жирийн нэг хэлний курс өөрсдийн үйл ажиллагаагаа явуулж байсан нь олон талын баримтуудаар батлагдаж байхад яагаад Монголын тал хууль бусаар 4000 хүн бүртгээд дур зоргоороо шалгалт авч байна гэсэн сүр дуулиантай мэдээлэл түгсэн нь анхаарал татна. Бид цагдаагийн байгууллагынхантай холбогдож учир начрыг тодруултал, нэр болон албан тушаалаа нууцлахыг хүссэн нэгэн ажилтан "Тийм мэдээлэл ирсэн. Бүр Ерөнхий сайд М.Энхболд энэ асуудлыг шалга гэж үүрэг өгсөн гэсэн. Нэгэнт гэнэт ийм шахуу давчуу үүрэг даалгавар ирсэн болохоор бид ч шуурхай ажилласан. Тэнд нэг солонгос хэлний курс төгсөгчдөөсөө шалгалт авч байсан болох нь тогтоогдсон. Харин яагаад Зуучлах товчоо болон Монголын талыг буруутгах маягаар дээшээ хүрчихсэнийг мэдэхгүй байна" гэсэн чих сортойлгомоор хариу өгөх нь тэр. Яагаад бидний хөөж явсан мэдээлэл цагдаад очоод бүр Ерөнхий сайд хүртэл мэдээд үүрэг чиглэл өгчихсөн явж байдаг байна аа. Ингээд улс төрийн байшингаар гүйж учир начрыг нягтлахаар багагүй цаг хүч зарав. Зургадугаар сарын 6-ны өглөө Монголд суугаа Солонгосын элчин сайд манай Ерөнхий сайд дээр өөрийн биеэр хүрэлцэн ирж богино хэмжээний уулзалт хийсэн гэх мэдээлэл Саарал ордноос олдсон анхны баримт болов. Сонин юм аа. 50 дугаар дунд сургууль дээр хэлний курс энгийн нэг ээлжийнхээ төгсөлтийн шалгалтыг авсан байдаг. Тэнд Зуучлагч товчоо оролцсон баримт байхгүй байдаг. Гэтэл оролцохоор барахгүй 4000 хүнийг бүртгээд хууль бус шалгалт авсан гэх мэдээлэл түгчихсэн. Ноён элчин сайд Ерөнхий сайдын өрөөнд гэнэт заларсан. Дараа нь Ерөнхий сайд НХХЯ-нд шалгаж нягтлах үүрэг өгсөн. Бид Гадаад явдлын яамнаас албан бус байдлаар тодруулж үзтэл Солонгосын элчин сайд манай Ерөнхий сайдтай уулзах хүсэлтээ яамаар дамжуулалгүй шууд нэвтэрсэн гэх удаах баримтыг олж мэдлээ. Одоо л нэг юм асуудлын гогцоо хөвөрч эхлэв. Тэгэхээр эрхэм элчин сайд дипломат ёс горимыг зөрчин байж шууд манай Ерөнхий сайд руу явж ороод батлагдаагүй баримт дуулган манайханд баахан ажил удаж орхисон бололтой. Ном журмаараа бол тэр эрхэм манай Гадаад явдлын яамны тусгай албадаар дамжуулж байж Ерөнхий сайдтай уулзах ёстой. Энэ бүхнийг нэгтгэн дүгнэж үзэхэд, ноён элчин сайд энэ удаа хоёр бүдүүлэг алдаа гаргаадахжээ. Нэгд, тэр Гадаад явдлын яамыг үл тоон дипломат харилцааны хэм хэмжээг зөрчин дураар авирлажээ. Хоёрт, хэн нэгэн ажилтныхаа хэлсэн баталгаагүй хов живээр баримт хийн манай улсын гүйцэтгэх засаглалын тэргүүнд гүтгэлгийн шинж чанартай мэдээлэл хийжээ. Тэр ч бүү хэл, Гадаад явдлын яам руу ноот явуулж, Монголын талын ажилтнуудыг шууд гүтгэн гүжирдсэн бусармаг үйл ажиллагаа явуулсан мэдээ ирж байна. Энэ бүхэн юуг илэрхийлж байна вэ. Хэлний шалгалт гэх луйврын балгаар манай улсаас 300 мянган ам.доллар гараад явчихжээ Монголчуудын гадагшаа гарч ажиллах хүсэл сонирхол дээр суурилсан элдвийн дарангуйлах шинжтэй оролдлогууд гарч эхэллээ. Солонгосын талын бүртгэсэн 4000, Монголын талын бүртгэсэн 6000 нийлээд 10000 хүн шалгалтад оржээ. Шалгалтад ороход нэг хүн 30 ам.доллар төлдөг. Тэгэхээр ядарсан Монголоос минь яах ийхийн зуургүй 300 мянган ам.доллар гараад явчихаж. Тэр бүү хэл, сүүлийн шалгалтад янз бүрийн шалтгаанаар 200 орчим хүн шалгалтад ороогүй юм байна. Тэдний тушаасан мөнгийг буцааж олгохгүй гэжээ. Яагаад шалгалтад орж чадаагүй 200 иргэн маань мөнгөө авч болохгүй гэж. Энэ шударга зарчим мөн үү. 200 хүн тус бүр өгсөн 30 долларыг тооцож үзэхэд, долоон сая шахам төгрөгөө Солонгосын талын тэр KLPT гэгч байгууллагад луйвардуулчихаж байх жишээтэй. Дээр нь энэ байгууллага тус бүр нь 15 ам.долларын үнэтэй солонгос хэлний хоёр янзын сурах бичиг хүчээр зардаг. Бас л нийлээд 30 ам доллар. Цаана нь 9800 иргэний маань хэд нь тэнцэж, хэд нь унахыг хэн ч мэдэхгүй. Одоо болтол тэдгээр иргэдийн шалгалтын хариу ирэхгүй нүдийг нь чилтэл хүлээлгэж байгаа. Ер нь энэ хэлний түвшин тогтоох шалгалт гэгч ямар хэрэгтэй эд юм бэ. Бүх хүн явахын тулд зохих хэмжээнд бие сэтгэлээ бэлтгэдэг. Хэлний түвшинг бидэнд өөрсдөд маань даатгаад орхиж болоод л байсан. Одоо яагаад өгөх хүн гэдгэр, авах хүн бөхгөр гэгчийн авирыг үзүүлэн ядарсан биднээс янз бүрийн арга саам зохион мөнгө луйвардах болов оо. Бидэнд бас нэгэн гайхмаар мэдээ ирсэн нь Солонгосын Элчин сайдын яам Зуучлагч товчооны ажилтнуудын визийг гаргаж өгөхгүй хэмээснээс болж манай эрхээ авч явахад бэлэн болсон 80 хүн явж чадахгүй хүлээж байгаа гэх мэдээлэл юм. Яагаад ийм байдал үзүүлж байгааг лавласан ажилтанд нь Элчин сайдын яамны дэд консул "Танай Д.Сүхбаатар захирлаас нэг хүний асуудал гуйсан чинь хариу өгөөгүй. Та нарыг дээшээ хэл үг таривал бүр виз дарж өгөхгүй шүү" хэмээн дарамталсан гэсэн хэмээн тус яамны нэрээ нууцалсан нэгэн мэдээлэгч бидэнд ярьсан юм. Түүгээр ч зогсохгүй саяны болж өнгөрсөн шалгалтын үеэр битүүмжлэлтэй тест зарагдсан бохир хэрэг гарсан талаар бидэнд цагдаагийнхан мэдээлж байна. Шалгалтын тест монголын талтай ямар ч хамаа байхгүй. Солонгосоос хүмүүс нь ирээд шалгалт өгөх хүмүүсийнхээ нүдэн дээр битүүмжлэлийг нь харуулж байгаад задалдаг гэх албан ёсны зарчим энд үнэхээр утга учраа алдаж манай цагдаагийнхны нүдийг орой дээр нь гаргасан хэрэг явдлууд ч гараад амжиж. Бүртгэлийн нэг дугаарыг УБИС дээр 15-35 мянган төгрөгөөр арилжиж байсан, шалгалт эхлэх шөнө хоёр вариантын тест нь 50-100 ам доллар хүрч зарагдсан гэх мэт ноцтой баримтуудыг одоо манай цагдаагийн байгууллага шалгаж эхлээд байгаа юм байна. Солонгосоос битүүмжлэлтэй ирээд олны нүдэн дээр задарч байна гэх материалууд нь яагаад ингээд зарагдаад байж байдаг нь үнэхээр монголчуудад хамаатай бөгөөд бидний хариуцах зүйл биш. Энэ бүх луйврыг хэн хийгээд байгаа нь бараг тодорхой болжээ. Тэгэхээр ноён элчин сайд өөрийнхөнтэйгөө хариуцлага тооцож, болчимгүй ойворгон нарийн бичгийн даргынхаа гүжир гүтгэлгээр иш үндэс хийн Монголын төрийн дээд түвшинд хүртэл баталгаа нотолгоогүй мэдээлэл түгээж, дипломат ёсыг үл хүндэтгэсэн үйлдэл хийснийхээ төлөө монголын талаас уучлал гуйх ёстой болж таарлаа. Асуудлын талаар тодруулах гэж Зуучлагч товчооны захирал ноён Д.Сүхбаатартай уулзах гэж олон удаа очсон боловч нэвтэрч чадсангүй. Харин дугаар шилжихийн өмнөхөн түүний шинэ гэх дугаарын утсанд холбогдож чадсан юм. Ингээд бидний хооронд болсон хэдхэн секундын яриаг толилуулъя. 
-Уучлаарай, тантай уулзах шаардлага байна. Та цаг гаргаж болох уу? -Үнэхээр цаг наргүй ажиллаж байна. Ямар ч зав алга. -Тэгвэл би танаас нэг зүйлийг тодруулъя. Танай ажилтнуудад Солонгосын Элчин сайдын яам виз олгохгүй байгаа. Үүнээс болж 80 хүн явах нь хойшлогдон хүлээж байгаа гэж үнэн үү? -Би үүнд хариулмааргүй байна. Санаа зовоод байх зүйл биш. Бид Солонгосын Элчин сайдын яамтай сайн харилцаатай байж, хамтын үйл ажиллагаагаа хэвийн явуулдаг. -Дэд консул нь танай ажилтныг виз олгохгүй гэж дарамталсан юм биш үү? -Тийм юм огт дуулаагүй. -Тэгвэл танай товчоог хууль бусаар 4000 хүн бүртгэж шалгалт авсан гэх яриа тараад байна. Энэ үнэн үү? -Ийм яриа гарсныг би мэдэж байгаа. Хуулийн байгууллага шалгаж байна. Зохих хариу гарах байх. Энд хамгийн баталгаатай нэг зүйл юу вэ гэдгийг би харин хэлж чадна. Зуучлах товчоо хэзээ ч тийм юм хийгээгүй. Үүнийг би хаана ч, хэний ч өмнө хэлнэ. -Шалгалтын хариугаа хүлээсэн хүмүүс байж ядаж байх шиг байна. Яагаад удаад байгаа юм бэ? -Дөрвөн долоо хоногийн дараа ирдэг журамтай шүү дээ. Солонгосын талаас хүмүүс нь ирээд, шалгалтаа аваад явчихсан. Тэсвэртэй л хүлээ л дээ. Юунд нь бачимдаад байдаг байнаа. Тэд бас танайх руу ярьж давчдаад байгаа хэрэг үү. Ямар зовлонтой юм бэ. 
Ноён захирал ийнхүү загнах тайлбарлахын алин болох тодорхойгүй зан гаргаад утсаа тасалчихав. Юутай ч уншигчдаас ирүүлсэн анхны мэдээллийн мөрөөр олон салаа учиг хөөн сурвалжилснаа ийн сийрүүллээ. 
Б.Ганчимэг
