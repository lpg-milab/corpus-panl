Пагмадуламыг нэгэн зууны даваан дээрээс нэхэн сурвалжлахын учир

ТӨрийн шагналт, зохиолч Д.Нямаа 
Пагмадуламын тухай ХХ зууны мэдээ баримтыг аль болох бүрэн гүйцэд олж сурвалжлах нь Д.Нацагдоржийн намтар судлалыг баяжуулахын нэг түлхүүр асуудал мөн байх.
Их зохиолчийн амьдралын хамгийн "алтан" үе нь Пагмадуламтай аж төрөн суусан 1920-1930 оны хоорондох он жилүүд байсан гэж болно. Гэтэл энэ талаар утга зохиолын судлал цаг хугацаа алдсаныг хэлэхээс аргагүй. Пагмадуламын тухай сайн мэдэх дээд үеийнхний "нар" аль хэдийнэ баруун уулын орой дээгүүр даваад явчихсантай холбогдуулан би үүнийг хэлж байгаа юм. Цаг алдсан хэдий ч Пагмадуламыг нэгэн зууны чандаас нэхэн сурвалжлахын учир гэвэл тэр хэдэн онд төрсөн, Нацагдоржтой хэзээ хаана танилцсан, хэдийд гэрлэсэн, хэдэн жил ханилсан, Нацагдоржийн амьдралд сайнаар муугаар яаж нөлөөлсөн, хэзээ юуны улмаас гэр бүл салсан, хэдийд Пагмадулам нас эцэслэсэн зэрэг одоо хүртэл мэдэгдээгүй бүдэг бүрхэг олон зүйлийг тодруулахад тус дөхөм үзүүлэх ёстой. Тэгж гэмээнэ их Нацагдоржийн хувийн амьдралын хамгийн сонирхолтой үе улам бүр тод болж ирэх юм шиг санагдаад элдэв түүхийг сөхөж оролдсон минь энэ билээ. Он жилийн явцад судлаачдын бичиж бүртгэсэн янз бүрийн эх сурвалжаас үзвэл Д.Нацагдорж, Пагмадулам хоёрын гэр бүлийн амьдрал арав хүрэхгүй жилийн богино хугацаанд үргэлжилсэн бололтой. Тэгэхдээ эдгээр нь Улаанбаатараас эхлээд Ленинград, Берлин, Лейпцигийг дамжсан нүүдэл суудалтай он жилүүд байжээ. Тийм учир Пагмадуламын амьдрал, явсан суусан жилүүдийг дээр нэрлэсэн хот газруудаар хуваарилан авч үзэхээс өөр аргагүй юм шиг санагдав. Юуны өмнө, Пагмадулам Маймаа хотын уугуул бүсгүй гэдэг нь тэр үеийг мэдэх олон хүний яриа дурсамжаар хөдөлбөргүй батлагджээ. Манжийн хүрээ болж анх үүссэн тэр хотыг хятадууд "Маймайчин" буюу худалдааны хот гэж нэрлэсэн нь яваандаа сунжирсаар "Наймаа хот" болжээ. нэг. Амгалангийн Үе Их Нацагдоржийг судлаач доктор Л.Балдан гуайн бичиж тэмдэглэснээр Залуучуудын санаачилгаар Амгалан баатар хэмээн нэрлэсэн (1924) хотын мужаан Дамдины гэрт нэгэн охин мэндэлжээ. (Төрсөн он тодорхойгүй). Түүний нэрийг "Пагмахутагт эх, Дулам ( Дулмаа)-гэтэлгэгч эх" хэмээн угаал үйлдсэн багш лам нь айлдсан гэдэг. Бүсгүйчүүдийн тасагт Пагмадуламтай хамт алба хашиж байсан ахмад зүтгэлтэн Жаргалын Сосор хуучлахдаа, би Пагмадуламыг яг төдийд төрсөн гэдгийг мэдэхгүй. Харин Нацагдоржтойгоо ойролцоо насны эмэгтэй байсан" гэж ярьсныг "Хувь заяаны эрхээр хагацсан бүсгүйчүүд" (2006) номдоо Л.Балдан гуай өгүүлжээ. Иймд юуны өмнө түүний төрсөн оныг тогтоох шаардлага гарах нь. Нацагдоржийн охин гэж өөрийгөө танилцуулсан Дамдины Цэрэндуламтай 1988 оны арваннэгдүгээр сарын 30-ны өдөр ахмад зохиолч Б.Бааст уулзаж ярилцаад "Цэрэндулам бол Пагмадуламын дүүгийн охин бөгөөд Нацагдорж тэр хоёрт үрчлэгдсэн юм" гэдгийг түүний ярианаас мэдлээ ("Утга зохиол" сонин /1994 №15, 16/ ) хэмээн тэмдэглэжээ. Цэрэндулам "Аав ээж хоёрынхоо хэрхэн танилцсаныг мэдэхгүй. Бодвол хоёулаа тэр үед эрдэм номтой хүмүүс байсан нь танилцах шалтгаан болсон болов уу. Тэр хоёр одоо бодоход дэндүү багадаа гэр бүл болцгоосон байгаа юм. Ээж 16, аав 17 настай байсан болов уу" гэснээс хөөж үзвэл Нацагдоржийн 17 настайд буюу 1923 онд гэрлэсэн байж магадгүй нь. Тэр үед Пагмадулам 16 настай байсан гэвэл 1907 онд төрсөн байж мэдэхээр аж. Тэгвэл энэ 2007 онд Пагмадуламын төрсний 100 жилийн ой тохиосон байж болохоор юм. Гэтэл МАХН-ын гурван жилийн ойн үеэр, саяхан намд элссэн, 19 настай туяарсан, гэрэлтсэн царайтай Пагмадулам үг хэлж "Намын хамгийн том гавьяа бол Монголын эмэгтэйчүүдийг өөд татсан явдал мөн" гэсэн тухай "Ургинская газета" "Өргөөний сонин"-ы 1924 оны дугаарт мэдээлж байснаас үзвэл Пагмадулам 1905 онд төрсөн байж болох өөр нэг хувилбар гарав. Энэ хоёр тооллын алинаар нь ч бодсон Пагмадуламын төрснөөс хойш 100 жил нэгэнт өнгөрчээ. Д.Нацагдоржийг судлаач эрдэмтэн Балдангийн Содном /1908-1979/ "1924 оны хавар ханш нээсэн нэгэн өдөр Маймаа хот дахь Нацагдоржийнд очив. Тэр үед өвөл суудаг хоёр өрөө байшинтай байв /энэ нь Амгалангийн мужаан Дамдины хашаа/. Пагмадулам нарийхан түрийтэй, олон үдээстэй өндөр өсгийтэй гутал өмссөн байв" /1967/ гэсэн нь Нацагдоржийн 18 насны үе гэж тооцвол түүнээс арай өмнө Пагмадуламтай гэрлэсэн байжээ. Дашрамд хэлэхэд, Эртний Амгалант гацаа, эдүгээгийн Амгаланбаатарт Сандүвлин дацан, Дарь-Эхийн дуган, Гэсэр сүм, Заргачийн яам зэрэг дуган сүм байсан бөгөөд... хаврын улиралд ханш нээх, эрлэг номун хаан залах гэх мэт үзэх харах үйл явдал болдог байсныг мэдэх хүмүүс /О.Намнандорж зэрэг/ дурсчээ. Тэр үеийн бичгийн хүмүүсийн нэг Өөлдийн Чимид /1890-1961/ авгай бичихдээ "Нацагдорж хорин хэдэн настай байхдаа Түшээтхан аймгийн Эрдэнэ ван Намсрайн хөвүүн Палан гэдгийн буцмал гэргий Пагмадуламтай анх гэр бүл болсон боловч сүүлдээ тохирохгүй болж салаад" /"Цог" 2006 №4/ гэсэн нь Нацагдоржийн насны хувьд бидний тооцсонтой зөрж байна. Арван естэй Нацагдорж Ленинградыг зорихдоо Пагмадуламтай хэзээний айл гэр болчихоод байсан шүү дээ. Тэд харин Цэрэндуламыг хэзээ өргөж авсан байж таарах билээ. Бааст гуайн тэмдэглэснээр "Цэрэндулам 1923 онд Сэлбийн голын хойхно төрсөн, энэ хотын унаган иргэн юм. Долоо найман нас хүртлээ Амгаланд өвөө эмээ хоёр дээрээ өсч тэнд бага сургуульд сурч байж. Хоёр гурван жилийн дараа Банзрагч гэдэг багш Цэрэндуламыг хотын төвд Үлгэр жишээ дунд сургуульд шилжүүлэн суралцуулжээ" гэсэн байна. Эндээс бид Банзрагч багшийн нэрийг тогтоож аваад үлдье. Тэр хүний тухай хойно жич өгүүлнэ. Нацагдорж Пагмадулам хоёрын "хэрхэн танилцсаныг би мэдэхгүй" гэж охин нь дээр өгүүлсэн. Тэр талаар ярьсан, бичсэн зүйл ч надад үнэхээр тааралдаж байсангүй. Харин намайг "Залуучуудын үнэн" сонины эрхлэгч байхад С.Эрдэнийн "Цэнхэрлэн харагдах уул" баримтат туужийн нэг хэсгийг сониндоо нийтэлж (1980) байсан бөгөөд тэр туужид Нацагдоржийн найз Чепурин гэдэг орос эр Пагмадуламыг зааж, тэр цагаан хүүхэн манайхаар (Нордоомыг хэлжээ) ирдэг юм, чиний танил уу гэхэд Нацагдорж "Тиймээ. Наадмаар танилцсан юм" гээд тэр тухайгаа өгүүлдэг. Хэрэв ямар нэгэн эх сурвалжтай бол энэ нь 1922 оны цэргийн наадмын үе гэж ойлгогдохоор байдаг билээ. Хүн амын дунд соёл гэгээрлийн ажил явуулдаг төв болгох гэж 1921 оны долдугаар сард байгуулсан "Нардом" хэмээх модон байшин 1927 оны үед түймэрт автагдах хүртлээ залуучууд цуглардаг нийслэл хүрээний их хөлийн газар байжээ. Нацагдорж Пагмадулам хоёр Ленинградад очсон хойноо ч "Нардомыг" дурсах дуртай байсныг Б.Ринчен гуай санагалзаж "Нацагдорж "Нордоом" гэж ярьдаг сан. Нордоомд тэр үеийн Хүрээ-Наймаа хотын залуучууд шиг наадам гаргадгийг дурдан ярьдаг сан. Өөрөө ч зарим нэг шийд гарснаа ярьдаг" гэж бичжээ. Тэдний дурсамжтай холбож бодвол, Нацагдорж Пагмадулам хоёрын анх нүүр тулсан газар нь Оросын "Народный дом" (Нардом) хэмээх соёлын төв байсан гэхэд ч нэг их эргэлзэхээргүй. Монголч эрдэмтэн Клара Яцковская "Эмэгтэйчүүдээс анх намын гишүүн болсон 20 эмэгтэйн нэг Пагмадулам Монголын эмэгтэйчүүдийг эрх чөлөө, аз жаргалын замд, Европын соёл гэгээрлийн замд орохыг уриалж байлаа. Тэр индэр дээрээс зоригтой үг хэллээ. Түүний тухай сонин хэвлэлд бичиж байв. Нийслэлийн амьдралд идэвхтэй оролцсон явдал Пагмадулам Нацагдорж зэрэг хүмүүсийг нэг эгнээнд хүргэсэн. Тэд удалгүй амьдралаа холбож Пагмадулам Нацагдоржийн гэргий болжээ" гэж дүгнэсэн байв. 1924 оны гуравдугаар сарын 8-ны орой Ардын цэнгэлдэх хүрээлэнд болсон митинг дээр Пагмадулам үг хэлсэн тухай "Ургинская газета" сонинд мэдээлснийг доктор Л.Түдэв улс төрийн романыхаа нэг хэсэгт ишлэл болгосон байна. "Бүгд найрамдах улсын анхдугаар он" хэмээх тэрхүү романдаа зохиолч Сүхбаатарын клубт "Ушаандар хаан" жүжиг үзэж суухад нь Нацагдорж Пагмадуламыг анх олж харснаар дүрсэлсэн байдаг юм. Энэ жишээний олон таамаг дүгнэлтүүдээс хөөж бодвол тэр хоёрын уулзалт нөхөрлөл нь наадам, ший янгуу зэрэг шинэ соёлын үйл явдалтай холбоотой байхыг үгүйсгэх аргагүй. Тэр хоёрын хамт амьдарч байх үеийг "Гэрт нь очиход хоёул зан сайн, ирсэн хүнийг боловсон байдлаар хүндэтгэх, зочлох, гэрийн дотоод байдал боловсон, цэвэр, тэр хоёул эвтэй, уйтгар гуниг байхгүй, эгшигт хайрцаг тавьж сонсох, бүжиг хийх зэргээр үргэлж баяр баясгалантай, хөгжилтэй байхыг олон удаа үзсэн" (Ө.Чимид) гэх маягаар ярьж, бичсэн зүйлүүд ном сонины хуудсанд удаа дараа тааралдаж байсныг хэлье. Хоёр. Ленинградын үе Нацагдорж Пагмадулам хоёр Ленинградад сургууль хийхээр 1925 оны намар умрыг зорин хөдөлжээ. Үүгээр тэдний эх орноосоо алсад явж аж төрсөн дурсгалтай, бэрхшээлтэй он жилүүд эхэлнэ. Тэр үед Ленинградад цуг суралцаж байсан Ж.Дамдин О.Намнандорж, Я.Цэвэл нарын яриа дурсамжаас энэ талаар бага сага зүйл мэдэж болно. Жүгдэрийн Дамдин (1899-1980) Нацагдоржийг 1924 оны намар Ленинградад очсон мэтээр бичсэн нь эндүүрсэн явдал болов уу. Харин Очирын Намнандорж (1900-1989) намайг Ленинградад байхад1925 онд Нацагдорж Толмачевийн цэргийн академид очсон, дараа жил нь Берлин рүү явсан, Янжингийн Цэвэл (1902-1984) Нацагдоржтой би Ленинград, Германд цуг сургуульд байсан гэх зэргээр олзуурхмаар үнэн мөнийг ярьсан хэр нь тэдний хэн нь ч Пагмадуламыг ер дурссангүй. Тэр хоёр Ленинградад очоод Нацагдорж Н.Г.Толмачевийн нэрэмжит цэргийн улс төрийн академид, Пагмадулам Дорно дахиныг судлах дээд сургуульд суралцсан нь зарим эх сурвалжаас тэртэй тэргүй мэдэгджээ. Тэр үеийн цөөхөн монголчууд үе үе цуглардаг байсны нэг жишээ нь 1926 онд Монголын төлөөлөгчид Ленинград хотноо очиход тэнд суралцаж байсан оюутнууд уулзаж буддын сүмийн үүдэн дээр зургаа татуулсны дунд Д.Нацагдорж, Пагмадулам, О.Намнандорж, С.Равдан зэрэг олон нөхөд оржээ. Намнандоржийн хувийн архивт байсан тэр зураг дээр, урт хормойтой цагаан цайвар өнгийн цув өмссөн хүүхэн хамгийн нүүрэн талд зүүнээсээ нэг дэх байранд зогссон нь Дамдины Пагмадулам ажээ. Хожим энэ зураг Д.Нацагдоржийн "Бүрэн зохиолын гуравдугаар боть"-д хавсралт болж хэвлэгдсэн байна билээ. Доктор Бямбын Ринчен (1905-1977) Москвад хэвлүүлсэн "Принцесса и другие новеллье" (1972) номынхоо оросоор бичсэн оршилд, Ленинград хотноо сурч байх үеэ дурсаад, "Тэр үед аль нэг сэдэв сонгож аваад шүлэг бичихэд зургаан хөвгүүнээс хоёр бүсгүй хождохгүй байсны нэг нь Пагмадулам" гэсэн бий. Хоёр дахь нь бас л Наймаа хотын уугуул Хандсүрэн байжээ. Ер нь дандаа Нацагдоржийн "сүүдэрт" орчихоод тод харагдаж өгөхгүй байсан Пагмадуламын талаар хамгийн тодорхой үг дуугарсан хүн Б.Ринчен гуай болж таарав. Тэрбээр "Боржигон Нацагдорж" (1966) хэмээх дурсамждаа "Нас залуу тэр үеийн Монголтой хүний уншин мэдэх зүйлсийн цөмийг шахуу гүйцээснээрээ, Ленинград хотноо суралцаж байсан хорин хэдэн монгол оюутны дунд дээгүүр суурь эзэлж, Нацагдоржийн дайтай түүх бичиг үзсэн хүн тэдгээр оюутны дотор дөрөв таваас илүү байгаагүйн дунд Нацагдоржийн гэргий Пагмадулам гэдэг эмэгтэй, уг нь хүрээний Наймаа хотын унага, тэр монгол бичиг ном их үзсэн залуусын тоонд ордог байлаа" гэж дурсаад тийм болохын учир шалтгааныг хэлсэн байна. "Тэр бас аргагүй юм. Тэр үед хүрээний Наймаа хотын залуучуудын дунд бичгийн боловсрол зэргээр тэргүүлж байсан" хэмээн тайлбарлажээ. Долоо хоногийн хагас сайны орой тийнхүү цуглаж элдвийг хэлэлцэхэд Пагмадулам ана, мана оролцож байсныг Ринчен гуай дурсаад "Пагмадулам Наймаа хотын хүн болохоороо хятад ярианы хэлтэй. Эндээс аваачсан Самбуутай янжуур зуугаад, сэнгэнэсэн утаа баагиулсан, бидэнтэй уншсан түүх бичиг, Наймаа хотын хуучцуулын зан заншил, инээдтэй ханиадтай юм ярьж суудаг сан" гэснээс үзвэл мэдлэг боловсролын хувьд нилээн дээгүүр үнэлэгддэг байсныг эндээс харж болно. 
Үргэлжлэл бий. 

