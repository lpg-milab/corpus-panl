Ээдрээтэй утасны үзүүр бүхэнд Ерөнхийлөгч

"Дархан цаазат Богд хан уулын Арцатын аманд хууль ёсны зөвшөөрөлгүй айлууд буучихаад нүүдэггүй ээ" гэсэн мэдээллийн дагуу Арцатын амыг зорилоо.
Дархан цаазтай уулын ам бүхэнд дураараа авирлагсад шигчихээд хууль дүрэм гажуудуулж байдаг тухай бишгүй дээ л нэг цуурдаг билээ. Тэгээд үгэнд ордоггүй гайхлуудыг сурвалжлахаар явж байгаа минь тэр. Зургадугаар сарын 3-ны өдөр Арцатын аманд зөвшөөрөлгүй амьдарч байсан гурван айлыг нүүлгэх нь нүүлгэж. Айл байсан буурь нь онгойж харлаад байж байна. Харин задарсан айлуудыг цагдаагийн хүчээр нүүлгэсэн тухай орчин тойрныхон нь ярьж байна аа. Хуулиа мэддэггүй нөхдүүдийг хүчээр нүүлгэх нь юу нь буруу байхав дээ гэсэн шүү юм бодож зогстол Ерөнхийлөгч Н.Энхбаярыг ирэхээс өмнө нүүлгэсэн болж таарлаа. Тэр өдөр Ерөнхийлөгч бараа болоочдоо дагуулан баахан солонгосчуудтай хамт морилон очиж. Бас лам нартай хамт ирсэн гэнэ. Тэгээд Арцатын амыг өгсч очих газартаа очоо биз хэмээн эх сурвалж уурсангуй өгүүлж байна. Яагаад Ерөнхийлөгч ирэхийн өмнөхөн тэр айлуудыг хог цэвэрлэж байгаа юм шиг хөөчихдөг билээ гэсэн гайхшрал хариу нэхээд болдоггүй. Энэ аманд уг нь хэдэн жилийн өмнө солонгосчууд мод тарьж өгчээ. Нөгөө хэдэн мод нь ургах ч биш, ургахгүй ч биш байж л байна билээ. Хуулиараа хамгаалагдсан дархан цаазат газар айл ч бууж болохгүй гэсэн заалттай гэнэ. Гэтэл "Цэвэр орчин" ТББ тэнд газар авчээ. Хэдэн га газрыг ямар зориулалтаар авсан тухай байгаль хамгаалагчаас нь асуувал "мэдэхгүй" гэдэг ганцхан үгийг хэлээд мөрөө хавчаад болдоггүй. Харин өмнө нь ажиллаж байсан байгаль хамгаалагч нь "Цэвэр орчин" ТББ зөвхөн Арцатын аманд төдийгүй Жаргалант, Нүхтийн аманд ч нэлээд хэдэн га газар авсан юмдаг. Юу хийдэг хаана байдаг компани юм бүү мэд. Ямар ч байсан газар авсан л гэдэг юм. Үзэгдэж харагдаж байсан удаагүй. Энд зөвхөн "Цэвэр орчин" ч биш Ерөнхийлөгчийн ээж Бүдханд гэдэг хүний нэр дээр ч газар бий байх шүү" гэлээ. "Дархан цаазат газар яахаараа газар авчихдаг байна аа" хэмээвэл "Байгаль орчны сайдаар У.Барсболд ажиллаж байхдаа л гарын үсэгтэй зөвшөөрлийн бичиг өгсөн юм билээ" гэв. Тэд газар авч болоод байхад бид яагаад байж болохгүй гэж гэсэн мөчөөрхөл түүний ярианаас үнэртээд байгаа биз. Ажлаа өгчихсөн байгаль хамгаалагч маань тэгсхийгээд "миний мэддэг орос хэл дууслаа" гэсэн шиг таг чиг болчихлоо. Дахиад юу ч асуусан хариулдаггүй. Ингээд "Цэвэр орчин" ТББ-ын эрэлд гарлаа. Хэн ч халдашгүй дархан цаазтай газар Байгаль орчны сайдын гарын үсэгтэй зөвшөөрөл авч чаддаг ямар хүмүүс байдгийг бас юу хийх гэж байгааг нь олох л гэж тэр шүү дээ. ТББ бол Монгол Улсын хуулиар татвар төлдөггүй. Тиймээс татварын газраас хайгаад нэмэргүй нь тодорхой. Гэтэл нөгөөх байгууллага чинь ХЗДХЯ-нд бүртгэлтэй байж байна. 2003 онд бүртгүүлж 3007 гэсэн тоот гэрчилгээ авчээ. Хамгийн гайхалтай нь "Цэвэр орчин" ТББ-ын эзэн нь Р.Бүдханд гэж байна. Энэ хүн Ерөнхийлөгчийн ээж болж таарлаа. Ингээд Арцатын аманд Ерөнхийлөгчийг ирэхэд айлуудыг хөөж нүүлгэсэн, дархан цаазтай газар "Цэвэр орчин" ТББ газар авсны учир тайлагдав бололтой. Өнгөрсөн 2004 оны нэгдүгээр сарын 7-ны өдөр Н.Энхбаярын Засгийн газарт Байгаль орчны сайдаар ажиллаж байсан У.Барсболд "Зарим тусгай хамгаалалттай газрын хилийн заагийг өөрчлөх тухай" хуулийн төслийг боловсруулж УИХ-д оруулж байжээ. Засгийн газраас санаачилж танхимаараа дэмжигдсэн тэр төсөл УИХ-ын босгыг даваагүй юм даг. Тэгэхээр хуулийн төсөл дараа нь газар өгч байсан баримтууд хоорондоо ямар нэг сэжмээр уялдаж байгаа юм биш биз. Тэгээд ч У.Барсболдыг 2000 оны УИХ-ын сонгуулийн өмнө МАХН-ын цагаан байрны өмнө цоо шинэ 21 фурган автомашин зогсоож байгаад түлхүүрүүдийг нь мөнгөн царан дээр тавьж тухайн үеийн намын дарга Н.Энхбаярт гардуулан өгч, дараа нь МАХН үнэмлэхүй ялалт байгуулсны дараа Байгаль орчны сайдаар тохоон томилогдож байсан тухай хэвлэлүүд бишгүйдээ л нэг бичиж байсан билээ. Ийм хэмжээний бэлэг, тэр дайны яриа хэлцлийн ард хэдхэн га газар ээжийнх нь нэр дээр олгох ч бараг жам ёсны үзэгдэл зүйл байлгүй дээ. Хууль зөрчиж дархан цаазат газар зөвшөөрөлгүй буусан айлуудын тухай жирийн нэг сурвалжлагын ард Ерөнхийлөгч байж байдаг байна шүү. Бас Гандантэгчинлэн хийдийн Гадаад харилцааны даргаар ажиллаж байсан мундаг боловсролтой сэхээтэн гэгдэх Баатар гээчтэй ярилцлага хийхээр сураглавал мөн л Ерөнхийлөгчийн "ТВ-9" телевизийг анхлан Монголд оруулж ирэхэд чухал үүрэг гүйцэтгэсэн хүн гэх нь чих дэлсээтэхэв. Жаргалантын аманд солонгосчуудаас бэлгэнд өгсөн гэх 20 гаруй байрны сургаар яваад очиход бас л одоогийн Ерөнхийлөгчийг Ерөнхий сайд байхад нь бэлэглэсэн бөгөөд ээж нь өөрөө очиж байрныхаа засал чимэглэлийг хийлгэсэн гэнэм. Энэ янзаараа бол ээдрээтэй утас бүхний үзүүрт ноён Ерөнхийлөгч байж таарах нь. Эцэст нь үзэг нэгт нөхдөдөө хандаж уриалахад ээдэрч, орооцолдсон утасны үзүүрээс хамтдаа татвал яасан юм бэ. Олуулаа нийлээд хамтдаа татаад байвал хөврөх нь амархан байж магадгүй шүү дээ. 
Л.Мөнхбаясгалан