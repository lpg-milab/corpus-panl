Хурганд өгөх агьтай ногоон өвстэй байхад айх зүйлгүй дээ

Малчны хотонд төлийн дуу цангинаад, өтөг бууц үнэртээд үнэхээр сайхан байна. Нар жаахан ээх ч үе үе ширүүн салхитай өдөр Төв аймгийн Баянчандмань сумын Эрдэнэ багийн Зүүн мухар гэдэг газар хаваржиж буй малчин Н.Гандоржийн хотонд очлоо.
Залуу малчин Н.Гандорж өдгөө 28 настай. Тэдний малын тоо толгой нь хэдийнэ 1000 хол давжээ. Түүнтэй цагийн байдлын талаар хэсэг хөөрөлдлөө. -Та сайхан хаваржиж байна уу? -Сайхаан. Та нар сайн явж байна уу. -Мал төллөөд ид ажлын үе, хэр зүтгэж байна даа? -Тэгэлгүй яахав. Малчин бидний хувьд ажлын ид үе эхлээд байна. Цаг, өдөр алдаж болохгүй үе. Төлөө нэг гэлтгүй эсэн мэнд бойжуулахын тулд өдөр шөнийг ялгалгүй л ажиллаж байна. Энэ өдрүүд чинь малчдын жинхэнэ зовдог цаг даа. Салхи шуурга их тавьж байна. -Одоогийн байдлаар хичнээн төл аваад байна? -200 гаруй тал авлаа. Хонь ид төллөж байна. Өнгөрсөн сарын 20-доор эхний төлөө авсан. Ямаа маань ч төллөж байна. Одоогоор хорогдолгүй мал сүрэг маань гайгүй төллөж байгаа. -Өнөөдөр хэдэн хонь хургалсан бэ? -Сая бэлчээр дээр арван хонь хургалж, 11 төл авлаа. Нэг ихэртэй. -Малын жилбэ ямар байна? -Сайн сайн. Энэ жил ер нь жигд сайхан байна. Хурга, ишгээ ч голох нь бага. Харин өвсний гарц жил ирэх тутам муудах юм. -Эхний төлөө авахад хүндрэл байв уу? -Тэр чинь л их хүнд дээ. Эхний төлөө эсэн мэнд бойжуулбал цаашдаа жигдрээд сайхан болчихдог юм. Төлөө дааруулахгүй хуурай отог бууцаа бэлдээд, хурганд өгөх агьтай ногоон өвстэй байхад айх зүйлгүй дээ. -Танайх хэдэн хошуу малтай вэ? -Дөрвөн хошуу, 1000 гаруй малтай. Тэмээгүй. Энэ жил залуу мянгат малчин боллоо. Нутгаасаа ууган нь болсон. -Хэдэн жил мал маллаж байна? -11 жил мал дагалаа. Анх 50 гаруйхан толгой малтай жаал малчин болно гээд явж байлаа. Мал их сайхан л даа. Нэг өсөөд эхлэхээр урамтай байдаг юм. Би чинь 2002 онд 1000 гаруй малтай болсон ч зуданд алдаад 200 орчимтой л үлдсэн. Хот харлаад хэцүү л байсан. Гэвч төлөө сайн аваад том зорилго тавьж ажилласаар өнөө жил хуучин тоондоо хүргэж чадлаа. -Малаа мянга хүргэчихээд сууж байх сайхан биз? -Бидний ажлын үр шим л дээ. Сайхан байлгүй яахав. Гэхдээ одоо цагт тооны хойноос биш чанарыг урьтал болгох нь зөв юм шиг байна. Эрчимжсэн аж ахуй руу шилжих санаа бий. Сүүний чиглэлийн үхэр өсгөх санаатай. Мөн махны чиглэлийн илүү нугаламтай хонь авсан байгаа. Ер нь малынхаа сүргийн бүтцийг өөрчилнө дөө. -Зуданд малаа алдчихаад шантарч байсан уу? -Шантарна аа. Элдвийн л юм бодогдоно. Хот хүрээ ордог ч юм уу гээд. Гэхдээ мал маллахын сайхныг мэдэрсэн хүн чинь чаддаггүй юм байна. Малаа дагаад амьдардаг. -Малчин болоход эхлээд туршлага дутна биз? -Дуталгүй яахав. Одоо ч мэдэхгүй, чадахгүй юм их л байдаг. Гол нь нутгийн сайхан ах нарын үгийг сонсч, авах гээхийн ухаанаар хандвал малчны ухаанд төгс суралцана гэж боддог. Мөн алдаа гэдэг чинь хүнийг улам хурцалж, туршлага суулгаж өгдөг юм байна. -Ам бүл хэд вэ? -Хоёулаа. Удахгүй зунаас бүл нэмэх байх. Эхнэр маань давхар биетэй. -Туслах малчинтай юу. Хоёулаа энэ олон мал маллах хүнд биш үү? -Туслах малчин байхгүй ээ. Хоёр зэрэг зүтгэхэд болох л юм. Мөн манай ахын хүүхдүүд амралтаараа ирж тусалдаг юм. -Малын хулгай энэ хавиар их байна уу? -Харин ч гайгүй шүү. Ер нь малын хулгай чинь малчин биднээс шалтгаална л даа. Малаа хараа, хяналтгүй салан задгай тавиад явчихвал тэр хэмжээгээр хорогдол үүснэ. Улаан цагаан аваад явах хүн байхгүй ээ. -Ногоо тарьдаг уу? -Хэрэгцээгээ хангах зорилгоор хэдэн га газар ногоо тарьдаг юм аа. -Ямаагаа самнаж эхэлсэн үү? -Тун удахгүй самнана даа. Одоо чинь ноолуурын улирал эхэллээ. Ноолуур үнэд ороогүй байна лээ. Манайх жилд 50 орчим кг ноолуур авдаг. Ханш нь өсөхгүй бололтой. -Хотод мах үнэд ороод байгаа. Малчид хонь, ямаагаа хэдээр өгч байна? -Махны үнэ тэнгэрт хадлаа л гэж яриад байх юм. Гэтэл бидний зарж байгаа малын үнэ огт өсөөгүй шүү. Хэзээний 35 мянга байсан борлон одоо ч хэвээрээ. -Та хэддүгээр анги төгссөн бэ? -Наймдугаар анги төгсөөд сантехникийн болон жолоочийн мэргэжил эзэмшсэн. Одоо жолоочийн мэргэжлээ ашиглаж байгаа. "Портер" унаад л. Хөдөөгийн ажлыг "Портер" машин их нугалж байна. -Морь уядаг уу? -Сумандаа сайхан уралдах дуртай. Миний морьд эхний аравт давхина шүү. 
Б.Бадмаа
