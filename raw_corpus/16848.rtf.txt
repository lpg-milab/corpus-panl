№258 (16848)        
1987 оны аравдугаар сарын 28.
МЭРГЭЖИЛТИЙ ӨГӨӨЖ

<< Үр ашиг, чанар дээшлүүлэх, төлөвлөлт, удирдлага, аж ахуйн механизмыг боловсронгуй болгох шинэ зорилтыг дэвшүүлж тавихдаа Намын Төв Хороо улс ардын аж ахуйн бүх салбарт байгаа боловсон хүчний нөөцөнд тулгуурлаж, түүнийг иш үйл болгож байна >> гэж МАХН-ын Төв Хорооны III бүгд хурал дээр нөхөр Ж. Батмөнх хэлсэн билээ. 

Сэлэнгэ аймгийн << Найрамдал >> сангийн аж ахуй ерөнхий инженер, БНМАУ-ын Ардын Их Хурлын депутат Ж. Авирмэд, Багануурын нүүрсний уурхайн инженер механикч, МАХН-ын XIX их хурлын төлөөлөгч Ж. Хишигт, Улаанбаатарын махконсервын комбинатын инженер Н. Махвал, хүүхдийн клиникийн төв эмнэлгийн их эмч, Ардын Их Хурлын депутат А. Нансалмаа, хөнгөн, хүнсний үйлдвэрийн эрдэм шинжилгээ, зураг төслийн институтийн инженер Д. Сосорбурмаа нарын зэрэг шинийг санаачилж, хоцрогчдод туслан халамжилж, үйлдвэрлэлийн технологи, удирдлагыг боловсронгуй болгох үйл хэрэгт хошуучлагч сэхээтэн, мэргэжилтний эгнээ улам өргөжсөөр байна. 

Аль ч салбар, үйлдвэр аж ахуйн газар, байгууллагын ажилд өөрчлөлт шинэчлэлт хийх, боловсронгуй дэвшилт арга технологи нэвтрүүлэх, аж ахуйн механизмыг төгөлдөржүүлэхэд боловсрол мэдлэг, нийгмийн идэвх сайтай мэргэжилтэн сэхээтний үүрэг шийдвэрлэх ач холбогдолтой юм. Гэтэл боловсролтой сэхээтэн, мэргэжилтний нэлээд хэсэг нь ажил үйлдвэрлэл дээр өсөхгүй, санаачилга чадвар дутагдах эсвэл ажлын хариуцлага алдаж улсад хохирол учруулах, дундыг баримтлан амиа хоохойлж идэвхгүй ажиглагч байх зэргээр өгөөж муутай ажиллаж байна. Дорнод аймгийн усны аж ахуйн барилга конторын инженер Б. Цэрэндаш, инженер гидрогеологич 3. Үржинсүрэн, Ц. Баярням нар мэргэжлийнхээ ажилд мэдлэг дутаж усны судлыг олохгүй дахин дахин өрөмдүүлж зөвхөн энэ онд 140 гаруй мянган төгрөгийн үргүй зардал гаргажээ. Дээд мэргэжлийн дипломтой боловч түүнээ зөвтгөх чадвар мэдлэггүй иймэрхүү << мэргэжилтнүүд >> үйлдвэрлэлийг эрчимжүүлэх байтугай мэдээжийн технологи, горим журмыг ч зөрчиж гологдол гаргадаг байна. 

Нийгмийн үйлдвэрлэлийн давшингуй хөгжил, шинжлэх ухаан техникийн дэвшил, хөдөлмөрчдийн боловсрол соёлын түвшин, үйлдвэрлэлийн харилцаа, аж ахуйн механизмыг шинэчлэн сайжруулах зэрэг олон бодит хүчин зүйл аль ч салбарын мэргэжилтнээс гүнзгий мэдлэг, мэргэжлийн өндөр чадвар, санаачилга шаардаж байна. Өнгөрөгч онд хөнгөн, хүнсний аж үйлдвэрийн газруудын эдийн засагч, нягтлан бодогч нарыг аттестатчилсан дүнгээс үзэхэд долоон хүн тутмын нэг нь туйлын хангалтгүй дүн үзүүлсэн нь ноцтой асуудал мөн. Тэрчлэн улс ардын аж ахуйн салбаруудад дээд, тусгай мэргэжлийн дунд сургууль төгссөн 17, 2 мянган хүн одоогоор мэргэжлийн бус ажил хийж байгаа нь оюуны потенциалын томхон алдагдал төдийгүй боловсон хүчнийг бэлтгэх, хуваарилах, давтан сургах ажилд тэсвэрлэшгүй дутагдал оршиж байгаагийн зохисгүй нэг баримт юм. Юуны урьд диплом, гэрчилгээ олж авах сонирхлын үүднээс дээд, тусгай мэргэжлийн Дунд сургуульд тохиолдлоор шахам элсдэг хүмүүс олон байгаагаас гадна сургалтын чанар хангалтгүй, хүүхэд залууст багаас нь мэргэжлийн зөв чиг баримжаа олгож, тухайн үйлдвэрлэл, ажил мэргэжилд үнэнхүү сэтгэл, зүтгэлээ зориулсан залуусаас шалгаруулан мэргэжилтэн бэлтгэх талаар дутуу анхаардгийн уршиг ийм юм. 

Шинжлэх ухаан - техникийн хөгжил асар их түргэссэн эрин үед олон жилийн өмнөх орчуулгын сурах бичгээр хичээл зааж, хоцрогдсон машин техник дээр оюутан сурагчдыг дадлага хийлгэж, техникийн дэвшлийн тэргүүлэх чиглэлээр өнгөц мэдлэг олгох нь тэвчиж болшгүй хоцрогдол мөн. Салбарын яам, газрууд боловсон хүчний хэрэгцээ захиалгыг ул үндэстэй боловсруулж төлөвлөхөөс эхлэн их, дээд сургууль, техникумийн сургалтын материаллаг баазыг шинэчлэн бэхжүүлэх, тэдгээрийг өндөр боловсролтой, өргөн мэдлэгтэй эрдэмтэн багш нараар хангаж, нийгмийн шинэ эрэлт шаардлагад тохирохуйцаар сургалтын программыг өөрчлөн сайжруулах талаар Дээд, тусгай дунд боловсролын улсын хороо, БНМАУ-ын Ардын боловсролын Яам өөрчлөлт хийх хэрэгтэй байна. Сургалт, үйлдвэрлэл, шинжлэх ухааны дэвшлийн уялдааг эрс сайжруулж, инженер, эдийн засагч зэрэг мэргэжилтнийг тодорхой үйлдвэр, аж ахуйн газрын захиалгын дагуу тэдгээртэй хийсэн аж ахуйн гэрээний үндсэнд тулгуурлан сургах, мэдлэгийг амьдралтай нягт холбох, мэргэжилтний өгөөжийг дээшлүүлэх тухайд онцгой анхаарах цаг болжээ. 

Дээд, дунд, тусгай боловсрол эзэмшсэн залуу боловсон хүчнийг үйлдвэрлэлийн анхны дамжлагаас шат ахиулан ажиллуулах журмыг зөрчих, эсвэл үндсэн ажлаас хөндийрүүлэн мэргэжлийн бус ажил хийлгэх, тэдэнд тавих зарчимч шаардлагыг сулруулж зөвхөн бичиг цаасаар хөөцөлдөх, хэлбэрдэх зэрэг хуучирсан арга ажиллагаанд дасгах нь мэргэжилтнийг хоцрогдолд амархан оруулах үр ашигтай юм. Нөгөө талаар аж ахуй, соёлын зарим удирдлага үндэсний боловсон хүчний чадварыг дутуу үнэлэх, мэргэжилтэй залуучуудад үл итгэх, тоомсорлохгүй хандлага гаргах, өөрсдөө хийчихээр зүйл дээр ч гадаадаас мэргэжилтэн урихыг урьдал болгох, урьсан хойноо тэднээс суралцахгүйгээс дахин дахин урихад хүрдэг зуршлыг ч өөрчилбөл зохино. 

Мэргэжилтнийг давтан сургах, аттестатчилах системийг чанаржуулан, нэг мэргэжилтэнд ногдох ажлын хуваарь, нормативыг тодорхой болгож, эдийн засгийн арга, урамшууллын хэлбэрийг нөлөөтэй ашиглах тэдний ажлын чанар, эцсийн үр өгөөжтэй уялдуулан цалин хөлсийг ялгавартай тогтоох, гадаадын мэргэжилтнийг орлон ажилласны нэмэгдэл олгох зэрэг заавар журмыг үйлдвэр, албан газарт тууштай мөрдөж хэрэгжүүлэх нь чухал байна. 

Эцсийн дүнд эх орны хайр халамжаар дээд болон тусгай дунд боловсрол олсон ямарваа мэргэжилтэн нийгмээс баталгаатай цалинжиж байдгийнхаа хувьд ч, мэдлэг мэргэжилтэнтэй сэхээтэн хүний хувьд ч нийгмийн дэвшил хөгжлийг түргэсгэхэд хувь нэмрээ оруулж, идэвхтэй бүтээлч байр сууринаас ажиллах нь тэдний эх оронч ариун сэтгэл, шинэ ёс суртахууны бодит хэмжүүр болох ёстой. 

