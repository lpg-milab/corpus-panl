№294 (16884)  
1987 оны арван хоёрдугаар сарын  9,
Хэсгийг хэрхэн байгуулав?

- Одоо улсын хэмжээгээр 1348 хэсэг байгаагийн 1230 нь бригадгүйгээр бие даан ажиллаж байна. 

- Хэсэг байгуулахдаа хэлбэрдэн оромдож, тооны хойноос хөөцөлдөж байна. 

- Хэсэг нь малчдын нийгмийн асуудлыг оновчтой шийдвэрлэж тэдний хөдөлмөр зохион байгуулалтыг боловсронгуй болгоход туслах ёстой. 

Хөдөө аж ахуйн нэгдлийн мал аж ахуйн хөдөлмөрийн зохион байгуулалт, нормчлол, хөлсний системийг боловсронгуй болгох тухай тогтоолыг МАХН-ын Төв Хороо 1986 онд гаргаж хөдөө аж ахуйн нэгдлүүд өөрсдийн өвөрмөц онцлогт тохирсон хөдөлмөр зохион байгуулалтын хэлбэрийг зөв сонгож хэрэгжүүлэх талаар тодорхой заалт өгсөн билээ. Юуны урьд анхан шатны нэгжийн хувьд мал аж ахуйн суурийг боловсронгуй зохион байгуулалттай болгох малчдын хөдөлмөрийг аж ахуйн хэсэг буюу бригадын хүрээнд хамт олны дэвшилт хэлбэрээр зохицуулж, аж ахуйн дотоод тооцоон дээр үйлдвэрлэлээ бие даан эрхлэх журамд оруулж материаллаг баазыг нь бэхжүүлэх, хөлсийг хүн бүрийн хөдөлмөрийн бодит үр дүнтэй уялдуулж, улмаар малчдын хөдөлмөр, ахуй, соёлын нөхцөлийг сайжруулахад нөлөөлөх нь чухал юм. 

Мал аж ахуйн хэсгийг материаллаг баазаар бэхжүүлж, малчдын хөдөлмөрийг хорших үндсэн дээр шинжлэх ухааны ололт, дэвшилт технологи. тэргүүн туршлагыг нэвтрүүлснээр хөдөлмөрийн бүтээмжийг дээшлүүлж, эдийн засгийн үр ашгийг нэмэгдүүлэх, улмаар малчдын хөдөлмөр, ахуй, соёлжилтын нөхцөлийг дээшлүүлэхэд түлхэц өгөхүйц хэмжээнд хүргэх шаардлагатай байна. Хэсгийн үйлдвэрлэлийн чиглэлийг харгалзан бүс нутаг тогтоож, түүний дотор өвөлжөө, хаваржаа, тэнд барьж байгуулсан хашаа хороо, уст цэгийг эзэмшүүлэх, бололцоотой газарт хадлангийн талбайг хуваарилах, хэсгийн нутаг дэвсгэрт байгаа малчдын өрх, хүн амыг харьяалуулах, тэрчлэн трактор, ердийн хөсөг эзэмшүүлэх зэргээр бэхжүүлэх нь чухал юм. 

Архангай аймгийн Чулуут сумын << Шинэ амьдрал >> , Баян-Өлгий аймгийн Дэлүүн сумын << октябрийн >> зэрэг тал аж ахуйн хэсгийг сайн ажиллуулж байгаа нэгдэл улам олширч байна. Дорноговь аймгийн Сайхандулаан сумын << Говийн хөгжил >> нэгдлийн Бууралын хэсэг сүүлийн гурван жилд үйлдвэрлэлийн даалгавраа бүх үзүүлэлтээр нь биелүүлсний дотор сууриудын ажиллагаа жигд сайжирч 17 сууриас 15 нь үйлдвэрлэлийн даалгавраа давуулан биелүүлж аж ахуйн дотоод тооцоотой, малын алдагдалгүй, өр төлбөргүй ажиллаж байна. Өвөрхангай аймгийн Өлзийт сумын << Оч >> нэгдлийн Галсанжав ахлагчтай таваарын малын хэсэг нэгдлийнхээ бүх эр хургыг хариуцан авч, бэлтгэлд дунджаар 30 кг цэвэр жинтэй тушаасан байна. 

Нэлээд аймагт энэ онд мал аж ахуйн хэсэг байгуулах ажил идэвхжиж. бригадгүй бие даасан хэсгийн тоо 844-өөр нэмэгджээ. Гэвч дан тоо хөөцөлдөж хэлбэрдэх хандлага гаргаснаас бригадын нэр ханган өөрчилснөөр хэсэг болголоо гэх буюу дээрээс нь захиргааны аргаар тулгаж хэсэг байгуулсан тохиолдол ч гарчээ. 

Шинээр зохион байгуулагдсан хэсэгт үйлдвэрлэлийн зориулалттай материаллаг баазыг орон нутгийн хямд материалаар, аж ахуйн аргаар барьж байгуулах, улирлын чанартай олон хүний хүч шаардах ажлыг зориулалтын эдгээр дэг, талбай, бааз цогцолбор дээр хамтын хүчээр, хөдөлмөр хөнгөвчилсөн аргаар зохион байгуулах дэвшилт технологи, тэргүүн туршлага нэвтрүүлэх талаар санаачилга дутаж байна. Мал аж ахуйн хэсгийн зохион байгуулалтад шилжээд гурваас дөрвөн жил болж байгаа Баянхонгор Дорноговь аймагт ч хэсгийг материаллаг баазаар бэхжүүлж хөдөлмөр хорших үе шатны ажиллагаа хоцорсон зэргээс аймгийн хэмжээнд эдийн засгийн тодорхой үр дүн харагдахгүй байна. Хэсэг ашиггүйгээс биш, харин хэсгийг зохих үе шатны дагуу үр дүнтэй зохион байгуулж, ажлыг нь хэвшүүлэхгүй хэлбэрдсэнтэй холбоотой юм. 

МАХН-ын Төв Хороо Завхан аймгийн намын хорооны нэгдүгээр нарийн бичгийн дарга Ц. Содномжамц, Өвөрхангай аймгийн Богд сумын намын хорооны нарийн бичгийн дарга С. Очир нарын сонсголыг авч хэлэлцээд тогтоол гаргасан билээ. Нэгдэл тус бүрийн онцлогийг харгалзахгүй, материаллаг бааз, боловсон хүчний хангамж, нам, олон нийтийн байгууллагын зохион байгуулалт, бусад бэлтгэлийг судалж хангахгүй, ач холбогдлыг нь сурталчилж ойлгуулахгүйгээр кампаничилж, тооны хойноос хөөцөлдөж, нийтээр нь хэсгийн. зохион байгуулалтад шилжүүлэх хандлага гарч байгааг дээрх тогтоолд буруушаан тэмдэглэсэн юм. 

Удирдах чадвартай боловсон хүчнийг бэлтгэх ажилд хангалтгүй байгаа атлаа хэсгийг бие даалгах нэрийдлээр ямар ч туслалцаа дэмжлэггүй орхих, түүгээр ч барахгүй бүх ажлыг хэсэг рүү түлхэх дутагдал зарим газар гарсан байна. Тухайлбал Баян-Өлгийн Ногооннуур, Дорноговийн Мандах суманд төвийн ажилчин, албан хаагчдын иргэний үүргийн биелэлтийг мал аж ахуйн хэсгийн ахлагчдад хариуцуулж, ажлыг нь хүндрүүлжээ. 

Хэсэг нь зөвхөн мал аж ахуйн үйлдвэрлэлийн үр ашгийг дээшлүүлэхэд чиглэсэн төдий биш, хөдөөгийн хөдөлмөрчид, малчдын нийгмийн асуудлыг зүй зохистой шийдвэрлэх дэвсгэр нөхцөлийг бүрдүүлэхэд дөхөм үзүүлэх ёстой. Ингэж чадаагүй цагт нэр хаяг сольсон төдий өнгөц зүйл болж хэсгийн нэр хүнд, ач холбогдол буурч болох юм. Мал аж ахуйн хөдөлмөрийн зохион байгуулалт, нормчлол, хөлсний системийг боловсронгуй болгоход Хөдөө аж ахуйн Яам, Нэгдлийн холбооны дээд зөвлөлөөс эхлээд аймгийн намын хороо, ардын депутатын хурлын гүйцэтгэх захиргаад мал аж ахуйн хэсгийн хэлбэрийг мэдлэгтэй, зөв ашиглах, хяналт туслалцаа үзүүлэх, зохион байгуулалтын удирдлагаар хангах, иж бүрэн арга хэмжээ авах хэрэгтэй байна. 

