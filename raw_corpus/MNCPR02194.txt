Эрх зүйт төрийн гурван өндөрлөг гэж хэн бэ буюу орчин үеийн эрх зүйн онигоо

Нийгмийн дунд эрх зүйн зарим алдаатай ойлголтууд гарч байгаа тул таны эрх зүйн мэдлэгт тань нэмэр болох үүднээс энэ нийтлэлийг бичье гэж бодлоо. Уншигч танд ойлгомжтой болгох үүднээс хуулийн бус энгийн хэллэгээр тайлбарлахыг зорьсон болно.
Мөн гарчгаа зүгээр л "Төрийн гурван өндөрлөг гэж хэн бэ?", эсвэл "Эрх зүйн онолын алдаатай ойлголтууд" гээд нэрлэж болох байсан ч "эрх зүйт" төр гэж тодотгох шаардлагатай юм байна гэж бодлоо. Ингэж тодотгосны учир нь Монгол Улсын иргэн та бид хуулийг дээдэлсэн эрх зүйт төрд амьдарч байгаа шүү, эрх зүйт төрийн тулгын гурван чулуу нь чухам хэн бэ гэдгийг ойлгуулж, сануулахын тулд билээ. Ямар ч хүн тодорхой нэг ойлголттой болж байж аливаа зүйлийг хийж эхэлдэг. Бид ямар ч ойлголтгүй таг харанхуйгаар хууль, эрх зүйг дээдлэх нь төрийн үйл ажиллагааны үндсэн зарчим мөн гэж 1992 оны Үндсэн хуулийн I бүлэгт оруулаагүй нь мэдээж. Улсын баяр наадам, цагаан сар, зарим нэг томоохон арга хэмжээний талаархи мэдээллийг харж байхад "Манай төрийн гурван өндөрлөг болох Ерөнхийлөгч, УИХ-ын дарга, Ерөнхий сайд гурав маань гурвуулаа оролцлоо. Тийм малгай, бүс, дээл, гутлаар гангарсан нь олны харааг яах аргагүй булааж байлаа, зохисон гэдэг нь ванлий" гэх мэтээр ярьж, бичдэг болжээ. Энэ үгийг сонсоход таг сохор эсвэл "вакумжуулсан" орчинд амьдарч байгаа хүн ярьж, бичиж байгаа юм шиг ойлгогдохоор байна. Төрийн гурван өндөрлөг бол УИХ-ын дарга, Ерөнхий сайд, Ерөнхийлөгч гэсэн энэ ойлголтыг хэн гээч их мэдэх нь анх гаргаж ирсэн нь сонин. Хуульчдын хувьд сониноор барахгүй инээдтэй хэрэг. Эсвэл хэн нэг нь зориудаар санаатай гаргаж ирэв үү гэсэн хардлага төрмөөр. Бид ардчилсан, хууль дээдэлсэн, эрх зүйт төрийн тогтолцоог сонгосоор нэлээд хугацаа өнгөрч байна. Тодорхой хэлбэл, 14 жил өнгөрсөн байна. Энэ өнгөрсөн 14 жилийн хугацаанд бид өөрсдийн сонгосон эрх зүйт төрийнхөө талаар ямар хэмжээний ойлголттой болсон бол... Юуны өмнө та бидний байгуулахыг зорьж байгаа зөвхөн хуульд захирагддаг тэр шударга эрх зүйт төр юунаас бүтэж, юунд голлон тулгуурлаж оршин тогтнодог юм бэ гэдгээс эхлэх нь зүйтэй. Эрх зүйт төрийн үндсэн гурван гол тулгуур салаа мөчир нь шүүх эрх мэдэл, хууль тогтоох эрх мэдэл, гүйцэтгэх эрх мэдэл гурав юм. Зарим тохиолдолд эрх мэдэл гэсэн энэ үгийн оронд "засаглал" гэдэг үгийг хоршин хэрэглэдэг. "Засаглал" гэдэг нь Монголын нууц товчоо, "Их засаг" хуульд гардаг "засаг" гэдэг үг шиг засан тохинуулах, засаглан захирах гэсэн утгатай гэж зарим эрдэмтэн, судлаач нар тайлбарладаг л даа. Гэхдээ энэ удаад шүүх засаглал, хууль тогтоох засаглал, гүйцэтгэх засаглал гэвэл хуульч биш хүнд нэг л нүсэр том дарангуйлагч шиг, зөвхөн захирах гэсэн утга агуулга, өнгө аястай сонсогдож болох юм. Миний хувьд хэрвээ хуульч, эрх зүй судлаачийн үүднээс хандаж эрх мэдэл гэдэг үгийг хоршуулан тайлбарлавал ард түмэн уг эрх мэдлийн алинд нь ч үгээ хэлж, дуу хоолойгоо сонсгож, хуулиар олгогдсон өөрийн эрхээ эдэлж чадна гэсэн үг. Эрх зүйт төрийн гурван үндсэн салаа мөчир гэж нэрлэгддэг шүүх эрх мэдэл, хууль тогтоох эрх мэдэл, гүйцэтгэх эрх мэдэл гээд бодохоор мэдээж гуравхан хүнээр төсөөлөгдөхгүй байгаа биз дээ. Тэгэхээр төрийн гурван өндөрлөг гэсэн үгийг бодолтой ярьж хэрэглэх хэрэгтэй. УИХ-ын дарга, Ерөнхий сайд, Ерөнхийлөгч гурваас төрийн гурван өндөрлөг бүрдэнэ гэж ярьж байгаа хүн шүүх эрх мэдлийг үгүйсгэгч, шүүх түүний хараат бус, бие даасан байдалд нөлөөлөх гэсэн гурван эрх мэдлийн тэнцвэрийг алдагдуулагч мэт ойлгогдоно. Энэ мэтээр эрх зүйт төрийн тулгын гурван чулууны нэг болох шүүхийг өөрийнх нь талд шийдвэр гараагүй эсвэл шийдвэр таалагдаагүй хэн нэг нь хэвлэл, мэдээллийн хэрэгслээр шүүхийн нэр хүндийг унагах, сэтгүүл зүйд нь нөлөөлж дарамтлах зорилгыг агуулсан мэдээллүүдийг их цацдаг. Хэрэг хянан шийдвэрлэх ажиллагааны нууц, давах, хяналтын шатны шүүхийн шийдвэр, хэргийн эцэслэн шийдвэрлэлт зэрэг шалтгаануудаас болоод аль ч шүүгч хэвлэл, мэдээллийн хэрэгслээр олон нийтэд үнэн зөв мэдээллийг хүргэж чадалгүй байсаар доод тал нь хоёр сар өнгөрдөг. Ингэсээр уг асуудал ч мартагдана. Шүүхийн шийдвэр нэхэмжлэгч, хариуцагчийн аль нэг талд л гарна. Өөрийн талд гарсан бол шударга гэнэ, эсрэг талд гарвал тухайн шүүгч, шүүх бүхэлдээ авлигын эзэн болж хувирдаг. Шүүх эрх мэдэл, хууль тогтоох эрх мэдэл, гүйцэтгэх эрх мэдэл гурав адилхан нэг шугамд байх ёстой. Уг "төрийн өндөрлөг"-ийн аль аль нь нэгнээсээ илүү эсвэл бага эрх мэдэл, цалин хангамжтай байх ёсгүй. Уг гурван эрх мэдэл бүгд нэг нэгнээ хянаж, харилцан тэнцвэртэй оршиж байж эрх зүйд түшиглэсэн эрүүл нийгэм бүрэлдэн бий болно. Францын нэрт хуульч Шарль Луй Де Монтеськюгийн хэлснээр /1689-1755/ Засаглалын эрх мэдэл эртний ба дундад зууны үед байнга нэг гарт төвлөрч байснаас хүмүүсийн улс төрийн эрх, эрх чөлөөг хязгаарлах болсон учир эрх мэдлийг хуваарилах ёстой гэж тэмдэглээд хууль тогтоох хийгээд гүйцэтгэх засаглалыг нэг гарт төвлөрүүлбэл эрх чөлөөний тухай ярихын ч аргагүй юм. Нэгэнт эрх чөлөөгүй нөхцөлд хараат бус, шударга шүүх мөнх оршихгүй. Шүүх эрх мэдлийг хууль тогтоох эрх мэдэлд нэгтгэвэл иргэдийн амьдрал, эрх чөлөө дур зоргын золиос болно. Хэрэв гүйцэтгэх эрх мэдэлд шүүхийг нэгтгэвэл шүүх дарангуйлагч болох бололцоотой. Хэрвээ дээрх гурван эрх мэдэл нэг гарт төвлөрвөл бүх зүйл дууслаа гэсэн үг. Энэ үг одоог хүртэл ардчилсан орнуудын баримталдаг гол зарчмын үндэс болж байгаа. Шүүх бол шүүх эрх мэдлийг хэрэгжүүлэгч байгууллага юм. Шүүх цалин хангамж, төсөв санхүү сайн бөгөөд хараат бус, бие даан ажиллавал иргэн таны зөрчигдсөн эрхийг шударга, хуулийн дагуу гомдлыг чинь түргэн, шуурхай шийдвэрлэх нөхцөл бүрдэх юм. Шүүх, шүүхийн ажилтнуудын хараат бус, бие даасан байдалд халдан шүүх эрх мэдлийг үгүйсгэн төрийн гурван салаа мөчрийн тэнцвэрийг алдагдуулах нь төр эргэснээс ч илүү хор уршгийг нийгэм болон танд, таны үр хүүхдэд чинь авчрах болно. Та үүнийг, ийм эмх замбараагүй, дарангуйлсан төрийг хүсч байна уу? Энэ нийтлэлийг бичигч миний хувьд шүүх эрх мэдлийг алгасан төрийн гурван өндөрлөг гэж нэрлэж байгааг сонсоход "Капитализмыг алгасагч" гэдэг зураг хааяа санаанд ордог юм. Тэр гурван өндөрлөгт нь Монгол Улсын Дээд шүүхийн Ерөнхий шүүгч багтаж орсон бол энэ нэрэнд дөхөж очих байсан байх. Нэгэн сонгуульд нэр дэвшигч мөрийн хөтөлбөртөө "шүүгчдийг ард түмнээс сонгодог тогтолцоотой болгоно" гэсэн хуульч хүний элгийг хөшөөмөөр нэг "аугаа" санаа дэвшүүлсэн байх юм. Түүнийг лав хуульч бичээгүй хянаагүй байх гэж найдаж байна. Үүнийг сонсоод энэ хүн биднийг эрх зүйт төрөөс ухрааж социализмын үед мөрддөг байсан тэр тогтолцоо руу буцаагаад аваачих санаатай юм болов уу гэж бодогдмоор. Тэр хүний нэр нь энд чухал биш, гол нь нийгэмд эрх зүйн зөв ойлголтыг өгөхөд энэ нийтлэл, өгүүллийн зорилго оршино. Улс төрөөс хараат бус, бие даасан байдлаа хадгалах тогтолцоог төлөвшүүлэх гэж эрвийх дэрвийхээрээ хичээж, ажилдаа дарагдсан хэдэн шүүгч, шүүхийн ажилтнуудыг харин ч эсрэгээр УИХ-ын гишүүд шиг аль нэг тойргоос нэр дэвшүүлж, сонгуульд өрсөлдүүлэх нь. Ингэж жирийн нэг иргэн хүн бичиж, ярьсан бол ч яахав. Төрийн түшээ болон ажиллаж байгаа хүн ийм хууль эрх ямар ч ойлголтгүй зүйл ярих нь инээдтэй хэрэг. Иймэрхүү санааг хэлдэг жирийн иргэд шүүгч ард түмнээс л сонгогдвол шударга ажиллах юм шиг ойлгодог. Тэгвэл ард түмний төлөөлөл болон суугаа аль ч улсын парламентын эрхэм гишүүд бүгд шударга ажиллаж байна уу? УИХ-ын гишүүд шиг шүүгч хүн сонгогдоно гэдэг бол сонгогчдоосоо хараат байна гэсэн үг. НҮБ-ын хараат бус байдлын тухай дүрэм, Олон улсын гэрээ, Монгол Улсын хууль тогтоомжийн дагуу хараат бус ажиллаж байж, бие даасан шударга шийдвэр гаргах ёстой шүүгч маань нэг байтугай хэдэн зуун мянган хүнээс хараат ажиллавал хүний зөрчигдсөн эрхийг хамгаалж чадах эсэх талаар та бодоод үз дээ. УИХ-ын гишүүн сонгогдсон тойргийн иргэдийнхээ эрх ашгийн төлөөлөл болон тэдний дуу хоолойг төрд уламжлан суухаар тангараг өргөдөг. Тэгвэл шүүгч яах ёстой болж байна вэ? Сонгогдсон хойно нь сонгогч та би чамайг сонгосон болохоор чи миний эрх ашгийн төлөө явах ёстой, хэргийг ингэж шийдэх ёстой гэж УИХ-ын гишүүдийг шүүмжилдэг шиг шүүмжилж, загнан нэг хүний эрх ашгийг дээгүүр тавьж, нөгөө хүний эрхийг хохироох тийм нэг тогтолцоог бүрдүүлэх гээд байгаа юм биш биз дээ. Энэ талаар ганцхан энэ нэр дэвшигч биш нэлээд хүний амнаас хааяа цухалздаг учраас үүнийг жишээ болгон орууллаа. Хууль, эрх зүйн ойлголтыг нягталж үзэхгүйгээр нийгэмд буруу ойлголтыг төрүүлсэн зүйл гарсаар байвал дуртай нь л ном бичдэг болсон цагт би ч гэсэн мэргэжил нэгт нөхдийнхөө хамтаар "Эрх зүйн онигоо ба эрх зүйн онигооны эзэд" нэртэй ном бичье гэж бодож байна. За энэ бол өгүүллийн маань төгсгөл наргиа байлаа. Олон улсын эрх зүйн тавцанд иймэрхүү онигоо болохоор зүйл амьдрал дээр олон гардаг талаар хуульчид хоорондоо л яриад, инээгээд өнгөрдөг учраас маш өргөн хүрээг хамарсан нэр томъёоны талаар уншигч танд хууль эрх зүйн зөв ойлголтыг өгье гэж бодсон билээ. 
Ц.Баярмаа (Хууль зүйн магистр) 

