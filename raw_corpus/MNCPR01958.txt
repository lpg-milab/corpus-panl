Улайссан эдийн засаг ба Инфляци

МУИС-ийн Хууль зүйн сургуулийн багш, доктор, дэд профессор Түмэнжаргалын Мэндсайхан 
Төгрөгийн худалдан авах чадвар унаж байна гэж их яригдаж байна. Монголд хүмүүсийн хэрэглээд байгаа төгрөгийн худалдан авах чадвар гэсэн үгийн цаана хэд хэдэн утга нуугдаад байна. 
Зарим хүмүүс эдгээр утгуудыг хооронд нь хутгаад байдаг. Нэгдүгээрт төгрөгийн бараа худалдан авах чадвар гэсэн нэг утга байна. Энэ нь хүн болгонд ойлгомжтой биз ээ. Бүдүүн тоймоор хэлбэл нэг талх 300 байснаа 400 болох л үзэгдэл юм. 
Энэ утгаараа бол статистикийн газраас тооцоолж гаргадаг хэрэглээний үнийн түвшин өсөх тусам төгрөгийн худалдан авах чадвар унана гэсэн үг. Хэр зэрэг хурдацтай унаж байна вэ гэдгийг инфляци харуулдаг. Өөрөөр хэлбэл инфляци өснө гэдэг нь төгрөгийн бараа худалдан авах чадвар илүү хурдацтай унаж байна гэсэн үг. 
Нөгөө нэг утга нь төгрөгийн доллартай харьцах ханш хөдлөхөөр хүмүүс төгрөгийн худалдан авах чадвар хөдөллөө гэж ярьдаг. Жишээ нь нэг доллар 1200 байснаа 1250 болох юм бол төгрөгийн худалдан авах чадвар уналаа гэх мэт. Нэг бодлын энэ нь бас л төгрөгийн худалдан авах чадварын өөрчлөлт юм шигээр санагдавч, тэгж шууд хэлж болохгүй юм. Жишээ нь, дээрх долларын ханшийн өөрчлөлт дээр нэмээд нэг юань 10 төгрөг байснаа найман төгрөг боллоо гэж бодъё. Төгрөгийн худалдан авах чадвар унаад байгаа юмуу, өсөөд байгаа юмуу гэдэг нь ойлгомжгүй болж эхэллээ. Монгол Улсын худалдааны гол түнш нь Хятад, Орос хоёр. Ялангуяа Хятадтай худалдаа хийхдээ бид голдуу юаниар тооцоо хийдэг. Өнгөрсөн жилийн нэг сараас хойш долларын ханш бараг өөрчлөгдөөгүй бол, юанийн ханш 12 хувь, рублийнх 10 хувь, еврогийнх 15 хувиар өсчээ. Тэгэхээр эндээс юу харагдах вэ? Төгрөгийн зөвхөн доллартай биш бусад валюттай харьцах ханшийг ч бодолцох хэрэгтэй гэсэн үг. 
Төгрөгийн гадаад валюттай харьцах ханш сүүлийн үед тэгээд яг ямар хэмжээгээр өөрчлөгдөөд байгаа юм бэ гэж асууж магадгүй. Тэгвэл тоо баримт хараад үзье. Төгрөгийн гол гол валюттай харьцах ханшуудыг нь дундажлаад, "Төгрөгийн үйлчилж буй ханш" гэж нэрлэдэг. Монголбанкаас үүнийг сар болгон зарладаг.  (Төгрөгийн бодит ханш гэж өөр ойлголт байдаг бөгөөд тэр нь Монгол болон гадаад дахь инфляцийг оролцуулан тооцож гаргадаг бөгөөд илүү хэцүү ойлголт учир энд дурдахгүй.) Төгрөгийн үйлчилж буй ханш нь өнгөрсөн жилийн нэг сараас хойш 7 хувиар унаад байна. 
Мэдээж инфляци нь хэт өндөр байвал тун хор уршигтай бөгөөд монголчууд бид ч ерээд онд дайраад гарсан. 1992 онд гэхэд 325 хувь хүрснийг санаж байгаа хүн олон биз дээ. Зөвхөн манай улсыг ч биш шилжилтийн эдийн засагтай бүх орныг дайрсан. Гол учир шалтгаан нь хэт мөнгө үйлдвэрлэсэн гэсэн энгийн зүйл байв. Гэхдээ энэ нь нэг эхэлчихвэл зогсооход хэцүү байдаг. Манайхан чадах хэрээрээ инфляцийг бууруулах гэж янз янзаар оролдсоор 2000 оны үед арай гэж дарж авсан.  Нэг хэсэг 8 хувь (2000, 2001 он) хүртэл буурч хөөрхөн баярлацгааж байв. Гэтэл инфляци ахиад толгойгоо өндийлгөөд эхэллээ. Статистикийн газраас тооцоолж байгаагаар энэ хурдцаараа явбал жилийн эцэс гэхэд 20 хувь хүрэхээр байгаа. (Энд онцлоход зарим хүний хольж хутгаад байгаа шиг оны эхнээс юмны үнэ 20 хувь өсчихсөн биш энэ хурдцаараа явбал оны эцэст 20 хувь өсөх юм) Энэ тоо нь бодит инфляцийг бүрэн дүүрэн тусгаж чадахгүй байгаа гэж үзэхэд хилсдэхгүй.  
Гэхдээ энэ удаа инфляци нь ерээд оныхоос өөр учир шалтгаантай бөгөөд дэлхий дахиныг хамарч байгаагаараа онцлогтой юм. Мэдээж инфляци нь олон янзын хор уршигтай. Ялангуяа одоо болоод байгаа инфляци нь хүнс, шатахуун зэрэг амьдралын нэн хэрэгцээт зүйлсийг хамарч, угаасаа ядруухан ард түмний эмзэг хэсэгт маань илүү хүчтэй цохилт өгч байна. 
Сонгууль ойртоод байгааг хэлэх үү, Засгийн газар Монголбанк хоёр маань  тэмцэх гэж үзээд байгаа боловч нуухыг нь авахаасаа нүдийг нь сохлоод байгаа нь их байна.  
Одоо Монголд үүсээд байгаа инфляцийн учир шалтгаан, хүчин зүйлийг зөв тогтоож чадахгүй бол зөв тэмцэж чадахгүй.  Нэг гол хүчин зүйл нь түүхий эдийн үнэ урьд хожид үзэгдээгүйгээр огцом өссөн явдал юм. Жишээ дурдахад хоёр жилийн дотор зэсийн үнэ, улаан буудайн үнэ хоёр дөрөв дахин өсчээ. Энэ өсөлт нь манай улсын инфляцид хоёр сувгаар нөлөөлж байна. Нэгдүгээрт зэс, алтны үнийн өсөлт нь уул уурхайн компаниудын хөрөнгийг арвижуулж , гаднаас орж ирэх уул уурхай дахь хөрөнгө оруулалтыг ихэсгэж байна. Энэ нь нийт эдийн засгийг хурдацтайгаар өсгөхөд хүргээд байгаа. 
Хоёрдугаарт, сүүлийн жилүүдэд хийсэн ховорхон ухаалаг алхмуудын нэг болох зарим бүтээгдэхүүний үнийн өсөлтийн татвараас, манай Засгийн газар асар их орлого олж байгаа. Зөвхөн 2007 онд 354 тэрбум төгрөг буюу татварын орлогын 25 хувьтай тэнцэх орлого олжээ. Тэр орлогоос зарим хэсэг нь дэд бүтцэд хөрөнгө оруулалт хийгдээд, үлдсэн хэсгийг нь дарга нар хувааж идээд дуусч байгаа. Ийм төсвийн бодлого нь эдийн засгийг улайсгахад хүргээд байгаа. Энэ улайсалт нь инфляцийг төрүүлж байна. Гэхдээ энэ нь дэд бүтцэд оруулах хөрөнгө оруулалт буруу гэсэн үг биш. Гол нь дэд бүтцэд хийгдэж байгаа огцом их хөрөнгө оруулалт сөрөг үр дагавар ч авчирч байгаа гэдгийг харуулж байна. Дэд бүтцэд хөрөнгө оруулахдаа энэхүү үр дагаврыг сайтар тооцох нь л чухал юм. 
Заримдаа боломжгүй юм гэж байдаг. Инфляцийг доор түвшинд барих, төсвөөс их хэмжээний хөрөнгө оруулалт хийх хоёрыг зэрэгцүүлэх нь тийм боломжгүй юмны нэг юм. 
Энэ үзэгдлийг нөгөө талаас нь харвал мөнгөний нийлүүлэлт ихсэхтэй холбогддог. Монголд сүүлийн үед гадаад валют их хэмжээгээр орж ирж байгаа. Монголбанкны гаргасан тоо баримтаас харахад 2007 онд 288 сая доллар орж иржээ. Жишээ нь, Эрдэнэтийн зэсийг зарж олсон мөнгө. Энэ мөнгө төсвийн хөрөнгө оруулалт ч юмуу төрийн ажилтны цалин болдог. Эрдэнэт мэдээж зэсээ ам.доллараар зарна. Тэр нь хаа нэг газар төгрөг болж хувираад төсвөөр хуваарилагдана гэсэн үг. Голдуу Монголбанк тэр долларыг худалдаж аваад оронд нь төгрөг гаргадаг. Ингэхээр төгрөгийн нийлүүлэлт ихэснэ гэсэн үг. Мэдээж мөнгөний нийлүүлэлт хэт хурдан өсвөл бараа бүтээгдэхүүний үнэ өснө. Үүнээс сэргийлэхийн тулд хойд хөрш маань түүхий эд зарж олсон гадаад валютынхаа нэлээд хувийг рубль болголгүйгээр тэр чигт нь гадаадын банкинд байршуулж байгаа. Энэ төрлийн инфляцийг мөнгө ихэдсэнээс үүдсэн инфляци гэж нэрлэе. 
Одоогийн инфляци зөвхөн үүнээс болоогүй нь ойлгомжтой. Нөгөө нэг хүчин зүйл нь инфляцийн импорт юм. Энэ нь одоо илүү ноцтой болоод байгаа билээ. Хятад зэрэг өндөр хурдтай хөгжиж байгаа улсуудын хэрэгцээ болон бусад хүчин зүйлээс шалтгаалан улаан буудай, будаа, хүнсний тос, элсэн чихэр, шатахууны үнэ дэлхийн зах зээл дээр огцом нэмэгдсэн. Мөн Хятадад инфляцийн түвшин нэмэгдээд байгаа болохоор өргөн хэрэглээний бараагаа урд хөршөөсөө залгуулдаг манайд дагаад л нэмэгдэж байна. Энэ төрлийн инфляци нь мөнгөний нийлүүлэлттэй холбоогүй юм. 
Энэ нь манай засаг төрийн хяналтаас гадуур хүчин зүйл юм. Ингээд бодоод үзвэл инфляцийн гэм бурууг шууд Засгийн газарт бүгдийг нь үүрүүлэх нь тийм ч шударга биш байж магадгүй. Гэхдээ Засгийн газар нь инфляцийн эсрэг болон түүний ард түмэнд учруулж байгаа дарамтын эсрэг үр дүнтэйгээр тэмцэж чадахгүй гэсэн үг биш. Олон янзын тэмцэх арга байгаа. Санаатайгаар уу, санамсаргүйгээр үү бүү мэд, үр дүнгүй аргыг сонгоод байгаа нь харамсалтай. Дандаа л бүтэлгүйтэж байгаа нь хүн бүхэнд харагдаж байна. 
Эхлээд импортын татварын хөнгөлөлтийг авч үзье. Инфляцитай тэмцэхийг зорилгоо болгосон бол дээд зэргийн харалган, харин авлигачдыг баяжуулахыг зорилгоо болгосон бол дээд зэргийн ухаалаг арга хэмжээ байв. Эдийн засгийг өчүүхэн ч гэсэн судалсан хүнд бол энэ нь цөөн тооны холбоо сүлбээ сайтай импортлогчдыг ард түмний мөнгөөр баяжуулаад л өнгөрнө гэдэг нь ойлгомжтой байв. Энэ мөнгийг хэцүү амьдралтай хүмүүст хуваарилсан бол илүү шударга байлаа. 
Дараа нь үнийг Засгийн газраас хянах гэсэн оролдлого. Монгол Улс зах зээлд шилжиж эхлээд 20 жил өнгөрч байхад ийм захиргааны арга толгойд нь ордог түшмэд одоо хүртэл байгаа нь харамсалтай. Үнэ өсч байгаа нь цаанаа эдийн засгийн учир шалтгаан байгаа тул компаниудыг дарамтлаад үнийг хянах нь өвчний шинж тэмдгийг дарах төдий эмчилгээ болоод байна. Хүн хатгаа тусаад халуурвал зөвхөн халуун дарах эмчилгээ хийвэл харин эсрэгээрээ хатгааг нь үгдрүүлэх тохиолдол байдаг. Халуураад байгаа шалтгаан нь хатгаа тул хатгааг эмчилж байж эдгэнэ шүү дээ. Иймд шинж тэмдгийг нь биш учир шалтгааныг нь эмчлэх хэрэгтэй гэдгийг анагаах ухаан аль хэдийнэ ойлгосон. Үүнийг ойлгодоггүй Засгийн газар XXI зуунд Монголд байгаа нь даанч харамсалтай. 
Инфляци бол халуунтай адилхан өвчний шинж тэмдэг төдий юм. Хувийн бизнесийг захиргаадахын оронд, төрийн хүнд суртлыг бууруулж, зөвшөөрөл, лиценз, дүрэм журмыг багасгаж, бизнесийн таатай орчинг бүрдүүлж, өрсөлдөөнийг урамшуулбал үнэ буурах бололцоотой. 
Өөр нэг алхмыг Монголбанкнаас хийжээ. Энэ нь мөнгөний хумих бодлого баримталж эхэлсэн явдал юм. Үүнийхээ нэг алхам болгож бодлогын хүүгээ ихэсгэжээ. Доллар худалдаж авах замаар гаргасан төгрөгөө буцаагаад татах нэг арга Монголбанкинд байдаг. Энэ нь хүүтэй үнэт цаас гаргах. Энэ үнэт цаасны хүүг бодлогын хүү гэж нэрлэдэг бөгөөд, саяхан түүнийгээ 8.4 байсныг 9.75 хувь болгон өсгөжээ. Энэ хүү өсвөл банкууд төв банкны үнэт цаасыг худалдаж авах илүү дуртай болно гэсэн үг. Банкууд өөртөө байгаа төгрөгөөрөө энэ үнэт цаасыг худалдаж авснаар, бүдүүн тоймоор яривал эдийн засагт эргэлдэж байсан мөнгө төв банкны авдар руу орно гэсэн үг. Тэгэхээр энэ хүү өсвөл эдийн засагт эргэлдэх мөнгөний хэмжээ багасна. 
Монголбанкинд мөнгөний хумих бодлогыг хэрэгжүүлэх өөр олон янзын арга хэрэгсэл байгаа. Нэг байж болох нь зүгээр арилжааны банкууд руу утасдаад, зээл битгий өг гэж тушаах явдал. Хуулиар бол энэ боломжгүй. Амьдрал дээр энэ нь байдаг эсэхийг мэдэхгүй. Гэхдээ арилжааны банкууд зээл олгохоо зогсоогоод байна гэсэн яриа энд тэндгүй байгаа. Яагаад вэ гэдгийг мэдэхгүй. Нэг байж болох хувилбар нь Монголбанкнаас зээл битгий олго гэсэн аман тушаал маягийн юм гарсан байж болох юм. Мэдээж үүнийг нь тэдэн тоот тийм тушаал гэж цаасан дээр үлдээгээгүй байгаа. Одоо сонгууль болох гээд эрх баригч нам инфляцийг багасгах гээд улайрчихсан байгаа тул ямар ч юм хийхээс сийхгүй байна. 
Гэтэл энэхүү мөнгөний хумих бодлого нь мөнгө ихэдсэнээс үүдсэн инфляцид нөлөөлж болох боловч, инфляцийн импортын эсрэг төдийлөн үр ашигтай тэмцэж чадахгүй. Нобелийн шагналт эдийн засагч Стиглиц саяхан энэ асуудлыг хөндсөн байсан. Тэрээр инфляцийн импорт нь зөвхөн дотоодын мөнгөний бодлогоос хамаардаггүй болохоор ийм үед хүү өсгөх нь хөрөнгө оруулагчид, бизнес эрхлэгчдэд цохилт өгөх төдий бөгөөд инфляцийг хязгаарлахад нөлөөтэй байж чадахгүй гэжээ. Монголбанк хүүгээ өсгөөд өсгөөд шатахууны үнэ, улаан буудайн дэлхийн зах зээлийн үнэд нөлөөлж чадахгүй. Хуруу хумсаа хуйхалж, авлигачдад хахууль өгч зүтгэж байгаа хэдэн бизнес эрхлэгчдээ, бас тэдний цаана байгаа ажилчдыг нь, тэдний хэрэглэгчдийг л хохирооно гэсэн үг. 
Тэгэхээр бид яах ёстой вэ? Нэг авах ёстой арга хэмжээ бол төгрөгийн ханшийг чангаруулах юм. Яаж чангаруулах вэ гэвэл төв банк доллар зараад төгрөг авахад л болно. Монголбанкинд хамгийн сүүлийн мэдээгээр 1.2 тэрбум долларын нөөц байгаа нь төгрөгийг чангаруулахад хангалттай юм. Ингэснээр импортын бараа хямдарна. Дотоодын үйлдвэрлэгчид, тариаланчид шатахуун, түүхий эдийн үнийн дарамтаас бага ч гэсэн ангижирна. 
Гэхдээ сөрөг тал бий. Манай дотоодын үйлдвэрлэлийн бүтээгдэхүүний өрсөлдөх чадвар муудна. Үүнээс сэргийлэх нэг арга бол дотооддоо үйлдвэрлэж байгаа бүтээгдэхүүнүүдэд импортын татварыг өндөрсгөх юм. Бас төгрөгийн ханшийг хэт чангаруулахгүй байх юм. Миний таамаглалаар бол нэг доллар 1000 төгрөг болоход дотоодын бүтээгдэхүүний өрсөлдөх чадварт онц саад болохгүй болов уу. Мөн бизнесийн таатай орчинг бүрдүүлж, төрийн дарамтыг арилгаж, мэргэжлийн боловсролыг хөгжүүлснээр дотоодын үйлдвэрлэлийнхээ өрсөлдөх чадварыг дээшлүүлж болно. 
Нөгөө талаар хүнсний бүтээгдэхүүний үнийн өсөлт нь манай улсад сайхан боломжийг авчирч байгааг мартаж болохгүй. Өргөн уудам газар  нутгаа ашиглаж хөдөө аж ахуйг хөгжүүлэх боломж их байна. 
