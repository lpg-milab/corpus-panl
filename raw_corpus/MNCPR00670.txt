Антарктид хүрэх зам дардан байгаагүй

Тэнд шөнө боллоо гэхэд гэгээтэй л байдаг Хаашаа ч харсан цас, мөсөн цэвдэг. Тэнд хүн амьдрахад хүнд хэцүү. Энэ бол Антарктид тивийн тухай өнгөц төсөөлөл юм. Манай улсын Ус, цаг уурын эрдэм шинжилгээний хүрээлэнгийн ажилтан тэнд судалгааны ажлаар яваад эх орондоо саяхан ирээд байна. Аян замын багагүй бартаа туулан Антарктид тивд эх орныхоо туг далбааг мандуулчихаад ирсэн түүний ярилцлага сонирхолтой байх биз ээ. Урьд өмнө нь Монголоос ердөө хоёрхон хүн тэнд хөл тавьж байсан түүхтэй бөгөөд ийн 25 жилийн дараа эрдэм шинжилгээний ажилтан Алтангэрэлийн Батболд тийш зорчжээ.
-Явсан газрын сонин дуулах гэсэн юм. Аян зам хэрхэн эхэлж байв даа? -Болгарт очиход нэгдүгээр ээлж хэдийнэ хүрэх газраа оччихсон байсан. Манай хоёрдугаар багт Болгарын геофизикч, геологич гэсэн хоёр хүн байсан. Болгараас арванхоёрдугаар 12-нд гарсан. Парисаас Бразил, Бразилаас Аргентинд очсон. Тэндээс Чили орохоор онгоцны буудал орсон. Харамсалтай нь би явж чадаагүй. Би албан паспорттай байсан ч намайг хилээр гаргаагүй тул багийнхнаасаа салж ганцаар хоцорсон. Багийнхан маань салахын өмнө "Батболдоо анхны алхам хүнд хэцүү байдаг юм. Заавал давж гарах хэрэгтэй. Бид нар чамтай Антарктидэд уулзана гэдэгтээ итгэлтэй байна" гэж хэлээд явсан. Аргентинд үлдээд тухайн үед бага зэргийн шоконд орсон. Болгарт суугаа Монголын Элчин сайд Батхишиг рүү ярьж тусламж хүссэн. Аргентинд байгаа Чилийн ЭСЯ руу газрын зургаар баримжаалаад очсон. Чилийн ЭСЯ миний албан паспортыг хараад Чили рүү гурван сарын хугацаатай зорчих эрхтэй гэж хэлээд цаасан дээр тодорхойлолт хийж өгсөн. Тэр тодорхойлолтод ач холбогдол өгөөгүй тул боломжтой бол албан виз гаргаж өгөхийг хүсэхэд сайдтайгаа ярьснаас цагийн дараа миний паспортон дээр сая виз дарж өгсөн. Зочид буудал руугаа эргээд очиход Аргентинд байгаа Болгарын Элчин сайд өөрөө зорьж ирсэн байсан. Миний төлөө санаа тавьсанд баярлалаа гэж хэлээд цааш явсан. Уругвайн цэргийн хүчний онгоцонд дайгдаж суугаад Антарктид руу ниссэн. Кинг Жорж арлаас усан онгоцоор Ливингстон арал руу очиж байж багийнхантайгаа сая нийлсэн. Миний хувьд Антарктид хүрэх зам маань дардан байгаагүй. -Тэнд очиход цаг агаарын нөхцөл байдал хэр юм. Битүү цас угтав уу? -Эрс ширүүн уур амьсгалтай газар. Арванхоёрдугаар сараас хоёрдугаар сар зуны улиралд тооцогддог. Намайг байх зуны хугацаанд агаарын температур 0 градус, агаарын чийг 80-100, салхи ихтэй. Тийм учраас хүний биед нөлөөлөх температур өндөр. Нар өдөр бүхэн гараад байхгүй. Миний мэдэхээр 45 хоноход нар гурван удаа л гарсан. Нар гарах нь маш хэцүү, цасан дээр ойсон гэрэл нүүр түлж холцруутдаг. Нүдний шил байнга зүүхгүй бол нүд сохром. Тэнд шөнө боллоо гэхэд гэгээтэй л байдаг. Баазууд нь ихэвчлэн зуны улиралд цас мөс хайлсан үед тэнгисийн эргээс 100 орчим метрт байрладаг. Түүнээс цаашаагаа бол маш их цастай. -Тэнд хүн амьдарч болохоор юм уу. Хоол хүнсээ хаанаас бэлтгэхэв? -Манай Болгарын Антрактидын бааз нь өмнөд Шетландын арлуудын нэг болох Ливингстоны арал дээр өмнөд өргөргийн 62038 ’, баруун уртрагийн 60021 ’ солбилцол дээр байрладаг. Тухайн нэг хүний хувьд байнгын тэнд амьдарна гэсэн ойлголт байхгүй. Тодорхой судалгаа, шинжилгээний ажлаар эсвэл жуулчлалаар хэсэг хугацаанд байрлаад буцдаг. Хоол хүнсээ Аргентин, Чилиэс усан онгоцоор зөөдөг. -Ямар амьтадтай вэ? -Оцон шувуу, далайн хав, далайн заан зонхилно. Усан дор загас, булангуудаар халим их орж ирнэ. Хэдэн төрлийн шувууг эс тооцвол өөр ч амьтан гэж байхгүй дээ. -Та тэнд ямар ажил алба амжуулж байв? -Болгарын Антарктид судлалын баазад цаг уурын анхан шатны ажиглалт болон цаг агаарын прогноз мэдээг гаргах ажил үүргийг хийж гүйцэтгэсэн. Тэнд ажиллах хугацаандаа хөрш зэргэлдээ Испани болон Уругвайн мэргэжил нэгт нөхөдтэй хамтран ажиллаж, тухайн газар нутгийн уур амьсгалын тойм, гурван жилийн цаг уурын анхан шатны мэдээлэл зэргийг авч судалгаа шинжилгээний ажилдаа ашигласан. Одоогоор Антарктид тивийн уур амьсгалын өөрчлөлтийн нөлөөлөл харьцангуй бага ба хаврын улиралд озоны цоорхойн үзэгдэл байнга ажиглагдаж байна. Энэ үзэгдэл нь хүний бий болгосон химийн бодисын алдагдлаар задран озоны давхарга цоорч (устаж) байгаа юм. Эрдэмтэд хиймэл дагуулын тусламжтайгаар озоны зураглалыг байнга гаргаж байгаа бөгөөд үүнд тулгуурласан загварын үр дүнг ашиглан 2060-2070 онд гэхэд бүрэн сэргээгдэх боломжтой гэсэн тооцоог хийгээд байгаа. -Сэтгэл санааны хувьд хэр байв. Хаашаа ч харсан их цасанд уйдах юм уу? -45 хоногийн хугацаатай явсан болохоор уйдаж сэтгэл санаагаар унах явдал гараагүй. Жилийн хугацаанд байрлаж байгаа хүний хувьд сэтгэл санаа нь таагүй байдаг гэж сонссон. Ажиглаад байхад тэнд нөхцөл байдал хүнд. Чийг ихтэй учраас байнгын жиндүүлдэг гэх мэт. -Тэнд хөгтэй сонин явдалтай таарч байв уу? -Нэг удаа завиар эрэг тийш гарах гэж яваад давалгаатай эрэг рүү яваад орчихсон. Буцаж гарах хэцүү байсан. Завиа далай руу оруулахын тулд түлхэж өгөх шаардлага гарсан. Би түлхэх гол үүргийг гүйцэтгэж завиа далай руу амжилттай оруулсан. Надад Болгарт нэр нь мөнхөрсөн капитан Федкагийн хүндэтгэлийн одон медаль гардуулсан. -Эрсдэлтэй нөхцөл хэр вэ? -Болгоомжтой байхгүй бол эрсдэлтэй үе гарахыг үгүйсгэхгүй. Миний хувьд айхтар эрсдэлтэй зүйлтэй учраагүй. Тэнд тодорхой дүрэм журам сахидаг. Салхи ихтэй үед далайн эргээр явж болохгүй, салхинд туугдаж далай руу орох ч магадлалтай. -Монгол хүн Антрактидад очих гол ач холбогдол юу вэ? -Нэгдүгээрт, Антарктид тивийг судлах судалгааны ажилд монгол хүн хувь нэмрээ оруулж байна. Мөн Антрактид тивийн уур амьсгал Монгол орны уур амьсгалтай хэрхэн хамааралтай байдгийг судлах юм. Монгол Улсын цэвдгийн бүс хойшилж байгаа нь Антарктидын уур амьсгалтай тодорхой хэмжээний хамааралтай байна уу гэсэн сэдвийн судалгааны ажлын эхлэл тавигдсан гэж ойлгож болно. Манай Болгарын баазыг Болгарын Антрактидын хүрээлэнгийн тэргүүн Христо Пимпирев ахалж явсан. Болгар хүмүүс маш найрсаг, замын турш тусалж дэмжиж байсан нь сайхан санагддаг. Манай баг арван зургаан орчим хүнтэй. Бид хэд ээлжилж жижүүрлэн хоолоо хийдэг байсан. Би Монголоос авч явсан борцоор гурван ч удаа хоол хийж өгөхөд тэд машид амтархан идэж байсан. ОХУ-ын баазад ажиллаж байсан мэргэжил нэгт нэгэн нөхөр маань Сергей Бодровын "Чингис" киног надад бэлэглэж Монголоор бахархаж байдгаа хэлж байсан. -Антарктид тивд хичнээн орны судлаачид ажиллаж байв? -Байнгын үйл ажиллагаа явуулдаг 29 орны 64 бааз байдаг. Тэд Үндэсний Антрактидын гишүүн орнууд гэж тооцогддог. Энэ 29 орон Антрактидын байгаль, ан амьтныг хамгаалах үүрэг давхар үүрэг гүйцэтгэдэг. Ус цаг уурын албанаас удирдамж гаргаж өгсний дагуу Кинг Жорж арлын 10 жилийн уур амьсгалын тойм, Испанийн хоёр цаг уурын станцын гурван жилийн цаг уурын анхан шатны мэдээллийг мэргэжил нэгт нөхдөөсөө авсан, мөн экотуризм болон байгаль орчин, ургамал бүрхэвч, ан амьтны тухай мэдээллийг цуглуулан, зураг авч, дүрс бичлэг хийн баримтат кино хийсэн. Жуулчдын хувьд ирж буцаад явж байдаг. Намайг байхад Норвеги, Латин Америкийн жуулчид их ирж байлаа. Бүр хоёр настай жаахан охин хүртэл ирсэн байсан. Тэд ихэвчлэн усан онгоцондоо байрлаж моторт завиар мөсөн уул, оцон шувуу гэх мэт байгалийн үзэсгэлэнт газрыг үзээд буцах жишээтэй. -Монгол хүний хувьд тийш жуулчлалаар явах ямар боломж байна? -Монгол хүн жуулчлалаар явж байсан тохиолдол байхгүй. Антарктид тивд жуулчлал маш өргөн хөгжиж байгаа бөгөөд тэнд байрлаж буй баазууд жуулчдыг хүлээн авч Антарктидын гайхамшигт газруудаар аялуулдаг. Монгол хүн жуулчлах боломжийг судалсан. Уругвайн баазынхан энэ талаар хамтран ажиллахад бэлэн гэдгээ илэрхийлсэн. Тэндхийн ОХУ, Чили, Хятад, Уругвай гэсэн дөрвөн баазаар зочилсон. -Санхүүгийн хувьд хэр хэмжээний өртөгтэй бол? -Миний бодлоор голдуу Европоор дамжиж Латин Америкийн хамгийн урд талын хотод очно. Хэрэв Антрактидын баазтай холбоо тогтоосон бол тэднээс цэргийн онгоцонд суух эрхийн бичгийг авч болно. Онгоц долоо хоногт гурваас дөрвөн удаа буучихдаг юм билээ. Зардлын хувьд нэлээд өндөр тусна. Тэнд очих хүн эрүүл мэнд сайн байх ёстой. Мөн сэтгэл санааны хувьд өндөр бэлтгэлтэй байх нь зүйтэй. Миний хувьд замын зардлыг Монголын Антарктидын нийгэмлэг даасан. Зам зуурын томилолт, дижитал төхөөрөмжийг манай Ус, цаг уур орчны шинжилгээний газар гаргасан. Хувцаслалтаа би өөрөө шийдсэн. Тэнд учиргүй зузаан хувцас өмсөөд байх шаардлагагүй. Чийг нэвтэрдэггүй хувцас хэрэгтэй. Энэ дашрамд Антарктид явах болсон түүхээ товч дурдъя. Би явна гээд шууд явчихсан ч асуудал биш. -Нээрээ 25 жилийн дараа манайхаас тийш явж байгаа гэв үү? -Тийм. Дөрвөн жилийн өмнө Монголын Антарктидын нийгэмлэг байгуулагдсан. Болгарт их сургууль төгсч, шинжлэх ухааны доктор хамгаалсан Л.Дүгэржав гуай энэ нийгэмлэгийн тэргүүн. Энэ хүний ач буянаар Антрактид хүрэх гэрээ байгуулагдсан түүхтэй. Болгарын Антарктидын хүрээлэнгийн захиралтай анх уулзаж холбоог тогтоож чадсан. Ингээд Болгарын Ерөнхийлөгч манай улсад сая айлчлахад Болгарын Антарктидын хүрээлэн, Монголын Антарктидын нийгэмлэг, Ус, цаг уур орчны шинжилгээний газар гурвалсан гэрээ байгуулж таван жилийн хугацаанд таван хүн явуулахаар төлөвлөсөн. -Та хаана ямар боловсрол эзэмшсэн бэ. Аль нутгийн хүн бэ? -Увс аймгийнх. МУИС-ийг төгссөн. 1998 оноос хойш УЦУХ-д ажиллаж байна. БНХАУ, ОХУ, Энэтхэг, Японд мэргэжил дээшлүүлэх болон сургалтад хамрагдсан. Манай улсаас хамгийн анх Ж.Цэрэндэлэг агсан 1972 онд Антарктид тивд Монгол Улсаа төлөөлөн очиж, төрийнхөө далбааг мандуулж байжээ. Үүний дараа хоёр дахь туйлч Д.Чулуунбат 1982 онд ЗХУ-ын Антарктид судлалын XXVIII экспедицийн бүрэлдэхүүнд оролцон "Молодёжная" станцад 365 хоног судалгаа шинжилгээний ажлыг хийсэн байна. Гурав дахь туйлч болж түүхэнд тэмдэглэгдэж буй А.Батболд Антрактид тивд Орос, Болгар, Франц, Бразил, Аргентин, Чили зэрэг улсаар дамжин цэргийн нисэх болон усан онгоцоор зорчин байж нийт 71 өдрийг зам зууртаа зарцуулаад эх орондоо сар шинийн баярын дараа буужээ. Тэрбээр аз эзээр Антрактид явсан түүхтэй юм билээ. Ус, цаг уурын эрдэм шинжилгээний хүрээлэнгээс болзол хангасан хоёр хүн тунаад үлдчихэж. Тэгэхээр нь сугалаа таттал А.Батболдод таарсан гэнэ. 
Д.Цогзолмаа
