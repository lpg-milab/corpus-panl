Архины 50 үйлдвэрийн эрхийг бүрмөсөн хаах уу?

Архи, спиртийн 183 үйлдвэр бий. Тэдгээрийг эрүүл ахуйн шаардлага хангасан бүтээгдэхүүн үйлдвэрлэх, зарагдаж байгаа бүтээгдэхүүнийг онцгой барааны хэмжээнд бүртгэсэн байх шалгуурыг хангах үүднээс тоолууржуулах арга хэмжээг эртнээс эхлүүлсэн юм.
Энэ жил ч Хүнс, хөдөө аж ахуйн яам (ХХААЯ), Тагнуулын ерөнхий газар, Татварын ерөнхий газартай хамтарч, архи спиртийн үйлдвэрүүдийг тоолууржуулалтад хамруулах хуваарь гаргажээ. Гэвч улсын хэмжээнд бүртгэгдсэн үйлдвэрүүд тоолууржуулалтад хамрагдсан үзүүлэлт одоогоор тун муу байгаа аж. Тоолууржуулах хугацааг нь заачихаад байхад энэ ажил урагш ахихгүй байгаад тухайн байгууллагуудын удирдлагын оролцоо их байгаа гэж холбогдох байгууллагынхан үзэж байна. Өөрөөр хэлбэл, хэдий хэмжээний бүтээгдэхүүн үйлдвэрлэснийг тоолуурт илэрхийлэх учиртай. Тэгэхээр үйлдвэрлэсэн бүтээгдэхүүнийг хэмжих тоолууржуулалтад хамрагдахгүй цалгардуулж байгаа нь хууль бус үйлдвэрлэл идэвхжих нь тодорхой гэж үзэж байгаа аж. Ийм замаар болсон архи нэгэнт технологийн хяналтаас гадуур үйлдвэрлэгдсэн учир эрүүл ахуйн шаардлагад нийцэхгүй байхаас гадна архидалт их бий болох бас нэг хөшүүрэг байж болохыг ч баталж байгаа. Тоолуурт бүртгэгдсэн бүтээгдэхүүн бүр онцгой албан татварт хамрагдах учиртай. Бүтээгдэхүүн бүрт онцгой албан татварыг шингээх гэхчилэн бусад холбогдох шимтгэлийг үйлдвэрлэлийн нийт зардалд шингээсэн тохиолдолд архины хамгийн доод үнэ 1200 төгрөгөөс буухгүй байх тооцоо бий. Гэтэл өнөөдөр нийслэл рүү тээвэр хийдэг хөдөөнийхнийг орон нутаг руугаа гарах замд байрласан "Бөөний..." гэсэн тодотголтой худалдааны цэгүүдэд 700, 800 төгрөгийн архийг их хэмжээгээр худалдаалж байгаа нь хууль бус үйлдвэрлэл төдий хэмжээгээр өссөнийг гэрчилж байна гэж болох. Онцгой албан татвараа төлөөгүйгээс эхлээд зардал багатай гарч байгаа энэ бүтээгдэхүүн технологийн шат дамжлагаа ч алдсан, хатуулаг их хэмжээгээр агуулсан болохыг ч Улсын мэргэжлийн хяналтын газрынхан баталж байгаа. Энэ бүх байдлыг хязгаарлах зорилгоор одоогоор 30 үйлдвэрийн эрхийг тодорхой хугацаагаар түдгэлзүүлээд байгаа юм. Дахиад ч 50 үйлдвэрийн эрхийг бүрмөсөн хаах саналыг ХХААЯ-наас Засгийн газарт оруулж байгаа аж. Нэгэнт хуваарийн дагуу тоолууржуулалтад хамрагдаагүй учир ийнхүү тусгай зөвшөөрлийг нь хураах хүртэл арга хэмжээ авахаар болжээ. Тэрчлэн болсон болоогүй сархад худалдаалагдсаар хэр нь татварт оруулах хэмжээ жилээс жилд буурч байгаа үзүүлэлт ч дээрх эцсийн, хатуу гэмээр арга хэмжээг авахад хүргэжээ. Тухайлбал, 2003 онд онцгой албан татварын хэмжээ нь улсын хэмжээнд 1,7 гэсэн үзүүлэлт зааж байсан архи, согтууруулах ундаанаас 2004 онд 0,4 болсон бол энэ оны эхний хагас жилийн байдлаар 0,07 хувь болтлоо буурсан байна. Архинд ноогдох спиртийн хэмжээтэй зохицуулсан татварын шинэ бодлого боловсруулах хэрэгтэй байгаа талаар ч албаныхан ярьж байна. 
Б.ХАЖИДМАА
