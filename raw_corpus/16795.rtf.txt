№205(16795)    
1987оны наймдугаар сарын 27.
Орлож чадахаар орлоё

Намын анхан шатны байгууллагын дайчин чадварыг дээшлүүлэх, ажлын арга барилыг шинэчлэн өөрчлөх, намын дотоод харилцааг улам боловсронгуй болгох талаар МАХН-ын XIX их хурлаас дэвшүүлсэн зорилтуудыг амжилттай хэрэгжүүлэхэд намын үүр, хороодын нарийн бичгийн дарга, ялангуяа тэдгээрийн орлогч нар хариуцлагатай үүрэг гүйцэтгэх ёстой. 

Намын ажилд тавигдаж буй өндөр шаардлагын дагуу шинэ арга барил, шинэ сэтгэлгээгээр өөрчлөлт хийхээр идэвхийлж, үр дүнд хүрч байгаа хүмүүс манайд цөөнгүй байна. Хэнтий аймгийн Батноров сумын намын үүрийн орлогч нарийн бичгийн дарга, МАХН-ын XIX их хурлын төлөөлөгч Н. Цэвээнсодном ажлаа сайжруулан идэвхжүүлж юуны урьд аман ухуулгын арга барилд өөрчлөлт хийж, сургууль, цэрлэгийн багш, хүмүүжүүлэгч, эмч зэрэг сэхээтэн эмэгтэйчүүдээр ухуулагчдын хэсэг байгуулж сум, нэгдлийн төлөвлөгөөт зорилт, цаг үеийн ажлын тухай шуурхай мэдээлэх, айл өрхийн соёлжилт, ариун цэвэр, иргэний үүргийн биелэлт, хүүхдийн сурлага, хүмүүжлийн талаар ухуулга хийлгэх зэрэг арга хэмжээ авч байна. 

Архангай аймгийн Өндөр-Улаан сумын намын хорооны орлогч нарийн бичгийн дарга, МАХН-ын XIX их хурлын төлөөлөгч А. Лхагвасүрэн аливаа ажил, асуудлын тухай, гүүний үр дүнгийн тооцоо, үзүүлэн таниулах материалд тулгуурлан хүмүүст итгэл үнэмшил болохуйцаар сайн ойлгуулах, ажлын эв дүй, туршлагыг аргачлан сурталчлах талаар илүүтэй анхаарч байна. Мөн ухуулга мэдээллийн групп ажиллуулах, улс төрийн нэгдсэн өдөрлөг, удирдах ажилтны шуурхай зөвлөлгөөн хийх, бригад, гудамж хороолол, суурь, фермийн өдөр зохиох, нэгжийн өгөөж, бүтээгдэхүүний чанар дээшлүүлэхийн ач холбогдлыг сурталчлах, ижил нөхцөлд ажилладаг хоёр ажилчин, малчны амжилтыг харьцуулан үзүүлэх зэргээр ухуулга сурталчилгааны ажлын баялаг хэлбэр ашиглаж байна. 

Намын даалгавар, хамт олны итгэл найдварыг биелүүлж, намын ажлын арга барилыг шинэчлэн өөрчлөхийн тулд ихээхэн зүйл санаачилж биеэ дайчилж шуурхай ажиллахын оронд өдөр тутмын аар саар ажилд дарагдаж, бичиг цаастай зууралдаж хавсарга маягаар, ор нэр төдийгөөр цаг өнгөрөөдөг орлогч нарийн бичгийн дарга нар ч байсаар байна. Тийм байдлаас болж уул орон тоо илүүц юм шиг ч харагдахад хүрдэг байна. 

Аймаг, хотын намын хороод, намын анхан шатны Байгууллагууд орлогч нарийн бичгийн даргын орон тоог жинхэнэ нарийн бичгийн даргыг үнэхээр орлож чадахуйц мэдлэг, боловсрол, чадвартай боловсон хүчнээр хангаж, байнга чадваржуулах талаар сул анхаарч, орлогчийг хоёрдугаарт үзэх хуучирсан ойлголтоосоо салж чадахгүй байна. 

Төвөөс болон аймаг, орон нутгаас яваа төлөөлөгчид ч орлогч нарийн бичгийн даргатай тэр бүр уулзаж ярилцахгүй, ажил төрөлтэй нь олигтой танилцаж, шалгаж зааварладаггүй, тэд ч биеэ дайчлан идэвхтэй ажиллахгүй, бас тэдэнтэй хариуцлага ч тооцоолж хэвшээгүй байна. Орлогч нарийн бичгийн даргын боловсрол, ажил хэргийн мэдлэг хангалтгүйгээс өндөр мэргэжил боловсролтой багш, эмч, соёлын ажилтнуудтай ажиллахдаа бэргэж, хөндий явахад ч хүрдэг байна. 

Намын анхан шатны байгууллагын нарийн бичгийн дарга үзэл суртлын ажлын өөрөөсөө холдуулж дан ганц орлогч нарийн бичгийн даргадаа үүрүүлээд хянаж туслалгүй орхидог дутагдал нэлээд газарт гарч байна. 

МАХН-ын Төв Хороо намын анхан шатны байгууллагын орлогч нарийн бичгийн дарга нарыг чадваржуулахад чиглэсэн хэд хэдэн чухал арга хэмжээ авсан билээ. Сумдын намын үүр, хороодын орлогч нарийн бичгийн дарга, сангийн аж ахуй, тэжээлийн аж ахуйн намын байгууллагын зааварлагчийн цалинг нэмж, орлогч нарийн бичгийн дарга нарыг 2 - 3 жилд нэг удаа түр курсээр давтан бэлтгэж байхаар шийдсэн байна. Намын байгууллагын орлогч нарийн бичгийн даргаар дээд боловсролтой, удирдан зохион байгуулах авьяас чадвартай хүмүүсийг сонгож ажиллуулах, тэдгээрийн мэдлэг чадварыг өндөржүүлэх, идэвх санаачилгыг нь дээшлүүлэх, туршлага солилцуулах, системтэй сурган бэлтгэхэд дээрх арга хэмжээ чухал үүрэг гүйцэтгэх болно. 

Орлогч нарийн бичгийн дарга нарын эгнээг улс төрийн өндөр соёлтой, удирдан зохион байгуулах авьяас чадвартай, хүнтэй ажиллах эв дүйтэй, ажил, амьдралын өргөн мэдлэгтэй хүмүүсээр бэхжүүлэхийг намын хороод шууд анхаарч нөлөө үзүүлж байх хэрэгтэй юм. Намын анхан шатны байгууллагын орлогч нарийн бичгийн дарга нарт тавих шаардлагыг өндөржүүлэн, санаачлан хийсэн ажлын тайланг нь тодорхой хугацаанд сонсож үнэлэлт, дүгнэлт өгч байвал зохино. 

Тэднийг үйлдвэрлэлийн үндсэн нэгжид, амьдралын гүнд ажиллах нөхцөл, боломжоор хангахыг намын үүр, хорооны товчоо онцгой анхаарах шаардлагатай байна. Орлогч нарийн бичгийн даргын албан тушаалын нэр хүндийг өргөж, эрх, үүрэг, гүйцэтгэх ажлын зааг ялгааг улам тодорхой болгох хэрэгтэй юм. 

МАХН-ын XIX их хурал дээр нөхөр Ж. Батмөнх хэлэхдээ: << . . . Намын удирдах байгууллагаас гаргасан үндсэн шугам, шийдвэрийг бие даан хариуцаж ажил хэрэгчээр биелүүлэх, бүтээлч санаачилга гаргах бололцоог намын байгууллагуудад олгох нь чухал >> гэсэн билээ. Бие даан хариуцах, ажил хэрэгчээр биелүүлэх, бүтээлч санаачилга гаргах чанар намын үүрүүдийн зарим орлогч дарга нарын хувьд ихээхэн дутагдаж байгааг тууштай өөрчлөх хэрэгтэй байна. 

Намын анхан шатны байгууллагын дайчин чадварыг дээшлүүлэх, ажлын арга барилыг шинэчлэн өөрчлөхөд намын ажлыг гардан хийж байгаа орлогч нарийн бичгийн даргын авьяас билиг, эрдэм чадвар ихээхэн үүрэгтэйг анхаарч намын байгууллагууд ийм шатны боловсон хүчинд хандах үзэл баримтлалдаа өөрчлөлт гаргах хэрэгтэй байна.

