Цэвэлмаа багш

Бид нэг үеийнхэн гээд бишгүйдээ л ярьж хөөрдөг, бас сайн сайхан явснаа сац бадруулан ярьдаг нэг л сургуулийн хашаан дотор бужигнаж явснаа эргэн нэг санахад цаг хугацаа сураггүй оджээ.
Гэхдээ гэгээн дурсамж, дурдатгалаар дүүрэн явсан гэнэн сурагч насаа нэхэн санаюу. -Ногоон даалимбан тэрлэгтэй, шодон гэзэгтэй торомгорхон охид, хөх даалимбан дээлтэй түнтгэр борхон хөвгүүд гээд бидний сурагч үеийн дүр төрх яахын аргагүй тодоос тод харагдана. Тэр л дунд анд нөхөд нь, алаг нүдэн Цэвэлмаа хэмээн дууддаг байсан, Ардын боловсролын тэргүүний ажилтан, Хөдөлмөрийн хүндэт медальтан энэ л хүний тухай эвлүүлэн байж бичихийн учир: Уг нь долгиот Хэрлэнгийн хөвөө, Дорнодын уудам талд төрж өссөн хүн. Бага нас, идэрхэн үеэ багачуудтай холбож багш хэмээх нандин мэргэжлийг сонгож, бага ангийн багшаа гэж дуудуулсаар хичнээн ч жилийг ардаа орхиж, хичнээн хавар, намрын шалгалтыг өнгөрөөсөн нь түүний сэтгэл буюу энгэр дээрх энэ хоёр тэмдэгнээс л харагдана. 1979 онд 73 дугаар сургууль алаг цэцэгсийн баглаагаар цалгиж, анхныхаа хичээлийг нээж байх тэр үед цэл залуу Цэвэлмаа багш шинэхэн захирлаар томилогдон ирж байсан үеийг эргэцүүлж санахад анхны захирал Цэвэлмаа бага сургуулийг бүрэн дунд сургууль болтол хөгжихөд өөрөөсөө хамаарах бүхнийг хийсэн нь өнөөгийн амьдралаас илхэн харагдана. Тэр үеийн сургуулийн хамт олон нэг санаатай, хичээнгүй, сурган хүмүүжүүлэгч нэгэн хамт олон байсны хүчээр сургууль нь олны танил эрдмийн уурхай болон эх үндэс нь ундарсаар л явна. Энэ бүхэнд бага сургуулийн захирал байсан Цэвэлмаагийн зүтгэл гавьяаны илрэл юм. Өөрөөсөө хамаарах бүхнийг өрөөлийн үр хүүхдэд зориулан өчнөөн жил сараар шуугиант орчлон болсон сургуулийн танхимд амьдрал үйлсээ зориулсан жирийн нэгэн багш таны тухай өчихөд ердөө энэхэн боловч, өрөөлийн үр хүүхдийг сурган хүмүүжүүлэхэд нь өгсөн зүтгэл бүтээлийг товчхон хэлэх нь энэ буюу. Харин түүний нөхөр болох Мангаа эм зүйч 1960-аад онд юмсан, тэр үеийн ЗХУ-д суралцаж явсан оюутан ахуй цагаа эргэн санахад: Баруун, зүүн Сибирийн замаар Байгаль далайн хөвөөгөөр урагшаа, хойшоо галт тэргээр зорчих үед гурав дөрвөн төрлийн найруулагчид нэг купенд таарч кино найруулагч, эм найруулагч, вагон найруулагч гээд бид хэд аян замд тохиосноо үл мартана. Эм найруулагч Мангаа болвол төрөлхийн билэг танхай, авьяас бүхий номтой хүн. Тэрээр бас 4-5 баримтат кино зохиол мэргэжлийнхээ дагуу бүтээж, манай киноны найруулагч Ичинноровтой хамтарч хийж байсан уран бүтээлч сэтгэлгээтэй хүн. За ингээд миний мэдэх алаг нүдэн Цэвэлмаагийн амьдрал ахуйн тухай яриагаа цухасхан дурьдахад ийнхүү байна. МУСТА, Кино найруулагч, Хатгин овогт Түмэнгийн Намсрайжав 
