Чингэсийн нутгаар зугаацахаар мордохуйд

Монголын зүүн тал, Хэнтий нутгийн зүг хүлгийн дөрөөнд мордох аваас аян замын ямархан учрал тохиол танд тохиох нь нууцхан. 
Их эзэн Чингэс хааны багын төрхийг атираат цэнхэр усандаа тольдсон Онон, Хэрлэнгийн цэнхэр урсгал зуу зуун жил тасралтгүй урссаар л байнам. Өвс ногооны ширхэг бүхэн нь үг хэлж, домог шивнэх энэ өлгий нутагт үүх, түүхийн ямархан учир зангилаа хадгалагдаж буйг сөхөж үзвээс ямархан. Түүх, соёлын ул мөр шингэсэн дурсгалт ахуй газрууд энэ нутагт цөөнгүй. Зүүн тийш Багануур өнгөрч Хэрлэн голыг гатлахуй Цэнхэрмандал сумын нутаг руу орж явнам. Тал хээрийн гэмээр энэ суурингаас баруун хойно байх Хужхан бригадын нутагт "Цэнхэрмандалын түрэг бичээс" хэмээн нэрлэгдсэн эл дурсгал буй нь өнөө ч олны анхаарлыг татсаар буй. Нутгийнхны хэлж заншсанаар "Бургастайн бичигт цохио" хэмээн нэрлэгдэх босоо хаднаа сийлсэн бичээс нь хорин найман үсэг зурлага, хоёр цэг, нэг тамганаас бүрдэнэ. Уг бичээсийг доороос нь дээш нь өгсүүлэн нэгэн тамганы хоёр талаар бичсэн байдаг нь нэн сонин ажгуу. Судлаачид Цэнхэрмандалын уг бичээсийг IX зууны эхэн үед бичигдсэн болохыг тогтоожээ. Бичигт цохио өөрийн нууцаа хадгалан түүх сонирхогчдын анхаарлыг татсан хэвээр ийн орших аж. Цэнхэрмандалаас урагш одож Дэлгэрхааны нутагт орохуй Аварга тосонгийн рашаан унднаас хүртэж, амарч тайтгарах боломж хүлээнэ. Энэхүү Аварга тосонгийн рашаан сувиллаас урагш, Аваргын голын хойд хөвөөнөө, Рашаан дэрсний ухаа хэмээх толгодын дээр эртний нэгэн хотын үлдэгдэл бийг очиж үзэхэд тун ч сонирхол татахуйц. Манай судлаачдын шинжилснээр Аваргын балгас нь 4,5 км талбай бүхий нийтдээ дөрвөн хэсгээс бүрэлдэж байсан аж. Хотын төв хэсгийн хойхно давхар хэрмээр хүрээлэгдсэн шүтээний сүм байжээ. Эндээс малталт хийж үзэхүл шавар ваар, анжисны хошуу, төмөр, яс шавраар хийсэн эдлэлүүд, төмрийн баас зэрэг маш олон төрлийн олдворууд гарсан гэдэг. Гол шүтээний сүм, ордны барилгын өмнөх хөрсийг нь цэвэрлэхэд тулгуур чулуудын байрлал зохион байгуулалт ил гарсан аж. Эртний энэхүү хотыг шинжээчид Чингэс хааны Их Монгол Улсын анхны суурин орд мөн байжээ гэсэн дүгнэлтэд хүрчээ. Их хааны бүлээн мөрөө үлдээсэн Аваргын балгаснаа сууж он цагийн уртад баларч гээгдээгүй түүхийн халуун амьсгалыг чагнах нь аз завшаан мэт санагдах нь магад юм. Дэлгэрхааны зүүнтэй залгах Мөрөн сумын нутаг, Өндөрхаан хотоос баруун тийш 25 километр орчим газарт Кидан улсын үеийн "Зүүн хэрэм" хэмээгч хотын үлдэгдэл мөн л он цагийн уртыг ажралгүй таныг хүлээн буй. "Зүүн хэрэм"-ийн он цагийг тодорхойлох чухал олдвор гарсан нь 1020-1031 оны үед цутгасан "тайпин" хэмээх хятад үсэгтэй Кидан улсын хүрэл зоос юм. Хааш хаашаа 500 гаруй метр урт бүхий хэрэм нь тойроод усан цөөрмөн хамгаалалттай байжээ. Хамгийн гайхалтай нь уг хэрмэн хотыг ханзаар халааж дулаацуулдаг байсныг шинжлэн илрүүлжээ. Тэрчлэн Хэрлэн голоос ус татаж байсан шуудууны ор ч мөн бий. Сурвалж бичигт 1012-1015 оны үед Хэрлэнгийн дээд биед нутагтай зарим аймаг Киданы дарангуйллыг эсэргүүцэн бослого гаргасан. Кидан улсын Елюй Шилян тэдгээр аймгуудын бослогыг дарж амьд үлдэгсдийг Хэрлэн голын эхэнд хоёр удаа барьж суулгасан байдгаас энэхүү хот үүдэн баригдсан гэж манай судлаачид үзжээ. "Зүүн хэрэм"-ийн баруунтай холгүй "Баруун хэрэм" хот байдаг нь магад тэр цаг үеийн түүх ажгуу. Киданы үеийн дурсгалт ахуй болсон хэрмэн хотын тууринаа он цагийн түүх сэрж зүүрмэглэн цаг цагийн хүмүүн өөр өөрийн оюунаар түүхийн хаалгыг нээж тайлнам. Өндөрхаанаас зүүн хойд зүгт Батширээт сумын нутаг руу орж ус, мод тэгширсэн баян дэлгэр хангай нутгийн өнгө зүсийг тольдохуй Буриад зоны амьдралын зураг тосч угтана. Энэ нутагт монгол гэрийн бараа тасарч, модон байшингууд гол горхины хаяа дэнж дэрлэн цэнхэр утаа суунаглуулах нь сонирхолтой. Мөнөөх байшингуудын гадаа өрж тавьсан модон тэрэгнүүд цайрч хөхрөөд, анч сүрлэг нохдын дуу хадах авай. Энэ нь чухамдаа бидний мэдэх Н.Нямдорж найрагчийн элгэн буриад түмэн мөнөөс мөн. Батширээт сумын төвөөс хойш орших их найрагчийн төрсөн Бүрхийн төгөл хэмээх эргэн тойрон модоор хүрээлэгдсэн ам бий. Тэнд зорьж очихул их найрагчийн төрсөн буурин дээр босгосон хөшөө чулуунаа саатаж, түүнийг өлгийдөн төрүүлсэн байгалийн увидасыг бишрэх сэтгэл төрнө. Батширээт сумын төвөөс баруун тийш 45 км, Өглөгчийн гол, Баянголын нийлэх бэлчир, Дайчин уулын амнаа орших "Өглөгчийн хэрэм"-ийг сонирхон үзэх зам мөр цааш хөтөлнөм. Гурван километр орчим, урд, өмнө талдаа хоёр хаалганы оромтой, жижиг шороон далангийн үлдэц бүхий хэрмийн хананы чулуун өрлөг холоос тод ялгаран үзэгдэнэ. Хэрмэн дунд харагдах гозгор модон цохиог нутгийнхан "Чингэсийн морины уяа" хэмээн нэрийддэг байна. Өглөгчийн хэрмийг XII-XIV зууны үеийн нум сумчдын бэхлэлт байсан болов уу гэж таамагладаг. Энэ мэт Хэнтий нутгаар байгалийн элгэнд хүний амьдралын түүхээр ургаж цогцолсон түүх, соёлын дурсгалуудын ул бараа үл тасарна. Хан Хэнтий уул руу зүглэж Бэрээвэн хийдэд нутгийн хүнээр газарчлуулан хүрч очиход ч өмнөөс өнөө цагийн өнгөнд сэргэн амилсан орон хийдийн ариун газар анирхан тосно. Бэрээвэн хийд нь Шар сүм, Цагаан сүмээс голлон бүрдэж найман мянга гаруй лам хуврагийг өөртөө харьяалуулдаг Монголын зүүн жигүүрийн шашин номын зонхилох төв байсан ажээ. 1930-1940-өөд оны хэлмэгдүүлэлтийн гарт эвдэрч сүйдсэн Бэрээвэн хийдийг 1994 онд нутгийн олны санаачилгаар сэргээн босгосон түүхтэй. Энэхүү хийдийн адил алдартай нэгэн номын газар байсан ул мөр мөн Хэнтий аймгийн төвийн баруун урдхан бий. "Хийдийн суурин" гэж нэрлэх овгор товгор шороо бүхий чулуун суурь байдаг нь Гүндгаравлин хийд оршин байсны мөр юм. Уг хийд нь халхын Сэцэн хан Шолойн санаачилгаар байгуулагдаж байжээ. Өдгөө мөн л ганц нэгхэн дуганыг сэргээн босгож эхэлсэн ч эртний уран барилгын дурсгалын бараа сүрийг тэр үеийнхээр үзэж харах боломж яахан үлдэх билээ. Ерөөс ардын хувьсгал ялахаас өмнө Монгол оронд 700 гаруй сүм хийд байсан гэж өгүүлдэг ч бидэнд өнөө тэдгээрийн үлдэц балгадыг л үзэх хувь зохирол оногджээ. 1930-1940-өөд оны шуурган жилүүд чухамдаа эртний дорнын уран барилгын олон дурсгалыг эвдэж, чулуу тоосгоор нь малын хашаа саравч барьж даажигнасан гашуун түүхийг өгүүлнэм. Гэсэн ч Хэнтий нутгаар аялахад Цэнхэрмандалын түрэг бичээсийг тайлж, Киданы үеийн Баруун, Зүүн хэрмийн тууринаа бодлогоширч, Өглөгчийн хэрмэн дэх Чингэсийн морины уяан дээрээс бууж мордох нь өнөө бидэнд олдсон аз завшаан буй заа. Үүл нүүж, хур хөллөн зүсрээд намрын өвс бор шаргал өнгөөр сүүмийн үзэгдэж, өвгөд дээдсийн ариун хутгийг мянга мянган жил нар, салхинаа бүүвэйлэх их эзэн Чингэсийн нутгаар аялан зугаацахуйд сэтгэлд урин дэлгэр цагийн амралт, тайтгарлыг өөрийн эрхгүй эдлүүлмүй. 
Л.Моломжамц 
