№93(15742)
1984 ОНЫ ДӨРӨВДҮГЭЭР САРЫН 18
Хаврын тариалан, социалист уралдаан

Хэдхэн хоногийн дараа хүчит тракторын дуу тариалангийн талбайд нүргэлж, хөрс боловсруулах, үр суулгах ажил орон даяар эхлэх гэж байна. 

1984 онд тариалангийн талаар намын дэвшүүлсэн зорилтыг хэрэгжүүлэх нь чухамдаа энэ хаврын тариалангийн ажлын чанар, үр дүнгээс шууд шалтгаална. Тийм учраас энэ чухал ажлыг агротехникийн шаардлагын дагуу тогтоосон хугацаанд чанартай сайн хийхийн тул тариаланч, механикжуулагчдын дунд социалист уралдааныг эрч далайцтай өрнүүлж, тодорхой удирдан зохион байгуулах нь тухайн аймаг, сум, нэгдэл, сангийн аж ахуй, тэжээлийн аж ахуйн намын байгууллагын өнөөгийн гол зорилт мөн. 

Булган аймгийн намын хороо, АДХ-ын гүйцэтгэх захиргаа хаврын тариалангийн бэлтгэлийг шуурхай хангахын тул радио хурал хийж, өндөр бүтээлийн долоо хоногийн уралдаан зарлаж, Ингэттолгойн сангийн аж ахуйд үзүүлэх сургууль хийжээ. Төв аймгийн Борнуурын болон << Октябрь>> сангийн аж ахуйн төмсний цогцолбор, Батсүмбэрийн сангийн аж ахуйн тэжээлийн бригад, Жаргалантын сангийн аж ахуйн үр тарианы зарим бригад техникийн засварыг сайн хийж бусдыгаа хошуучилж явна. Булган аймгийн Сайхан сум техникийн засварыг дуусган, тээвэрчдийн дунд өндөр бүтээлийн уралдаан өрнүүлснээр 600 гаруй тонн үр, 170 гаруй тонн бордоо татаж авсан байна. 

Гэсэн ч Төв, Дорнод, Увс аймгийн зарим сангийн аж ахуй, хөдөө аж ахуйн нэгдэл засварчдын дунд уралдааныг олигтой зохион байгуулаагүйгээс хаврын тавилангийн техникийн засварын ажил удаашралтай байна. 

Ийм байдалд дүгнэлт хийж хаврын тариалангийн ажлыг агротехникийн шаардлагын дагуу тогтоосон хугацаанд чанартай хийж дуусгахад социалист Уралдааныг үйлдвэрлэлийн нэгж салбар, хүн бүрийн дунд идэвхтэй дайчин, ил тодоор өрнүүлж, хөдөлмөрийн бүтээмжийг дээшлүүлэх, хүмүүсийг ажилд нь мэргэшүүлэх, идэвхжүүлэх хөшүүрэг болгох хэрэгтэй. Орон нутгийн намын байгууллага хаврын тариалангийн үед уралдааныг өрнүүлэхдээ тариалангийн ажил эхэлсэн анхны өдрөөс аваад хүмүүсийн жигд ажиллагааг хангах, ажлын чанарыг сайжруулах, хүн бүр өдрийн нормыг заавал давуулан биелүүлсэн байхаар зохион байгуулах нь зүйтэй. 

Энэ жилийн тариалангийн ажлын явцад нам, олон нийтийн байгууллага, коммунистуудын онцгой анхаарвал зохих зүйл нэлээд байна. Юуны өмнө тариалах ажлыг урьд урьдынхаас илүү чанартай хийх, үр, бордоо шатахууныг аль болохоор хэмнэх, цагийг үр бүтээлтэй ашиглах, хэн нэг хүний хариуцлага, сахилгагүй байдлаас болж агротехникийн шаардлага зөрчих явдал огтхон ч гаргуулахгүй байхад уралдааныг чиглүүлэн удирдаж, зохион байгуулах хэрэгтэй юм. Үүний тулд социалист уралдааны болзлыг богино хугацаагаар зарлан өдөр, долоо хоногийн аварга шалгаруулах, тэднээр тооцоотой үүрэг амлалт авахуулан дүгнэж, урамшуулан шагнаж байх нь механикжуулагчдын хөдөлмөрийн идэвхийг өрнүүлж ажлын чанарыг сайжруулахын нэг нөхцөл мөн. Механикжуулагчдын ажлын цаг ашиглалт, нягтралыг сайжруулан, хугацаа хожих нь амжилт олохын үндэс байдгийг анхаарч, аж ахуйн захиргаа, нам, олон нийтийн байгууллагаас үйлдвэрлэлийн нэгжид удирдлагыг төвлөрүүлэн, хяналт шалгалтыг хүчтэй болговол зохино. 

Нөхөр Ю, Цэдэнбал социалист уралдааныг үйлдвэрлэлийг удирдах ажилд хөдөлмөрчин олныг идэвхтэй оролцуулах чухал хэлбэр, олон түмний бүтээлч санаачилгыг оргилуулан, тэднийг хөдөлмөрт коммунист ёсоор ханддаг болгон хүмүүжүүлэх шалгарсан арга болгож бүх талаар өрнүүлэхийн чухлыг заасан билээ. Энэ заалтыг удирдлага болгон намын Төв Хорооны VI, VII 1983 оны бүгд хурлын шийдвэрийн дагуу ажилдаа шүүмжлэл, дүгнэлттэй хандаж хаврын тариалангийн энэ чухал ажлын үеэр механикжуулагчдын дунд социалист уралдааныг өрнүүлэхдээ юуны өмнө тэргүүний сайчуудтай эн зэрэгцэх, уралдааны гэрээ байгуулж ажиллах, хоцрогчгүй хамт олон болохын төлөө хөдөлгөөн өрнүүлэх зэрэг дэвшилт хэлбэрийг бүтээлчээр нэвтрүүлэхийг намын байгууллага бүр анхаарах нь зүйтэй. 

Социалист уралдааны зохион байгуулалтын ленинч зарчмын нэг нь тэргүүн туршлагыг нийтийн хүртээл болгох явдал мөн. Иймээс тэргүүн туршлагын болон үзүүлэх сургууль, семинар зохион байгуулж, тэргүүний сайчуудын ажлын арга туршлагыг дэлгэрүүлэхийг онцгой анхаарвал зохино. Түүнчлэн тариалангийн үйлдвэрлэлийг удирдан зохион байгуулах ажилд үр дүнгээ өгч байгаа ЗХУ-ын Ставрополийн хязгаарын Ипатовын районы намын байгууллагын туршлагыг улам эрчимтэй нэвтрүүлэх хэрэгтэй юм. 

Тариалангийн ажлын хувь заяа, чанар, үр ашиг нь эцэстээ гагцхүү механикжуулагчдын гүнзгий мэдлэг чадвар, дадлага туршлага, бүтээлч идэвх санаачилга, өндөр хариуцлага, ухамсартай сахилгаас хамаардгийг санаж, социалист уралдааныг энэ зүгт чиглүүлэн удирдах хэрэгтэй. 

Хаврын тариалангийн ажлыг амжилттай дуусгах нөр их хөдөлмөрийн тэргүүн эгнээнд коммунистууд үлгэрлэн хошуучлах ёстой. Ийм учраас намын гишүүдийг үйлдвэрлэлийн нэгжид зөв хуваарилан тэдний манлайллыг дээшлүүлэх талаар намын байгууллага бүр тодорхой ажил зохиох хэрэгтэй юм. 

Ажлын явцад гарч байгаа тэргүүн туршлагыг судлан дэлгэрүүлэх, дутагдлыг тухай бүр илрүүлэн арилгахад хэвлэл, мэдээллийн байгууллага их үүрэг гүйцэтгэх ёстой. 

Энэ хаврын тариалангийн ажлын үеийн социалист уралдааныг МАХН-ын III их хурал хуралдсаны болон БНМАУ-ыг тунхагласны 60 жил, Халхын голд японы милитаристуудыг бут цохисны 45 жил, атар газар эзэмшсэний 25 жилийн ойг шинэ их амжилтаар угтахын тулд тариаланч механикжуулагчдын улс төр хөдөлмөрийн идэвхийг өрнүүлэх хөшүүрэг болгон зохион байгуулахад намын байгууллага анхаарлаа төвлөрүүлбэл зохино. 

