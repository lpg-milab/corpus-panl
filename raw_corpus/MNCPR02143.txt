Бүргэд

Архайж, дархайж, мөсөн уул хэмх мөргөлдөх шиг тулалдах үлэмж, лужир, лагс биетнүүдийг санаанд оромгүй уран гавшгай шийдэл, гялалзсан түргэн хөдөлгөөн, бяр, мэхний өвөрмөц, гайхамшигт зохицлоороо бужигнуулж, буулган авах, биеэр жижиг монгол сумоч "наран" үндэстэн даяар асар богино хугацаанд атаархал, бахархлын салхи, шуурга дэгдээж орхисон л.
Үнэндээ хавт Хасарын удамт монголчууд сумо гэж чухам юу байдаг хийгээд бөхчүүд нь яаж барилддаг болохыг "Ошима" дэвжээний "Шадар гурав"-аар, тэр дундаа Д.Батбаяраар дамжуулан мэдэж, мэдэрч эхэлж, сумочдыг шүтэн биширч, спортын танил бус энэ төрөл рүү хошууран цувах болсон л. 1992 онд мэргэжлийн сумод хөл тавьсан Монголын анхны гурвыг Дюмагийн "Шадар гурван цэрэг"-ийн баатруудаар төсөөлөх юм бол Д.Батбаяр Атос, Н.Цэвэгням Портос, Б.Энхбат Арамис шиг л санагдах. Мэргэжлийн сумогийн дээд зиндаа буюу макүүчид хүч түрэн дэвшсэн /1996/ анхны монгол хэн сэн билээ. Мэргэжлийн сумогийн дээд зиндааны дээрээсээ дөрөв дэх цол болох комисүби цолыг эр, бяр зааж авсан /1997/ анхны монгол хэн сэн билээ. Мэргэжлийн сумогийн дээд зиндааныхнаас гарамгай, дайчин, уран барилдааны тусгай шагналыг ээлж дараалан хамсан анхны монгол хэн сэн билээ. Мэргэжлийн сумогийн дээд зиндаанд барилдахдаа сумогийн 82 мэхний 41-ийг нь хийж шуугиан дэгдээсэн анхны монгол хэн сэн билээ. Мэргэжлийн сумогийн дэвжээнд бахдам сайхан амжилт гаргаж, "Монгол хэмээх нэрийг ертөнцийн чихнээ дуурсгасан"-аараа гавьяат тамирчин цол хүртсэн /1998/ анхны монгол хэн сэн билээ. Мэргэжлийн сумогийн дээд зиндаанд хүч үзэж буй бөхчүүдээс зодог тайлсан /2007 он/ анхны монгол хэн сэн билээ. Энэ алдартан бол Кёкүшюүзан буюу Мандах нарт уулын бүргэд Даваагийн Батбаяр бөлгөө. Түүний цармын салхи шиг үл зогсох, үл нугарах, үл цуцах омголон, цочмог халуун довтолгоонд өрсөлдөгчийнх нь омгийн цагаан гарди даль жигүүрээ хумин номхордог байсан буюу. Түүний ялах, харийн тэнгэрт эх орныхоо нэрийг дуурсгах тоолонд нутгийнх нь уулс дөллөн өндөлзөж, зон олны бахархсан сэтгэлийн гал улам дүрэлзэн бадардаг байсан буюу. Бүргэдийн гараатай, бүргэдийн хараатай, бүргэдийн дэвэлттэй, бүргэдийн дайралттай, бүргэдийн... бүргэдийн зориг, золбоотой энэ хүчтэн чухам л тэнгэр язгуурт монгол бүргэд бөлгөө. Далан гурван онд Ховдын Мянгадад эхээс мэндэлж, наян гурван онд "Янзага" зусланд болсон хүүхдийн барилдаанд түрүүлэн магнайгаа хагартал баярлаж, арслан Б.Ганбаатараар үндэсний бөхийн арга, мэх заалгаж, аварга Х.Баянмөнхийн "Шонхор" дэвжээнд чөлөөтөөр барилдаж, гавьяат Н.Бүргэдээгийн удирдлагад самбо, жүдогоор ноцолдож явсан өсгөлүүн биетэй Батаанаа хүү далай үзчихээд л эргээд ирнэ гэсэн бодол өвөртөлж уул уулыг даван Японыг зорьж байсан цаг өчигдөрхөн мэт. Гэтэж ирэх хөөстэй давалгаа эргээ долоож буцах арлын орны орой нь тэнгэрт шигдсэн өндөр барилга, хөгжил дэвшил, дуу чимээ, гэгээ гэрэл сүлэлдэн, хашгичин урсах соёлт нийгэм сэрүүн зүүдэн мэт. Нүүр болгоныг нь танихгүй харь, биед хэвшээгүй хувцас шиг шинэ газар түүхий загас, агшаасан будаа, сумогийн хатуу дэг жаяг, хэрээс хэтэрсэн бэлтгэл сургуулилтаас халширсан хөвгүүн "ирсэн замаараа сурсан дуугаа дуулаад буцахаар" шийдэн оргож боссон удаатай. "Цэвэгням бид хоёр Энхбатын хүчээр л энэ дайтай яваа юм. Бид хоёрыг дэвжээнээсээ зугтах үед тэр л ганцаараа үлдэж, буцаж очиход онцгой нөлөө үзүүлсэн. 1995 оны арваннэгдүгээр сарын тэмцээний өмнөхөн бэлтгэл дээр хөлөө гэмтээчихэд нь багш "Эдгэртлээ амар" гэхэд "Тэмцээнд орохгүй бол чансаа буурна" гэсээр барилдаж тав ялж, хоёр унаж байлаа. Тэгэхэд би тавин хувиа ч хийж чадаагүйдээ ичиж, бэлтгэлээ улам сайн хийх хэрэгтэйг ойлгосон доо. Манай Энхбат бейсболд дуртай. "Бейсболчин болсон бол сайхан аа" гэж заримдаа ярьдгийм" хэмээн өгүүлсэн Кёкүшюүзанд нэгэн дэмжигч нь "2003 оны Нагоя башёд ёкозүнаг өвдөг шороодуулах юм бол Миа мужийн Иэси хотын Уэно тосгоны үзэсгэлэнт нэгэн уулыг бэлэглэнэ" хэмээн ам гарч. Кёкүшюүзан ч долдугаар сарын тэмцээний тав дахь өдөр их аварга Асашёорюүг "нурааж", мөн сарынхаа 27-нд мөнөөх ууланд дэвжээнийхээ алдрыг хайрласан түүх цагийн алганд халуунаараа. ... Архайж, дархайж, мөсөн уул хэмх мөргөлдөх шиг тулалдах үлэмж, лагс биетнүүдийг санаанд оромгүй уран гавшгай шийдэл, гялалзсан түргэн хөдөлгөөн, бяр, мэхний өвөрмөц, гайхамшигт зохицлоороо бужигнуулж, буулган авах түүний гялбаа, цалгиатай уран торгон барилдааныг бөх судлаач, бөх сонирхогчид шагшиж буй. Судалж буй. Монгол бүргэд, монгол бүргэдийн хатан зориг, шавхагдашгүй хүч чадал ямархан байдгийг залуустаа захиж хэлж, зааж сургаж буй. 
Ц.ГАЛБАДРАХ 

