Тэмээний хулгайч тэнэсэн суманд өртжээ

Тал хээр бэлчиж явсан тэмээн сүргийг буудаж унагаачихаад хээвнэг өвчиж суусан малын хулгайчид цагдаагийнханд хөөгдөж явахдаа тэнэсэн суманд оногдож амиа алдсан хэрэг гарлаа. 
Сумын хэсгийн төлөөлөгч "УАЗ-469" автомашинаар малын хоёр хулгайчийг барихаар хөөх явцдаа тэдний унаж явсан машин руу хэд хэдэн удаа буудсан байна. Малын хулгайчид, цагдаагийнхан хоорондоо буудалцаж чухам үхэх сэхэхээ үзэлцсэн гэх ч мэдээлэл бас байгаа билээ. Юутай ч тэнэсэн сум жолоочийн ар нуруунд тусаж хулгайч хэргийн газар дээрээ амиа алджээ. Цагдаагийн ажилтан албан үүргээ гүйцэтгэсэн ч нөгөөтэйгүүр хүний аминд хүрсэн явдал болсон учраас энэ хэргийн дуулиан олныг хамраад байна. Дундговь аймаг буюу хэрэг болсон газар руу Улаанбаатар хотоос томилогдсон ажлын хэсэг очсон бөгөөд өчигдөр тэд ирсэн байна. Тэр өдөр чухам юу болсон тухай Цагдаагийн ерөнхий газрын ажлын хэсгийн ахлагч хурандаа Ц.Даваадоржоос тодрууллаа. -Юу болсон тухай ярихгүй юу? -Дундговь аймгийн Дэрэн сумын Шаргал гэдэг газар энэ сарын 17-ны өдрийн 19 цагийн орчимд Г.Ганхөлөг хэмээх малчин залуу хонио хариулж явжээ. Хэдийгээр гадаа бүрий болж байсан ч бэлчиж явсан 10 гаруй тэмээн дунд нэгэн автомашин ирж зогсонгуут хоёр хүн бууж ирээд тэмээ барихаар хөөцөлдөж буй нь харагдсан гэнэ. Тун удалгүй буун дуу сонстож тэднийг малын хулгайчид болохыг нь гадарласан байна. Ингээд Г.Ганхөлөг сумаасаа бараг 30 км хол Шаргал гэдэг газраас хэсгийн төлөөлөгчдөдөө мэдэгдэхээр явсан байгаа юм. -Цагдаагийнхан малын хулгайчдыг малаа төхөөрч байхад нь газар дээр нь давхиад орчихсон гэл үү? -Тийм. Дэрэн сумын цагдаагийн ажилтан ахлах ахлагч Л.Эрдэнэбаатар өөрийн хувийн унаагаа унаж, хотоос ирсэн танилынхаа "Сайга" бууг авч. Хэсгийн төлөөлөгч Д.Бямбахүү нар Г.Ганхөлөгөөр зам заалгасаар өнөөх малын хулгайчдын байгаа газарт ирэхэд хоёр хүн машиныхаа дэргэд тэмээ янзлаж, арьсыг нь өвчиж суугаа нь харагдсан гэнэ. Машиныхаа гэрлийг унтраасаар дөхөж ирэнгүүтээ гэрлээ тусгатал тэр хоёр машиндаа суугаад ум хумгүй зугатсан байна. Хоёр машин гурван км орчим газар хөөцөлдөж хулгайчдад зогсох анхааруулга өгч хэсгийн төлөөлөгч тэдний машины доогуур хавьцаа гурван удаа буудсан байна. Ингэхдээ хүний амь хөнөөе гэсэнгүй. Айлган сүрдүүлж улмаар дугуйг нь цоо буудаж машиныг нь зогсоох зорилготой байсан болов уу. -Малын хулгайчид өөдөөс хариу гал нээсэн гэдэг нь үнэн үү? -Тэд буудаагүй. Буудах ч сөхөөгүй зугтсан. Хулгайч нарын машины хурд саарах хугацаанд цагдаагийн ажилтан Л.Эрдэнэбаатар тэр машиныг амдсанаар тэдний машиныг зогсоосон юм билээ. Хамгийн эхэнд машины урд хаалгыг онгойлгож Д.Мөнхбат гэгчийг гавлахад тэрээр "Та нар жолооч ахыг буудсан байна шүү дээ" гэж хэлсэн гэсэн. Жолооны ард сууж явсан хүн нь зүүн далны дээд талдаа буудагдсан шархтай, ухаангүй шахам байсныг яаралтай эмнэлэгт хүргэсэн боловч нас барсан явдал болсон. -Алсан тэмээнийхээ арьсыг өвчиж янзлахад амарчилж хажууд нь нүх ухсан байсан гэсэн үү? -Хэргийн газарт үзлэг хийхэд хоёр тэмээг алж хагас өвчиж орхисон байсан. Хоёр тэмээний дэргэд берзент дэвсээд хоёр хүзүүг нь тавьчихсан. Тэмээнүүдийн цусыг газар ухан урсгаж зайлуулсан байсан төдийгүй тэмээний хажууд нуруугаар нь босгохоор нүх ухсан байсан. Тэдний машинаас нэг амтай дробинк буу, зургаан ширхэг сум, газрын зураг, зангуу төмөр, гурван хутга, хийн гар буу гэх мэт зүйлсийг хураан авсан. С.НОМИНЧУЛУУН ГЭЖ ХЭН БЭ? Ийнхүү малын хоёр хулгайч үйлдэл дээрээ баригдаж зугтах гэж яваад нэг нь эрсэджээ. Талийгаачийг С.Номинчулуун гэдэг байсан аж. Бидэнд олдсон мэдээллээр тэрээр Улаанбаатар хотын харьяат, 27 настай. Улсын хэмжээгээр эрэн сурвалжлагдаж байсан нэгэн. Түүнийг Өмнөговь аймгийн цэргийн ангиас 300 кг ноолуур (12 сая орчим төгрөгийн хохиролтой хэрэг) хулгайлсан хэргээр шүүхээр таслагдах гэж байхдаа өнгөрсөн оны аравдугаар сард оргон зайлсан гэх мэдээлэл байна. Анх түүний хамтрагч Д.Мөнхбат нь (Одоогоор энэ нэр нь түүний жинхэнэ нэр эсэх нь батлагдаагүй байна) С.Номинчулууныг Батболд хэмээх хуурамч нэрээр нэрлэж цагдаагийнхныг багагүй төөрөгдүүлж амжжээ. Д.Мөнхбатын яриагаар "Талийгаачтай долоон хоногийн өмнө Нарантуул зах дээр танилцсан. Хоёр хоногийн өмнө Өмнөговь аймгийн Ханбогд сум орж хүнээс 600 мянган төгрөг аваад буцаж явах замдаа хоёр тэмээ хулгайлсан" гэж хэргийн талаар анхны мэдүүлгээ өгчээ. Үнэн хэрэгтээ зам зуур хулгай хийгээгүй, харин урьдаас сайтар бэлтгэлтэйгээр мал хулгайлж байсан нь олон зүйлээс харагддаг. Тухайлбал, буу сум, хутга зэрэг хүйтэн зэвсгээсээ гадна зангуу төмөр хүртэл бэлтгэж авч явж. Д.Мөнхбатын санаандгүй ам алдсанаар бол уг зангуу төмрийг араас машин хөөх тохиолдол гарвал шидэж хаях зориулалттай гэнэ. Бас уг зангуу төмрийн нэг ид шид малын хөлд нэг шигдвэл тухайн мал явж чадахгүйд хүрч амархан баригдах талтай. Хурдтай явж байсан автомашин зангуунд дугуйгаа тас татуулахын зэрэгцээ онхолдох эрсдэлтэй болохыг цагдаагийн ажилтнууд сануулна билээ. Тэд хашир туршлагатай хулгайчид болох нь илэрхий байв. Тэдний унаж явсан "УАЗ-469" автомашин ардаа дугааргүй ч урдаа 58-00 УБГ гэсэн дугаартай. Тэгсэн атлаа машинаас 33-22 УБЭ гэсэн бас нэг дугаар олдсон байна. Сэжигтэн Д.Мөнхбат нь гуч ч хүрээгүй залуу хүн. Тэрээр өмнө нь танхайн хэргээр шүүхээр шийтгүүлж байсан байна. Түүний хармаанаас 600 мянган төгрөг гарч ирсэн бөгөөд авлагатай хүнээсээ авсан гэх ч энэ нь төдийлөн үнэмшилгүй байгаа бололтой. Магадгүй хэн нэгний малыг хулгайлж борлуулж олсон буруу гарын мөнгө ч юм бил үү. Саяхан Төв аймгаас хоёр адуу, хоёр тэмээг "УАЗ-469" автомашинтай хүмүүс бэлчээрт нь нядалж төхөөрсөн хэрэг гарсан ч эзэн холбогдогч нь олдоогүй. Дээрх хоёр малын хулгайчийг энэ хэргийг үйлдсэн байж болзошгүй гэсэн сэжиг төдий таамаг одоогоор цагдаагийнханд төрөөд байгаа бололтой. Одоо Д.Мөнхбатыг Дундговь аймгийн цагдан хорих байранд саатуулаад байна. Албан үүргээ гүйцэтгэж яваад шаардлагатай тохиолдолд зэвсэг хэрэглэж болно гэсэн цагдаагийн ажилтны хуулийн дагуу хэсгийн төлөөлөгч Д.Бямбахүү нь галт зэвсэг ашигласан гэж үзэгсэд тун олон байв. Ямартаа ч Д.Бямбахүүгийн гурван жил гаруй ажилласан Дундговь аймгийн Өлзийт сумын Засаг дарга нь энэ хэргийн тухай дуулаад түүнд санаа зовон хүрч ирээд байгаа гэсэн шүү. Ажилдаа үнэнч, сайн залуу шүү гэх магтаалын үгс түүнийг тойрон хүрээлдэг юм билээ. Одоогоор гэр бүлтэй болж амжаагүй яваа энэ залуугийн нас нь 25. Тэрээр одоо ажлаа хэвийн хийсээр байна. Дэрэн сумын засаг захиргаанаас малын хулгайчдын талаар цагдаагийнханд мэдээлэл ирүүлсэн иргэн Г.Ганхөлөгийг 40 мянган төгрөгөөр шагнаж урамшуулжээ. Мөн өөрийн хувийн унаагаараа гэмт хэрэгтнүүдийг барьсан ахлах ахлагч Л.Эрдэнэбаатар болон хэсгийн төлөөлөгч Д.Бямбахүү нарыг малын хулгайтай тэмцэхэд хувь нэмэр болж байна гэж малчид талархаж байгаа аж. Өнөөдөр хөдөө орон нутагт малаа хулгайд алдаж үзээгүй айл бараг байхгүй биз ээ. Иргэд их хэмжээний мөнгөн хохирол амсч буй болохоос малын хулгайчид нь шийтгэлээ амссан нь ховор. Хулгай хар мөртэй гэлцдэг. Малаа бэлчээр дээр нь буудаж арьсыг нь хөсөр хаячихаад махыг нь хээвнэг үүрээд явчихсан хулгайч тэнэсэн суманд оногдсоныг бурхны гэсгээл гэлтэй. 


