МӨРГӨЛЧДИЙН МӨРӨӨР

Өтгөсийнхөө хүслийг тээж өмнө этгээдийг зорив СоЁлын гавьЯат ЗҮТгэлтэн Элжигэн Минжаахайн ГҮрсэд "Өдрийн сонин"-ы тэргүүн нүүрэнд байн байн нийтлэгддэг "Тэнгэр трэвел" компанийн товчхон зарлал намайг бурхдын орон руу дуудаж,өвгөд, өтгөсийнхөө мөрөөдлийг гүйцээж, хойт насанд нь буян үйлдэх боломж олгов.
Аав, ээж, өвөг дээдэс, бурхан шашиндаа үнэнч ахмад монголчуудынхаа "Утай, Гүмбүм гэж их бурхдын ариун дагшин орон байдаг юм гэсэн.Тэнд очиж сөгдөн мөргөж, сүслэн залбирвал хүний төрлийг олсны дээд нь юм гэнэ лээ" гэлцэхийг хүүхэд наснаасаа сонсож байлаа. Хувьсгалын жилд төрж өсөөд ХУ намын суртлаар хүмүүжсэн мань мэтэд тэр ариун дагшин орон газрын тухай зүүд зэрэглээ мэт санагдана. Гэвч "Цаг цагаараа байдаггүй,цахилдаг хөхөөрөө байдаггүй" болохоор цаг төр өөрчлөгдөж, нас сүүдэр өтлөөд ирсэн өнөө үед өвгөд дээдсийн мөрөөдөл болж байсан бурхдын орныг үзэж, тэднийхээ өмнөөс сөгдөн мөргөж, сүслэн залбирахаар санасандаа хүрч санаа амарлаа. Таван настай балчраас наян настай буурал хүртэл, төрийн албан хаагч, хувиараа аж ахуй эрхлэгч, мэдээж тэтгэврийн хөгшид голдуу гучин хэдүүлээ саяхан тийшээ аялалд гарлаа. Тэгэхдээ Утай, Гүмбүм хоёроос гадна БНХАУ-ын арав гаруй том хотыг үзэж, Хөх хот, Бээжинд саатан алжаал ядаргаагаа тайлж, сонин сайхныг үзэв. Бидний дотор эцэг эх хоёроо бурхан шүтээнд мөргүүлж, эхнэр, гурван хүүхдэдээ юм үзүүлж нүд тайлуулж яваа Э.Содномжамц гэдэг залуу эдийн засагч, үрэгдсэн ханийхаа араас гурван жил дараалан буян хийж яваа Т.Цэрэнчимба гээд сайхан сэтгэлт залуус байсныг зориуд хэлмээр. Зургаан мянга гаруй км аяллын замд үзсэн харснаасаа уншигч танд сонин болгон цөөн зүйл өгүүлье. ӨНӨӨГИЙН ӨВӨРМОНГОЛ Хорин зургаан сая /дөрвөн сая нь монгол/ гаруй хүн амтай ӨМӨЗО байгуулагдсаныхаа 60 жилийн ойд хөлтэй бэлтгэж байгаа аж. 400 гаруй жилийн настай Хөх хот хаа сайгүй барилга байшингаа шинэчлэн засч байна. Монгол, Хотон гэх мэт шинэ хорооллууд байгуулж байгааг зам гудас харлаа. 63 оронд нэвтрүүлгээ цацдаг "Одон" телевиз 60 жилийн ойдоо зориулсан сонирхолтой шинэ шинэ хөтөлбөр бэлтгэн явуулж байх юм. Амралтын өдөр таарсан тул "Одон" телевизийнхэнтэй уулзаж хуучилж чадсангүй. Өвөрмонголын аль ч хот суурингаар явж байхад "60 жил" гэсэн үгтэй уриа дуудлага тод харагдана. ӨМӨЗО-д хаана ч, ямар ч үйлчилгээний газар хаягаа монгол, хятадаар хадмалдан бичсэн нь хэл мэдэхгүйн зовлонг хөнгөлөх юм. Харин Хөх хотод монголоор ярьдаг ганц хүнтэй азаар таараад нэрийн хуудсаа өгсөн чинь үндэсний бичгээ мэддэггүй гайхал байж. "Би Бээжинд сурсан болохоор монгол бичгээ мэддэггүй ээ" гэж учирлаж байв. Харин Утай, Бээжинд уулзсан чимэглэх урлаач, гоо засалч, гуанзны эзэн бүсгүйчүүд, лам нар Монгол, түвд үзэсгэлэнгийн ордны үзэсгэлэнгийн захирал залуу монголоороо цэвэрхэн ярихаас гадна үндэсний бичгээ мэддэг найрсаг, даруу хүмүүс юм билээ. Хятадын хүнд аж үйлдвэрийн нэгэн төв болсон Бугат хотын хүн амын 52 хувь нь монголчууд байдаг гэж аяллын ахлагч Дамдингомбын Амгалан өгүүлсэн юм. Бугат нь автомашин, ган болд, химийн олон том үйлдвэртэй, Өвөрмонголын хамгийн том хот гэнэ. Өвөрмонголыг "Малжих орон" гэж ярьж бичдэг байлаа. Аргагүй юм. Мал сүрэг нь манайхаас тав дахин олон буюу 150 сая гаруй гэнэ. Харин бидний замд малчин айл төдий л олон харагдсангүй. Буман бурхны орон Эцэг, дээдсийн маань сэтгэлдээ төсөөлөн алсаас дээжээ өргөн залбирч суусан Буман бурхны орон Гүмбум хийдэд хүрэхийн тулд Хөх хотоос 1360 км зам туулах юм. Хийдэд ойртох тусам Гималайн салбар уулсыг зоолуулан, нүхлэн /300 -3000 гаруй метр урт долоон хонгилыг туулав/ зассан хурдны замаар давхих ба дэлхийн тооно болсон алдарт Эверест оргилыг харж болдог юм байна. Яг тэр хардаг хэсгээр нь хоёр удаа явахад үүл манантай, бороо хуртай байснаас аз дутлаа. Түвд хэлээр Гүм гэдэг нь бурхан, Бум гэдэг нь манай монгол тооны нэртэй ижил юм байна. Тэгэхээр Буман бурхан орон хийд гэсэн утгатай. Уламжлалт тооныхоо түм, бум, живаа, дүнчүүр гэдэг товчхон нэр томъёог гээчихээд арван мянга, зуун мянга, зуун сая... гэх мэтээр багачуулдаа сунжруулан зааж сургасны гайгаар Гүмбумыг манайхан "Зуун мянган бурхны орон" гэж ярьдаг байна. Энэ алдарт хийд Хөхнуур мужийн Лу-шар хотын Лянхуа хэмээх их уулсын дунд оршино. Бурхан багшийн баруун гарын шавь, шарын шашныг үндэслэгч Богд Зонховагийн мэндэлсэн газарт байгуулагдсан бөгөөд Түвдийн уламжлалт бурханшашны Гэлэгваагийн бүлэгтний зургаан их сүмийн нэг гэж танилцуулгад өгүүлжээ. Богд Зонхова ядуу малчин эхээс мэндэлж эрдмийн ид шидийг олж эх болсон зургаан зүйл хамаг амьтны тусын тулд хамгаа зориулан бурхны хутгийг олсон түүхэн хүн байж. Тиймээс эхийнх нь холбогдолтой дурсгалт газар хэд хэд байна. Ус авч яваад амрахдаа түшиж суудаг байсан чулуу, үнээний зэл байсан газарт нь босгосон дөрвөн баганат суварга, энэ суваргад мөргөж дөрвөн баганад хадаг өргөж адис авбаас дөрвөн төрөлдөө эхийн ачийг хариулж өөрөө сайн мөрийг олдог гэнэ. Тэнд бурхан багшийн нэгэн насны үйлсийн бэлгэдэл-Найман цагаан суварга, алтан дээвэрт мөнгөн суваргат Сэрсэнчимба хийд, Их цогчин дугана, Гүмбумыг дэлхийд алдаршуулсан урлалын гурван их бүтээл-баримал шуумал болон шар тосон бурхдыг үзлээ. Лааны тосоор хүний хөрөг урладаг Английн музейг шагшдаг байсан бол шар тосоор хийсэн олон зуун бурхдыг хараад үнэхээр алмайрлаа. Жил болгон шар тосоор бурхан бүтээх уралдаан явуулж аль уран сайхан хийцтэйгээр нь энэ сүмийг баяжуулж байдаг гэнэ. Халуун дулаан оронд шар тосон бурхныг яаж хадгалж хамгаалж ирсний нууцыг олох санаатай сураглавч урьдын уламжлалыг мэдэх хүн олдсонгүй. Одоо бол Японд үйлдвэрлэсэн хоёр том хөргөгч тавьсан болохоор хайлж, гэмтэх, хуршиж уурших талаар зоволтгүй гэнэ. Дээр өгүүлсэн Богд Зонховагийн эхээс мэндэлж хүй тасарсан газар дээрх мөнгөн суваргыг Хөхнуурын Монгол ван тайж Эрдэнэжаргал гурван түм нэг мянган лан цалин цагаан мөнгөөр босгуулсан бөгөөд 17 метр өндөр суваргын дээврийг нь 75 кг шижир алтаар бүрсэн гэнэ. Тэр жил Энэтхэгийн Таж-Махал бунхныг Монголын хаан Шаж-Жахан XVI зуунд байгуулсныг үзээд монгол цусны хүн дэлхийн долоон гайхамшгийн нэгийг бүтээсэнд хэрдээ омгорхож явсан бол энэ суваргаар дахин бахархаж дэргэд нь зургаа татууллаа. Энэ бол зөвхөн Хөхнуур, дээд монголчуудын төдий бус нийт монгол угсаатны бахархал юм. Урьдын цагт Монголын цөөхөн эр зоригтон Гүмбумд мөргөх бас эрдэм сурахаар бадарчлан мөн ганц хоёроороо тэмээн хөсгөөр явж байсантай зүйрлүүлбэл, өнөөгийн бидний аялал хүүхдийн тоглоом мэт болж дээ. Миний олж мэдсэнээр их хүрээний Агваантүвдэн, Өмнөговийн Ханбогд сумын харьяат Дамирангийн Ёндон цорж ламтан нар энд ирж ном эрдэмд гэгээрч байжээ. Манай Хан хөхийн хошуу ноён XIX зууны их яруу найрагч, соён гэгээрүүлэгч С.Лувсандондовын ууган хөвгүүн Цэдэнбал /Номч мэргэн гэгээнтэн Лувсандамбийдомэй/ Гүмбумд хэд хэдэн удаа морилж энэ догшин орны Зоши гэгээнтэнтэй багш шавь байж, бичиж туурвисан ном судрынхаа нэг хувийг илгээдэг мөн Жагарын оронд ном тавиад шагнуулсан Гунгаабуугийн бадар аягаа хадгалуулсан баттай мэдээ байдаг. Зоши гэгээнийг заримдаа Сэрсэн гэгээн гэдэг байж. Бидний мөргөсөн нөгөө мөнгөн суваргат Сэрсэнчимба хийдэд тэр домогт бадар аяга, гэгээнтний маань бүтээл, туурвилын хувь хадгалагдаж байдаг юм биш байгаа даа. Гүмбумын дэлхийд алдартай шашны их сургуульд манай хүүхдүүд суралцдаг юм байна. Өвөрхангай, Дорнодын хоёр ч хүү манайхны заримтай нь тааралдан нутаг орны сониныг асууж, өөрсдийн тухай хуучилсан байна лээ. Тэд эрдэм номд гэгээрч ирээд олон түмнийхээ оюуны мэлмийг гийгүүлэхэд их тусыг үзүүлэх нь эргэлзээгүй. Хатан голын эргээр Гималайн цаст нуруунаас их авсан, Хятадын хоёр дахь цуутай мөрөн тахиралдан тохойрон шар хоормогоор давалгаална. Энэ их мөрний усыг хичнээн ч тийш нь салаалуулан суваг шуудуугаар хөтөлж тариалангийн талбай усалж, хот балгад, үйлдвэр үйлчилгээнд хэрэглэдэг юм бэ, мэдэх аргагүй. Тэгсэн хэр нь сав дүүрэн шаргалтан харгилсаар байдаг аж. Урсгалдаа өч төчнөөн сая тооно элс, шавар тээдгээс өнгө нь шаргал харагддаг юмсанж. Шар мөрний ус холоос харахад шаргал боловч алгаараа хутгаад үзвэл Орхон, Туулынхтай ижил өнгөтэй юм. Шар мөрний эрэг дээрх эртний түүхт Ланжоу хот Хятад орны гол цэг гэнэ. Нэгэн үед монгол цэргийн гол зэвсэг байсан ланжуу бууг үйлдвэрлэдгээрээ монголчуудын эртний танил энэ хотын өнгө үзэмж уран барилга, цэцэрлэгт талбай тэргүүтэн нь үлгэрийн юм шиг, хүн зон нь цэвэр цэмцгэр, найрсаг зан аальтай юм. Гүмбум орох, буцах замдаа Нинша хотон үндэстний ӨЗО-ны нийслэл Яргай хотоор дайран өнгөрч, лалын шашны Ү Жүн хотод хоног таарч байлаа. Эх эзэн богд Чингэс хааныхаа саатан морилж байсан Яргай хотыг тухтай үзэж чадаагүй ч 780 жилийн дараа гишгэсэн шороон дээгүүр нь хөндлөн гулд явж тухайн газар болсон түүхэн үйлсийг дурсан санасан хувь заяандаа баярланам. "Монголын нууц товчоо"-ны 267 дугаарт өгүүлэхдээ: "Чингэс хаан цаст уулнаас хөдөлж, Яргай хотод бууж, Яргай хотоос хөдөлж түрэмгий /Линжоу/ хотыг эвдэж байхад бурхан, Чингэс хаантай уулзахаар ирэв..." гээд Тангууд улсын хаан Илаху бурхан хаан хэрхэн бууж өгч зэм цээрлэл хүртсэнийг тодорхой өгүүлсэн байдаг. Энэ бол их эзэн хааны маань сүүлчийн ялалт, амьсгал хураахын өмнө өштөнөө өвдөглүүлж, тэрслэгчээ тонгойлгосны баримт билээ. Тангуудын хойч үеийнхэн болох Хотон үндэстнүүд 1.9 сая хүн амтай гэлээ ч үндэснийхээ уламжлалт ёс заншлыг бат чанд сахин дагаж лалын шашнаа дээдлэн шүтдэг юм байна. Эрэгтэйчүүд нь тоорцог маягийн цагаан малгайтай нөхөрт гарсан бүсгүйчүүл нь заавал хэвнэгтэй байх юм. Гэхдээ хэвнэгээрээ нүүр царайгаа бүрэн халхлаагүй настайчуул нь юүдэн мэт битүү хар малгай өмсч, залуус нь хөнгөн саа торгон ороолт ороосон байгаа нь лалын шашинт бусад орныхоос ялгаатай харагдав. Тэд монголжуу маягийн махтай хоол, сүүтэй цай хийж, хонины битүү чанасан толгой худалдаж байх юм. Хүнхэр нүд, шонхор хамар нь хотон шувуутай төстэй юм. Хотон гэж нэрлэе гэж Чингэс хаан хэлснээр нэршсэн гэх домог ч байдаг гэнэ. Дагшин таван Утай Утай буддагийн шашны дөрөв дэх төв гэгдэх энэ домогт газрын нэр балчир ахуй цагаас сэтгэлд хоёр янзаар хадагджээ. Настайчуудын ярьдгаар бурхны ариун орон, нөгөө нь гэвэл "Жийжүү хот" хэмээх ардын дуунд өгүүлдэг уул ус тэгш гайхамшигтай дагшин таван орон билээ. "... Урд газрын ухаа ягаан торгоороо Уутныхаа буланг урлаад хийсэн юм Утай, Бээжин загшин таван орныг Уултай, устай нь шаглаад оёсон юм..." Одоо манайхны "Хүрээ дуу гэж нэрлээд байгаа энэ шавшаа дуунд гарч буй зүйрлэшгүй уран хатгамал ч бүсгүй Утай хэмээх сайхан нутаг усыг нүдээр харсан байх уу? Эсхүл мөргөлчдийн ярьснаас ургуулан бодож хүний нүдэнд харагдаж, сэтгэлд буутал урлав уу гэдэг сонин санагддаг байлаа. Утайн зам сайхан юм. Баруун хойшоо харсан сайртай амыг өгсөж, уулсыг сүлжүүлэн зассан замаар автобус, хөнгөн тэрэг тасралтгүй цувах бөгөөд урьд явсан тэрэг нэг харахад уруудаж яваа ч юм шиг, дахиад ил гарахдаа тээр дээр гарчихсан явах юм. Хөвч тайга сүртэйеэ хөглийж, хонин сүрэг олноороо чөлөөтэй бэлчиж явна. Нуруунд нь хоёр том гуалан ачсан илжиг гэрийн зүг эзэнгүй сажилна. Хөтөч Д.Амгалан Утайн домог хүүрнэнэ... Эрт урьдын цагт Утай зовлонгийн хахир хатуу орон байж. Нүдний нулимс газар хүрэлгүй хөлддөг, өвс ургамал ургадаггүй, үер усны аюул үе үе нүүрлэж хүн амьтан байж суухын аргагүй болгоно. Бодьсидва Манзушир ийм нутгийг өөрчлөхийн тулд бадарчны дүрээр аялж Лусын хаанд бараалхан "Эх болсон зургаан зүйл хамаг амьтны тусын тулд чулуун сэнтийгээ хайрлаач, энэ сэнтийгээр чинь Утайн догшин савдгийг дарж амар жаргалангийн орон болгоё" гэж гуйжээ. Лусын хаан зөвшөөрсөнгүй. Бадарчин өчнөөн сар жилээр салахгүй гуйгаад байхаар нь "Энэ муу бадарчин ийм том чулууг яаж дааж аваачив гэж, өгөөд үзье" гээд ав ав гэж ам алдчихаж. Бадарчин лусын хааны аварга том чулуун суудлыг ганцхан үлээгээд /тарнидаад/ жижиг үрлүүд болгон ханцуйлж авчраад Утайн таван их оргилд цацжээ. Түүнээс хойш Утай ийм сайхан байгальтай, бурхны орон, жаргалын орон болсон гэнэ. Оюун ухааны Бодьсидва таван Манзушир таван их оргилыг эзэгнэн суужээ... Домог товчдоо ийм ажээ. Автобус явсаар 3000 гаруй метрийн өндөр тагийн бүсэд гарч ирлээ. Замын хажуугаар төмсний улаан цэцэг алаглана. Намар чацаргана шаргалтаад янз янзын жимс бөнжийгөөд ямар сайхан гээч... гэж газарч өгүүлэв. Суурь суурь үхэр бэлчиж байгаа нь Ханхөхий нутгийг маань санагдуулна. Урьдын мөргөлчдийн явган ба ердийн хөсгийн нарийн жим сорвитон улайрч харагдана. Хорьдугаар зууны сүүлч хүртэл Хөх хотын чиглэлээс ирдэг мөргөлчид Тайханы их нуруу, Утайн давааг явганаар юм уу эсвэл морь, тэмээ, илжгээр давдаг байж. 1990-ээд оны сүүлчээр БНХАУ-ын Засгийн газар их хүч хөрөнгөөр ийм сайхан зам зассан байна. Энэ зам дөрөвдүгээр сараас есдүгээр сарын сүүлч хүртэл нээлттэй байдаг. Бусад хугацаанд цас мөсөн хучлагатай байдаг аж. Бэлээс нь харахад тэнгэр баганадан байсан сүрлэг уулс тээр дор харагдах нь яг л Алтан дуулгынхаа оройд гарсан мэт. Гэхдээ Утайн даваа Ханхөхийн зооноос мянгаад метр өндөр ажээ. Бид засмалаар уруудан таримал модоор хучигдсан тосгон, сүм хийдийн дундуур сүлжсээр Үн хуа хэмээх буурчийн газарт ирж тухлав. Жижгэвтэр боловч тохьтой юм. Дэргэдэх зоогийн газар нь хоолныхоо нэрийг мөн л монголоор хадмалдсан нь "Тэнгэр трэвел"-ийн түнш болохыг илтгэнэ. Өглөөний дөрөв хагаст хөдөлж арваад км яваад Дарь-Эхийн сүмийн зогсоолд зогсоход түрүүчийн мөргөлчдийн автобус аль хэдийнэ ирчихээд явган, морьтой мөргөлчид 1680 шаттай сүм өөд явчихсан, хөлсний морьтнууд хүн авахаар өрсөлдөж уралдан гүйлдэж байв. Манайхнаас 3-4 хүн мориор явахаар болж бусад нь алхлаа. Хэц энгэр, хяр дамжуулан зассан шатаар хоёр км орчим алхахад тийм ч хэцүү биш боловч увж цувсаар найман цагт сүм нээгдэхээр хоёр дахь ээлжийнхэн хүлээв. Эхийн умай гэдэг давчхан агуйд хүн болгон санасан зоргоор орж гардаггүй нь эхний ээлжинд орсон хятадуудын баяр хөөр, гомдол бухимдлаас харагдаж байлаа. Нэлээн ясархаг тарган авгай гарч ирэхдээ хөөрч баясан хашгирч байхад над шиг туранхай эр багтаагүй гэнэ. Эхнэр нь бололтой бүсгүй хялалзан олон юм хэлэн загнаж байна. Манай хамгийн залуу Э.Содномжамц түрүүлж ороод нөхдөө цаанаас нь татаж, хэлмэрч Хас-Уул маань араас нь түлхэн дэмжиж байв. Дотроо булцруу маягийн арзгар, барзгар овон товонтой ч олны ширгэлт үрэлдэн мөлчийсөн тэр агуйд ороод гарсан сүсэгтнүүд эхээс дахин мэндэлсэн болж бие, сэтгэл нялхарсан болдог гэсэн домогтой юм байна. Манайхнаас хоёр зэрэг махлаг хүн орохоосоо жаахан халширсан бололтой Дарь-Эх бурханд нь залбираад буцсан гэнэ. Бусад нь цөм орж Дарь-Эхийн ивээлд багтсан билээ. Аливаа өндөр ууланд авирах хялбар, буухад амаргүйг дээр өгүүлсэн Дарь-Эхийн сүмээс гадна зуун найман зовлонгоос гэтэлдэг бодь савдгийн 108 шат, Хар-Лавайт оргилын таван манзуширын хийдийн 1080 гишгүүрт шатнуудаар явахдаа мэдэрсэн зарим нь морь, дүүжин хөвүүр хөлслөв. Багаасаа уул хадаар хэсэж байсан болохоор миний хувьд авирах буухад юм мэдэгдсэнгүй. Утайд болсон дурсгалт үйл явдлын хамгийн том нь Жанжаа хутагтын суварганы мөргөл байв. Монгол хэл шинжлэл, бурхан шашны гүн ухааны хөгжилд үнэтэй хувь нэмэр оруулж түүхэнд тод мөр үлдээсэн өвөрлөгч гэгээн Жанжаа хутагтын цац суварга Утайд хүндтэй байранд байлаа. Гэгээлэг, оюунлаг өвөг дээдсийн маань ул мөр, бүтээл туурвил хаана хаана яаж байдгийг эрдэмт дүү нар судалж дэлхийд тарсан монголчуудынхаа тухай ном бүтээх болтугай. "БЭЭЖИН НУГАС" УУ, "БЭЭЖИН ЦӨӨРӨМ" ҮҮ "Бээжин нугас идэж үзээгүй бол Хятадад очсон гэж ярих хэрэггүй гэсэн яриа байдаг. Дээд зэргийн хоолоо сурталчилсан ч юмуу, бэл зааж тэр хоолны сайхныг амталснаа гайхуулсан нэгний ярианаас үүдэлтэй ч юмуу энэ яриа хаа сайгүй тархсан байдаг. "Бээжин" нугас бол хамгийн үнэтэй хоол гэнэ. Мотой гэдэг цагаан архи 400-9000 юань буюу 6000-130000 төгрөг. Үндэсний цуутай бүтээгдэхүүнүүд нь тиймэрхүү ханштай бололтой. Одоо харин "Бээжин цөөрөм" /аквариум/ -ийг үзээгүй бол Хятадад очсон гэж ярихаас ичмээр болжээ. 1999 онд зуун сая долларын хөрөнгөөр байгуулсан, дэлхийн хуурай газар дээрх хамгийн том энэ цөөрөмд хумсын чинээхэн жараахайнаас эхлээд гурван метр гаруй урт аварга махчин загас, хэдэн зуун кг жинтэй яст мэлхий, наймаалж гэх мэт 2500 гаруй нэр төрлийн таван буман амьтан байдаг байна. Цөөрмийг 100 гаруй хүн арчилж маллан "далай" дотор нь орж хооллож цэвэрлэж байх юм. Тэнд далай доогуурх хонгилоор аялж, далайн хав, гахайны гайхамшигт тоглолт үзлээ. Амьтны хүрээлэнд зөвхөн Хятад оронд л байдаг хулсны баавгай пандаг сонирхсон боловч тэр эрх амьтны унтлагын цаг нь таарсан тул сэрж боссонгүй. Дэлхийн олон орны түүх дурсгалын онцлогийг үзүүлсэн "Дэлхийн парк" сонин бөгөөд Монголоос л үзмэр тааралдсангүй. Өдөрт орж гардаг 3,5 сая хүнийг оролцуулаад 13 сая хүн ам, гурван сая гаруй суудлын тэрэгтэй Бээжин хот 2008 оны олимпод маш шаргуу бэлтгэж байгаа нь явсан газар бүхэнд илт байлаа. Олимпийн тосгоноо үндсэндээ барьж гүйцээд төв цэнгэлдэхээ ид босгож байлаа. Түүний зэрэгцээ хааяагүй шинэ шинэ хороолол сүндэрлэж байна. Уран барилгын шийдлүүд нь маш сонин. Бие биеэ давсан хороолол байхгүй бололтой. Нурж унах гэж байгаа юм шиг хазайж тонгойсон 20, 30 давхар байшингууд ч харагдана. Сүүлийн үеийн барилгууд нь ихэнхдээ шилэн хийцтэй юм. Халуун орны хотод шилэн гадаргуутай барилга олшрохоороо хотын бичил цаг уурт яаж нөлөөлдөг бол? Хятадууд бодож тооцоолсон нь мэдээж биз. Хятад орон тэр дундаа Бээжин хот маш их мод тарьж байгаа ажээ. Бээжинд хайлаас, агар зандан хоёр төрлийн мод бас анхилам үнэрт хоёр янзын цэцэг тарих шийдвэр гаргасан гэнэ. Энэ нь цаанаа шинжлэх ухааны үндэстэй байж таарна. Зам гудас таарсан тал хөндий голын нугаас гадна уулын нуруудыг маш их ойжуулж байх юм. Таримал модоор бүрхээгүй уул гэж алга. Тэнгэр баганадсан  уулын орой хүртэл үелүүлэн тарьсан модоо хүчтэй хөөргөөр бороожуулан усалж байхыг хараад хотын гудамжинд тарьсан хэдэн модоо услалгүй борц болгодог гэм зэмээ санаж ичиж явлаа. Бээжингийн 2008 оны олимпийн бэлтгэлийн нэгэн чухал хэсэг хэлний боловсрол, зан харилцааны соёл аж. Зээл, дэлгүүрийн худалдагч залуус орос, англиар дажгүй ярьж тун эелдэгхэн загнаж байх юм. Зөөврийн тэрэгний жолооч нарт ч гадаадын гол гол хэл сургаж, гадаад хэл мэдэхгүй бол олимпийн үеэр тэрэг барих эрхгүй гэсэн яриа сонслоо. Тэд хоолтой байхын тулд сурч чадна л даа. "Гар хөдөлбөл ам хөдөлнө" "Бие хөдөлбөл урт насална" гэсэн ухагдахуун Хятадын ард түмний ой тойнд баттай шингэсэн нь богино хугацааны аяллын явцад илт мэдэгдэж байв. Гудамжинд "чулуу няслаад" суугаа юмуу "лааз өшиглөөд" явж байгаа хүн ер харагдсангүй. Тариаланчид нь тутаргын цөөрөм, ногооны талбайдаа үүр, нар хоёртой уралдан, ажилчид нь ажлын талбар, алсын замдаа гарсан явна. Том том хотынхон үүрээр бие биеэ дуудан сэрээж аль нэр цуутай цэцэрлэгт талбайдаа цуглаж хөдөлгөөнт дасгал хийж биеэ чийрэгжүүлж байх юм. Эргэл мөргөлийн зам сахьсан эрэмдэг зэрэмдэг гуйлгачингууд энд тэнд хааяа харагдах нүхэн оромжинд амьдрагсад бол дүнчүүр хол давсан ажилч хичээнгүй, эрдэм боловсролтой Хятадын ард түмний аугаа их бүтээн байгуулалтад түрэгдсээр байгаа нь илт. 
Улаанбаатар-Бээжин 2007 оны зургадугаар сар 
