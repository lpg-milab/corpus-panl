№148(17051)     
1988 оны зургадугаар   сарын 21.
ХӨДӨЛМӨРИЙН ОТРЯД

<< Манай хүмүүсийг хөдөлмөрт социалист ёсоор хандах үзлээр хүмүүжүүлж, тэдэнд нийгмийн төлөө чин шударга хөдөлмөрлөхийн чухлыг гүн ухамсарлуулахад хамаг учир оршино >> гэж МАХН-ын XIX их хурал дээр нөхөр Ж. Батмөнхийн хэлсэн үг нийт хөдөлмөрчин, ялангуяа хүүхэд залуучуудын дунд зохиох хүмүүжлийн ажилд гол удирдамж болох ёстой. 

Намын шийдвэрийг амьдралд хэрэгжүүлж, улс орны эдийн засаг, нийгмийн давшингуй хөгжлийг хангахад оюутан, сурагчид. залуучуудыг идэвхтэй оролцуулах, манай хөвгүүд, охидод хөдөлмөрт коммунист ёсоор хандах үзэл санааг төлөвшүүлэх, амралт, чөлөөт цагийг нь зөв зохион байгуулах зорилгоор тэдний дунд зохиох ажлын өвөрмөц чухал хэлбэр нь оюутан, сурагчдын хөдөлмөрийн отряд мөн. 

Оюутны хөдөлмөрийн отрядын ажилд сүүлийн үед чанарын зарим ахиц өөрчлөлт гарч, зохион байгуулалт нь боловсронгуй болж, хүмүүжүүлэх үр нөлөө дээшилж оюутан, сурагчид зөвхөн хөдөө аж ахуй, их барилга дээр төдийгүй тээвэр, үйлчилгээний салбарт амралтаараа ажиллах болж, өөрсдийн санаачилгаар орон нутгийн соёл, хүмүүжлийн ажлын материаллаг баазыг бэхжүүлэхэд туслах хөдөлгөөн ч өрнөж байна. 

Өнгөрсөн онд арван мянга гаруй оюутан, сурагч 375 хөдөлмөрийн отрядад ажиллахдаа хөдөө аж ахуй, аж үйлдвэр, их барилга, тээвэр, худалдаа, үйлчилгээний салбарт 31 сая төгрөгийн төсөвт өртөгтэй ажил хийсэн нь өмнөх оныхоос 13, 9 хувиар өссөн байна. 

МХЗЭийн гавшгай барилга байгууламж троллейбусны депо, Бэрх, Хажуу-Улааны жоншны үйлдвэрийн барилга хийгээд, орон сууц, хүүхдийн ясли, цэцэрлэг, сургуулийн дотуур байр, усан сан, усжуулах системийн барилга байгууламж дээр оюутан, сурагчид отрядаар ажилласан байна. Тэрчлэн худаг ус гаргах, сааль сүү авах, хашаа саравч барих, засах зэрэг хөдөө аж ахуйн үйлдвэрлэлийн уламжлалт ажилд ч оюутан, сурагчид идэвхтэй тусалж байна. Оюутнууд сүүлийн жилүүдэд суудлын галт тэрэгний үйлчлэгч, автобусны кондуктороор ажиллаж давхардсан тоогоор таван сая гаруй хүнд үйлчилж, 2, 3 сая төгрөгийн ажил хийжээ. Политехникийн дээд сургууль, Улаанбаатар хотын барилгын техникумийн 300-гаад сурагч Лениний комсомолын туршлагаар хот, хөдөөгийн арав гаруй барилга дээр 1. 4 сая төгрөгийн барилга угсралтын ажил гүйцэтгэсэн байна. 

Хэрвээ оюутан, , сурагчдын хөдөлмөрийн отрядыг маш нарийн зохион байгуулж, тэдний үүсгэл санаачилгыг зоригтой дэмжиж, Залуусын авьяас чадвар, бүтээх, хийх их эрмэлзлийг тал бүрээр хөгжүүлэн урамшуулж, басхүү зүйл зүйлээр халамжлан тусалж онцгой анхаарсансан бол тэдний хөдөлмөрийн үр дүн хавьгүй их байхсан билээ. Үйлдвэр, аж ахуйн байгууллагууд гэрээт ажлаа хийлгэхийн оронд оюутан, сурагчдын хөдөлмөрийн отрядыг хаана ч, юу ч хийлгэж болох ажлын хямд хүч гэж үзэж хайхрамжгүй хандах, ажлаар болон материал, түүхий эд, хөдөлмөрийн багаж зэвсгээр хангахгүй. тэр ч байтугай ажлын байр сууц, хоол хүнсээр гачигдуулдаг ноцтой дутагдал энд тэнд жилийн жилд гарсаар байна. Төв аймгийн барилга угсралтын контор. Дундговь аймгийн худалдаа, бэлтгэлийн анги оюутан, сурагчдыг ажлаар хангахгүй сул зогсоох, гэрээнд заагаагүй ажил хийлгэж байсан зэрэг хариуцлагагүй, цалгар назгай байдлаас болж өнгөрсөн онд улсын хэмжээнд нийтдээ 29 мянга гаруй хүн өдрийн сул зогсолт гарч 3, 8 сая төгрөгийн ажил хийх боломж алдсан байна. 

Оюутан, сурагчдыг болзсон цагтаа унаагаараа авах, буцааж хүргэж өгөх үүргээ биелүүлэхгүй хий дэмий хүлээлгэж цаг алдуулж, идэвхийг нь бууруулах, ажлын үеэр нь анхаарч халамжлах, хоол хүнсээр хангах, соёл ахуйн талаар үйлчлэх тухайд ч жилийн жилд доголдол гарсаар ирсэн төдийгүй ажлынх нь цалин хөлсийг бодож олгохдоо хүртэл хүнд суртал гарган чирэгдүүлдэг, дутуу өгдөг дутагдал ч бас л арилсангүй. Иймэрхүү байдлаар оюутан, сурагчдыг хохироодог, гэрээ зөрчдөг нэгдэл, сангийн аж ахуй, албан газар, хүмүүст хариуцлага хүлээлгэж байхын дээр оюутан, сурагчдынхаа эрх ашгийг ХЗЭ-ийн байгууллага тууштай хамгаалж байх хэрэгтэй. 

Оюутан, сурагчдын хөдөлмөрийн отрядууд гэрээт ажлын зэрэгцээгээр тухайн орон нутгийн залуучуудад соёл хүмүүжлийн туслалцаа үзүүлэх, материаллаг баазыг бэхжүүлэх, хүүхдийн биеийн тамир спортын болон тоглоомын талбай барьж байгуулах, соёлжилт тохижилтод нь тус хүргэх зэргээр 435, 9 мянган төгрөгийн ажил хийсэн сайхан санаачилгыг улам дэмжин өрнүүлбэл зохино. Ер нь оюутан, сурагчдын хөдөлмөрийн отряд нь зөвхөн ажил хийхээр хязгаарлагдахгүй хөдөөгийн хөдөлмөрчдийн дунд улс төр, соёл гэгээрлийн ажил зохиоход томхон нөөц хүч мөн бөгөөд тэрхүү давуу талыг бүрэн дүүрэн ашиглаж чадахгүй байгааг өөрчлөх хэрэгтэй. 

Өнгөрсөн онд ЗСБНХУ, БНАГУ, БНСЧСУ-тай оюутан, сурагчдын есөн отрядын солилцоо нь ах дүү социалист орнуудын залуучуудын хөдөлмөрийн отрядын туршлагыг судлах, тэдгээр орны социалист бүтээн байгуулалттай танилцах өргөн боломж олгохоор зогсохгүй оюутан, сурагчдын эх оронч, интернационалч хүмүүжилд ач холбогдолтой сайхан арга хэмжээ болсон учир улам өргөтгөн идэвхжүүлэх хэрэгтэй, 

Одоо оюутан, сурагчдын гавшгай хөдөлмөрийн онцгой улирал эхэлж байгаа үед МХЗЭийн XIX их хурлаас дэвшүүлсэн шийдвэрийг хэрэгжүүлэх гавшгай хөдөлмөр, өндөр бүтээлийн цуваа болгон зохион байгуулахаар МХЗЭийн Төв Хороо, оюутан, сурагчдын хөдөлмөрийн отрядын төв штаб шийдвэрлэсэн нь зөв зүйтэй санаачилга мөн. 

Оюутан, сурагчдын хөдөлмөрийн отрядын төв болон салбар штабууд мөн сургуулийн эвлэл, олон нийтийн байгууллага хуучин арга барилаа өөрчилж, шинэ сэтгэлгээ, дэвшилт хэлбэрээр оюутны амралтыг бүтээлч хөдөлмөртэй зөв хослуулан зохион байгуулах хэрэгтэй. 

