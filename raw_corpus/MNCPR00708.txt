Би монгол хүн ямар байдгийг л энэ кинонд харуулахыг зорьсон

Япончуудын бүтээсэн Чингэс хааны тухай "Бөртө Чоно" киноны дуулиан энд ч, арлын оронд ч тасраагүй байна. Энэ кинонд монгол жүжигчдийн тоглолт төдийлөн гараагүй тухай, монгол ёс заншил, ахуйг сайн дүрсэлж чадаагүй талаар шүүмжлэл монголчуудын дунд байна.
Япончуудын багагүй хөрөнгө хаяж хийсэн, техник, далайцын хувьд манайхны хувьд хүлээн зөвшөөрөхөөс аргагүй болсон энэ кинонд жүжигчин Б.Амарсайхан Зэлмийн дүрийг бүтээжээ. Түүнийг бүтээсэн кино, клипээр нь хүмүүс анддаггүй. Холливудын кинонд тоглосон анхны монгол жүжигчин, бас өндөр үнэлгээтэй жүжигчдийн нэг гэж түүний тухай ярьдаг. Түүнтэй уран бүтээлийнх нь талаар ярилцлаа. 
-Манайхан япончуудын хийсэн Чингэс хааны тухай киноны талаар ид шүүмжлэл өрнүүлж байх үед өөртэй чинь ярилцаж байна. Бодвол өөрөө Засгийн газарт хүлээлгэж өгсөн өдөр болон энэ сарын 3-нд нээлтээ хийсэн өдөр аль алинд нь л үзэгчдийн суудлаас үзсэн байх. Үзэгчдийн хувьд хүлээн авч байгаа байдалд нь ялгаа харагдсан уу? -Тийм ээ. Би хоёуланд нь үзсэн. Эхний удаад Монголын Засгийн газарт хүлээлгэн өгөх үед хоёр тал хамтран хийсэн гэдэг талаасаа өөрсдийнхөө бүтээлийг хүлээн авсан байх. Уран бүтээлч бидний хувьд ч тийм байсан. Монголчуудын хувьд Чингэс болон түүний хөлөг баатруудын дүр хэдийнэ сэтгэлд нь бий болчихсон байдаг юм байна л даа. Түүнд нь хүрнэ гэдэг бас амаргүй хэрэг. Энэ киноны нээлт дээр Өүлэн хатанд тоглосон жүжигчин эмэгтэй хэлэхдээ "Монголчуудын сэтгэлд ойр байдаг тэр хүмүүсийн дүрийг гаргах гэж чадан ядан оролдлоо. Магадгүй адилхан болоогүй байх. Гэхдээ бид дүрийг гаргах гэж хичээсэн тэр утгаар нь хүлээж аваарай" гэж хүссэн. Би тэр жүжигчин эмэгтэйн хэлснээр манайхан ойлгож аваасай гэж бодож байна. Монголчууд бидний хувьд Чингэс хааныхаа тухай дэлхийн түвшинд хийгдсэн кинотой боллоо. Энэ киноны хувьд мэргэжлийн хүний зүгээс сайн кино болсон. Энэ талаар манай ахмад киночид ч хүлээн зөвшөөрч байсан. Албан ёсны нээлт бол дэлхийн 800 гаруй кино театрт зэрэг нээлтээ хийсэн сүртэй арга хэмжээ болсон юм билээ. Киноны вэб сайтаас харахад л Японд болсон нээлт ямар сүртэй том арга хэмжээ болсныг мэдэж болно. -Хэдийгээр зураг авалт, техник технологийн хувьд сайн байсан ч бидний хувьд сэтгэлд хүрээгүй хэсгүүд олон байсан. Өүлэний цацлаа өргөж байгаа, баатруудын мориндоо мордож байгаагаас эхлүүлээд. Энэ бүгдийг харийн хүмүүс юм чинь гэж зөөлрүүлсэн ч үнэндээ сэтгэлд хүрээгүй шүү... -Тийм зүйл байгааг хүлээн зөвшөөрч байна. Гэхдээ бид өмнө Чингэс хааныхаа тухай кино хийж л байсан. Өөр газрын кинонууд ч байна. Дэлхийд Чингэсийг маань гаргаж ирсэн нь үгүй шүү дээ. Бид Мэл Гибсоны тоглосон "Хатан зоригтон" киног мэднэ. Тэр киногоор л дэлхийн хүмүүс Шотландын Уиллиам Уолсын тухай мэддэг болсон. Үнэндээ, шотландуудад тэр баатар нь таалагдсан уу, үгүй юу гэж бид мэдэхгүй шүү дээ. Эцсийн үр дүнд дэлхий түүнийг мэддэг болсон. -Энэ киноны тухай ярихад монгол жүжигчдийн асуудлыг ярихгүй өнгөрч боломгүй байна. Чингэс хааны дүрийг бид бүтээж чадахаа байсан. Гэхдээ монгол жүжигчид тоглож байгаа л гээд байсан боловч гараад ирсэн чинь монголчуудын царай тун цөөхөн харагдсан. Бараг үзэгдээгүй өнгөрсөн хүмүүс ч бий... -Энэ кинонд бидний тоглосон хэсэг багагүй байсан юм. Зүчийн хойд зүгт хийсэн байлдан дагуулалт гээд нүсэр хэсэгт би Зэлмэ баатрын дүрд тоглосон. Гэхдээ уран бүтээлчид бол мэднэ дээ. Таван цагийн зураг авалтаас танахад монгол жүжигчдийн тоглосон ихэнх хэсэг багассан юм билээ. -Монгол жүжигчдийн тоглолт бараг гараагүйг нэг бол манайхны жүжиглэх чадвар гологдсоных, нөгөөтэйгүүр япончуудын жүжиглэдэг хэв маягтайг зохицоогүйнх гэсэн таамаглал яваад байгаа л даа... -Монгол жүжигчдийн ур чадвар муу байсан гэсэн ойлголт байхгүй гэдгийг би зориуд хэлмээр байна. Гэхдээ хоёр орны жүжигчдийн тоглолтын хувьд ялгаа байдаг. Азийн орнуудын жүжигчид гадна талдаа ил тоглодгийг манайхан мэднэ. Жүжиглэх арга барилын хувьд өөр байхаас ур чадварын хувьд, ялангуяа ийм кинон дээр бид илүү байна уу, гэхээс дутуу байна гэж үгүй. Монголчууд бараг харагдаагүй гэсэн шүүмжлэлийн хувьд киноны цаг хугацаатай л холбож ойлгох хэрэгтэй. Мэдээж, киногоо борлуулахын тулд 150 сая хүн шүтдэг, гарын үсгийг нь авах гэж улайрдаг хүмүүсээ тоглуулж, харагдуулах нь чухал байсан байх л даа. -Энэ кинонд Японд төдийгүй өөр бусад орны алдартай жүжигчдийг тоглуулсан сураг байсан? -Боорчид тоглодог жүжигчин бол АНУ-д амжилттай яваа япон жүжигчин. Түүнийг урьж тоглуулсан юм билээ. Өүлэн бол бас л Япондоо нэр хүндтэй жүжигчин, Хасар телевизийн нэртэй хөтлөгч гэсэн. Хуланд тоглосон бүсгүй бол Солонгосын нэрд гарч яваа залуу жүжигчин, Тэмүжинд тоглосон хүү Том Крузтэй хамт "Сүүлчийн самурай"-д тоглосон. Тэр гайхалтай авьяастай хүү. Багаас нь энэ од болох хүн гээд бэлтгэчихдэг юм билээ. Чингэст тоглосон Соорамачигийн хувьд хэлэх юмгүй. Түүнийг байхгүй бол кино байхгүй гэсэн яриа байдаг гэсэн. Соорамачийн тамхийг барих, шүхрийг барих, сандлыг барих гээд л тус тусдаа хүмүүс явна шүү дээ. -Тэр алдартай хүн таны бодлоор хэр тоглов доо? -Надад их л дүлж тоглодог хүн шиг санагдсан. Хамаг сэтгэл хөдлөлөө нүүрэн дээрээ гаргадаг юм шиг. Үнэндээ миний санаанд хүрч тоглож чадаагүй. -Киноны нээлтээ үзээд таналт хийснийг харахад таатай байгаагүй л биз? -Мэдээж, сэтгэл дундуур байснаа нуухгүй ээ. Гэхдээ бид уран бүтээлч хүмүүс болохоор кино яаж бүтдэгийг мэднэ. -Тэгвэл энэ кинонд монголчууд юу, юу хийж чаддагаа гадныханд үзүүлж чадсан гэж та хэлэх вэ? -"Нямгаваа" кино продакшн зохион байгуулалтын асуудлыг маш өндөр түвшинд хийсэн. Цаг яс барьдаг ажил хэрэгч япончуудтай манайхан эн зэрэгцэж ажиллаж чадсан. Г.Маш оператор бас гайхалтай байсан. Тэр энэ киноны нэлээд олон хэсгийн зургийг авсан нь бахархмаар байсан. Мөн монгол каскёдер буюу орлон тоглогчдын ур чадварыг ч тэд үнэлсэн байх гэж бодож байна. -Хорин мянган хүн зураг авалтад оролцсон нь дээд амжилт болсон гээд байгаа байх аа? -Тийм ээ. Энэ кинонд 20 мянган хүн оролцсон гэж байгаа ч үнэндээ энэ тоо 21800-д хүрсэн. Тэр олон хүнийг оролцуулах тун амаргүй ажил байсан. Манай нэг компани зохион байгуулсан байх аа. Яахав, зохион байгуулалтын хувьд үнэндээ тиймхэн болох шиг болсон. Хүний олон, зуны халуун гээд хэцүү зүйл ч байсан байх. Гэхдээ тэр олон хүн "Уухай" гээд хашгирч байх нь сүрдмээр байсан шүү. Би нэг дор тийм олон монголчуудыг өмнө нь харж байгаагүй. -Энэ кинонд яаж яваад тоглох болсон юм бэ? -Жүжигчдийг шалгаруулдаг үндсэн зарчмаар пробонд орсон. Манайхаас 300 гаруй хүн пробонд орсноос У.Батбаатар, Г.Эрдэнбилэг, С.Болд-Эр-дэнэ бид хэд ажиллах болсон. С.Болд-Эрдэнэ, Г.Эрдэнэбилэг бид гурав чинь нэг ангийнх л даа. Тухайн үедээ сайхан л санагдаж байсан. -Монгол бүсгүйчүүд бараг харагдаагүй. Сайхан бүсгүйчүүд байгаагүй гэж үү? -Олон сайхан бүсгүйчүүд байсан. Би энэ киноны үеэр монгол бүсгүйчүүд бусад ази эмэгтэйчүүдээс илүү сайхан гэдгийг улам бүр мэдсэн. Гэхдээ кинонд цэг гэж нэг ойлголт байдаг. Өүлэн голлож байх ёстой байтал илүү сайхан хүүхэн цаана нь байгаад байж болдоггүй. Тэр жишгээр монгол хүүхнүүд төдийлөн оролцоогүй болов уу. Тэнд анзаарч байхад монгол бүсгүйчүүдийг илүү бор кремээр будаж байхад, япончуудынх цайвар ч байх шиг. -Ер нь таны ярианаас анзаараад байхад япончууд манай жүжигчдэд жаахан "хойд эцэг"-ийн хандлага гараад байсан юм шиг санагдаад байна. Ер нь тийм хандлага байв уу, үнэнээр нь хэлнэ үү? -Үнэндээ ч тийм зүйл байсан уу гэвэл байсан. Чингэсийн баатрууд байлаа гэхэд бүгд хуяг дуулгатай байлаа гэхэд нөгөө Зэлмэд л байхгүй байх жишээтэй. Би бодохдоо монгол дээл хувцас монгол хүндээ л илүү сайхан зохидог юм байна. Тэгээд монголчууд нь дээл хувцсаа бүрэн гүйцэд өмсчихөөр илүү том биетэй сүрлэг болчих зовлон байсан л байх. Пробонд ч гэсэн ийм хандлага байсан. Жүжигчин М.Түвшинхүү өндөр том биетэй учраас япончуудаас нь том болоод байсан учраас аваагүй явдал гарсан шүү дээ. Ерөнхийдөө бид кинон дээр уран бүтээлийн маргаан хэлэлцээн багагүй хийж байсаан. Гэхдээ хэн мөнгө гаргасан тэр илүү эрх эдэлдэг тэр л зарчмаар явсан. -Япон найруулагчид монгол талын найруулагчдын үгийг тэр бүр хүлээж авахгүй бэрхшээл байсан талаар хэвлэл дээр гарсан байсан... -Япон найруулагчид нь жүжигчдийнхээ үгийг дагадаг юм билээ. Манай найруулагчид монгол ахуйд ийм зүйл байхгүй, болохгүй гэж хэллээ гэхэд орчуулагчаар дамжуулж найруулагчид тэгээд жүжигчинд дамжих жишээтэй. Хэлснийг нь биелүүлэх үе байхад биелүүлэхгүй нь байна. Соорамачи гараа зөрүүлж суумаар байна гээд манайхан "Монголчууд хэзээ ч элгээ тэвэрч суудаггүй" гэж, нөгөөх нь би ингэж л суумаар байна гэж зөрөх үе байсан. Би харин сүүлдээ нэг аятайхан арга өөртөө нээсэн. Тэдний тоглолт явж байх үед бид өөр хоорондоо шоолсон царай гаргаж, эсвэл толгой сэгсрэх ч юм уу дүр үзүүлэхээр тэд "Юу нь болохгүй байна" гэсээр ирдэг болсон. Энэ нь элдэв дамжлагаар явахгүй шууд эзэндээ хүрэх амар арга байсан. -Дүрээ аваад бас судалгаа энэ тэр хийсэн биз? -Үндсэн зураг авалт үргэлжилсэн зургадугаар сарын 4-нөөс есдүгээр сарын 15-ныг дуустал би ажилласан. Би энэ дүрийг аваад "Ацаг шүдний зөрүү" киногоор нь хүмүүс андахгүй жүжигчин Сүхбаатар ах дээр очсон. Сүхбаатар ах "Хоёулаа Дамчаа ах дээр очъё" гээд дагуулж очсон юм. Дамчаа гуай бол урианхай хүн. Зэлмэ бол урианхайн Жарчидай дархны хүү. Тэр ч утгаараа бас залуучууд бидэнд асар их туршлагаасаа хуваалцах хүн бол Дамчаа гуай л байсан. Үнэндээ Дамчаа гуай намайг тоохгүй байсан л даа. Тэр "Монголын нууц товчоо бол нууц бичигдсэн бүтээл учраас юм ойлгоход хэцүү. Тиймээс дагалдах бүтээлүүд болох "Догшин жаран", "Алтан товч" зэрэг бүтээлүүдийг унш. Чи дүр гаргах гэж оролдох хэрэггүй. Чи зөвхөн монгол хүн ямар байдгийг л харуулах хэрэгтэй" гэж зөвлөсөн. Би ч түүний зөвөлгөөг дагахыг хичээж, монгол хүн ямар байдгийг л харуулахыг зорьсон. Түүний үнэтэй зөвөлгөө надад тун их хэрэг болсон, ер нь залуучууд бид тэднээсээ л суралцана шүү дээ. Дашрамд энэ кинонд тоглоход сэтгэл санаа, эрч хүчээр дэмжиж байсан хамтран ажилласан уран бүтээлчид, найз нөхөд, Дамчаа гуай, Сүхбаатар ахдаа баярласнаа хэлмээр байна. -Энэ кино их хөрөнгө хаясан, олон улсын жишигт хүрэх кино гэж байгаа. Хөлс цалингийн хувьд тэр жишигт хүргэж өгсөн үү? -Хангалттай байсан. -Нэг сонин дээр дүр нь ганц ч гараагүй атлаа С.Болд-Эрдэнэ 6000 ам.доллар авчээ гэсэн мэдээ байсан л даа... -С.Болд-Эрдэнэ зуны уран бүтээлийн ажлаа орхиод л энэ кинон дээр уран бүтээлч хүн яаж ажилладаг вэ тэр л жишгээр ажилласан. Таналт хийсэн нь япончуудын хэрэг болохоос С.Болд-Эрдэнэ гэрээгээ ягштал биелүүлсэн. Тийм болохоор ийм яриа гарч байгаа нь утгагүй хэрэг. -Танай кинотой эсрэгцэн хийгдэх болсон кино бол Л.Эрдэнбулган гуайн найруулж байгаа кино. Одоо кино зогссон энэ тэр гээд яриа гараад л байгаа. Энэ киноны тухайд ямар бодолтой явдаг вэ? -Монголчууд өөрсдөө Чингэсийнхээ тухай киногоо хийх ёстой. Би энэ киног сайн кино болж гараасай гэж хүлээж байгаа. С.Жаргалсайханы зохиолоор хийж байгаа учраас гайхалтай кино болох ёстой. Би энэ романыг залуус маань бүгд уншаасай гэж боддог юм. -Нэг хэсэг Амарсайхангүй кино, клип гэж байхгүй болчихсон байсан шүү. Найруулагчид өөрийг чинь янз бүрийн тоглолт хийх гээд байдаггүй, өөрийнхөөрөө байдаг нь хүмүүст хүрдэг гэж байхыг сонссон юм байна. Харин нэг хэсэг өөрөө шинэ дүрээс зугатаад байх шиг байсан... -Би байнга дэлгэцээр гарч байх бус ус багатай, чанартай уран бүтээл хийхийг боддог. Одоо ч ирж байгаа саналуудыг анхааралтай судалж байгаа. Ирландад сурч байгаад ирснээс хойш хоёр жил өнгөрлөө. Өөрөө хувийн ажилдаа анхаараад уран бүтээл рүү тэгтэл орохгүй байгаа тал ч бий. Гэхдээ сайн уран бүтээлчидтэй хамтран чанартай уран бүтээл хийхэд бэлэн байгаа шүү. -Таныг алдарт Жэймс Бондын дүрийг бүтээдэг Пьерс Броснаны кинонд тоглосон тухай яриа хэдэн жилийн өмнө гарч байсан санагдаж байна. Холливудын кинонд монгол жүжигчин тоглочихсон хэрэг үү? -Намайг Ирландад байхад тэндхийн "Ardmore" студи Холливудын "XX-th centuries foх"-той хамтран "Laws of attraction" гэдэг кино хийсэн юм. Би гадаадын жүжигчдийн проб авч байна гэж дуулаад шалгуулж тэнцсэнээр тоглох болсон. Тэнд байхдаа Ирландын RTE 1 телевизийн олон ангит хоёроос гурван кинонд тоглож байлаа. 16-40 ангитай кинонууд байсан. Уран бүтээлчийн хувьд П.Броснаны кинонд тоглосондоо баяртай явдаг. -Өөрөө энд мэргэжлийн сургуулийг нь дүүргээд явсан. Тэнд очоод тоглоход янз бүрийн ялгаа мэдрэгдэх юм уу? -Би тэнд жижиг дүрүүд бүтээж байхдаа ч саяын кинонд ч манайхан мэргэжлийн хувьд гологдохгүй гэдгийг сайн мэдэрсэн. Д.Сугар багш маань биднийг ямар ч дүрээс айхгүй байхыг сургасан юм. Энэ бол багшийн маань ач гэж хэлмээр байна. -Жүжигчин хүнд бүтээх юм сан гэж боддог дүр байдаг гэдэг. Таны хувьд... ? -Жамух. Бид энэ дүрд тоглохсон гэж боддог. Залуу жүжигчид ч дүрээс айхгүй байх ёстой гэж бодож байна. Төмөрөө ах Чингэсийн дүрд тоглох гэж шатаж явсаар тоглолоо, Со ах Чингэст тоглох гэж яаж шатав гээд бодохоор дотроо ямар нэг дүрийг бодож эргэцүүлж явах л хэрэгтэй байх. Ер нь Жамухын дүр Чингэсийн дүрээсээ сайн болчихоод байдаг шүү дээ. -Сүүлийн үед өөрөө найруулагчийн ажил руу урваад байна уу даа? -Миний хийж байгаа ажилтай холбоотой хэрэг л дээ. Би "Brain Brand" гэсэн реклам сурталчилгаа, PR марктенгийн чиглэлийн компани ажиллуулж байгаа. Энэ үүднээсээ клип, реклам сурталчилгаа дээр түлхүү ажиллаж, найруулга хийж байгаа юм. -Энэ киноны талаар шүүмжлэл хэлж байгаа хүмүүст та юу хэлэх вэ? -Түүхийн үнэн бодит байдлыг илэрхийлнэ гэдэг амаргүй. Нийтлэг эрх ашгийг дагана гэхээс хэн нэгний санаанд тааруулж кино хийнэ гэж байхгүй шүү дээ. Надад хувь хүний минь хувьд таалагдаагүй хэсэг энэ кинонд байсан. Гэхдээ миний уран бүтээл гэдэг үүднээс би сэтгэл хангалуун байгаа. 
Э.Энэрэл
