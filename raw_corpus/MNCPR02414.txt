Спортын мастер Mao

Одоогоос яг 40 жилийн өмнө 1966 оны долдугаар сарын 29-ний өдөр дарга Мао Ухань хотноо гэнэт ирж Хөх мөрний булингартай усанд орлоо. Тэрээр ороод зогссонгүй нэвт сэллээ. Өвгөн дарангуйлагч мөрөнд цаг гаруй сэлж 12 км замыг туулжээ.
Мао даргыг дагаж 40 бие хамгаалагч дагалдан сэлсэн (Али Баба ба дөчин дээрэмчин! ) ба усан доор нь олон шумбадаг завь хамгаалж байв. Усан сэлэлтийг хэдэн зуун мянган хүн эрэг дээрээс харан уухайлах ба телевиз, киноныхон даргыг бүчин үхэхээ мэдэхгүй энэхүү түүхэн үйл явдлын дүрсийг хальснаа буулгаж байв. Нисдэг тэргүүд тэнгэрээр нэг царцаа аятай шаагилдана. Хөх мөрөн нь дэлхийн хамгийн том мөрний нэг мөн боловч түүнийг хөндлөн сэлээд гарах нь хүний түүхэнд тохиолдохуйц тэмдэглэлт үйл явдал биш байлаа. Дунд зэргийн сэлээч л өлхөн гарч орхино. Гэхдээ энэ явдал ХХ зууны дэлхийн түүхэнд тохиосон хамгийн эмгэнэлт үйл явдлын эх болсон юм. Мао Зэдун тэр жил 72 настай байлаа. Гэвч тэрээр өнөр Хятад орны нэгдүгээр хүн л байсан болохоос ганцаар захирагч болж чадахгүй явсаар өдий хүрсэн юм. Ленинч заавар ёсоор коммунист нам, төрийг хамтын удирдлага авч явах ёстой онолтой. Нөгөө талаас Сталины ганцаар дарангуйлах ёс унасан төдийгүй хүчтэй шүүмжлэлийн бай болчихсон байсан цаг. Хятадын коммунистууд Засгийн эрхэнд гараагүй байхад Мао Зэдун өөрийн Үндсэн хуулийг батлуулж намын үнэмлэхүй мэдэлтэн болсон байсан авч 1949 онд төрийн эрх авангуут намын дарангуйлагч шууд улсын дарангуйлагч болж чадсангүй. Японы эсрэг, гоминдааны эсрэг удаан жил үргэлжилсэн дайнд Маотай мөр зэрэгцэн тулалдсан гавьяатнууд дэндүү олон байв. Түүнээс өмнө ч намыг байгуулалцаж байсан ахмадууд үхэж дуусдаггүй ээ. Мао Зөвлөлтийн сталинч загварыг дуурайн өөрийн системийг тогтоож байтал эх загварт хүчтэй өөрчлөлт гаран Хрущевийн уярал эхэлж сталинизм бут ниргэгдэх нь тэр. Ингэнгүүт тэрээр "Сталинд сайн ч юм байсан, муу ч байсан, сайныг нь дуурайж хийчихээд дараа нь мууг нь шүүмжилье" гэх болжээ. Ингээд түүний санаачилга, удирдлагаар "Их үсрэлт", "Цаасан бар", "Цэцэг болгон дэлгэрэг" зэрэг гарчигтай "зууны", "мянганы" гэсэн тодотголтой асар үрэлгэн төслүүд хэрэгжиж эхэллээ. Түүний нэрийг мянган жил дурсгах учиртай Хятад орон ган хайлуултаар дэлхийг хучих "мянганы ган" төслийн хүрээнд тариачин айл болгон гэртээ ган хайлуулж, ширэм цутгаж байв. Мэдээж цагаан будааны талбайгаас ямархуу ширэм үйлдвэрлэх билээ, Хятадын эдийн засгийг олон жилээр ухраан дампууруулжээ. "Цэцэг болгон дэлгэрч, эрдэмтэн болгон уралдах" "зууны" гэгдэх төслийн хүрээнд сэхээтэн эрдэмтэд, төрийн мэргэшсэн албан хаагчдын дотроо юу бодож явдгийг илрүүлэх өмхий муухай арга дэгдээн дараа нь нэгэн амьсгаагаар 15 сая мэргэжилтнийг ажлаас нь халж байв. Олон зуун мянган хүн "Үзэн ядах цуглааны" золиос болов. Үнэндээ мэргэжлийн албан хаагчид хөдөө цөлөгдөн тариа тарьж, хувьсгалч хэнээрхлээс өөр юу ч мэдэхгүй сагсуу залуучууд орыг нь залгаснаар Хятад орон өөрөө энэ хэнээрхлийн золиос болсон юм. Маогийн хийрхэлийн гунигт үр дүнг удаан хүлээх шаардлага байсангүй. Дампуурсан улс орныг аврахын тулд Лю Шаоцы, Дэн Сяопин, Пэн Дэхуа нарын удирдлагын хэсэг түүний эсрэг болж эхэлжээ. "Мянганы" гэх төслүүд ч тэгэсхийгээд чимээгүй болж тариачид ган хайлуулахаа болиод эргээд будаа ургуулж эхэлдэг боллоо. Гэвч энэ бол олны нүдэн дээрх Маогийн ялагдал байсан юм. Түүнийг хусаж хаях нь өнөө маргаашийн асуудал болжээ. Мао нам дотроо ганцаардаж эхлэв. Харин энэ үед Маогийн санаачилсан олон "мянганы төслийн" нэг болох цөмийн хөтөлбөр амжилттай хэрэгжиж 1964 онд Шинжаанд атомын бөмбөг дэлбэрч дэлхийн тав дахь цөмийн гүрэн мэндэллээ. Хятадад иргэнийхэн биш цэргийнхэн хүчээ авч эхлэх нь тэр. Батлан хамгаалахын сайд Лин Бяогийн од гийв. Түүнийг Мао өөрийн залгамжлагчаар тунхаглаж, дайсны хоолойг багалзуурдах бузар гарын бээлийгээр томилох нь тэр. Өөр нэг од нь гийгчээр эхнэр Зян Цын тодорлоо. Мао дарга өчигдрийн анд, өнөөдрийн дайснуудыгаа егүүтгэхийн тулд Хятад даяар шинэ бужигнаан үүсгэх хэрэгтэй болсон аж. Шинэ хамтрагч, эхнэр хоёр нь энэ бужигнаан үймээнийг гардан удирдана, юмны учир мэдэхгүй хүүхэд залуучуудыг үүнийг гүйцэтгэнэ. Энэ санаа намын дотор ганцаардаж эхлэх тэр мөчөөс боловсорсон байв. Хөх мөрнийг сэлж олныг алмайруулдаг нь дарга Мао хүч тамиртай байна, ухаан саруул байна, улс орноо аваад явах эрч хүч дүүрэн, шинэ санаа хангалттай гэдгийг ард түмэнд харуулах ёстой байлаа. Өвгөн дарга үзүүлбэрээ дуусгаад эрэг дээр гарч ирэхэд Лин сайд, эхнэр хоёр нь цэцгийн баглаатай угтаж, шадар сайд түүнд спортын мастерийн Үнэмлэх тэмдгийг нойтон гарт нь атгуулав. Тэр өдрөөс хойш 10 гаруй жилийн турш "Дарга Мао Хөх мөрнийг гаталсан нь" гэдэг киног театр, телевизээр тасралтгүй үзүүлж залхаах болсон билээ. Ийм том мөрнийг бүтэн цаг амрахгүй сэлж чадаж байна гэдэг аугаа ихийн баталгаа болох талаар мэргэжилтнүүд, эмч нар "шинжлэх ухааны үндэстэй" тайлбарлан, намын ажилтнууд ухуулга хийж, сурагчид зохион бичлэг үйлдэх боллоо. Магелан, Колумб, Хиллари, Гагарин нар түүний дэргэд жижигдэж байсан хэрэг. Дарга Мао тэндээсээ Шиан хот орон саяхан нээгдээд байсан Цэнь Шихуандыгийн алдарт булш дээр очин археологчидтой уулзан, 2200 жилийн өмнө амьдарч байсан хүмүүсийн араг яс, гавлын ясыг барилж үзсэн байна. Дайсандаа өршөөлгүй боловч харгислалд туйлын уран аргатай энэ хаан Маогийн амьдралынх нь хамгийн том шүтээн байсан юм. Сталин ч Догшин Иван хааныг л шүтдэг байжээ. Бээжинд ирүүтээ тэрээр улсын дарга Лю Шаоцыг хүлээж авсангүй. Харин ерөнхий сайд Жоу Эньлайг авч уулзаад аймхай хулчгар, болгоомжтой түүнийг сүрдүүлэн удахгүй эхлэх бужигнаанд хамтран оролцохгүй бол "Гөлгөө яалаа?" гэдэг шиг юм хэлж буулгаж авчээ. Маргааш нь эхнэр Зян Цын "Бидэнтэй нийлэхгүй болгон манай дайсан. Хувьсгал хийе гэвэл манай эгнээнд ор" гэж мэдэгдэх нь тэр. Есдүгээр сард ХХ зууны хамгийн хачирхалтай тоглолт "Соёлын хувьсгал" эхэллээ. 5 мянган жилийн иргэншлийн түүхтэй буурал Хятад орныг 15 настай сая сая бацаанууд орвонгоор нь эргүүлэв. Олон сая хүн амь насаа алдаж түүнээс ч олон хүний хувь заяа аймшиг болон хувирсан юм. Улс төрийн өрсөлдөгч Лю Шаоцы, Пэн Дэхуа нар шоронд үхэж, Дэн Сяопин тосгонд цөлөгдөн тариачин болжээ. Маогийн бүх өрсөлдөгч нар Соёлын хувьсгалын золиос болсноор тэрээр насан туршийнхаа мөрөөдлийг биелүүлж 700 сая хүний үнэмлэхүй гагцаар дарангуйлагч болж чадсан юм. Энэхүү утга учиргүй эмгэнэлт үйлсийг гардан удирдсан Лин Бяо удалгүй өөрөө дарга Маогийн дараагийн золиос болж, 1971 онд онгоцоор зугтаж яваад Монголын хээр талд сүйрэн эхнэр, хүүхдийн хамт үхсэн байна. Маогийн гурван удаа хэлмэгдүүлсэн "тариачин" Дэн Сяопин хожим Засгийн эрхийг авсан хойноо Соёлын хувьсгалыг буруутган, даргын эхнэр Зянцынийг шүүхээр оруулан цаазаар авах ялаар шийтгэжээ. Балай тэнэг тэр авгай шоронд байсаар ерээд оны эхээр тэндээ үхсэн юм. Соёлын хувьсгал бол Хятадын түүхэнд тохиосон хамгийн эмгэнэлт явдлын нэг байлаа. Гэвч түүх давтагддаг гэж коммунизмын онолын эцэг болох Маркс өөрөө хэлсэн. "Түүх давтагдах хандлагатай, эхний удаа эмгэнэлээр төгсөнө, дараа нь давтагдахдаа ердөө л гутамшигаар дуусна" гэж тэрээр цохон хэлжээ. Тийм л байгаасай! 
Жич: Холбогдох материалыг дэлгэрүүлэн үзье гэвэл Philip Short Mao, А Life, Jung Chang, Jon Halliday The Unknown Story Mao зэрэг номыг үзмү. 
