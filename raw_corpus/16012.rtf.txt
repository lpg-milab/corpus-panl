№ 49 (16012)        
1985 оны хоёрдугаар сарын 26.
ХӨЛС ТӨЛӨЛТ, ХУВААРИЛАЛТЫГ ТӨГӨЛДӨРЖҮҮЛЬЕ

Нийгмийн гишүүн бүр чадлынхаа хэрээр хөдөлмөрлөж бүтээж, бүтээснийхээ хэрээр хэрэглэх социалист зарчмыг жинхэнэ ёсоор хэрэгжүүлэх шаардлагатай байгааг намаас онцлон анхаарч байна. Намын эдийн засгийн бодлогын нэг чухал чиглэл болсон энэ зарчим нь нийгмийн хөдөлмөрийн бүтээмж, үйлдвэрлэлийн үр ашгийн байнгын өсөлтийг хангах, түүнд тулгуурлан хөдөлмөрчдийн материаллаг аж байдал, соёлын хэмжээг байнга дээшлүүлэх социализмын эрхэм дээд зорилгод чиглэдэг. 

Социалист хуваарилалтын зарчмыг хэрэгжүүлэх, түүнийг боловсронгуй болгох талаар нам, засаг байнгын анхаарал тавьж байна. Сүүлийн жилүүдэд хөдөө аж ахуйн нэгдлийн гишүүдийг нийгэм хангамжийн системд хамааруулан, өндөр насны болон тэжээгчээ алдсаны, тахир дутуу болсны тэтгэвэр олгох, дулааны цахилгаан станц, цахилгаан шугам сүлжээний газрын удирдах, инженертехникийн ажилтны цалинг нэмэгдүүлэх, говийн нэмэгдэл авдаг мэргэжилтний хүрээг өргөтгөх зэрэг томоохон арга хэмжээг хэрэгжүүллээ. Түүнчлэн хөдөө аж ахуйн нэгдлийн мал аж ахуйн хөдөлмөр зохион байгуулалт, нормчлол, цалин хөлсний шинэ системийг зарим газарт туршин нэвтрүүлж байна. Эдгээр олон талт арга хэмжээний үр дүнд ажилчин, албан хаагчдын дундаж цалин 1980 оныхоос бараг гурван хувь нэмэгдлээ. 

Социалист хуваарилалтын зарчмыг төгөлдөржүүлэхдээ үйлдвэрлэлийн үр ашгийг дээшлүүлэх нь чухал байна. Үүний тулд хөдөлмөрчдийн цалин хөлсийг нэмэгдүүлэхийн зэрэгцээ, зарцуулсан хөдөлмөрийн тоо, чанар болон олгох хөлсний хоорондын тэнцвэрийг оновчтой ханган, үйлдвэрлэлийн эцсийн үр дүнтэй нягт уялдуулахыг онцгой анхаарч, хөдөлмөрийн хөлсийг бүтээмж, үйлдвэрлэлийн үр ашгийн өсөлтөөс шууд шалтгаалдаг байхуйцаар цалин хөлсний системийг зохион байгуулбал зохино. 

Улс ардын аж ахуйн зарим салбарын үйлдвэр, аж ахуйн газарт ийм уялдааг тэр бүр хангаж чадахгүй байна. Ялангуяа өндөр бүтээмжтэй орчин үеийн техник нэвтрүүлэх тухай бүрт хөдөлмөрийн нормыг хянаж шинэчлэхгүй байх, ажлын гүйцэтгэлийг зохиомлоор өндөржүүлдэг зэргээс болж үндэслэлгүйгээр өндөр цалин олгож, хөлс төлөлтийн зарчмыг ноцтой зөрчдөг дутагдал арилаагүй байна. Тухайлбал, газар шорооны ажил гүйцэтгэдэг зарим байгууллага хөрсний зэргийг ихэвчлэн хөлдүү, хад чулуутайгаар бодож тогтоодог, механизмаар гүйцэтгэсэн ажлыг гараар хийснээр тооцож цалин хөлс олгодог зөрчил илэрчээ. Түүнчлэн төвлөрсөн тээврээс бусад авто аж ахуйд зарим жолоочийн гүйцэтгэсэн ажлын нэгжид ногдох хэмжээг бодож үзэхэд эзэмшсэн машиных нь даацаас хэт илүү ачаа ачсан, хоногт 24-өөс илүү цаг ажилласан, тогтоосон нормоос хавьгүй бага түлш, шатахуун зарцуулсан мэт гүйцэтгэл гарч байжээ. Ийм Хуудуутай гүйцэтгэлд тулгуурлан цалин хөлс олгох нь хөдөлмөрийн бүтээмж, дундаж цалингийн өсөлтийн зохистой харьцааг алдуулах ноцтой зөрчил мөн. 

Зарим нэгдэл малын ашиг шим ашиглах төлөвлөгөө тасалсан малчин гишүүдийн хөдөлмөрийн хөлснөөс бүтээгдэхүүний үнийг суутган авдаг зуршилтай байгаа нь хөлс төлөлтийн зарчмыг ноцтой гажуудуулан хэрэг төдийгүй, хүн амын хүнсний хангамжийг нэмэгдүүлэх ихээхэн нөөц алдахад хүргэж байна. Хөдөлмөрийн хөлс төлөлтийг боловсронгуй болгох чухал арга зам бол нормыг хянаж шинэчлэх ажлыг төлөвлөгөөтэй хэрэгжүүлэх явдал мөн. Сүүлийн гурван жилд жараад нормыг шинээр тогтоож, 400 шахам дамжлага, ажлын нормыг хянаж шинэчилжээ. 

Гэвч материаллаг үйлдвэрлэлийн салбарт одоогийн мөрдөж байгаа нормын 60 гаруй хувийг үйлдвэрийн газрын норм, 15 орчим хувийг салбарын норм эзэлж байгаагаас үзэхэд аж ахуйн яам, тусгай газраас салбарын хөдөлмөрийн нормыг гардан боловсруулах, харьяа үйлдвэр, аж ахуйн газруудын хөдөлмөрийн нормыг хянаж, дэвшилттэй болгох ажлыг хангалтгүй хийж байгаа нь илэрхий байна. Улаанбаатар хотын Үйлдвэр, аж ахуйн газрууд сүүлийн дөрвөн жилд мөрдөж байгаа нормынхоо гурван хувийг хянасан нь хангалтгүй үзүүлэлт юм. 

Хамт олны нэгдэл үйл ажиллагааны эцсийн үр дүнг харгалзан, хамт олноор цалин хөлс олгох, урамшуулах, хуваарилалтад гарч болзошгүй аливаа тэгшитгэх явдлыг арилгах шилдэг арга болсон хөдөлмөр зохион байгуулалт, урамшууллын бригадын хэлбэр нь хөлс төлөлтийг төгөлдөржүүлэх нэн чухал хүчин зүйл мөн. Өнгөрсөн онд материаллаг үйлдвэрлэлийн салбарын хэмжээнд 500 гаруй бригад байгуулснаар 350 гаруй орон тоо, сая гаруй төгрөгийн цалингийн фонд хэмнэж, хөдөлмөрийн бүтээмжийн өсөлтийг 0, 3 хувь дээшлүүлжээ. Тэгэхдээ ажлын эцсийн үр дүнг бригад, хамт олон жинхэнэ ёсоор сонирхох хэмжээнд хүрч чадаагүй байгаад дүгнэлт хийж, зарим нэгдлүүдэд туршиж байгаа хөдөлмөр зохион байгуулалт, хөлс төлөлтийн шинэ журмын дүнг гаргаж, цаашид бүх нэгдэлд тарифын систем нэвтрүүлэх бэлтгэлийг сайтар хангах нь чухал. 

Цалингийн фондыг оновчтой төлөвлөж, зарцуулалтад үр нөлөөтэй хяналт тавих нь хуваарилалтын социалист зарчмыг тууштай хэрэгжүүлэх үндсэн аргын нэг юм. Цалингийн фондыг нормативаар төлөвлөх, тооцоолох систем нэвтрүүлэн харьцангуй цөөн ажиллагчидтайгаар үйлдвэрлэлийн өсөлтийг хангаж, хөдөлмөрийн бүтээмжийг нэмэгдүүлэн, дотоод нөөц бололцоог дайчлан, үр ашгийг дээшлүүлж байгаа үйлдвэр, аж ахуйн газрын туршлага үүнийг гэрчилж байна. Иймэрхүү дэвшилт аргыг улам төгөлдөржүүлэн төлөвлөлтийн практикт хэвшил болгохын тулд эдийн засгийн төв байгууллагууд, холбогдох яам, улсын хороод хамтран удирдлага, арга зүйн туслалцаа үзүүлэх хэрэгтэй. Ялангуяа аж ахуйн механизмыг боловсронгуй болгох туршилтыг системийн хэмжээнд явуулахад Хөнгөн, Хүнсний үйлдвэрийн Яам, Холбооны Яам, тэдгээрийн харьяа нэгдэл, үйлдвэрүүдийн эдийн засгийн албад бүтээлч хандаж, шургуу ажиллах хэрэгтэй. 

Хөлс төлөлт, хуваарилалтыг төгөлдөржүүлэхийн төлөө байнга санаа тавьж ажилласнаар ард түмний аж байдал, соёлын хэмжээг хэлбэрэлтгүй дээшлүүлэх социалист эдийн засгийн үндсэн хуулийн шаардлагыг хэрэгжүүлэхэд чухал алхам хийх болно. 

