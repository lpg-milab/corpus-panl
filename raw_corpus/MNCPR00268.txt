Хуульчдад бус инженерүүдэд ажил олдоно

Одоогоос хоёр сарын өмнө эхэлсэн элсэлтийн шалгалтын бүртгэл дөнгөж 15 хувьтай явна. Бүртгэл хот, хөдөөгүй онлайн, интернэт хэлбэрээр явагдсанаас сурагчид төөрөлдөн, ажлын явц ч удаашрахад хүрдэг хэмээн эцэг эх, багш нар үзэж байгаа. Харин энэ байдлыг БСШУЯ-ын харьяа Боловсролын үнэлгээний төвийн мэргэжилтнүүд боловсролын салбар дахь дэвшилттэй арга техник хэмээн үнэлдэг болоод нэлээд хэдэн жилийн нүүрийг үзсэн. Нэг талаараа дэвшилт хэдий ч дарамт болон хувирсан учир битүүлэг энэ бүхний эцэст ерөнхий боловсролын дунд сургуулийг төгсөгчид хохирдог гэвэл хилсдэхгүй.
Улаанбаатарчууд ч яахав. Хаа сайгүй байрлах интернэт төвд хандаж бүртгүүлж болно. Хөдөө орон нутагт тэр тусам алслагдсан аймаг орон нутагт аж төрдөг хүүхдүүдийн хувьд элсэлтийн шалгалтын бүртгэлд онлайнаар бүртгүүлэхээ ойлгож ядан, будилсаар нэг л мэдэхэд ерөнхий шалгалтын өмнөх өдөртэй золгодог дутагдал жил бүр гардаг. Сүүлийн хэдэн жилийн турш улиг болтлоо яригдсан уг асуудлыг мэргэжлийн байгууллагууд нь ч хайхардаггүй. Ерөнхий шалгалтын өмнөх өдөр бүртгүүлсэн болоод ч тэр үү шинээр элсэгчдийн дийлэнх нь тулгамдан хамгийн олон хуваарь бүхий салбарт хүч сорьдог байна. Цаашлаад тухайн чиглэлээр их, дээд сургуульд элсч, төгссөний дараа ажилгүйчүүдийн эгнээнд шилждэг. Тиймээс өнөө жил их, дээд сургуульд шинээр элсэх охид, хөвгүүдэд туслах үүднээс Монгол Улсын хөдөлмөрийн зах зээлд хамгийн эрэлт хэрэгцээтэй байгаа болон илүүдэлтэй гэсэн ажил, мэргэжлийн тухайд тодрууллаа. Саяхныг хүртэл залуус хууль эрхзүй, эдийн засаг, төрийн удирдлагын зэрэг мэргэжлийг илүүд үзэн эзэмшдэг байж. Тэгвэл орчин үеийн залуусын хувьд хэсэг хугацаанд "моод" гэгдсэн дээрх мэргэжлүүд одоо бол цагаа өнгөрөөснийг Монголын ажил олгогчдын нэгдсэн холбооны Хөдөлмөр зах зээлийн мэдээллийн албаныхан батална. Тус төвөөс гаргасан судалгаагаар дээр дурдсан хууль эрх зүй, эдийн засаг, төрийн удирдлагын чиглэлээр төгсөгчдөд цаашид хийх ажил олдохгүй бололтой. Учир нь эдгээр мэргэжил нь манай улсад байх ёстой хэмжээнээсээ гурав дахин олширсноос эрэлт хэрэгцээгүй ажлын байрны тоонд шилжжээ. Харин өнөө үеийн Монголын хөдөлмөрийн зах зээлд хамгийн эрэлт хэрэгцээтэй, дутмаг байгаа мэргэжлүүдэд техник технологи болон барилгын чиглэлийн инженерүүд , эмч орсон байна. Ялангуяа, барилгын инженер, техникийн мэргэжилтэн, хүүхдийн болон шүдний эмч, лаборант, эмнэлгийн тоног төхөөрөмжийн мэргэжилтэн маш хэрэгцээтэй байгаа тул эдгээр мэргэжлийг эзэмшихийг холбогдох албаныхан сануулж байна. Ингэснээр ойрын үед хийх ажилгүй хэмээн санаа зовнин эсвэл хэн нэгэнд гоморхон, ажилгүйчүүдийн эгнээнд шилжихгүй нь бололтой. Дуулгахад, өнгөрөгч хоёр жилд барилгын инженерийн мэргэжлээр суралцагсад ихэд эрэлттэй байх болжээ. Тэднийг оюутан байхаас нь буюу гурав, дөрөвдүгээр дамжаанд сурч байх үеэс урьж ажиллуулах, сургая гэсэн байгууллагууд Монголын ажил олгогчдын холбоонд ханддаг болжээ. Хөдөлмөр зах зээлийн мэдээллийн албаны дарга Ц.Эрдэнэбаатарын хэлснээр тус байгууллагад соёл урлагийнхныг дуучин, хөгжимчин, бүжигчин ажилд авах тухай санал бараг ирдэггүй гэнэ. Энэ нь төгсөгчид нэгдсэн журмаар театруудад эсвэл хувийн соёлын байгууллагуудад ажилладагтай холбоотой гэх юм. Өнөөдрийн байдлаар улсын хэмжээнд 130 мянган залуус их, дээд сургуулиудад сурдаг гэсэн тоо бий. Харин Мэргэжил сургалтын төвд 23 мянга орчим залуус сурдаг аж. Ер нь бол илүүдэлтэй байгаа мэргэжлээр дээд боловсрол эзэмшсэнээс дутагдалтай, эрэлт ихтэй мэргэжлээр буюу барилга засал чимэглэл, мужаан, цахилгааны чиглэлийн ажилчин дутсанаас ажилгүйчүүдийн тоо улам өсөхөд хүрсэн нь саяхан. Дээрх ажлын байр одоо ч гэсэн эрэлт ихтэй байгаа болохоор залуус энэ чиглэлээр суралцах хэрэгтэйг албаны хүмүүс чухалчилж байна. 
Ч.Анна
