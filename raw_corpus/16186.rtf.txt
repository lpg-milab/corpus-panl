№223(16186)
1985 ОНЫ ЕСДҮГЭЭР САРЫН 15.
Зорилтот программ орон нутгийн сонинд

Манай хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программыг амьдралд хэрэгжүүлэх ажил хөдөө орон нутагт эрчимтэй өрнөж шинэ шинэ үүсгэл санаачилга гарсаар байна. Орон нутгийн ажлын ололт амжилт, тулгамдсан асуудал, тэргүүн туршлагыг аймаг хотын сонинд өргөн хүрээтэй тусгаж байх ёстой. Хэнтий, Булган, Хөвсгөл, Архангай зэрэг аймгийн намын хороо, АДХ-ын гүйцэтгэх захиргааны сонинд зорилтот программын сурталчилгааг цаг үеийн кампанит ажилтай холбож идэвхтэй явуулж байхад Төв, Ховд, Дорноговь, Завхан аймгийн сонинд туслах аж ахуйн үр ашгийг сурталчилсан зөвлөмж, эчнээ хичээл, туршлага, зорилт программын агуулгыг ангийн ойлгомжтой хэлбэрээр тайлбарлах талаар ахиц гарч байна. Булган аймгийн << Дэвшилт >> сонинд мал өсгөх нөөц бололцоо, мал эрлийзжүүлэлт, нутгийн өндөр ашигт малыг өсгөх, мөн төмс, хүнсний ногоо хэрэглэх, хадгалах, байгалийн өгөөж, мөөг жимсийг өргөн ашиглах тухайд орон нутгийн тодорхой баримтад тулгуурлан мэргэжилтний зөвлөлгөө, ярилцлага, диаграмм, зураг, өлгөц өгүүллийг нийтэлж байна. Орон нутгийн сонины нийтлэлийн бодлогод гарч байгаа ийм сайшаалтай ахиц өөрчлөлт сонин бүр дээр жигдэрч бас л хараахан чадаагүй нь анхаарал татах ноцтой асуудал мөн. 

Увсын << Тэргүүний малчин >> , Өмнөговийн << Говийн мэдээ >> , Сүхбаатарын << Сүхбаатарын зам >>, Дорнодын << Дөл >> , Эрдэнэт хотын << Эрдэнэт >> зэрэг нэлээд сонинд зорилтот программыг сурталчилсан нүүр булан нь тогтмолжоогүй учраас орон нутгийн амьдрал, шийдвэрлэвэл зохих зангилаа асуудлыг бүрэн тусгаж чадахгүй байна. Дорнод аймгийн << Дөл >> сонин энэ оны долдугаар сарын 11-нээс хойшхи дугаартаа зөвхөн аймгийнхаа зорилтот программыг нийтэлж, << Нэгжээс авах бүтээгдэхүүн >> гэсэн ганц ерөнхий өгүүлэл дагуулж өгсөн төдийгөөр чухал сэдвийн сурталчилгааг хийсэн болж хэлбэрдэх хандлага гаргажээ. 

В. И. Лениний << Үзэл суртал, зохион байгуулалтын жил цувран ээлжлэхгүй, харин намын үйл ажиллагааны нэг бүхэл бүтэн цогцос болон нийлж байх ёстой >> гэсэн зарчмыг баримталж намын нийгэм,  эдийн засгийн бодлогыг цогцолбор аргаар шуурхай сурталчилж, цагаа олсон нөлөө, далайцтай иж бүрэн шинжтэй нийтлэлийн бодлого явуулах нь сонин хэвлэлийн үндсэн үүрэг мөн. Сонин бол олон түмний өргөн хөдөлгөөнөөс тодрох биш харин шинэ шинэ үүсгэл санаачилгыг хамгийн түрүүн сурвалжлан мэдээлж, дэвшил хөгжлийн тэргүүн эгнээнд, амжилт бүтээлийн уриа дуудлага болж байх ёстой. Зорилтот программын агуулгыг хүмүүс сайн ойлгож байгаа бөгөөд юуны урьд түүнийг хэрэгжүүлэх арга замыг аймаг хотынхоо онцлог, хамт олон, хүмүүсийн ажил үйлстэй холбож тайлбарлах, энэ талаар гарсан үүсгэл, санаачилга, туршлагыг дэмжин дэлгэрүүлэх нь чухал юм. 

Тэрчлэн нам, засгаас зорилтот программыг хэрэгжүүлэх талаар авч байгаа олон төрлийн арга хэмжээний ач холбогдлыг нэгдэл, сангийн аж ахуйнуудын үйл ажиллагаатай холбож, аж ахуй бүрийн эдийн засаг, санхүү удирдлагын үйл ажиллагаанд дүн шинжилгээ хийж, бодит амьдралд хэрэгжүүлэхэд дайчлан зохион байгуулахад чиглэсэн нийтлэлийг олшруулах шаардлагатай байна. Хөдөө аж ахуйн бүтээгдэхүүний  өсөлтийг урамшуулах, нэлээд төрлийн бүтээгдэхүүний улсад бэлтгэх үнийг нэмэгдүүлэх, хөдөөгийн хөдөлмөрчдийн соёл, ахуйн нөхцөлийг сайжруулах, нэгдлийг банкны зээлээс чөлөөлөх зэрэг чухал чухал арга хэмжээний үр дүнд нэгдэл, сангийн аж ахуйд жил бүр 700 сая шахам төгрөгийн орлого орох боломж бүрдэж байна. Энэ мэтийн далайцтай асуудлыг ахуй амьдралын сонин жишээн дээр харуулсан зүйлийг мэргэжлийн хүмүүсээр тэр ч байтугай улсын нэрт эрдэмтэд, сэтгүүлчдээр захиалан бичүүлж сониндоо нийтлэх санаачилгыг орон нутгийн сонины редакциуд анхаарах нь зүйтэй юм. Чухал асуудлыг зөвхөн сурталчлахын төлөө сурталчилгаа явуулах биш харин ажил хэрэг болгож үйл ажиллагаанд нэвтрүүлэн үр дүнд хүргэн зохион байгуулахын төлөө нотолгоотой, тооцоотой, шүүмжлэлтэй хандах хэрэгтэй байна. 

Зорилтот программын сурталчилгааны өөр нэг чухал чиглэл нь хүн амын хүнсний хангамжийг сайжруулахад асар их нөлөөтэй туслах аж ахуйг хөгжүүлэх, байгалийн өгөөжийг ашиглах, нөөц бололцоог дайчлах талаар аймаг, хотод гарч байгаа эхлэл, санаачилга, арга туршлагыг нийтлэлийн олон төрөл зүйлийг ашиглан тод томруун сурталчлах ажил юм. Орон нутгийн сонинд цөөнгүй зүйлийн чиглэлээр гарч байгаа боловч бодит амьдрал, үйлдвэрлэлээс хөндий, номчирхсон, хоосон тоочин мэдээлсэн шинжтэй, шууд хэрэгжүүлэх арга туршлагыг нээн үзүүлж чадаагүй нь дийлэнх учир ихээхэн дутагдалтай болсон байна. Ялангуяа ЗХУ, ах дүү социалист бусад оронд хэвшил болж амьдрал ахуйд нэвтэрсэн ажлын арга туршлагыг сурвалжлан нийтлэхэд орон нутгийн сонин онцгой анхаарч шууд харилцааны давуу талыг ашиглах хэрэгтэй. 

Мал аж ахуй, байгалийн нөөц, өгөөжийг бүрэн дүүрэн ашиглах, туслах аж ахуй хөгжүүлэх хүн амыг төгс, хүнсний ногоо тарьж, хэрэглэж хадгалж сургах тэрчлэн говийн аймгуудад малын сүү сааль ашиглах ажлыг эрчимжүүлэхэд сонин хэвлэл дайчин индэр нь болж, тууштай нөлөө үзүүлэх хэрэгтэй. 

Орон нутагт одоо үед өрнөж байгаа намрын отор, сүү сааль, хадлан тэжээл бэлтгэх, ургац хураалт, өвлийн бэлтгэл зэрэг амин чухал ач холбогдолтой кампанит ажил бол уг чанартаа зорилтот программыг анхны нь жилээс амжилттай хэрэгжүүлэх шийдвэрлэх үйлс гэдгийг тод томруун, ойлгомжтой, сурталчилж, орон нутгийн сонинд гол байр эзлүүлбэл зохино. 

МАХН-ын XIX их хурлыг угтсан ажлыг тал бүрээр эрчимжүүлж, зорилтот программыг сурталчлан, хэрэгжүүлэхэд аймаг, хотын сонин хөдөө нутагт өрнөж байгаа бүтээлч үйлс, сайн туршлага, ашигтай үүсгэл санаачилгыг түгээн дэлгэрүүлэх жинхэнэ индэр болж чадсан цагт сонины дайчлагч, зохион байгуулагч ролийг дээшлүүлэх талаар намаас тавьж байгаа зорилтыг хэрэгжүүлэхэд хувь нэмрээ оруулна гэдгийг орон нутгийн сонины редакц, намын байгууллагууд анхаарлынхаа төвд байлгах хэрэгтэй. 

