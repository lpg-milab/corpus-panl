Сумотой айлчлал

Монгол Улсын Ерөнхий сайд М.Энхболдын гадаад улсад хийж байгаа анхны айлчлал Японы Осако хотын нийтийн биеийн тамирын ордонд болж буй сумогийн Хару башёд түрүүлсэн бөхийн цомыг гардуулснаар эхэлсэн. 
Уг айлчлал Японы Ерөнхий сайд Жюничиро Коизумигийн урилгаар болж байгаа юм. Айлчлалын баг өглөө нисэж ирээд буудалд буун замын тоосоо гүвж амжилгүй шахуу тэнд очсон. Япон оронд хавар болж, сакура дөнгөж цэцэглэж байгаа энэ үед Ерөнхий сайдын айлчлал боллоо. Тэр өдөр ард иргэд цэцэрлэгт хүрээлэндээ цуглан сакура модоо хэрхэн цэцэглэж байгааг харцгаахаар дугуйтай, унаатай хүрэлцэн иржээ. Тэд гэр бүл, таньдаг мэддэгээрээ тойрон сууцгааж сархад зооглон, хоол унд болон найрлаж байгаа нь харагдана. Осако хотын сумогийн ордонд хүмүүс дүүрэн суужээ. Урдуурхан дэвжээ тойрсон суудал нь үнэтэй байдаг гэсэн. Харин хойгуур байдаг суудал гуч гаруй ам.-долларын үнэтэй юм байна лээ.Тэр суудал нь их хол, барилдаж байгаа сумочид нь танигдахгүй шахам. Хүмүүс дуран барин суух юм. Бид буюу Ерөнхий сайдын айлчлалыг сурвалжлах хэсэг сумогийн ордонд орж сумо үзсэн юм. Танхимд монгол хүмүүс олон байгаа бололтой харагдана. Сумо барилдаж байгаа ордон дотор сумотой холбоотой бэлэг дурсгалын зүйлс арилжиж, хүмүүс ч түүнийг дуртайяа худалдан авдаг аж. Япончууд суудал дээрээ налайн сууцгааж хоол захиалан авчруулж зоог барьсан шиг бөхөө харна. Тэд дэмждэг бөхөө гараад ирэхээр нэрийг нь чангаар хашгиран дуудаж зоригжуулна. Үзэгчид ихэнхдээ нас тогтсон хүмүүс байх бөгөөд залуучууд ч бас үлэмж харагдаж байлаа. Ер нь аливаа тэмцээн уралдааны жамаар цөс хөөрөн хашгиралдаж байгаа эрчүүд олноороо үзэгдэнэ. Барилдаан үргэлжилсээр манай сумочид даваагаа ахиулсаар нөгөө алдарт озеки Каяа сэкивакэ Хакухо М.Даваажаргал нарын барилдаанд тулж ирлээ. Мөнхбат гуай нэг залуутай хамт нилээд сандруухан ордонд орж ирж байлаа. Түүнтэй хаалган дээр тааралдаж мэнд мэдэлцэн Ерөнхий сайд ирж барилдааныг үзэж байгаа гэхэд тэрээр огт ойлгохгүй байгаа бололтой байлаа. Хүүгийнхээ төлөө санаа зовнин аминдаа сандарч яваа ахимаг аварга "Тэр яахав, тэр яахав" хэмээн үглэсээр зөрөн гүйлээ. Танхим тэр чигээрээ үймээн шуугианд автан чангарч энд тэндээс сөөнгө хатуу хоолойгоор "Каяа" хэмээн хашгирч эхлэв. Энэ дуу яваандаа чангарсаар танхим нэлэнхүйдээ "Каяа" хэмээн зогсоо зайгүй орилолдож гарлаа. М.Даваажаргал Каяа хоёр гарч ирэн дэвээ шаваа хийж эхэлмэгц дуу чимээ дээд цэгтээ хүрч танхим тэр чигээрээ Каяаг дэмжин түрхэрч байв. М.Даваажаргалын хувьд энэ барилдаан үнэнхүү хүнд байгаа бололтой байлаа. Түүнд бодвол бүх хүн тэр чигээрээ өөрийг нь унаасай хэмээн хашгирч байгаа мэт бодогдож байсан буй за. Бидний цөөхөн Монголчууд чадлаараа Хакухо хэмээн орлилдовч их далайн шуугианд дарагдах уулын горхины чимээ лугаа юу ч үл сонсдоно. Энэ үед сумогийн ордон дотор монголчуудын дунд нэг яриа тархаж байв. Тэр нь "сумогийн холбооноос шийдвэр гарсан бололтой. Каяаг энэ тэмцээнд 50 хувийг нь хийлгэх хэрэгтэй. Каяа 50 хувиа хийж чадахгүй бол зодог тайлах болно. Каяагүй сумогийн барилдаан амтгүй болно. Мөн Точизумод бас их аварга болох боломжийг хэвээр нь үлдээмээр байна. Тиймээс энэ давааг түүнд өгөх хэрэгтэй. Дараа нь түрүү барилдааныг та хоёр тэртээ тэргүй хийх юм чинь" гэсэн бололтой байлаа. Хүмүүс орилолдон сумогийн ордон нурах нь уу гэмээр болж байлаа. Хакукогийн сэтгэл зүй үнэнхүү хүнд байдалд энэ барилдааныг хийж озеки Каяад унасныг бид харсан. Тэрээр энэ удаа арай л залуудаж сэтгэл зүйн бэлтгэл сул байгаа бололтой. Дараа нь мөн манай их аварга унаж япон үзэгчдийн цөсийг хагалчихаа алдав. Суудлынхаа зузаан хөх олбогийг авч шидэлж байгаа үзэгчид үнэнхүү бах нь ханаж байлаа. Бид бас Дагвадоржид уурлан олбогоо авч шидсэн чинь тэр хойноос дэвжээ рүү хүрэхгүй юм билээ. Тэгж тэгж нэг юм манай хоёр барилдан, их аварга Д.Дагвадорж түрүүлж, Ерөнхий сайд М.Энхболд цомоо гардууллаа. Япончууд бүгд босон сүлд дуугаа дуулж байгаа нь атаархмаар сүртэй бөгөөд ихэмсэг харагдаж байв. Бид ч мөн тэгж сүлд дуугаа хүн атаархмаар дуулж сурах сан хэмээн бодогдож байлаа. Ерөнхий сайдын айлчлалын бүх л хэлэлцээр уулзалт энэ сумогийн түрүү бөхийн фон дээр явагдаж өнгөрөв. Ерөнхий сайд Коузиматай уулзсан ч сумогийн тухай ярилцаж эзэн хаантай уулзсан ч мөн л энэ тухай хуучилж байлаа. Ж.Койзуми Д.Дагвадоржид өөрийн биеэр шагнал гардуулж байснаа дурсаж байв. Япон улс манай улсад бараг гурван тэрбум иений хөнгөлөлттэй зээл өгөхөөр болсон. Энэ зээлийг жижиг дунд үйлдвэрлэлийг дэмжих зориулалтаар олгож байгаа юм. Гэвч бусад зээл тусламж шиг заавал японоос техник төхөөрөмж ав гээд шахаад байхгүй аж. Мөн Япон улс манай ядуу тариаланчдыг дэмжих зорилгоор 330 сая иен өгнө.Үүнд нь Японоос хөдөө аж ахуйн жижиг оврын болон дунд оврын техник технологи оруулахаар тооцож байгаа гэсэн. Бас хүнсний хомсдолоос гарахад зориулж 200 сая иений тусламж үзүүллээ. Энэ нь будаа гэх зэрэг зүйлд зориулагдсан мөнгө юм. Манай Ерөнхий сайд түүнээс олон улсын нисэх буудал барьж өгөх, Улаанбаатар хотод хурдны шинэ зам байгуулах, Зам барилгын мэргэшилтэй ажилчин бэлтгэх мэргэжлийн сургалт үйлдэрлэлийн төв байгуулах гэх зэрэг хүсэлт тавилаа. Ж.Коузуми мэдээж түүнийг судалж үзнэ гэв. Ерөнхий сайд М.Энхболд монголчууд японд элэгсэг хандаж байгааг дуулгаж, сүүлийн үеийн санал асуулгаар монголчуудын 70 гаруй хувь нь япончуудад итгэж болно, харин яагаад одоо болтол хөрөнгө оруулалт хийдэггүйг гайхаж байсан хэмээн танилцууллаа. 2006 оныг монголын жил хэмээн Япон улсад тэмдэглэж байгаа гэнэ. Япончууд манай "Их Монгол 800" жилийн ойг биднээс илүү тэмдэглэхээр хөл болж байна. Монголд япон иргэдийг зорчуулахдаа энэ оны дөрөв дүгээр сарын нэгнээс эхлэн он дуустал визгүй ирүүлж байхаар болжээ. Уг шийдвэрийг Ерөнхий сайд Япончуудад байнга хэлж, тэднийг Монгол Улсад өргөнөөр айлчлан ирэхийг урьж явлаа. Японы Ерөнхий сайд Ж.Коузүмитай уулзалт хийгээд гарах, орох гээд хүлээж байхад японы сэтгүүлчид битүү шавж байсан. Ж.Коузүми М.Энхболдыг үүдээ хүртэл гаргаж өгөөд түүнийг хөдөлтөл гадаа зогсож үдлээ.Мөн Монгол Улсын Ерөнхий сайд М.Энхболд парламентын зөвлөхүүдийн танхимын дарга Ч.Огитой уулзсан. Парламентын ордон нь ихэд хуучин бор чулуун барилга байна. Дотроо дэвссэн хивс нь толбо тогтсон хана туурга нь олон жилийг элээсэн чулуун барилга ажуу. Гэхдээ цэвэрхэн байгаа нь ойлгомжтой. Ч.Оги хоёр орны найрамдал хамтын ажиллагааг шинэ шатанд гаргах нь чухал байгааг дурдав. Түүнийг Монгол улсад урьсан манай парламентын дарга Ц.Нямдоржийн урилгыг мэдэж байгаа ч гадагшаа гарах завгүй байдаг хэмээн учирлав. ЯпонЧууд гэж хэн бэ? Ер нь япончууд хэн бэ? Манайхан хэр сайн мэддэг юм бол? хэмээн энэ оронд явж байхдаа бодож явлаа. Тэд ёсорхог, дүрэм журмаа ягштал баримталдаг цэвэрхэн, бас ч гэж зоримог байрын хүмүүс юм шиг харагдаж байна. Дүрэм журмаа баримталж байгаа нь замын хөдөлгөөнөөс мөн хааны ордон, Засгийн газар парламентын ордон зэрэг газрын ёслол хүндлэл зэргээс илт харагдана. Замын бөглөрөл зам нарийнаасаа болдоггүй юм байна гэдэг нь тэнд очиход мэдэгдэнэ.Токио хотын зам зарим газраа нарийн бөгөөд эргэлт тойруу гэрэл зэрэгт хоорондоо шүргэчих нь үү гэмээр ойртоно. Тэд гэрэл, дүрмээ ягштал биелүүлж огтхонч уур уцааргүй хөдөлгөөнд оролцоно. Машин бөглөрөх юм уу гэрэл дээр зогсож байхад ямар нэг юм дутагдаад байх мэт санагддаг юм билээ. Юу юм бол гээд бодоод байхад араас бачимдан дохиогоо хангинуулаад байдаг зан тэнд огт байхгүй нь хачин. Монголчууд бид тэднээс хэд дахин том нутагтай хэдэн зуу дахин цөөн машинтай дээр нь хөдөлмөр бараг хийдэггүй шахуу мөртлөө чухам юундаа тэгж бухимдацгааж байдаг юм бол. Үүний учрыг олох сон. Бид япон шиг жижиг арал дээр амьдардаг байсан бол бүгд бачуугаасаа болоод боогоод үхчих байсан буй за. Тэр ард түмэн голдуу пиво уух аж. Архи нэг их тоохгүй бөгөөд хүүхэд залуучууд нь сайхан хувцасласан байх юм. Охид нь урт оймс богино банзал өмсөн гоёх бөгөөд гуя нь шалдан харагдана. Тэд голдуу зөөлөн намхан гутал өмсөнө. Манайхан шиг хүүхэн толгойтой бүгд нь урт хоншоортой өндөр өсгийтэй туфль өмсөж тачигналдан гүйхгүй. Энэ нь ч ажил их хийдэгтэй нь холбоотой болов уу. Хөдөлмөрч хүмүүс гэдэг нь харваас илт байна. Үүний нэг жишээ нь замаар ачааны машин пиг чихээтэй, том жижиг оврын газар ухдаг түрдэг техник гудамжаар хаа сайгүй ажил хийж байхтай байнга тааралдана. Хотоор дүүрэн хөдөлмөр хийж буй хүмүүс тонголзон байх аж. Бид амралтын өдөр хотоор явж байхад нийтийн орон сууцны тагтан дээр угаасан юм битүү харагдана. Том байрны тагтнууд тэр чигтэй угаасан хувцсаар хучаатай байх нь эндэхийн эзэгтэй нарын ажилсаг хичээнгүйг илтгэх мэт. Хотоо байгуулсан, замаа тавьсан зэрэг нь хүн үнэмшмээргүй үлгэрийн мэт үзэгдэнэ. Япон орон уул мод усаар баян орон бөгөөд хаашаа л харна битүү модтой уул нуруу дүнхийж ус урсаж байгаа харагдана. Тариалангийн газар багатай мэт харагдавч олон жижиг талбай нийлээд хангалттай талбай гардаг бололтой. Хажууд нь ус урсаагүй талбай бараг харагдахгүй. Хаана талбай байна тэнд шуудуугаар ус гүйж жижиг оврын трактороор талбайгаа боловсруулж харагдана. Мод элбэгтэй учир модны аж ахуй ихтэй мэт харагдаж байлаа. Зам дагуу өчнөөн төчнөөнөөр нь мод унагаж бэлтгээд усанд хөвүүлэн сал бэлтгэж байв. Японд уул, өндөр барилга нь нүд хаагаад тал газрын тухай ойлголт ёстой байхгүй. Бид Осако хотоос 700 гаад км замыг "Шинкансэн" хэмээх хурдан галт тэргээр туулж Токио хотод ирсэн. Галт тэрэг цагт гурван зуун тавиад км цагийн хурдтай гэдгийг хэлье. Буудал дээр болон ер нь японы хаа сайгүй видео камер зай завсаргүй өлгөөстэй байдаг. Би буруу санаагүй бол нэг иргэнд жараад ширхэг камер оногддог гэсэн байх. Япон хэдэн хүнтэй билээ гээд бодохоор нэг тоо гарна. Энэ нь харуул хамгаалалт хяналт ямар шуухан түвшинд байдгийн гэрч биз ээ. Ер нь Токио том хот юм. Энэ хотын жилийн төсөв Канад улсын жилийн төсөвтэй адил байдаг гэнэ. Зөвхөн ганц хотын шүү дээ. Үүнээс хөөгөөд бодоход Япон улс хэр том эдийн засагтай орон бэ гэдэг нь мэдрэгдэнэ. Энэ хотын даргын сонгуульд одоо байгаа хотын дарга нь 90 гаран хувийн саналаар байнга ялалт байгуулж байдаг гэсэн. Үлдсэн арав хүрэхгүй хувийг бусад олон өрсөлдөгчид нь хувааж авдаг ажээ. Тийм нэр хүндтэй хүн хотоо удирдаж байдаг гэнэ. Ерөнхий сайд М.Энхболд японд албан ёсны айлчлал хийж байх орой бүр цайллага дайллага болж байлаа. Түүн дээрээс харж байхад япончууд нэрэлхүү зангаар гайгүй мэт харагдаж байсан. Тэд хоол унд руу урай хашгираад л дайрчихдаг гэвэл арай ч дэндэх байх . Ер нь зүгээр идэх гэснээ идчихээд уулзах гэсэнтэйгээ уулзчихаад гараад явчих бололтой юм билээ. Ганц нэг аяга пиво шимж барин ууж барна. Бидэн шиг цагаан юм руу нь хушуураад байхгүй. Үүний жишээ гэхэд Япон Монголын найрамдлын үдэшлэг дайллага болоход манай "хар" Чингэс архи -ширээ болгон дээр хэвээрээ үлдэж байна лээ. Олон хүнтэй газар янз бүрийн хүн байдаг хойно. Гудамжинд манай траншейны хүмүүстэй адил "гарууд" мэр сэр харагдана. Тэд цаасан гэр ч юм уу зүгээр гудманд амьдарцгаадаг биз. Өдөр хамаг хогшлоо тойруулаад тавьчихсан наранд ээгээд унтаж байна лээ. Тэднийг бүгдийг нэг байранд оруулах гэхэд зугтаад байдаг гэсэн яриа тэнд байхдаа сонссон санагдаж байна. Бодвол элчингийнхэн яриа байлгүй. Япончууд манайд хөрөнгө оруулах сонирхолтой байна. Хуучин ерээд оноос хойш манайд ганц тусалж дэмждэг орон байсан ч яагаад хөрөнгө оруулалт хийгдээгүй юм бэ гэсэн асуулт эндээс гарч байна. Тэгвэл япон улсын бизнесменүүд шулуухан хэлэхэд манайхныг тоодоггүй байжээ. Юунд хөрөнгө оруулж байгаагаа мэдэлгүй хөрөнгө цацах тэнэг энэ орчлонд ховорхон гэдэг биздээ. Харин одоо байдал өөр болсон гэж үзэж байгаа гэнэ. Манай ашигт малтмалын их нөөц, бас манай гар утсанд хөрөнгө хийсэн япон өндөр ашигтай ажиллаж болдог гэдгийг харуулсан. Дээр нь сумод монголчууд хүч давангайлан орж ирсэн. Энэ бүх үйл явдал нийлээд Монгол улсыг зүгээр нэг тусламж хүртээд хэвтээд байх улс биш ч юм уу гэж харцгааж эхэлсэн бололтой. Япон-Монголын эдийн засгийн хороо уул нь эрт байгуулагдсан гэнэ. Тэнд одоо японы гуч гаруй компани байдаг аж. Үүнд Иточу, Мицубиши, Суруга, Сумитомо, Мицуй зэрэг корпораци компаниуд байдаг. Тэд Ерөнхий сайдад бараалхаж томоохон эрдэс баялгийн ордуудад хөрөнгө оруулах сонирхолтой байгаагаа илэрхийлсэн. Тухайлбал, "Таван толгойн" ордын цахилгаан усан хангамж зам зэрэг дэд бүтцийг байгуулахад оролцох сонирхолтой байгаагаа хэлж байлаа. Тэд манай ашигт малтмалын хууль зүйн орчинг тандаж Таван толгойн тогтвортой байдлын гэрээг хийсэн эсэх, хийвэл чухам яаж хийхийг сонирхож байлаа. Монгол Улсын Ерөнхий сайд уул уурхайн салбар Монгол улсын хөгжил цэцэглэлтэд чухал үүрэг гүйцэтгэх нь дамжиггүйг онцлон тэмдэглээд Япон улс үүнд хөрөнгө оруулах сонирхолтой байгаад баяртай байдгаа хэллээ. Ашигт малтмалын тухай хуулийг улам боловсронгуй болгоно. Тогтвортой байдлын гэрээг одоо хийхэд бэлэн болж байгаа. Энэ гэрээ нь харилцан ашигтай байх гэрээ болохоос хэн нэгний эрх ашгийг хамгаалсан гэрээ биш гэж хэллээ. Ерөнхий сайд Японы хэвлэлийн хүрээлэнд очиж хэвлэлийн бага хурал хийлгэсэн. Түүнээс сонин ч гэмээр санаанд оромгүй асуултууд асууж байсан. Тухайлбал "Манай орон, Хятад улсын харилцаа сүүлийн үед тийм ч сайн биш байгаа. Танай орон Хятад оронтой найрсаг харилцаатай байдаг. Хятад оронтой харилцах харилцааны нарийн ширийн аргаасаа манай засгийн газарт зааж өгч чадах уу? АСЕН+3 гэсэн бүтэц сүүлийн үед бий болж байгаа. Энэ талаар танай орны баримталж байгаа бодлого ямар байна?" гэхчилэн сонирхсон. Ерөнхий сайд М.Энхболд "Монгол Улс хойд урд хоёр хөрштэйгөө сайн харилцаатай байдаг. Манай орны гадаад бодлогын тэргүүлэх чиглэл нь хоёр хөрштэйгөө хамтын ажиллагаа харилцан итгэлцэлийг хөгжүүлэхэд чиглэгдэж байдаг Зүүн Азийн хамтын ажиллагаанд бид их ач холбогдол өгч байгаа. Энэ байгууллагад бид элсэх хүсэлттэй байдаг" гэж хариулж билээ. 
Ж.Сандагдорж
