Давуу эрхтэй "даварсан" жолооч

Ерөнхийлөгч, төр, засгийн удирдлагуудаас ч давуу эрхтэй ганцхан жолооч Хуримын ордонд ажилладаг юм байна.
Цагаан өнгийн лимузин маркийн машин хөлөглөдгөөрөө олон хүний нүднээ тусах тэр эрхмийг Г.Батсүндэв гэдэг. Ойрын өдрүүдэд тэрбээр гал голомтоо бадрааж буй хосуудын нэгэн адил зав муухан байгаа. Учир нь өнгөрөгч пүрэв гаригаас эхэлж Хуримын ордонд өдөрт 100-120 хос гэр бүлээ батлуулж байгаа нь өмнөхөөс хэд дахин илүү болохыг тэнд ажилтай хүмүүс гэрчилсэн. Шөнийн нэг цагаас эхлэх хуримын ёслол тухайн өдрийн турш үргэлжилж 23 цагт өндөрлөх жишээний. Энэ бүхэнд Г.Батсүндэв багагүй үүрэг гүйцэтгэдэг байна. Амьдралынхаа аз жаргалтай мөчийг тэмдэглэж буй хосуудын хувьд цагаан өнгийн лимузин машин хөлөглөж, нийслэлээр зугаалах нь дурсамж болон үлддэг. Тэгвэл, хосуудын энэхүү аяллыг зохион байгуулж, тэдний өмнө асар их үүрэг хүлээдэгт Г.Батсүндэв гуайн ажлын утга учир бий. Хосуудыг аюулгүй байлгахын тулд хуримд зориулагдсан автомашинаа ойр ойрхон тордож, сэлбэгийг нь солино. Машинаа үлгэрт гардаг шиг гоёж, арчилсан байх нь амьдралын босгыг алхаж буй өрх гэрийн эздэд барих бэлэг нь болдог гэсэн. Хуримын жолоочид бусдын адил хүссэн газраар явж, хурд хэтрүүлэн давхих эрх байхгүй. Хүлээсэн үүргийнхээ дагуу гаргасан чиглэлээр өдөрт хуримлаж буй хосын тоогоор хэдэн ч удаа аялах үе түүнд бий. Хуримын ордноос Сүхбаатарын талбай, цаашлаад Гандантэгчинлэн хийд, Зайсан толгой гээд хэдэн бээр газрыг өдөрт 50-100 удаа ч тойрно. Замын бөглөрөл үүсч олон хүнийг бухимдуулах болсон энэ цаг үед Г.Батсүндэв Монголын хуулинд байхгүй эрхийг эдэлдэг ганц хүн нь болоод уджээ. Өөрөөр хэлбэл, жолооч нар зам тавьж өгөх, замын цагдаа зогсоодоггүй гээд түмний хүндэтгэлийг хүлээх нь цөөнгүй. Энэ утгаараа түүнийг давуу эрхтэй "даварсан" жолооч гэх юм билээ. Харин өөрөө хэлэхдээ "Хүмүүсийн тэр хүндлэл нь улам их үүрэг хүлээлгэж, найдаж байгаагийн илэрхийлэл" хэмээн эрхэмлэдэг Г.Батсүндэвийг хуримын найранд уригсад ч олон. Гэвч тэрээр дайллаганд очиж амждаггүй аж. Учир нь хосуудыг аялуулж яваа лимузин машинаа аюулгүй байлгах гэсэндээ л тэр шүү дээ. Алт, мөнгөн хуримаа хийж байгаа хосуудаас эхлээд насны найраа ёслол төгөлдөр тэмдэглэж буй буурлууд ч түүний цагаан лимузинд сууж аялах дуртай байдгийг тэрбээр дурдсан. Бас нэгэн зүйлийг дуулгахад, тэрээр цэргийн дэглэмийг чандлан сахидаг хувийн хатуу зарчимтай гэсэн. Өдөр, шөнийн аль ч цагт лимузингээрээ захиалсан хосод үйлчлэх тул нойр багатай хононо. Тэр бүү хэл, зөвхөн машинаа гоёод зогсохгүй өөрийнхөө хувцас хунар, өнгө үзэмжинд ч бас их анхаарна. Ажлын бүхий л өдрүүдэд цагаан цамц, хар өнгийн хослол өмсөн гялалзана. Хуримлагсад гэр бүлээ батлуулаад ордноос гарах хүртэл цагаан лимузингээ, сахиж ойр ойрхон арчина. Хуримын ордны дотоод ажилтны адил гэр бүлээ батлуулж байгаа хосуудын нэрсийн бүртгэлийг бас ажиглаж амжина. Биднийг ярилцах мөчид түүнээс олны танил хүмүүст хэр зэрэг үйлчилж байгаа талаар лавлахад "Энэ бол нууц" гээд ер халгаасангүй. Энэ мэтээр түүнд хийж гүйцэтгэхээс илүүтэй нууцлах зүйл ч бишгүй байдаг байна. "Хуримын жолоочид хариуцлага хамгийн чухал" хэмээн онцлох энэ эрхэм гэр бүл болж байгаа Монголын үе үеийн өрх гэрийн эздэд тус хүргэж, өдгөө сайн сайхан амьдарч явна. Түүний машинаар үйлчлүүлэхэд тусгай үнэ тарифтай. Ингэхдээ километрээр бус цагаар тооцдог аж. Лимузингээр аялахыг хүссэн хосууд явах чиглэл, очих газраа өөрсдөө сонгох боломжтой бөгөөд нэг цаг тутамд 55 мянган төгрөг төлдөг юм байна. Хуримлаж буй залуусын хувьд ихэнхдээ Сүхбаатарын талбай, Гандантэгчинлэн хийдийг зорьж очдог гэсэн. Өрх гэрийн эзэн болж байгаа хосуудын төлөө сайхан сэтгэлээр ханддаг Г.Батсүндэв гуай өдөр бүр залуу хосуудын дурсгалтай мөчийг хамтдаа өнгөрүүлэн цаг заваа харамгүй хайрлаж явдгаа амьдралын маань бахархалт сайхан мөчүүд хэмээн өгүүлсэн юм. 
Ч.Анна

