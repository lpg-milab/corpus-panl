№211 (16488)                  
1986 оны есдүгээр сарын 3.
Ургацын штаб

Эх орны тариалангийн талбайд өнөөдөр оргил ажлын их нүргээн өдөр шөнө, өглөө үдэшгүй нижигнэж байна. Хөдөө аж ахуйн салбар дахь их хөдөлмөрийн эцсийн үр дүнг гаргах ургац хураалт ингэж манай ажил үйлсийн тэргүүн шугам болж байна. Манан тариаланчид, механикжуулагчид, хөдөө аж ахуйн хамт олноос шинэ таван жилийн анхны намрын Ургацын дээжийг ард түмэндээ өргөн барьж, МАХН-ын XIX их хурлаас газар тариалангийн бүтээгдэхүүнийг нэмэгдүүлэх талаар дэвшүүлсэн зорилтыг шийдвэрлэхэд идэвхтэй гараа эхэлж байгаагийн хувьд үнэхээр чармайж бүтээх цаг энэ мөн. 

Үр тариа, төмсний ургацын болц, цаг агаарын байдал, зарим аж ахуйн ургац хураалтын одоогийн явц нь ажлын эрчийг хэд дахин нэмэгдүүлж, зохион байгуулалтыг эрс сайжруулахыг зүй ёсоор шаардаж байна. 

Ургац хураахад тариаланч, механикжуулагчид, төдийгүй, олон байгууллага, хамт олон хүч чармайлтаа, хамтач идэвхтэй үйл ажиллагаагаа нэгтгэж дайчин шуурхай, зохион байгуулалттай ажиллах шаардлагатай юм. Ингэж ажиллаж чадах эсэхийг үйлдвэрлэлийн талбайд аймаг, сум, аж ахуйн ургацын штаб гардан удирдаж хариуцах ёстой. Ургац хураалтын үед аж ахуй, техник, зохион байгуулалт, мэргэжлийн удирдлага, төрөл бүрийн үйлчилгээ, мэдээ мэдээллээр хангах, үзэл суртал, улс төр хүмүүжлийн ажил явуулах тэргүүний технологи, хөдөлмөр зохион байгуулалтын хамгийн үр ашигтай аргыг нэвтрүүлэх, хяналт шалгалт хийх, уралдааныг дүгнэх гол төв нь ургацын штаб байх ёстой. Ургац хураалтад дутагдал доголдол гарах нь тэнд ажиллаж байгаа штабын ажил зохион байгуулах ур чадвар, байгаа нөөц бололцоог чадварлагаар ашиглах авхаалж самбаа, хариуцлага санаачилгаас шууд хамаарна. Ургац хураалтыг зохион байгуулсан үр дүнгээр нь ч ургацын штабын ажил, түүнд томилогдон ажиллагчдын хариуцлага, ажил хэрэгч чанарыг дүгнэж байх ёстой. Үр тарианы чиглэлийн аж ахуйнуудад нэг комбинатад 240 бодит га ногдож, улсын хэмжээгээр өдөрт 1, 5 ээлжээр тооцоход үр тарианы гуч гаруй мянган га талбайн ургацыг ангилж хураалтыг ажлын 28 ЗО хоногт багтаан бүрэн дуусгах техникийн хүч чадал байгаа учир богино хугацаанд ургацаа хураах үйлдвэрлэлийн потенциал, материалтехникийн болон зохион байгуулалтын урьдчилсан нөхцөл нэгэнт бүрдсэн байна. 

Гагцхүү ургац хураалтын ажлыг аймаг, сум, аж ахуй, тасаг, цогцолбор бригад, салаа бүрээр бүх талаас нь ажил хэрэгчээр цэгнэн үзэж комбайн, автомашины хүч чадлыг бүрэн эзэмших, цаг агаар тааламжтай өдөр, цаг, минут бүрийг өндөр бүтээмжтэй ашиглах, хаягдалгүй хураах бүх нөхцөлийг бүрдүүлж, ажлын эрч хүчийг байнга нэмэгдүүлж туйлын эрчимтэй ажиллах нь ургацын штабын нэн тэргүүний зорилт болж байна. 

Юуны урьд хяналтын цайруулалтыг талбай бүрт хийж, бодит ургацыг тогтоож, тэр дагуу комбайнчдын ажлын үр дүнг тооцох, үрийн цутгалт, болц зэргийг газар дээр нь үзэж зөв шийдвэр гаргаж хураах аргыг үр тарианы талбай бүрээр урьдчилан нарийн тодорхойлж, комбайны тохируулгыг зөв хийх, технологийн сахилгыг байнга мөрдүүлэхэд ургацын штаб гол анхаарлаа чиглүүлэх ёстой. Мөн тарианы болцоос хамаараад шууд хураах аргыг олон аж ахуйд өргөн хэрэглэж байгаа тул тоноглож бэлтгэх, түүнд шаардлагатай зүйлийг хангах талаар ч материалтехникийн хангамжийн төв, орон нутгийн байгууллага нэгэн адил анхаарч, хүлээсэн үүргээ цаг алдалгүй биелүүлэх шаардлагатай юм. 

Ургац хураалтын эхний байдлаас үзэхэд Сэлэнгэ, Хэнтий аймгийн зарим аж ахуйд техникийн засварыг дуусгасан мэдээ өгсөн өөртөө ургацаа хураах болоход олон комбайн сэлбэггүйгээс талбайд гараагүй, гарсан зарим нь эвдэрч сул зогсон үлэмж хэмжээний ургац хураах боломжийг алдаж байлаа. Үтрэмээ бэлэн болгоогүй, оюутан сурагчид ирэхийг хүлээж байсан идэвхгүй байдал ч гарлаа. Хуучин сэтгэлгээ, хуурах, дөвийлгөх, бусдад найдах, цалгар назгай байдал зарим аж ахуйн удирдлагад амь бөхтэй зууралдаж байгааг бодит байдал ийнхүү харууллаа. 

Ургацыг хаягдалгүй, богино хугацаанд шуурхай тээвэрлэхэд аж ахуй, тариа хүлээн авах газар, тээврийн байгууллагын уялдаа холбоо хангалтгүй, байгууллагын явцуу эрх ашгийг хамгаалдаг зохисгүй дутагдал өмнөх жилүүдэд гарч байсныг давтахгүйгээр аль болохоор цаг хугацаа хожиж, зардал хэмнэх үр ашигтай аргыг хэрэглэх бодлогыг хамтран боловсруулж, түүнийгээ хатуу мөрдөхөд ургацын штаб, аж ахуй, гурилын үйлдвэр, комбинат, тээврийн байгууллагууд хариуцах хэрэгтэй. 

Зөвлөлт Холбоот Улсын хамтрал, сангийн аж ахуйн туршлагаас үзэхэд үр тариаг цагийн нэгдсэн график хэрэглэж тээвэрлэн цаг хугацаа хожиж, тээврийн хэрэгслийг ур ашигтай ашиглаж байгаа тул манайд ч ингэж ажиллаж байгаа санаачилгыг эрчимжүүлэх шаардлагатай. Тариаг хаягдалгүй хурааж, хамаад чанарыг муутгахгүй шуурхай тээвэрлэх гол нөхцөл болсон хатаах, цэвэрлэх, сортлох машины тохируулгыг зөв хийж, хүч чадлыг бүрэн ашиглах, үүнд механикжуулалтыг өргөн нэвтрүүлэхэд ургацын штаб их анхаарвал зохино. 

Ургацын штаб ирэх жил тариалах чанар сайтай үрийг хүрэлцэхүйц хэмжээгээр нөөцлөх, ургац хураасны дараахь талбайгаас сүрэл гаргах, хөрс боловсруулах ажлыг цаг алдалгүй хийхэд санаа тавих үүргээ мартаж болохгүй. Тэрчлэн ажиллагчдын ахуй, соёл, хүн эмнэлэг, худалдааны үйлчилгээг байнга сайн байлгахад төв, орон нутгийн холбогдох байгууллагыг идэвхтэй татан оролцуулж, дайчин шуурхай ажиллавал зохино. Намын байгууллага хөдөлмөрийн хамт олны дотор өөрийнхөө нөлөөллийг улам хүчтэй болгож ажиллахын хамт ургацын штабын ажилд хяналт тавьж туслах, хүмүүсийн  санаачилга, хариуцлагыг өндөржүүлж, ажиллах нөхцөл бололцоог бүрдүүлж өгөхөд намын аргаар туслалцаа үзүүлэх нь чухал юм. 

Ургац хураалтын ажлыг эрч хүчтэй, шинэ арга барилаар зохион байгуулж бололцоо нөөцөө дээд зэргээр дайчлан, өгөөмөр сайхан ургасан үр тариа, төмс, хүнсний ногоогоо ззний ёсоор хурааж ургацын төлөвлөгөөг тоо, чанараас давуулан биелүүлж, МАХН-ынхаа XIX их хурлын шийдвэрийг биелүүлэх үйлсэд дорвитой хувь нэмэр оруулцгаая! 

