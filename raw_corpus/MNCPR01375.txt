Сүхбаатар аа, одоо нууц амрагийг минь авчир

Энэ хаос нэг хэсэгтээ зогсохгүй. Улс орны маань туулж өнгөрөөх ёстой л зовлон юм байлгүй дээ хэмээн нэгэнтээ Зуучлах товчооны захирал ноён Д.Сүхбаатар санаа алдаж байсан. Тэр үнэн бололтой. Монголоос Солонгосыг чиглэсэн манайхны цуваа мөддөө тасрахгүй нь нүдний өмнө илт. 
Солонгос улсад монголчууд очиж ажиллаж амьдрах болсоор арваад жилийн нүүр үзэж буй ч өмнө нь нэг ч удаа Нийгмийн хамгаалал, хөдөлмөрийн сайд албан ёсоор очиж ажил амьдралтай нь танилцаж байгаагүй юм байна. Тийм ч учраас Солонгост ажиллаж амьдарч байгаа иргэдтэй хийсэн уулзалтаа нээж хэлсэн үгэндээ Л.Одончимэд "Монголын төр иргэдээ эргэхээр ирлээ" гэж хэлээд нутгаа санасан тэдний нүдэнд нулимс хуруулж амжсан. Төр ийнхүү хан мөрний тэртээ газрын хол, усны уртыг туулан амьдрал хөөж одсон иргэдээ эргэлээ. Энэхүү албан ёсны арга хэмжээг сурвалжлахаар монголоос хэвлэл мэдээллийн өргөн бүрэлдэхүүн Сөүлд буусан юм. *** Бидний ниссэн онгоцоор Солонгост ажиллахаар шалгарсан 130 орчим гэрээт ажилчин "Чингэс хаан" нисэх онгоцны буудлаас архи дарс, сүү, хадаг яндар, уйлаан майлаанаар үдүүлсээр сая нэг эх нутгийн хөрснөөс алга ташилтан дунд яах ийхийн зуургүй хөөрөх нь тэр. Онгоц хөөрмөгц нижигнэтэл алга ташсанаас үзэхэд Солонгос орон тэдний мөрөөдөл нь болсон нь тодорхой. Ийнхүү гуравхан цагийн дараа ямар гээчийн ертөнц угтан авахыг мэдээ нь үгүй, мэдэж болгоомжлохыг ч хүсээ нь үгүй цэл залуухан эрс аяны богцоо залуу насны дэврүүн мөрөөдлөөр дүүргээд нисч явна. Ар нуруун дээрээ "Монголиа" гэсэн тод бичигтэй цэнхэр жилетээр ижилссэн манай залуу эрсийг онгоцны буудал дээр хөл тавимагц нь захирангуй чанга дуутай солонгос "захирагч" тосон авч командлан жагсаасаар автобусанд суулган хаашаа ч юм авч одох нь тэр. Бид ч араас нь дагалдан давхисаар нэгэн сайхан уулын зусланд хүрч иржээ. Манайхаар бол "Найрамдал" лагерь маягийн тэр зусланд гадаадаас ирж байгаа ажиллах хүчнийг хүлээн авч хэд гурван өдөр хөл гарыг нь зүгшрүүлж, харийн оронд хэрхэн биеэ авч явах ёс горимын анхны хичээлүүдийг заадаг гэлтэй. Өрөөнүүд цэргийн стилийн давхар модон орнуудтай. Шөнийн нислэгээр очсон бид дугхийж ч амжилгүй уулын зуслангийн анхны зоог болох өглөөний хоолонд орохоор шинэ "цэрэг"-үүдийнхээ хамт тууж оров. Ааш гэж адсага болсон хэдэн хижээл авгай хүмүүсийн барьсан поднос дээр өмх мах, халуун ногоо, будаа тэргүүтнийг асгаж савируулан шидлэхээс эхлэн ирсэн газрын хатуу араншин гол зуран мэдрэгдэх аж. Бид ч яахав яваад өгнө. Эд маань харин үлдэнэ. Манай шинэковууд ам дарвигануулсан кимчи тэргүүтэнд хэлээ хүргэхээс цааш давуулж чадахгүй хий дэмий будаа үмхлэн бүлтэлзэж суугаа нь харахаас ойлгомжтой. Хоолны дараа тэд бөөн бөөнөөрөө зуслангийн дэлгүүрт орлого оруулж зогсоог үзээд өөрийн эрхгүй сэтгэл өвдөв. Халаасан цаанаас нь хатгаад суулгахгүй байгаа хэдэн вон нь маргааш орой гэхэд дуусна. Нөгөөдөр өдрөөс эхлэн кимчи тэргүүтэн манай нөхдүүдийн найз болох нь тодорхой. Усыг нь уувал ёсыг нь дагадаг хүний ёсон билээ. Ингээд бид маргааш өдөр нь тэднийгээ орхиод, бас сайн сайхныг ерөөж, амжилт хүсээд Сөүлийн зүг хөдөллөө.  Түн дэ мүн дүүрэг бол монголчууд өглөө үдэшгүй холхиж байдаг манайхны бүс гэлтэй газар юм. Манайхан тус дүүрэгт нэгэн байшин түрээсэлж авсан бөгөөд түүнийгээ Монголтаун хэмээн нэрийддэг болсоор нэжгээд оныг өнгөрөөжээ. Эндхийн нүх болгонд монголоор хаягласан ямар нэгэн үйлчилгээний газар нээгдсэн байх. Хоолны газар, валют солих цэг, үсчин гээд дутуу юм үгүй. Баасан гаригийн үдэш манайхны нэг сэтгүүлч бүсгүй Монголтауны үүдэнд манай залуус нэгийгээ зодоод бараг алж байна хэмээн айснаас болж царай нь зэвхий цайн хашгирсаар орж ирдэг юм байна. Арван хэдүүлээ нийлж байгаад нэгийгээ нүүр нүдгүй өшигчин зодож байсан тэднийг хичнээн "болиоч" гэж хашгираад зогсоож хүчрээгүй манай эмэгтэйн зүрх нэг хэсэгтээ тайвширч өгөхгүй байв. Яах ийхийн зуургүй бямба гаригийн өглөө болж бидний хэсэг нөхөд Монголтаун руу очлоо. Боевик киноны хэсгээс энд эрж хайх ч хэрэггүй ажээ. Хамраа дундуур нь хугалаад наалдан падаар эвлүүлээд нааж орхисон юм уу гэлтэй хамаг юмаа хамар дээрээ аваачаад зангидчихсан нэг сүрлэг нөхөр хараажаар гэм хоргүй байрын даруухан бандийг өөрийгөө таньсангүй хэмээн дүрсхийн уурсч харсаар байтал улаан нүүр рүү нь мөргөөд унагачих нь тэр. Хөөе банди аа, хүний газар биеэ аятайхан авч яв за... хэмээн хашгирах өнөө атаман хөөрхий залууг өшигчин элдэж харахаас зүрх дэлсмээр зэвүүн аашлав. Арга буюу өнөө хүү эмэгтэйчүүд харж байгаагаас ч нэрэлхэх сөгөөгүй сүүлээ хавчин зугтсан юм. Ард нь үлдсэн согтуу залуус тэр хүүг шоолон хөхрөлдөж, үгийн муухайг хэлэлцэн, хүний муухайг үзүүлцгээн зогсохыг хараад өөрийн эрхгүй дотор муухайрч байв. Монгол үнэхээр хог шааруудаа тийш нь экспортолжээ. Аргагүй шүү дээ айл болгон нэг болдоггүйгээсээ салах гэж байгаагаа тэмтэрч, байхгүйгээ сэгсэрч байгаад Солонгос руу цөлж байгаа юм чинь. Тэнд огт гараа хөдөлгөхгүй сууж байгаад мөнгө "хийдэг" бүлэглэлүүд ч үүсчээ. Тэд бол татвар авагчид буюу атаманууд. Эднээс өөр зэрэглэлийн шимэгчид ч бас байна. Тэднийг ажил олж өгөх буюу зуучлагчид гэх бүлэглэлийнхэн бүрдүүлдэг. Эндээс гэрээгээр очсон ажилчдын санаа сэтгэлийг үймүүлж илүү цалинтай ажил санал болгон албан ёсны хоолноос нь салган харлуулж хорлодог тэр бүлэглэлийнхэн нөгөөдүүлээсээ ч халтай улс гэнэ. Өндөр цалинтай ажил олж өгсөн нэрээр шимтгэл аваад л талийж оддог тэдний "ач"-аар олон арван хүн хууль ёсоор оччихоод хууль бусаар оршин суугчдын эгнээ рүү гэнэдэж элсээд гомдож үлддэг. Эдний эрхийг тэнд хамгаалахад хамгийн бэрхтэй. Элчин сайдын яам болон Зуучлах товчооны төлөөлөгчийн газрынхны нервийг хамгийн их барж байгаа улс одоогоор тэд л байна. Ингээд монголчуудтай хийсэн уулзалтын талаар товч өгүүлье. Нийгмийн хамгаалал, хөдөлмөрийн сайд Л.Одончимэд, Солонгос улсад суугаа Онц бөгөөд Бүрэн эрхт сайд П.Үржинлхүндэв, Улаанбаатар хотын ерөнхий менежер Г.Мөнхбаяр, Зуучлах товчооны захирал Д.Сүхбаатар нарын эрхмүүд тайзны голд зассан ширээнээ сууцгаажээ. Уулзалт товлосон цагаасаа монгол ёсоор даруй нэг цаг гаруй хугацаагаар хоцорч эхэлсэн. Монгол хүний цуутай сайхан чанар цагийн аясаар үнэр танар орон авах юмгүй доройтон мууджээ. Уулзалтад ирсэн монголчууд шөрмөсөө сунатал зүтгэж байгаагаа бөөн ялархуу, тунирхуу байдлаар ярих аж. Тэдний амнаас "Та бүхний ачаар би энэ газар ирээд хэдэн төгрөг олж, ар гэрээ хүний дайтай авч явж байгаа шүү. Баярлалаа" гээд чин сэтгэлээсээ хэлчих хүн гарсангүй. Баярлаж гялайснаа хэлэх нь бүү хэл, харин ч "Одоо эхнэр нөхрөө авчирмаар байна. Хүүхдүүдээ авчирч энд сургамаар байна. Ер нь та нар энэ талаар яагаад ажиллахгүй байна" гэж ирээд загнах маягтай. Нөгөө хэд нь ч "За тэгье ээ, Сайд нь одоо очоод Солонгосын Хөдөлмөрийн сайдтай уулзаадахъя, та нар минь гэр бүлээрээ байвал нээрээ хичнээн сайхан билээ, бид хичээе, харин архи л битгий уугаарай" гэж ирээд нялуурах нь дургүй хүрмээр байв. Юун эхнэрээ авчрах, нөхрөө татах вэ. Танай гэр бүлээс нэг хүн энд ирээд сард сая төгрөг олоод явж байгаа нь их юм. Цаана чинь гэр бүлээрээ ирэх нь битгий хэл гэрээсээ ганц хүн явуулж чадахгүй дугаарлаж зогсоо мянга мянган айл байна. Танайханд бид боломж олгосон. Одоо хөршид чинь олгоё гэж хэлээд ам руу нь алгадах хүн байсангүй. Энэ ажлыг эхлүүлж , сайн муугаа дуудуулж, сонин хэвлэлээр балбуулж байж найман мянган хүнийг ажиллуулж, ар талынх нь мянга мянган хүнийг давхар тэжээж яваа Зуучлах товчооны Д.Сүхбаатар захирал л " Та нар хүний газар зөв биеэ авч яваач. Хүн шиг байгаач" гэх үгийг тэсгэлгүй унагачихаад байв. Энэ ажлыг босгож ирсэн хүн бол яах аргагүй энэ гялалзсан хөдөлгөөнтэй эр мөн билээ. Түүнд "баярлалаа" гэж хэлсэн хүн хэд таарсныг би мэдэхгүй. Харин даврагчид "хөөе ,Сүхбаатар аа одоо чи миний нууц амрагийг авчирч өг" гэж хашгирах нь халаг байгааг л харав. Монголчууд Сөүлд хоёр машинаараа ачигдан эрүүлжүүлэгдэж байсан тохиолдол ч бий гэнэ. Зодолдох, нэг нэгнийгээ дээрэмдэх, матаж бариулах, хуурч мэхлэх нь нэгэнт хэвийн үзэгдэл болжээ. Уулзалт дээр эмэгтэй хүн хээвнэг босч ирээд нөхрөө "захиалж" байх юм. Өөр үйлдвэрт ажилласан ч яахав. Сардаа нэг юу... яачихаад байхад л боллоо гэж бараг улайн цайн хэлж байх нь ичмээр ч юм шиг. Та хэний өмнөөс энд ирчихээд хэнд эрхлээд байгаа юм бэ гээд халуу оргитол нь асуучихмаар ч юм шиг. Гэх мэтчилэн дургүй хүрмээр зүйл Сөүлийн гудамжинд хэд алхаад л нүдэнд торж байлаа. Л.Одончимэд сайдын үгээр нээсэн уулзалт Д.Сүхбаатар даргын захиасаар өндөрлөж Улаанбаатараас тээж очсон урлагийн бяцхан тоглолт хөшгөө нээх нь тэр. Сайдууд дипломат ёс, энэ тэрээ тайлж орхиод дуу дуулж, шүлэг уншиж, бүр онигоо хүртэл ярьж хүний газар гүний нутагт суугаа элэг нэгтнүүдээ чадлаараа хөгжөөв. Дуучин Д.Энхзул,Ч.Бат-Эрдэнэ нар Г.Эрдэнэбат гавьяатаар хүч хавсран топхийсэн тоглолт босгоод ирсэн. Хүмүүс даган дуулж, зарим үед нулимс унагаж харагдсан. Үүнийг нь харахаар тийм ч цагаандаа гарсан улс бас биш ч юм шиг... Юутай ч загнаж зандарч, аргадаж адарч, зовлон жаргалаа ярьцгааж янз бүр болж байсан танхим хэдэн цагийн дараа "Халуун элгэн нутаг"-т уяран тайтгарч тэр өдрийн уулзалт өндөрлөлөө. 
Сөүл-Улаанбаатар 
Б.Ганчимэг
