Цагаан сарын барилдаанд далай аварга А.Сүхбат зодоглох уу?

Сар шинийн баяр тун дөхжээ. Цагаан сарын баярт зориулсан барилдааныг монголчууд, бөх сонирхогчид наадмынхаас илүү ач холбогдол өгч, таашаадаг билээ.
Тэр хэрээрээ хэн хэн барилдах нь, хэрхэн үзүүштэй болох нь вэ гээд урьдаас чих тавьж эхэлдэг. Арга ч үгүй дээ, үнэн сайхан барилдаан гарч, чухам хэн гэдэг бөх ирэх жил ямар цолд хүрч болох голчтой багцаа эндээс харагддаг болохоор. Харин өнөө жилийн хувьд өнгөрсөн наадмаар зодог тайлснаа зарласан далай аварга А.Сүхбатыг барилдаасай, барилдчихгүй юм болов уу хэмээн хүсэмжилсэн яриа хаа сайгүй нэг болж байна. Ингээд далай аваргатай холбогдлоо. -Сайн байна уу, аваргаа. Цагаан сарын барилдаанд таныг барилдах нь уу гэж тандсан хүмүүс олон байна. Тэдэнд хариулт өгнө үү. - Сайн, сайн байна уу. За, миний хувьд цагаан сарын барилдаанд барилдахгүй ээ. Нэгэнт л зодог тайлах шийдвэрээ эцэслэн гаргасан болохоор хэлсэн, ярьсандаа үнэнч байх хэрэгтэй биз дээ. Хэлсэндээ л байх ёстой. Ер нь бол монгол эр хүн за, зүй болсондоо эзэн байх ёстой. Улстөрчид нь ч бай, төрийн албан хаагчид нь ч бай, ер нь хэн ч бай хэлсэн үгэндээ эзэн болж, эргэж буцалгүй эр хүн шиг эр хүн байгаасай л гэж хэлэх байна. -Ер нь бэлтгэл сургуулилтаа хийж байгаа юу? -Тогтмол хийж байгаа. Эрүүл мэндийн зохистой горим талаасаа. Би чинь хэдэн хүүхдүүдтэйгээ байнга л бэлтгэл хийж байдаг юм. Амгаланбаатар заан, Пүрэвжав харцага, Сэр-Од начин гээд залуустайгаа. -Та цагаан сарын барилдаанд хэнийг түрүүлнэ гэж бодож байна? -Хэн бэлтгэл сургуулилт сайтай нь л түрүүлнэ. Энэ цагаан сарын барилдаан бол ноднин жилийнхийг эс тооцвол үнэн шударга болж ирсэн уламжлалтай чухал барилдаан. Хэн ч түрүүлж мэднэ дээ. -Гантогтох гарьд барилдах юм болов уу? -Барилдах байх аа. -Саяхны "Өглөөний сонин" дээр таны биеийг сайнгүй мэтээр мэдээлсэн байна лээ. Тэр ортой юу? -Тэд надаас ярилцлага авъя гэж хандсан юм. Би тэрийг нь биелүүлээгүй л буруутай. Тэгээд хүссэнийг нь биелүүлээгүй болохоор намайг мундаг чадаж байгаа нь тэр юм байна л даа. Мундаг улсууд шүү. Миний бие тэнд өгүүлсэн шиг байгаа юм биш. Эв эрүүл, сав саруул бэлтгэл сургуулилтаа хийгээд явж байна гэж бардам хэлэх байна. -Та одоо ямар үйл ахуй эрхэлж байна вэ? -Газар тариалан, мал аж ахуй, хүнсний үйлдвэрлэлийн чиглэлээр үйл ажиллагаа явуулж, "Алтан хүнс" группийнхээ ажил байдлыг эрхэлж байна даа. Энэ завшааныг ашиглаж нийт Монголын ард түмэндээ сар шинийн мэнд дэвшүүлж, эрүүл энх, аз жаргалтай амьдрахын ерөөл дэвшүүлж, хотол түмнээрээ тавтай сайхан шинэлэхийг хүсье. Аваргатай ийн товчхон хөөрөлдлөө. "Монгол эр хүн хэлсэн үгэндээ эзэн байх хэрэгтэй". Тэр ингэж хэлээд байна. Тэр бас зодог тайлснаа "Миний тэмцэл юм" гэж мэдэгдэж байсан. Тэгэхээр улс төр, нийгмээрээ нэг үнэн худал, худал үнэн нь мэдэгдэхгүй ноолоон ноцоонтой болсон яг энэ үед аваргын тэрхүү "тэмцлийн" хэлбэр нь улам тодроод байх шиг. Магадгүй тэр энэ үеүдэд дэвжээн дээр байдгаасаа илүү гайхамшигтай "барилдаж" байж тун мэдэхээр ээ. 
Б.Золбаяр
