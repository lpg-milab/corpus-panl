Х.Лхагвасүрэнг долоон жил чанга дэглэмтэй хорих ангид ял эдлүүлэхээр боллоо

Хар тамхины хэрэгт холбогдсон есөн хүнийг шүүх хурал өчигдөр "Ганц худаг"-т 10 цагаас эхлэх байсан боловч Б.Гантулгын өмгөөлөгч Алтанцэцэг цагтаа ирээгүйгээс цаг гаруйн дараа эхэлсэн.
Өмнө нь шүүх бүрэлдэхүүний ирц дутуугаас энэ хурал гурван удаа хойшилж байсан юм. Хуралд шүүгдэгчээр "Харанга" хамтлагийн дуучин Х.Лхагвасүрэн, "Ice top"-ын С.Чулуунбаяр, "Digital"-ын Г.Жавхлан, "S&I"-ын Р.Манлайжаргал, Б.Гантулга, Б.Батбуян, Ч.Номин-Эрдэнэ, Ц.Элбэрэлт, О.Дөлгөөн гэсэн есөн хүн байгаа. Сүхбаатар дүүргийн анхан шатны энэхүү шүүх хуралд сэтгүүлчдийг суулгахгүй хаалттайгаар хийх шийдвэрийг хурлын даргалагч гаргасан байв. Учир нь эдгээр шүүгдэгч есийн дотор насанд хүрээгүй оюутан Ц.Элбэрэлт байгаа юм. Түүнд хар тамхи худалдаалсан хэргээр "Харанга" хамтлагийн дуучин Х.Лхагвасүрэнг шалгаж байгаа. Харин Ц.Элбэрэлтэд хар тамхи хэрэглэсэн болон олж авсан зүйл ангиар улсын яллагчаас хоёроос зургаан жилийн ял төлөвлөөд байгаа юм. Оройн 19 цагийн үед шүүгчид шийдвэрээ гаргахаар шүүх хурал түр завсарласан. Харин хурлын шийдвэр 22 цагийн үед гарч "Харанга" хамтлагийн дуучин Х.Лхагвасүрэнд долоон жил чанга дэглэмтэй, Б.Гантулгад 11 жил чанга дэглэмтэй, Б.Батбуянд 10 жил зургаан сар чанга дэглэмтэй, Ч.Номин-Эрдэнэд 10 жил чанга дэглэмтэй хорих ангид ял эдлүүлэхээр боллоо. Мөн "Ice top"-ын С.Чулуунбаярт нэг жил, "Digital"-ын Г.Жавхланд нэг жил дөрвөн сар тав хоног, "S&I"-ын Р.Манлайжаргалд нэг жилийн ялыг хорих ангид эдлүүлэхээр болсон байна. Харин О.Дөлгөөн, Ц.Элбэрэлт нарын хэргийг хэрэгсэхгүй болгож цагаатгасан аж. Учир нь прокурор буруу дүгнэлт гаргасан, насанд хүрээгүй гэсэн шалтгаанаар Ц.Элбэрэлтийг цагаатгажээ. Мөн О.Дөлгөөнийг хүнээр дамжуулж хар тамхи авсан, өөрөө авах сэдэлгүй байсан хэмээн цагаатгасан байна. 
Ш.Доржсүрэн
