Тайзны машинист

Хүн хийж байгаа ажлаараа бахархаж тэндээсээ урам зориг авч амьдрах шиг сайхан зүйл хаа байхав. Ч.Арнаажавын хувьд яг л тийм сэтгэлээр ажилдаа хандаж тэр хэрээрээ хамт олондоо үнэлэгдэж чадсан нэгэн.
Тайз засагчаас эхлээд үйлдвэр ангийн дарга болтлоо дэвшин ажилласан түүнийг Монгол Улсын соёлын тэргүүний ажилтан, "Алтангадас" одонгоор шагнан урамшуулжээ. Ч.Арнаажав эзэмшсэн мэргэжлээ сонирхолтой, бас хариуцлагатай хэцүү ажил гэж тодорхойлсон. Түүний мэргэжил хэнд ч үл анзаарагдах хар бор ажил мэт боловч жүжигчид, найруулагч нарын л адил уран бүтээл туурвиж буй хэмээн өөрөө өөрийгөө үнэлэн ярих нь бахархмаар. Монголд тайзны машинист бэлтгэдэг сургууль гэж байхгүй. 1980-аад оны эхээр ОХУ-д курсээр мэргэжил эзэмшсэн хоёрхон машинист байдгийн нэг нь Ч.Арнаажав, нөгөө нь ДБЭТ-ийн машинист Цогбадрах. Машинист гэдгийг нэг ёсондоо тайзны дарга гэж ойлгоход болно. Тайзыг баруун, зүүн, дээд гэж гурван хэсэгт хувааж үздэг бөгөөд хэсэг тус бүр нэг ахлагчтай. Тус театрт өдгөө арав гаруй залуус тайзанд ажилладаг бөгөөд тэр бүгдийг ерөнхийд нь машинист удирдана. Өөрөөр хэлбэл, зураачаас тайзаа хүлээн авч тайз засагч нарт үүрэгт ажлыг хуваарилан хянах үүрэгтэй. Жүжгийн үзэгдэл солигдоход гэрэл унтарч харанхуй тайзнаа хүмүүс юм зөөгөөд л сүүтгэнээд байгаа харагддаг. Жүжигчид өөрсдөө ч юмаа зөөгөөд байгаа юм шиг. Гэрэл асахад тайз заслыг өөр болгосон байдаг. Тэр бүгдийг хэн зөөдөг нь үзэгчдэд төдийлөн сонин биш. Гэтэл үнэн хэрэгтээ тэнд бүхэл бүтэн баг ажиллаж байдаг аж. Тайз засагч нар гэрэл унтрангуут хамаа намаагүй дуртай газраа тавилгаа зөөгөөд тавьчихгүй. Урьдчилан тавьсан тэмдэг буюу маркны тусламжтайгаар тухайн объектыг  байршуулна. Анзааргагүйгээс болж тавилга өөрчлөгдвөл жүжигчдэд үгээ мартах зэрэг сөргөөр нөлөөлөх муу талтай гэсэн. Түүнчлэн машинист тайзаа эргүүлэхдээ хариуцлагатай л хандахгүй бол хөшиг ойчих, жүжигчдийн толгой дээрээс юм унагах тохиолдол нэг бус удаа давтагддаг байна. Ер нь машинист болоод тайз засагч нь залуу хүний хийх ажил гэнэ. Учир нь гэрэл унтрах хэдхэн секундын дотор юмыг байршуулахад хурдан хөдөлгөөнөөс гадна нүдний хараа шаарддаг байна. Ч.Арнаажав яг одоогоор тайзны дээд хэсэг буюу тайзны яриагаар бол галерейн хэсэгт ажиллаж байгаа. Тэр хэсэгт гэрэл тод тусдаг учраас нүдний хараанд нөлөөлж сүүлийн үед ажлаа хийхэд хүндрэлтэй болж. Гэсэн хэдий ч тэтгэвэрт суухад нэг жил дутуу, дээр нь өөрөө ажилдаа дуртай учраас нэгэнт гарт орсон ажлаа цаг тухайд нь гүйцэтгээд л байгаа юм байх. Хэдийгээр машинистийн хийх ажил биш ч гэлээ Ч.Арнаажав мужааны ажилд сонирхолтой. Түүнийг 40 гаруй жүжгийн тайзыг гардан хийсэн хэмээн шавь Эрдэнэбилэг нь багшаараа бахархан ярьсан. Дээхнэ үед театрт гурван сард нэг жүжиг тоглодог байсан бол одоо өдөрт гурван жүжиг тоглох нь хэвийн үзэгдэл болжээ. Театрын үндсэн жүжиг, гэрээт жүжиг, ҮДБЧ-тай нэг тайзтай учраас тэндхийн тоглолт гээд гурван тоглолт дараалаад ороод ирэх нь цөөнгүй. Энэ үед тайз засагч болон машинист үргэлжлүүлээд л ажиллана. Тэр ч байтугай жүжгийн сургуулилт хийхэд шаардлагатай бол хонон өнжин ажилладаг гэсэн. Сүүлийн үед зураач нар хөнгөн маягийн тайз засал хийгээд байгаа болохоос 4-5 цаг угсардаг байж. Тухайлбал, 1982 онд тоглогдож байсан "Сэргэлт" жүжгийн тайзыг цул төмөр материалаар хийж 4-5 цаг угсардаг байж. Мөн "Гамлет"-ийг дөрвөн цаг засдаг байжээ. Тэр үед төмрөөр хийсэн нүсэр тайзаа солихын тулд тайзны урдуур маш зузаан эсгий хөшиг буулгаж байгаад дараагийн үзэгдлийн тайзыг засдаг байжээ. Тэр нь үзэгчдэд тайзны арын төмөр нурах дуу чимээг сонсгохгүй байх сайн талтай ч ихээхэн хугацаа алддаг байсан тухай хуучлав. УДЭТ-ын тайзны машинист Ч.Арнаажав энэ мэргэжлээрээ 36 жил ажиллаж буй. Түүнийг анх театрт орж ирэхэд нь урлагийн гавьяат зүтгэлтэн С.Доржсүрэн гуай угтан авч гарын шавиа болгожээ. 1971 онд 16 настай тайз засагчаар театрт ажилд орсон тэрбээр арван жилийн дараа ОХУ-д курст суралцан ирээд тайзны машинист болсон түүхтэй. Түүнээс хойш 2001 он хүртэл машинистаар ажиллажээ. Тэрбээр өдгөө шав Эрдэнэбилэгтээ халаагаа өгөөд байгаа юм байна. 
Д.Цогзолмаа
