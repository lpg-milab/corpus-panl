Лус савдаг хилэгнүүллээ л гэдэг юм

Ус, цаг уур орчны шинжилгээний газрын харьяа "Хурын шим" төвийн захирал Д.Чулуунбаттай уулзаж ярилцлаа.
-"Хурын шим" төв ямар үйл ажиллагаа эрхэлдэг байгууллага билээ? -БОЯ-ны хэрэгжүүлэгч агентлаг Ус, цаг уур орчны шинжилгээний газрын харьяа "Хурын шим" төв нь Монгол орны цаг агаарт зориудаар нөлөөлж хур тунадас нэмэгдүүлэх, таримал ургамлыг мөндөрт цохиулахаас хамгаалах, үүлний бичил бүтэц, шилжилт хөдөлгөөн, тархалт, хур тунадасны горимыг судлах зэрэг үйл ажиллагаа явуулдаг. Ингэснээр бэлчээрийн болон таримал ургамлын гарцыг сайжруулж, ой хээрийн түймрийг унтраах, байгалийн усны нөөцийг нэмэгдүүлэх юм. -Цаг агаарт зориудаар нөлөөлж үүл буудах ажлыг манайхан хэдийнээс эхэлсэн юм бол? -1990 оноос хойш 17 жил дагнан энэ үйл ажиллагааг явуулж ирлээ. 1990-1991 онд хуучин ЗХУ-аас цаг уурын лабораторийн нисэх онгоц оруулж ирээд, Монгол орны дулааны улирлын үүлний судалгаа явуулж, тухайн үүлэнд ямар бодис хэрэглэх технологийн горимыг тогтоосон. Өвөрхангай аймгийн Хархорин суманд 1990-2005 он хүртэл арван таван жилийн турш тариалангийн талбайг мөндрөөс хамгаалах үйл ажиллагаа явуулсан. Эдийн засгийн тооцоогоор арав шахам тэрбум төгрөгийн үр тариа, төмс, хүнсний ногоог мөндрөөс хамгаалсан тооцоо байгаа. -Ойн түймрийг унтраасан гэлүү? -1996 онд Хангай, Хэнтий, Хөвсгөлийн их хөвч тайгад гарсан ойн түймрийг унтраахад Засгийн газрын даалгавраар онцгой үүрэг гүйцэтгэсэн юм. Бид нисэх онгоцоор явж, үүлэн дотор ороод үүл идэвхжүүлэх бодис цацаж байлаа. -Үүл буудна л гэж яриад байдаг. Яаж бууддаг нь сонирхолтой байна л даа... -Үүл гэдэг маань байгалийн ус агаарт дэгдэж биеэ даахаа болихоор л хур тунадас болон унаж байгаа процесс шүү дээ. Тэр арай л унаж чадахгүй байгаа нүдэнд харагдахгүй усан дуслуудыг томруулан унагадаг реагент буюу иодот мөнгө гэдэг нүүрсхүчлийн хийтэй бодис байдаг. Агаарт утаа хэлбэрээр цацагддаг. Үүнийг цацчихаар нөгөө дуслууд маань хүндэрч унана биз дээ. Тэр идэвхжүүлдэг бодис нь бяцхан мөсөн талст болон цацагдаж, тунадас нэмэгдүүлэх нөхцөлийг бүрэлдүүлдэг. Агаарын температураасаа шалтгаалж зун бороо, хүйтний улиралд цас оруулдаг. -Үүл буудаж бороо оруулсан тохиолдол олон уу? -Өнгөрөгч онд Дорноговь, Дундговь, Өмнөговь гурван аймагт үүл буудаж хур тунадас оруулсан. Хээрийн гурван экспедиц сар гаруй ажилласан. Анхандаа нутгийнхан нь "Тэнгэр хангай буудлаа. Лус савдаг хилэгнүүллээ" гэж дурамжхан байдаг байсан. Ноднин Ерөнхий сайдыг очиход дээрх аймгийнхан "бид жилийн жилд л овоогоо тахиж, хур бороо гуйдаг ч ганц дусал ч унахгүй байсаар зунд нь ган гачиг, өвөлд нь зуд турхан болдог. Энэ жил тэр "Хурын шим"-ийнхнийг явуулаач" гэж гуйсан юм билээ. Үр дүн гарч хур бороо оруулаад өгөхөөр зөв зүйтэй ажил гэдгийг нь мэдэрсэн юм шиг байгаа юм. Сүүлдээ малчид маань хонь мал барьж гүйгээд байсан. Шинжлэх ухааны үндэслэлтэй зуун хувийн баталгаатай гэх нь хаашаа юм. Гэхдээ бидний ажлыг БОЯ-наас өндөр үнэлж, нутгийн малчид, хөдөлмөрчид их дэмжсэн. Энэ л бидний үнэлгээ. -Хар өвөл мал зутраад их хэцүү байдаг. Өвөл хүссэн газартаа цас оруулж болох уу? -Үүл л гарч байвал хаана ч хэдийд ч буудаж болно. Харын зудын аюулд мал нэрвэгдэхээ болино гэсэн үг. -Иргэд ч яахав ойлгож дэмжиж болох л доо. Харин төр маань яаж байна? -И.Эрдэнэбаатар сайд хэдийгээр мэргэжлийн хүн биш ч энэ ажил Монгол оронд хэрэгтэй гэдгийг мэдэрсэн. Төр засаг ойлгож байгаагийн илрэл нь үүл тандах явуулын өндөр үнэтэй радарыг авахад зориулж 350 сая төгрөгийг УИХ-аар баталж өгсөн явдал. -Ийм төхөөрөмж манай улсад олон уу? -Нисэхийн Морин ууланд л ганц байдаг. Энгийн хүний нүдээр 50-60 км-ын зайтай үүлийг хүртэл олж харахад хэцүү шүү дээ. Тэгэхэд энэ радар 300 км-ын цаадах үүлийг мэдэрч мэдээлэл өгдөг. Ийм зургаан радартай болчиход Монгол орон цаг агаарын хяналтад бүрэн орж, байгалийн гамшиг, аюулт үзэгдлээс урьдчилан сэргийлж чадна. -Үүл буудахад зардал их гарна биз? -Говийн гурван аймагт хур бороо оруулахад 25 сая төгрөг төсөвлөж өгсөн. Нэг экспедиц 5-6 хүнтэй. Үүл идэвхжүүлэх газрын пуужингийн зардал 70 мянган төгрөг. Үүлнийхээ их, багаас хамаарч доод тал нь тав, тэгээд арваад пуужин бууддаг. Нэг буудахад дунджаар 700 мянган төгрөг л дөө. -Захиалга их ирэх үү? -Орон нутгаас болон УИХ-ын гишүүдээс захиалга их ирдэг. Манайх хүн хүч муутай л даа. Өнгөрөгч оноос хойш л гэхэд Өвөрхангайн тойргийн дөрвөн гишүүн УИХ-ын дэд дарга Д.Лүндээжанцангийн албан бланкан дээр гарын үсгүүдээ зуран захиалгаа ирүүлсэн. Баянхонгорын Х.Баттулга гишүүн туслахаа явуулсан байх жишээтэй. Сүхбаатар аймгийн Р.Буд гишүүн, Өмнөговийн Ядмаа, Дундговийн Д.Төрбат нар захиалга өгчихөөд байж байна. -Та нарын ажилд учрах бэрхшээл хэр их байна? -Зовлон бэрхшээл тоочвол байлгүй яахав. Цаг уурын байгууллагад техник шинэчлэл хийх хэрэгтэй байна. Үүлний судалгааны лаборатори байгуулмаар. Лабораторийн талаар ОХУ-ын цаг уурын байгууллагатай ярьж байгаа асуудал бий. Дэлхийн цаг агаарын дулааралтай холбоотой судалгаа хийх шаардлагатай. Хүн төрөлхтний шууд нөлөөллөөр байгаль дэлхий цөлжих гандах зэрэг сөрөг үзэгдэл ихэсч бэлчээрийн хомсдолд орж байна. Үүнээс гарах ганц гарц бол Монгол орон дээгүүр дайраад өнгөрч байгаа фронтын буюу гадаадын үүл /ОХУ, БНХАУ-ын Өвөр- Монголын өөртөө засах орноос орж ирдэг нүүдлийн үүл. сур/, дулааны улиралд орон нутагт үүсдэг дотоодын үүлний ус чийгийг нутагтаа авч үлдмээр байгаа юм. Үүлийг зориудаар үүсгэх боломжгүй. Нэгэнт бид үүл үүсгэж чадахгүйгээс хойш дотоод, гадаадынхаа үүлний бүгдийг нь эс ч тал хувийг нь хур тунадас болгочихвол ган, зуд гамшиг бэрхшээлээс ангижирч чадна. Үүнийг бүр төрийн бодлогын хэмжээнд стратегийн гол чиглэл болгон хөгжүүлэх сэн. -Үүлний хур чийгийг бүрэн ашиглахын тулд яавал дээр бол? -Үүл буудах пуужинг нэг удаа ашигладаг. Хээрийн экспедиц олноороо хөдөө гадаа явахаас эхлээд ажил явдал ихтэй, зардал ч өндөр. Нисэх онгоцны нэг цагийн түрээс гэхэд 1,5 сая төгрөг. Дөрвөн цаг нисэхэд зургаан сая төгрөг зарлагадаад өнгөрнө. Манай улсад хамгийн боломжийн зүйл бол газрын генератор. -За, наадах чинь яадаг эд вэ? -Тодорхой цэгт байршуулах үүл буудагч л даа. Ийм генераторыг  Алтай, Хангай, Хэнтийн нуруудын үүлэрхэг газруудад зоочих хэрэгтэй. Тэгээд фронтын үүл ороод ирэнгүүт ганц товчлуур дээр дарж генератораа ажиллуулаад бороо саагаад сууж байна шүү дээ. Үүл хэзээ орж ирэхийг радарын тусламжтайгаар мэдэгдчихнэ. Хөдөөнийхөн маань хуруу нь загатнаад эд ангийг нь буудаж бай болгоод байдаггүй сан бол хиймэл дагуулын удирдлагаар төвөөс /УБ/ өрөөнөөс удирдаад байсан ч болохгүй гэх газаргүй. -Ийм төхөөрөмжийг эхний ээлжинд хаана байрлуулбал зүгээр юм бэ дээ? -Онгийн голын эх, Говь Гурвансайхан уул, Богд уул гуравт тавьчихвал ч. Далайн түвшнээс дээш 1200 метрийн өндөрт тавих боломжтой. Заан Тэрэлжид нэгийг тавьчих хэрэгтэй. Богд ууланд суусан үүл мултраад Туул голын эхэнд очингуут хиймэл дагуулын зургаа хараад генератороо ажиллуулахад хур бороо ороод жигтэйхэн сайхан байхгүй юу. Улаанбаатарынхан хорт утаанаасаа яаж ангижрах вэ гэж толгойгоо гашилгаж байгаа энэ үед малчид маань бэлчээрийн хомсдлоосоо хэрхэн гарах талаар бас л санаа нь зовж байгаа. Ойрын таван жилд 20 генератор тавьчихад энэ айдсаас бүрэн салчихна. Төв рүү тэмүүлэх их нүүдэл ч зогсоно. -Газрын генераторын  нэг бүрийн үнэ ямар байдаг вэ? -100 сая төгрөг байхад төхөөрөмжөө, хэрэглэдэг бодис, ажилтнуудын цалин хөлсийг зохицуулчихна. Төхөөрөмжөө авчихсан байхад бодис л авахаас өөр зардал гарахгүй. Шатаадаг бодис нь манайд байж байна. Ингээд үүлээ хүлээгээд сууж байхад болно. -Говь цөлжөөд байгаа судалгаа бий. Үүнээс яаж сэргийлбэл зохилтой вэ? -Говь Гурвансайхан ууланд нэг генератор тавьчихлаа гэж бодъё. Баруун өмнө буюу Хятадын талаасаа агаарын урсгалтай тул үүл орж ирдэг. Хамгийн олзуурхууштай нь энд байнга үүл тогтох дуртай газар. Мөн Оюу толгойн ойролцоо Их Шанхын нуруунд нэгийг тавьчихад усны асуудал цэгцэрчихнэ. "Айвенхоу майнз" компани Монголын газрын хэвлийн эрдэнэсийг ашиглаж байгаа юм чинь байгаль, экологид нь ч бас өөриймсөг хандах ёстой биз дээ. Тэр их олз ашгийн дэргэд ганц генератор авах 100 сая төгрөг юу байхав дээ. Гурван сайхан ууланд ийм төхөөрөмж тавиулах талаар Өмнөговийн Байгаль хамгаалах холбооны тэргүүн Р.Даргахүү манайд хандсан юм. Ингээд их хөөцөлдсөөн. Огцорсон, одооны Ерөнхий сайдууд, Ерөнхийлөгчид ч бараалхсан гэсэн. "Айвенхоу майнз" дээр ч орсон гэсэн. Тойргийн гишүүддээ хүртэл танилцуулсан гэж байгаа. Зүгээр нэг ашиг хонжоо бодсон төрийн бус байгууллагын хүн гэж бодоод байдаг юм бол уу? Нэг хоёр жилийн дараа үр дүн нь харагдаад ирвэл аймаг бүр л генератор тавиулах гээд шуурах байх. -Эдийн засгийн асуудал нь шийдэгдвэл танайх энэ генераторыг  тавьчих боломжтой юу? -Энэ хавраас ч тавиад өгсөн чадна. АНУ-ын газрын генератор мэддэг хүмүүстэй интернэтээр харьцаж хангалттай танилцаж, мэдээлэл авсан. Харамсалтай нь нөгөөдүүл маань биднийг яг авах улс байна гэж ойлгоод ирэхээр нь ичээд сүүлийн зургаан сар холбоогоо таслаад байгаа. УИХ-ын сонгууль дөхөөд ирэхээр нэр дэвшигчид архи тамхи тараагаад нэр алдар хөөгөөд давхичихдаг. Үүнийхээ оронд аль нэг аймгийн тойргийн гишүүд нийлж дундаасаа 100 сая төгрөг гаргаад газрын генератор тойрогтоо тавиулчих хэрэгтэй. -Генератортой боллоо гэхэд тусгай мэргэшсэн хүн байх хэрэгтэй биз? -Үүнийг шийдэж бололгүй дээ. Өнгөрсөн онд УИХ-ын гишүүн асан Тогтохын санаачилгаар Дундговь аймгийн Эрдэнэдалай суманд газрын пуужингийн сургалтад таван хүн хамрагдсан байгаа. Үүн шиг тухайн орон нутгаас 1-2 хүн сургахад л асуудал шийдэгдчихнэ. -Үүл буудахад химийн бодис ордог. Байгальд хэр хор нөлөөтэй бол гэж олон хүн болгоомжилж байгаа? -Экологийн сөрөг нөлөө ерөөс байхгүй. Зориудаар хур тунадас оруулахад хэрэглэдэг бодисыг АНУ, ОХУ, БНХАУ гуравхан улсад л үйлдвэрлэдэг. Дэлхийн цаг уурын байгууллагын дүгнэлтээр байгальд ямар ч хор нөлөөгүй нь батлагдсан. 
Л.Батцэнгэл 

