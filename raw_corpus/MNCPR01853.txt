Сэтгүүлчдийг бичсэн нийтлэлийнх нь төлөө Эрүүгийн хуулиар шийтгэх нь зохисгүй

Дэлхийн хэвлэл мэдээллийн эрх чөлөөний өдөрт зориулж "Глоб интэрнэшнл" ТББ, Нээлттэй нийгэм форум хамтран өчигдөр дугуй ширээний ярилцлага зохион байгуулсан юм. Уг ярилцлагад МУИС-ийн Хууль зүйн сургуулийн докторант, Хууль зүй, дотоод хэргийн дэд сайд Ш.Сүхбаатар "Нэр төр, алдар хүнд, хууль ёсны ашиг сонирхлыг хамгаалахад анхаарах зарим асуудал" сэдвээр илтгэл тавьсан юм. Уг илтгэлийн хэсгээс товчлон нийтэлж байна.
Хүний хамгийн нандин эрх, эрх чөлөөний илэрхийлэл болсон үг хэлэх, үзэл бодлоо чөлөөтэй илэрхийлэх, хэвлэн нийтлэх эрх чөлөөг Монгол Улс шинэ Үндсэн хуулиараа баталгаажуулснаас хойш даруй 15 жилийг ардаа орхижээ. Эрх чөлөө, тэр тусмаа хэвлэлийн эрх чөлөө бол ардчиллын амин сүнс гэдэгтэй хэн ч маргадаггүй. Өнгөрсөн он жилүүдэд улс орон маань хөгжлийн зөв замдаа шуударч, хүн болгон шударга ариун хөдөлмөрөөрөө сайхан амьдралд хүрэх боломж илүү нээлттэй болсон. Харамсалтай нь шударга бус явдал, улс төр, өнгө мөнгөний хуйвалдаан, авлига, дарангуйлал нийгэмд хүрээ хязгаараа тэлсээр байгаа нь бас бодит үнэн. Нийгмийг өвчлүүлэн, олон түмний эрх ашгийг хөсөрдүүлж байгаа тэр бохир орчныг эрүүлжүүлэн, цэвэршүүлэх амаргүй атлаа ариун шударга үүргийг манай сэтгүүлчид, хэвлэл мэдээллийн хэрэгслэлүүд өөртөө хүлээж байдаг билээ. Хэвлэл мэдээллийн хэрэгсэл нь ардчилал, нээлттэй нийгмийн нэг тулгуур багана бөгөөд хүний эрх, шударга ёс, хууль тогтоомжийн хүрээнд үйл ажиллагаагаа явуулах нь нээлттэй нийгэм дэх хэвлэл мэдээллийн хэрэгслийн үйл ажиллагааны нэг гол шинж юм. Харин хэвлэл мэдээллийн хэрэгслээр бусдын эрх, хууль ёсны ашиг сонирхол, нэр төр, алдар хүнд, ажил хэргийн нэр хүндэд харшлах мэдээ, сэлт нийгэмд тараах, хууль зөрчих нь Монголын нийгэмд өнөө үед гарч буй гэмт хэрэг, зөрчлийн дотор ялимгүй хувийг эзэлдэг ч судалгаанаас үзэхэд бусдын нэр төр, алдар хүндийг гутаасан хэрэг, маргаан цаашид буурахгүй өсөх хандлагатай байна. Энэ нь чөлөөт хэвлэлийн үүрэг, ач холбогдлыг бууруулж, дөрөв дэх засаглалын эрх мэдлийн нийгмийн хүч, нөлөөг сулруулахад хүргэж болзошгүй ноцтой үр дагавартайг анхаарууштай. Хүний нэр төр, алдар хүндтэй холбогдсон хэрэг маргаанд хэвлэл мэдээллийн хэрэгсэл, сэтгүүлчид хамгийн ихээр өртдөг. Тухайлбал, Хэвлэл мэдээллийн хэрэгслээр нэг талаар бусдын нэр төрийг гутаах, нөгөө талаар нэр төрөө шүүхээр сэргээлгэх явдал 1995 оноос жил дараалан өсч байгааг Улсын дээд шүүхийн судалгаа ч хүлээн зөвшөөрчээ. Нэр төрөө сэргээлгэхээр нэхэмжлэл гаргагчдын байдлыг судалж үзэхэд ихэвчлэн алдар цуутай хүмүүс, улс төрийн өндөр албан тушаалтнууд эзэлж байна. Хүний нэр төр, алдар хүндийг гүтгэх, доромжлох үйлдлээр эрүү үүсгэгдсэн хэргийн судалгааг 1995-2006 оны байдлаар авч үзэхэд дийлэнх нь хэвлэл мэдээллийн хэрэгсэлд ажилладаг сэтгүүлчдэд холбогдуулан эрүүгийн хэрэг үүсгэн шалгажээ. Ийм төрлийн хэрэг 1995 онд гурав, 1996 онд найм, 1997 онд зургаа, 1998 онд ес, 1999 онд 18, 2000 онд 10, 2001 онд 13, 2002 онд ес, 2003 онд 11, 2004 онд 18, 2005 онд 19, 2006 онд зургаа бүгд 131 хэрэгт эрүүгийн хэрэг бүртгэлт явуулсан нь судалгаанаас харагдаж байна. 2002 оноос хойш Эрүүгийн хуулийн 111 дүгээр зүйлээр зөвхөн сэтгүүлчид шийтгэгдсэн байна. Тухайлбал, "Үг" сонины эрхлэгч Б.Ханддолгор, "Монголын нэг өдөр" сонины сурвалжлагч А.Эрдэнэтуяа нар баривчлах ялаар, "Урт чихт" сонинд ажиллаж байсан Ц.Ууганбаяр, М.Түвшин, Д.Жаргалсайхан, Ч.Лхагва, "Өдрийн сонин" сонины тоймч Г.Дашрэнцэн нар торгуулийн ялаар тус тус шийтгэгджээ. Ардчилал хөгжсөн улс орнуудын Эрүүгийн хуулинд иймэрхүү заалт байдаг ч шүүх түүнийг нь практик дээр хэрэглэдэггүй байна. Мөн Эрүүгийн хуулиндаа ийм заалт тусгасан ч Үндсэн хууль болон бусад хуулиараа хэвлэн нийтлэх эрх чөлөөг хамгаалсан, сэтгүүлчдийг Эрүүгийн хуулиар шийтгэгддэггүй улс орнууд ч байдаг байна. Тухайлбал, Их Британид хэвлэлийнхэнд эрүүгийн хэрэг үүсгэхдээ улсынхаа дээд шүүхээс зөвшөөрөл авдаг, Канадад үүнийг эрүүгийн бус иргэний хэрэг гэж ихэнх мужууд нь үздэг байна. Мөн Испани Эрүүгийн хуулинд энэ заалт сэтгүүлчдэд хаалттай байсан тул өөрчилж зөвхөн олон нийтийг гүтгэн доромжилсон үед Эрүүгийн хуулиар шийддэг бусад тохиолдолд Эрүүгийн хуулиар гомдол гаргах эрхийг нь хязгаарлаж өгсөн зэрэг хамгаалалтын системүүдтэй байдаг ажээ. Хүний нэр төр, алдар хүндийн эсрэг хэрэг маргааныг олон улсын хэмжээнд хэрхэн шийдвэрлэж ирснийг дэлхийн улс орнуудын эрүү, иргэний хууль тогтоомжуудаас шүүж үзвэл дараахь байдлаар ангилж болохоор байна. 1.Хуучин ЗХУ-ын бүрэлдэхүүнд байсан ОХУ, Украйн, Белорус болон БНХАУ, БНАСАУ, Куба, Вьетнам зэрэг улсууд хүний нэр төр, алдар хүндийг Эрүүгийн болон иргэний хуулиар хамгаалдаг. Эдгээр оронд хувь хүн өөрийн нэр төр, алдар хүндийг гутаан доромжиллоо, гүтгэгдлээ гэж үзвэл Эрүүгийн болон иргэний журмын алинаар хандахаа өөрөө шийдвэрлэдэг байна. 2.Европын холбооны улсууд буюу эх газрын эрх зүйн тогтолцоотой орнууд зөвхөн хүнд, онц хүнд гэмт хэрэгт холбогдуулан гүтгэхээс бусад үйлдлийг гэмт хэрэгт тооцдоггүй ажээ. 3.АНУ, Их Британи, тэдгээрийн колони байсан буюу Англо-Саксоны эрх зүйн системтэй орнууд нэр төр, алдар хүндийг Эрүүгийн хуулиар хамгаалдаггүй иргэний шүүхээр асуудлыг шийдвэрлэдэг байна. Манай улсын хувьд эхний ангилал буюу Эрүүгийн хуулиар хүний нэр төр, алдар хүндийг хамгаалдаг улсуудын тоонд орж байна. 2002 оны 8-9 дүгээр сард Монголын нээлттэй нийгэм хүрээлэнгийн ивээн тэтгэлгээр "Чөлөөт хэвлэл өөрийгөө өмгөөлөх нь" сэдэвт сургалтыг "Эрх чөлөө" төвөөс зохион байгуулсан юм. Энэхүү сургалтад АНУ-ын сэтгүүлч,багш Жозеф Антони МкГованд уригдан оролцож манай сэтгүүлчдийн асуултад хариулт өгөхдөө "АНУ-д гүтгэх, хүний нэр төрийг гутаах, алдар хүндийг нь унагаах гэдэг зүйл анги хэзээ ч эрүүгийн хэрэгт байдаггүй. Харин гүтгэх, нэр төр гутаах гэдэг нь өөрөө иргэний хэрэг байдаг, иргэний журмаар шийддэг. Хэрвээ иргэн хүн өөрийн нэр төрөө гутаасан, гүтгэгдсэн гэж үзвэл шүүхэд иргэний журмаар хандаж нэхэмжилж болно. Мөн мөнгөн нэхэмжлэл гаргадаг. Нэгэнт энэ нь иргэний хэрэг учраас гүтгэсэн буруутай этгээд хэзээ ч шоронд явдаггүй, харин мөнгөн төлбөр, торгууль төлдөг. Энэ нь бас хэвлэлийг олон нийт хянах хэрэгсэл болж өгдөг" хэмээн хариулжээ. Гэтэл манайх шиг ардчилал дөнгөж хөгжиж байгаа оронд сэтгүүлч нь хүний үг хэлэх эрх чөлөөний гол "гүүр" нь болж өгдөг байхад тэднийг эрүүгийн журмаар хариуцлага хүлээлгэх нь зохисгүй болохыг олон нийт ч хүлээн зөвшөөрөх хандлагатай байгаа билээ. Гүтгэлгийн асуудлыг Европын Хүний эрхийн шүүх тодорхой авч үзсэн бөгөөд шийдвэрүүд нь олон улсын хэмжээнд бүрэн нийцдэг. Европын хууль эрхийн цуврал баримт бичигт "Шүүх хувь хүмүүс нь улс төрийн удирдагч, нийгмийн зүтгэлтэн, албан тушаалтнууд, Засгийн газар болон төрийн байгууллагуудыг шүүмжлэх эрхтэй" гэсэн бөгөөд "Ор үндэсгүй худал, хэрээс хэтэрсэн доромжлол бол шийтгэл хүлээж болох юм" гэжээ. Европын Хүний эрхийн шүүх "түүнчлэн Засгийн газар, албан байгууллага, албан тушаалтныг шүүмжилсний төлөө шоронд суулгах нь Европын зөвлөлийн гишүүдийн хувьд үл нийцэх, хүлээн зөвшөөрч болохгүй зүйл" гэдгийг тодотгосон байна. Энэ баримт бичгүүдэд Монгол Улс өнөө нэгдээгүй ч олон улсын жишиг юм. Сүүлийн 10 гаруй жилд Европын орнуудаас гүтгэлгийн хэргээр нэг ч хүн хорих болон баривчлах ялаар шийтгүүлээгүй байна. Эрүүгийн хуулийн гүтгэлэг, доромжлолын тухай заалт хүний эрхийг хамгаалахад чиглэгдсэн боловч эрх баригчид албан тушаалтан, төр засгийн байгууллагын талаар шүүмжлэлт материал нийтлүүлсэн сэтгүүлчдийн эсрэг ашиглах оролдлого гарсаар байна. Амьдрал дээр ийм байдал цөөнгүй ажиглагдах боллоо. Аливаа шүүмжлэгдсэн этгээд өөрийгөө гүтгүүлэн доромжлогдсон гэж үзэн цагдаа, прокурорын байгууллагад гомдлоо гаргаж, шүүхэд хандан хэрэг үүсгүүлэх боломж улам ч өргөжсөөр байна. Энэ нь ардчилсан нийгэм дэх хэвлэл мэдээллийн олон нийтийн өмнө хүлээсэн үүргийн дагуу авлига, гэмт хэрэг, хүний эрхийн зөрчил зэрэг аливаа нуугдмал бугшмал баримт сэлтийг сурвалжлан илрүүлэх, эрэн сурвалжилж олон нийтэд дэлгэн тавих шүүмжлэлт сэтгүүл зүйн зарчимд харшилж, сэтгүүлчдийн мэргэжлийн эрхээ эдлэх боломжийг хязгаарлахад зарим талаараа хүрээд байна гэсэн дүгнэлтийг хийж болох юм. Сэтгүүлчдийг бичсэн нийтлэлийнх нь төлөө Эрүүгийн хуулиар шийтгэснээр хэвлэл мэдээллийн хэрэгслийн эзэд ямар ч хариуцлага хүлээхгүй ард нь үлдэж жирийн сэтгүүлч нь золиослогдох явдал ч ажиглагдах болов. Манай улсын гүтгэлэг, доромжлол нэр төртэй холбоотой хуулийн заалтуудад мэдээллийг няцаах эрхийг баталгаажуулаагүй, нэр төрд нь халдсан мэдээллийг худал, хортой, буруу болохыг нотлох тухай тодорхой заалт ч алга байна. Нэр төрөө сэргээлгэхээр гаргасан нэхэмжлэлийн хариуд сэтгүүлч, хэвлэл мэдээллийн байгууллага тухайн хэргийг үнэн бодитойгоор шударга ёс, олон нийтийн эрх ашгийн төлөө сурвалжилсан, шударга тайлбар өгсөн зэрэг үндэслэлээр өөрийгөө өмгөөлөхийг зөвшөөрөх нь олон улсын жишигт бүрэн нийцнэ. Ардчилсан нийгэмд үзэл бодлоо чөлөөтэй илэрхийлэх эрх чөлөө баталгаажсан байх ёстой ч хууль ёсны ашиг сонирхол, нэр төрийг хамгаалах үүднээс шаардлагатай хязгаарлалтуудыг нарийвчлан тусгаж өгөх нь 2000 оны хоёрдугаар сарын 29-нөөс гуравдугаар сарын 1-ний өдрүүдэд Лондон хотноо зохиогдсон "Гүтгэлгийн эсрэг хууль"-ийн талаархи семинарын гол зарчим байсан байна. Гүтгэлгийн эсрэг хуулийн гол зорилго нь нэр хүндээ бууруулуулж хохирсон иргэн нэхэмжлэл гаргах эрхтэй ч албан хаагчийн буруутай үйл ажиллагааг зүй ёсоор шүүмжилсэн, хээл хахуулийг ил гаргасан тохиолдолд гүтгэлгийн эсрэг хуулийг хэрэглэхийг хоригложээ. Түүнчлэн зарчмын хувьд эрүүгийн хуулиас гүтгэлгийн эсрэг заалтыг хасч иргэний хуулиар зохицуулах хэрэгтэйг гүтгэлгийн эсрэг заалтууд Эрүүгийн хуулиндаа хэрэглэж байгаа орнуудад зориуд анхааруулжээ. Гүтгэгдсэн гэх тал өндөр байр суурьтай өөрөөр хэлбэл, төр засгийн албан тушаалтан байсан ч тэдний өмнөөс гүтгэлгийн эсрэг хэрэг үүсгүүлэхээр хэн нэгэн санаачилга гаргасан бол түүнийг хүлээж авахгүй байх. Хорих, сэтгүүл зүйн эрхийг нь хасах, хэт их торгууль тавих буюу эрүүгийн хатуу ял шийтгэл гүтгэлгийн гэмт хэргийн субъектэд оногдуулахгүй байх өөрчлөлтийг ч манай холбогдох хууль тогтоомжид зайлшгүй хийх шаардлага амьдралаас урган гарч буйг энд зориуд цохон тэмдэглэхийг хүсч байна. Иймд манай улсын Эрүүгийн хуульд цаашид нэг талын нэр төр гүтгэгдсэн гэх гомдол шаардлага нь эргэлзээтэй, нотлох баримт нь бүрэн бус бол хэнийг ч гүтгэлэг, доромжлолын эсрэг хуулиар ял шийтгэж болохгүйг тусгаж өгөх, няцааж байгаа зүйл нь худал ташаа болох нь нотлогдоогүй, санаатай хуурамчаар үйлдсэн буюу худал ташаа болохыг мэдсээр атал бодлогогүй мэдээлсэн эсвэл нөгөө талд зориуд хор уршиг учруулахаар тусгай зорилготой гүтгэж доромжилсон нь нотлогдоогүй бол гэмт хэрэгт тооцохгүй байх нь дэлхий нийтийн жишиг болсныг манай хууль тогтоогчид анхааралдаа авна гэдэгт найдаж байна. 

