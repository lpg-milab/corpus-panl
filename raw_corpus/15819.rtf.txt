№170(15819)     
1984 ОНЫ ДОЛДУГААР САРЫН 17,
ӨВЛИЙН БЭЛТГЭЛ

Улс ардын аж ахуй, соёлыг хөгжүүлэх төлөвлөгөөний 1984 оны эхний хагас жилийн биелэлтийн дүнг хэлэлцсэн БНМАУ-ын Сайд нарын Зөвлөлийн хуралдаанаас үйлдвэр, аж ахуй, соёл, гэгээрлийн нийт байгууллагын өвлийн бэлтгэлийг ойрын үед чанартай хангахыг чухалчлан заалаа. 

Төлөвлөгөөт зорилт, амласан үүргийн биелэлт нь өвлийн бэлтгэлийг хэр зэрэг хангаснаас ихээхэн шалтгаалдаг билээ. Түүний дотор цахилгаан, дулааны төвлөрсөн хангамж бүхий хот суурин газрын өвлийн бэлтгэл нийт ажилд ихээхэн нөлөөтэй. Улаанбаатарын III цахилгаан станцын хамт олон өнгөрсөн онд өмнөх жилүүдийн дутагдалд зарчимт дүгнэлт хийж, өвлийн бэлтгэл хангах талаар тодорхой ахиц гаргасан нь нийслэлийн үйлдвэр, байгууллага, хөдөлмөрчдийн тавтай өвөлжихөд тустай арга хэмжээ болсон юм. Өвлийн бэлтгэлийг нарийн бодож боловсруулсан тодорхой төлөвлөгөө, графикийн дагуу хугацаанд нь чанартай хангаснаар үйлдвэрлэлийн жигд ажиллах нөхцөлийг бүрдүүлж, амжилт бүтээлээ арвижуулсаар байгаа тэргүүний байгууллага, хамт олон цөөнгүй бий. 

Одоогийн байдлаар цахилгаан, дулааны эрчим хүч үйлдвэрлэх, дамжуулах томоохон үйлдвэр, байгууллагын өвлийн бэлтгэл хангах ажлын явц муугүй боловч төвийн эрчим хүчний системийн зарим үйлдвэрийн үндсэн, туслах машин, тоног төхөөрөмж болон шугам хоолойн их засвар графикт хугацаанаас хоцорч, нөөцөлбөл зохих нүүрсний хэмжээ долдугаар сарын эхний байдлаар 100 шахам мянган тонноор дутуу байна. Ийм байдалд дүгнэлт хийж цаг үеийн нэн чухал энэ ажлын явцыг түргэтгэх, эрч хүчийг эрс нэмэгдүүлэх нь үйлдвэр, аж ахуйн газар, байгууллагын өнөөгийн хариуцлагатай үүрэг болж байна. Дорнод аймгийн дулааны цахилгаан станц өнгөрсөн онд Сүмбэр сум сангийн аж ахуйн төвлөрсөн халаалтын зуухны засварыг дутуу дулимаг хийснээс механикжсан фермийн үнээ, тугалын байр болон сумын төвийн орон сууц, сургууль, цэцэрлэгийн барилга байгууламжийг дулаанаар хангаж чадсангүй. Үүнээс болж өвлийн ид хүйтнээр байгууллага, хөдөлмөрчдийн тав тухыг алдагдуулж, улмаар олон зуун метр шугам хоолойг хөлдөөж улсад багагүй хохирол учруулжээ. Бэлтгэлээ бүрэн хангаагүйн улмаас Говь-Алтай, Баянхонгор зэрэг аймгийн зарим сум өнгөрсөн өвлийн цаг зуурын бэрхшээлийн үед сумын төвдөө түлш, цахилгаан эрчим хүчээр тасарч ихээхэн зутарч байлаа. Ийм ноцтой дутагдлыг энэ жил давтаж хэрхэвч болохгүй. 

Өвлийн бэлтгэл хангахдаа аль болохоор материал хөдөлмөр, санхүүгийн нөөцийг оновчтой зарцуулж, ур ашигтай байх зарчмын үүднээс хандах учиртай. Юуны өмнө намрын ургац хураалт эхлэхээс өмнө, байгууллага хөдөлмөрчдийн хэрэгцээт нүүрс, түлээг нөөцлөхөд чиглүүлэн тээврийг зөв зохион байгуулах талаар холбогдох яам, тусгай газар анхаарах хэрэгтэй. Одоогийн байдлаар орон нутгийн нүүрс татаж нөөцлөх аж ахуйн гэрээ бүхий 230 гаруй байгууллагаас бараг 40 хувь нь нүүрсээ төлөвлөсөн хэмжээнд хүргэж нөөцөлж чадаагүй байна. 

Үүний хамт нүүрсний үйлдвэр, уурхайн хэвийн жигд ажиллагааг хангах нь өвлийн бэлтгэлийн салшгүй хэсэг бөгөөд бусад байгууллагын ажлын үр дүнд ихээхэн нөлөөтэйг мартаж болохгүй. Налайх, Шарын голын нүүрсний уурхайн захиргаа эхний хагас жилд уулын үндсэн бэлтгэл малталт болон хөрс хуулалтын төлөвлөгөөг тасалсандаа дүгнэлт хийж, шаардлагатай арга хэмжээ авч тасалдлыг богино хугацаанд нөхөж, цаашид ашиглахад бэлэн нүүрсний нөөцийг нэмэгдүүлэхэд хүч анхаарлаа төвлөрүүлж ажиллах шаардлагатай байна. 

Ажлын зохих бэлтгэлийг урьдаас ханган, зохион байгуулалтын үр нөлөөтэй арга хэмжээ аваагүйгээс болж орон сууцны барилгын засвар, сантехникийн тоног төхөөрөмжийн үзлэг үйлчилгээг оройтуулж, улмаар хүйтний улирал эхлэх үед байгууллага хөдөлмөрчдийн тав тухыг алдагдуулдаг ноцтой дутагдал Улаанбаатар хот болон бусад хот, аймгийн төвд өмнөх жилүүдэд гарч байсныг мартаж болохгүй. Ялангуяа орон сууц, сургууль, цэцэрлэг, эмнэлгийн барилгын засварын явцыг эрс түргэтгэн тогтоосон хугацаанд нь чанартай дуусгах шаардлагатай байна. Энэ талаар барилгын гүйцэтгэгч, захиалагч байгууллага жигд анхаарч, ажлын уялдааг эрс сайжруулбал зохино. 

Цаг хугацаатай өрсөлдсөн энэ ажлын явцад тайвшрах хандлага гаргавал өөртөө болоод бусдад багагүй уршиг тарьж, хохирол учруулах болно гэдгийг байгууллага, хүн бүр хатуу ойлгож, өвлийн бэлтгэлийг шалгалтын хүмүүст үзүүлэхэд биш, цаг агаарын ямар ч сорилт шалгалтыг давж чадахуйцаар иж бүрэн чанартай хангахад л бүрэн чиглүүлэх хэрэгтэй. 

Үүний тулд намын анхан шатны байгууллагууд уг ажлыг шууд хараандаа авч явц биелэлтэд нь үзлэг шалгалт хийж, хурлаар хэлэлцэх, үнэлэлт дүгнэлт өгч, шуурхай арга хэмжээ авах зэргээр богино хугацаанд чанартай хангуулах удирдлага, зохион байгуулалтын үр нөлөөтэй ажил зохиох нь чухал. 

Энэ жилийн өвлийн бэлтгэл ажлыг хугацаанд нь чанартай хангах асуудал бол 1984 оны төлөвлөгөөт зорилтыг амжилттай биелүүлэх болон VII таван жилийн төлөвлөгөөний эцсийн жил 1985 оны бүтээн байгуулалтын гарааг жигд эрчимтэй, үр бүтээлтэй эхлэх, цаашдын найдвартай ажиллагааг бэхжүүлэхийн үндсэн нөхцөл мөн. Иймд үйлдвэр, аж ахуйн газар, албан байгууллагын удирдах хариуцлагатай бүр цаг үеийн энэ ажилд урьд өмнөхөөсөө хариуцлагатай, шинэ арга барилаар хандаж, дутуу дулимаг зүйлийг яаралтай гүйцээж, бэлтгэлийг иж бүрэн хангах нь одоогийн чухал зорилт болж байна, 

