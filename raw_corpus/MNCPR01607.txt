Эмнэлгийн хувьчлалыг "загалмайлагч"

"Зах зээл"-ийн хэмээх тодотголтой нийгмийн шинэ харилцаанд орсон 1990-ээд оны үеэс соёл, шинжлэх ухаан, боловсрол, эрүүл мэндийн байгууллага мөнгө, санхүүгийн гачаалд орж, удирдлага зохион байгуулалтын хэв шинжээ алдаж эхэлсэн. Үндсэн хөрөнгийн засвар үйлчилгээ тасалдаж, тоног төхөөрөмж нь хуучирч муудсаны ихэнх хүмүүсийн санаа сэтгэл хоёрдож ихэнх нь арилжаа наймааны ажил руу хошуурч байв. 
Үнэндээ ч зах зээлийн эдийн засгийн жам ёсны хуулийн дагуу үйлдвэр, аж ахуйн нэгжийг хувьчилж эхэлсэн ч улс орны хөгжил, тогтвортой байдал, хүн амын эрүүл мэнд, аюулгүй байдалд шууд нөлөө үзүүлэх байгууллагуудаа яах вэ гэдэг томоохон асуудал төр, засгийн өмнө тулгарч байлаа. Тиймээс сургууль, эмнэлэг, шинжлэх ухааны байгууллагыг шилжилтийн цаг үед эрсдэлгүй авч гарахын тулд ямар  л арга механизм байна тэрийг эрж хайж, туршилт сорилт хийж байсан юм. 
Зарим иргэнлэг сэхээтэн зоригтой алхам хийхийг зорьж байсан ч санхүүгийн чадамж болоод менежментийн арга ухаан дутаж тулгамдсанаас "амиа аргацаах" сэтгэлгээнээс гарч чадахгүй байсан нь нууц биш юм. Тийм амаргүй цаг үед үйлчилгээний зардал өндөртэй, тоног төхөөрөмж нь хуучирч, хөгжлөөс хол хоцрогдсон, боловсон хүчний хувьд тогтвор суурьшилгүй болсон Баянзүрх дүүргийн эмнэлгийг менежментийн хувьчлалаар авч, хүндхэн ачаа үүрсэн хүн бол Бүддоржийн Даш-Яндаг юм. 
Эрүүл мэндийн яамны Тамгын газрын даргын алба хашиж, бас чиг хөөрхөн "феодал" байсан түүнийг угийн бүтээлч шинэчлэлийг эрэлхийлэх сэтгэлгээ нь албан тушаалын сэнтий биш идэвхтэй амьдралын тойрог руу тийн үг сүггүй хөтөлсөн хэрэг. 
Тэр үед Баянзүрх дүүргийн нэгдсэн эмнэлэг нь амбулатор, хүүхэд, насанд хүрэгчдийн 250 ортой больниц, угаалгын газар, гал тогоо, гарааш, шарил хадгалах газар гээд дутуу юмгүй хэдий ч мөнгө санхүүгийн гачаалаас болоод ихэнх нь ажиллахгүй эзэнгүйдэж, халаалтын болон бохирын систем нь хэвийн ажиллагаагаа алдаж, хүнээр бол сульдаанд орсон байжээ. Он удаан жил засвар хийж додомдоогүйгээс барилгууд нь  навсайж, жоом, бясааны үүр болон бохирын шугамын алдагдлаас болж байнга эвгүй үнэр ханхалдаг байсныг тус дүүргийн үйлчлүүлж байсан олон иргэд  санах биз ээ. Иймэрхүү байдалтай эмнэлгийг менежментийн хувьчлалаар авч хөл дээр нь босгон ашиг олно хэмээн зүтгэх  Б.Даш-Яндаг гэдэг энэ нөхөр мөн толгой нь хамуурсан эрээ гэж шоолж суусан хүн  байсан ч байж болох. 
 Гэвч тэрээр "Жингэр хуцаж л байна, жингийн цуваа хөвөрч л байна" гэгчээр зорилгоосоо ухралгүй, хүчтэй уухайлан орсон юм. Хамгийн эхэнд бөглөрч таглардаг бохирын систем, 00-ын өрөөнүүд болон дулаан түгээх станц зэргийн хэвийн ажиллагааг хангаж, бүх өрөөний шалыг хулдааслах, коридор, вестибюлийг тохижуулах зэргээс ажлаа эхэлжээ. 
Мөн зэрэгцээд эмч, сувилагч, асрагчдын  гар нийлсэн эвсэг ажиллагааг хангаж, сэтгэлгээг нь өөрчлөх гэж, эмчилгээ сувилгааны технологийн шинэчлэл хийх асуудалд анхаарал тавьж, цаг наргүй хүч хөдөлмөрөө зориулан ажиллажээ. 
Б.Даш-Яндаг "Эмнэлгийн аж ахуй зохион байгуулалт, мөнгө санхүүгийн ажил яахав  ээ. Нэг эвийг нь олчихоор болдог юм. Харин эмч, эмнэлгийн ажилтны сэтгэлгээ, дадал болсон хуучин хэвшлийг өөрчилнө гэдэг цаг хугацаа, ур ухаан шаардсан хэцүү ажлын нэг. Эмч, сувилагчид  хүнийг зөвхөн эм тариагаар төдийгүй чин сэтгэл, зан харьцаагаар эмчлэх хэрэгтэй болж байна. Чухамдаа үйлчлүүлэгч, сувилуулагчийнхаа сэтгэл рүү өнгийх хэрэгтэй. Ингэснээр хэрэглэгчийн хүсэлтийг шуурхай шийдвэрлэж, сэтгэл ханамжийг дээшлүүлж чадна" гэж үздэг  нэгэн. 
Энэ ч чанараар тэр эмч, сувилагч, эмнэлгийн ажилтнууддаа зүгээр нэг "хуурай", муйхар шаардлага тавих юм уу, захиргаадахаас зайлсхийж, эдийн засгийн хөшүүрэг хэрэглэхийн дээр орчин үеийн сэтгэл судлал, хүнтэй ажиллах арга барил, мэдлэг чадвар эзэмшүүлэхийг хичээж ажиллаж буй. Эрдэмтэн, мэргэжилтэн урьж ирүүлж, эмч сувилагч нарт хүнтэй ажиллах арга барил, сэтгэлзүйн асуудлуудаар олон ч лекц уншуулан  хичээл семинар заалгаж иржээ. Ийм сургалт лекцийн арга хэмжээнд жилд 1.8-2.0 сая төгрөг зарцуулдаг нь бага ч тоо биш. Эмч, мэргэжилтнүүдийн толгойтой, дотоод ертөнцтэй ажиллаж байгаа нь Б.Даш-Яндагийн удирдах ур чадварын нэг тал бөгөөд цаг үеэ тун нарийн мэдэрч ажилладгийг нь гэрчлэх буй за. 
Уг  нь тэр 30 орчим жил Эрүүлийг хамгаалах салбарт даргын алба хашсан хуучин тогтолцооны, захиргаадалтын үеийн нэгэн гэдэг. Гэвч байнга л шинийг эрэлхийлж, цаг үетэйгээ мөр зэрэгцэн алхаж, хамт олноо бэхжүүлэн шинэ нөхцөлд чадамгай ажиллах сэтгэлзүйн асар их эерэг энергийг өөртөө буй болгож чаджээ. 
Тэрээр эмч, сувилагч нарын ажлыг хөнгөлөх, орчин үеийн цахим оношлуур, мэдээллийн технологийг эмнэлгийн практикт нэвтрүүлэх талаар онцгой анхаарч хөрөнгө хүч зарж байгаа нь хамт олны идэвх сонирхлыг өрнүүлжээ. Эмч нар ч зүгээр нэг "мудак"-ууд биш болохоороо чагнуур, даралтын аппарат хоёроор оношилдог хуучин хэвшлээсээ салахыг эрмэлзэлгүй яахав. 
Одоо тус эмнэлэгт доплер, компьютер томограф, ЭЭГ, цус шингэрүүлэх аппарат зэргийг бүрэн ашиглаж, оношлогоо үйлчилгээг явуулах болжээ. Орчин үеийн ийм тоног төхөөрөмжөөр оношилж эмчилдгийн дээр өвчтөний сэтгэлийг мэдэрч, сэтгэлээр нь эдгээж ажилладаг эмч нартай ийм эмнэлэг рүү хүмүүс тэмүүлэх боллоо. 
Б.Даш-Яндаг захирал 14 хоног тутам эмнэлэгтээ эмчлүүлж байгаа хүмүүстэй биечлэн уулзаж эмчилгээ, үйлчилгээний талаар санал сэтгэгдлийг нь сонсдогоос гадна мониторингийн судалгаа авч дүгнэлт хийгээд хэвшжээ. Өнөөдөр тус эмнэлэгт хэвтэж эмчлүүлэгсдийн 96 хувь нь эмчилгээ, сувилгаанд сэтгэл хангалуун байна гэсэн үнэлгээтэй байгаа аж. 
Олон түмнээс  сэтгэл ханамжийн ийм баталгаа авч байгаа эмч, сувилагч, бусад ажилтнаа шагнаж урамшуулахдаа Б.Даш-Яндаг захирал гар татдаггүй бөгөөд шагналын нэлээд хэдэн систем боловсруулан нэвтрүүлэн ажиллаж байна. Үнэхээр Б.Даш-Яндаг захирлыг зах зээлийн тогтолцооны энэ үед "урмыг нь хугалахаар ууцыг нь хугал" гэсэн үгийн чанад утгыг гүнзгий мэдэрсэн хүн гэж  болно. 
Одоо тус эмнэлэгт ажил үйлчилгээний чанар, үр дүнг дээшлүүлэх зорилгоор дээрх болзлуудыг гарган мөрдөж байгаагийн дүнд их эмч нарын дундаж цалин 440.5 мянгад, эмнэлгийн мэргэжилтний дундаж цалин 298.9 мянгад хүрчээ. 2008 онд улсын төсвийн эмнэлгийн их эмч нарын цалин 20  хувь нэмэгдэх бол тус эмнэлэг 30 хувь нэмэхээр төлөвлөжээ. Мөн эмнэлгийн дэргэд "Тэтгэмжийн сан" байгуулж, 50-иас дээш насны эмэгтэй, 55-иас дээш насны эрэгтэй эмч, ажилтан нарт 130-150 мянган төгрөгийн нэмэгдэл цалин олгож байна. Эдгээр баримтаас харахад тус эмнэлэг хэдийгээр 2005 онд бүрэн хувьчлагдсан ч цэвэр ашиг орлогын төлөө улайран зүтгэж, бусдын эрх ашгийг хөсөрдүүлсэнгүй. Харин ч ажиллагсдынхаа цалинг дээрх маягаар нэмэгдүүлснээс гадна ердийн палатуудын орыг үнэ төлбөргүй болгож амжсан байна. 
Б.Даш-Яндаг захирал сурвалжлагчийн асуултад "Би эмнэлгийн үйлчилгээг төлбөртэй хүргэх ёстой гэж боддог. Гэхдээ иргэдийн амьдрал мөнгөөр биеэ эмчлүүлэх хэмжээнд хүртлээ сайжраагүй байна. Тийм учраас ор нэр төдий төлбөртэй байсныг бүр зогсоосон юм. Нөгөө талаар манай компанийн санхүүгийн байдал сүүлийн гурван жилд эрс сайжирлаа. Тэгээд ч эмнэлгийн тусламж үзүүлдэг байгууллага боломж байвал ашгийн төлөө ажиллаад хэрэггүй биз дээ" гэж хариулж байсан нь түүний "Сэтгэлийн боловсрол"-ын түвшин хийгээд дотоод гэгээг нь харуулж байна. 
Ийм ороо бусгаа цаг үед Б.Даш-Яндаг захирлын адил аливаа зүйлд гэгээтэй сэтгэлээр хандаж, түмний тусын тулд ариун үйл бүтээж явбал бидний тунхаглаад байгаа нөгөө "иргэний нийгэм" гэгчийн босго зөөлөн бөгөөд ойрхон санагдана. 
Нэг удаа Эрүүл мэндийн сайд Б.Батсэрээдэнэ тус эмнэлгийн эмч ажилтнуудын төлөөлөгчдийг хүлээн авч уулзахдаа  "Та бүхэн хүний сэтгэл рүү өнгийсөн үйлчилгээ үзүүлж байгаа чинь сайн хэрэг. Манай олон эмч, эмнэлгийнхэн та нарын нэгэн адил ажиллаасай гэж хүсч байна. Цаашид танай эмнэлгийнхний үйл ажиллагааг дэмжиж, дэлгэрүүлж ажиллана" гэж тэмдэглэсэн нь бий. Энэ бол товч боловч  мэргэжлийн төв байгууллага буюу удирдлага нь тус эмнэлгийнхний ажил үйлчилгээнд өгч байгаа бодитой үнэлгээ юм. 
Үнэхээр Б.Даш-Яндаг захирлын  удирддаг "Баянзүрх" эмнэлгийнхэнд бусдад тусгал болох, сэдэл өгөх туршлага урьд ч байсан, одоо улам төгөлдөржиж байна. Ер нь бүхэл бүтэн том клиник эмнэлгийг яаж хувьчлах вэ, улмаар  хувийн хэвшлийнх ч гэсэн олон түмний эрүүл мэндийг хамгаалж, эмнэлгийн үйлчилгээ үзүүлэх үндсэн үүргээ хэрхэн биелүүлэх вэ гэдэгт бодит хариу өгөх ганц эмнэлэг гэхэд хилсдэхгүй. Нэг ёсондоо "Монголын эрүүл мэндийн байгууллага, клиник эмнэлгүүдийн хувьчлалын байдал, сургамж" гэсэн бүхэл бүтэн сэдэв буюу энэ салбарын гэгээлэг түүхийг эдний  эмнэлгийнхэн үйл ажиллагаагаараа бичиж байна. 
Б.Даш-Яндаг бол жирийн малчны хүү учир эгэл амьдралын "цай"-г амталж, нүүдэлчдийн соёл иргэншил гэгчийн хал, балыг мэдэрч өссөн. Түүнд амьдралын гүйлгээ хар ухаанаас гадна төрөлхийн гэмээр бизнес сэтгэлгээ, сэлгээ сайтай маневрлах чадвар бий. 
Эцэг нь  "Урианхайн Гомбын туранхай Өлзийбаярын гонзгой Бүддорж гэгч би байна" гэж хүмүүсийг инээлгэн бэлэн үг урсгадаг, сийрэгхэн өвгөн байлаа. Одоогоор бол  бизнес сэтгэлгээ сайтай, морь мал, үнэт эдлэл зэргээр багагүй наймаа үсэргэдэг хүн байсан гэдэг. 
Эцгийн жирийн амьдралын амьжиргааны ур ухаан зах зээлийн үед томоохон эмнэлгийн менежментийг  зөв гольдролоор хөтөлж яваа хүүд нь ямар нэг хэмжээгээр өвлөгдсөнийг үгүйсгэх газаргүй. Тэр дундаа "хэт ашиг орлого хөөгөөд бусдын эрх ашгийг хөсөрдүүлж болохгүй" гэсэн нэгэн "алтан" дүрмийг Б.Даш-Яндаг захирал чанд баримталдаг нь эцгээсээ өвлөсөн нандин ухаан биз. Ийм маягаар төрөлх зан чанараа хадгалж, эмчийн ариун тангарагтаа үнэнчээр, эрүүл мэндийн байгууллагын цоо шинэ менежментийг буй болгож байна. 
Энэ нь байнгын эрэлхийлэл, тасралтгүй шинэчлэл, хүний сэтгэлийг эзэмдэх урлаг, алсыг харсан төлөвлөлт зэргийн үр дүн биз. 
Тиймээ, Бүддоржийн Даш-Яндаг Монголын хүн эмнэлгийн хувьчлалын "загалмайлагч"-аар  тодорч, түмний эрүүл мэндийн их албыг залгуулан, зах зээлийн бартаат замаар өөрийн "баг"-аа командлан ягуухан урагшилсаар байна. Энэ бол шинэ цагийн Монгол хүний ажил амьдралын гэгээлэг өнгө яах аргагүй мөн. 
Н.Даваадаш 


