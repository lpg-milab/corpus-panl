Төрийн одон шагналын утга учир

Монгол Улсын Ерөнхийлөгчийн дэргэдэх эрдэмтдийн зөвлөлийн гишүүн, доктор, профессор Ц.Дэмбэрэл

Төр нь тодорхой хугацаанд тодорхой зорилтыг хэрэгжүүлэхийн тулд зохион байгуулагдсан (ард түмэн сонгуулиар зохион байгуулдаг гэж хэлж бас болно), тодорхой ашиг сонирхолд захирагдсан хүмүүсээс бүрддэг, харьцангуй биеэ даасан том институц юм. Түүнд улс эх орны эрх ашгаас гадна өөрийнх нь эрх ашиг гэж бий, байх ч ёстой. Чухамхүү эндээс л ТӨР өөрийн гэсэн шагналтай байх үндэслэл гарна. Төр нь ажиллаж буй тухайн хугацаандаа (энд би ТӨР-ийг ерөнхий хийсвэр утгаар бус, тодорхой бодит утгаар тодруулж байна, өөрөөр хэлбэл Очирбатын, Багабандийн, Энхбаярын тэргүүлж буй төр гэхчилэн) өөрийн зорилгод нь үнэнч зүтгэсэн, гавьяа байгуулсан бусад субъектыг урамшуулан шагнана. Тэр шагнал нь тухайн төрийн ажиллаж буй хугацаанд л (манайд дөрвөн жил) хүчинтэй байна. Ийм байх нь зөв юм. Төр солигдлоо, мэдээж бодлого-хандлагад өөрчлөлт орно, тэгэхлээр өмнөх төрийн үед шагнуулсан хүн нь өөрөө "хэцүү байдал"-д орно, орсоор ч байна . . . 1939-1945 онд олон Японы толгойг тас цавчсан эр цэргийг, дараа нь Чойбалсанг магтсан зохиолчийг, тэгээд Ленинг шүтсэн профессорыг, улсын баатар, төрийн шагналт, хөдөлмөрийн баатар гэхчилэн том шагналаар шагнаж байж. Эдүгээ төрийн бодлогод их засвар орсон тул тэдгээр баатар-алдартнууд "хэцүү байдал"-д байна. Хүнд чинь улаан нүүр гэж нэг юм байнаа даа. П.Очирбатын үед төрийн шагнал авсан хүмүүсийг Н.Багабанди мартаж, Багабандийн үеийн шагналтанг Н.Энхбаяр үл ойшоож байна. Төрийн тэргүүн өөрчлөгдөхөөр шагнах хүрээ, хандах хандлага өөрчлөгдөж байна бус уу. Энэ бол жамаараа болж буй үйл явц, тэгэхлээр оновчтой зөв байж таарна. Очирбатын шагнасан шагнал Очирбатынхаа үед л хүчинтэй, тэрээр Багабандид хамаагүй ээ, олон самуурайг толгойгүй болгосон улсын баатар тэр үедээ л улсын баатар, тэрээр 60 жилийн дараа 2000 онд УЛСЫН БААТАР биш жирийн л иргэн. НОЁН СОЛИГДОХОД НОХОЙ СОЛИГДОНО. Хүний нохой хүнийх л байдаг. Хүний нохойг цаазлах нь ч бий. Гитлерийн төрд зүтгээд энгэр дүүрэн одонтой болсон олон хүн 1945 онд цаазлуулсан даа . . . хайран, хайран . . . , энэнээс дор юм Монголд боллуу яалаа . . . болсон шиг санагдах чинь . . . Төрийн тэргүүнүүд маань байнга шагналын хур буулгаад байгаагийн цаад агуулга нь тэрээр бусдыг шагнах хообийтой болсонд бус, харин "эрх мэдэл"-ээ үе үе тод томруун харуулах шаардлагаас үүдэлтэй юм. Төрийн тэргүүн нь Засгийн газар, УИХ-тайгаа зөрчилдөх үед байдал бүр хүндэрдэг, тэрээр ёслолын төдий Ерөнхийлөгч болж хувирна, тийм хүн ёслол хийхгүй бол өөр юу хийхэв? Ингэхлээр одон шагналын асуудал нь төрийн байгууллын гажиг хэлбэртэй холбоотой ажээ. Эдүгээ дэлхийд алдаршсан сайхан шагналууд бий. Нобелийн, Фильдсийн, Пулитцерийн, Оскарын гэхчилэн. Эдгээрт төр ерөөсөө оролцдоггүй. Оролцох л юм бол эдгээр одон шагнал нь утга чанараа алдана. Ийм журамтай бөлгөө. Ном ийм байна. Зарчим бол энэ. Ардчилсан засаглалтай, иргэний нийгэмдээ үнэнч гадаад орнуудад яг ийм байна. Энэ бол та бидний байгуулах учиртай Иргэний нийгэм. Харин Монголын тухайд иргэний нийгэм нь яаж ажиллаж байгаа, мэргэжлийн холбоо, нийгэмлэгүүд нь цөөн хүний тоглоом болдог эсэх, эрхийг нь өгчихвөл ажлыг яаж завхруулдаг . . . энээ тэрээ бол төрийн санаа тавих асуудал биш юм, иргэний нийгэм алдаж онож байж л цэгцэрнэ, цэгцэрч буй мэргэжлийн байгууллага холбоод эдүгээ манайд олширсоор байгаа шүү. Гэтэл Монголын ТӨР энэ улсад иргэний нийгэм байгуулах Үндсэн хуулийн үндсэн заалтыг хэрэгжүүлэхэд том саад болсоор удлаа. Илрэл нь ТӨР-ийн одон шагналууд. ТӨР гуай иргэний нийгмийн ажлыг булааж авчихаад өгөхгүй, тас гүрийж байна. Иргэний нийгэм гэж яриагүй, мэдээгүй, боломжгүй байсан 1990 оноос өмнө бол өөр л дөө, гэтэл өнөөдөр чинь 2007 он. Иргэд бид иргэнийхээ нийгмийг байгуулмаар байдаг, хүмүүс сэргээд, нүд тайлсан залуус олшроод, сэтгэлгээ нь зугуухан ч гэлээ эрүүлжих гээд байдаг, гэтэл ТӨР гуай бидний зам дээр бул хар чулуу болон хөндөлсжээ. Төр чи иргэд бидний эрхийг өг, өөрийнхөө ажлаа хийхгүй байж бидний хийдэг ажил, эрхийг булаан авахдаа яадаг байнаа, . . . ИЧИГ, ИЧИГ . . . хэмээн иргэд шаардаж байна. Энэ зөв ШААРДЛАГА. Төр Үндсэн хуулийг хүндэтгэх ёстой. Төр иргэддээ итгэх учиртай. Монголчууд бид улс орондоо институцлэг нийгэм байгуулах учиртай. Ингэж байж ардчилсан нийгэм биеллээ олно. Иргэний нийгэм дэх институцууд өөрийн гэсэн үнэлгээний хүчтэй хэрэгсэлтэй байж гэмээнэ ажлаа гүйцэтгэж чадна. Зохиолчийг ТӨР үнэлдэг байхад "Зохиолчдын хороо" нь амьгүй юм. Багшид тэр холоос Ерөнхийлөгч цол олгодог байхад "Багш нарын холбоо, нийгэмлэг" байх нь утга бага. Зохиолчдын хороо нь "амьгүй", "Багш нарын холбоо" нь амьсгаагүй байхад Монголд эдгээр салбарын эрүүл хөгжил гэж байхгүй. Харин гаж хөгжил үүснэ, үүссээр ч байна, зохиолч, багш хоёр ажлаа хийхийн оронд төрийг долигногчид болно, болсоор ч байна. Урлагийг ТӨР мэддэг юм бол урлагийн ажилтны холбоо, нийгэмлэг гэж байхын хэрэг ер нь байна уу? Үүний уршгаар урлагийн ойлголт, мэдрэмжгүй хаа хамаагүй хүмүүс АРД түмний гавьяат цолыг худалдах боллоо. Алдарт ахмад багш цол 70000 төгрөгийн үнэтэй аж. Энэ бол бидний ЭМГЭНЭЛ. Буруутан нь ТӨР. Төр бол "зохиолч, багш, жүжигчин, бүжигчин . . ." нарыг үнэлдэг мэргэжлийн байгууллага биш ээ. Манай төр иргэдээ алагчлан ялгаварлахыг урьтал болгодог. Иргэдээ гавьяатай, гавьяагүй, алдартай, алдаргүй, баатар ба баатар бус гэж дугаарлан ангилжээ. Ингэснээр төрийн хайр, хишиг гэсэн онцгой эрх, тусгай сан байдаг мэт буруу төсөөлөл үүсэж, түүнийг ямар ч хамаагүй аргаар олж хүртэх өрсөлдөөн нэмэгдэнэ, нэмэгдсээр ч байна. Уран бүтээлчид нь, бас эрдэмтэд нь Ерөнхийлөгчид өрсөлдөгч хоёр талыг дагаж хоёр хэсэгт хуваагдсан, . . . хоорондоо хонь, чоно. Эдүгээ Монголд "Үлдэх бүтээл хийдэг хүн бараг алга болжээ, харин үнэлэгдэх бүтээл зохиогчид дэндүү олширчээ." Аргагүй шүү дээ, үүнийг төр албаар араас нь зохион байгуулж байгаа юм чинь. Хүмүүс ийнхүү эвдэрч байна. Бид энэ төрийг ард олноо хуваа, хүнээ эвд гэж сонгоогүй байлтай. Хүмүүнлэг төр гэдэг энэ яавч биш ээ. Эдүгээ барууны өндөр хөгжилтэй орнуудад элдвийн одон шагнал манайх шиг нийгэмдээ хавтгайдаа байдаггүй ажээ. Тэнд яг төрийн өөрийнх нь дотоод хүрээнд л байдаг, цэрэг, арми, хаалттай технополис, гадаад харилцаа гэх мэт, гэхдээ их нарийн дэгтэй, ажилласан жил, ажлын байрны статусыг голчлон дагаж одон шагнал олгоно. Манайд цэрэг, армийн хүрээнд ийм билээ. Төрийн одон, шагнал, цол хэргэм нь төрийн хүрээн дотроо л хүчинтэй, тэндээс гарвал хүчингүй болно. Энгэр дүүрэн одонтой баатар, гавьяат, ардын цолтон тэтгэвэрт гарахаараа жирийн сайхан өвөө болно. Өвөө бол өвөө, . . . харин одон шагнал хөөцөлдөж, хүндээ хөнгөнөөс өгч, үр ач нараа эрүүл бус, бүтээлч бус зам руу уруу татдаг өвөө бол муу өвөө. Монголд муу өвөө хэд гурав байх шиг. Өвөө байх сайхаан, гагцхүү буруу зөнөсөн муу өвөө байх л муухай даа . . . Зах зээлийн эдийн засагт ТӨР нь бизнес эрхлэгч биш билээ. Онолын хувьд бизнесийг ил ба далд, биет ба биет бус гэж ялгана. Далд байдаг, биет бус бизнесийн нэг хэлбэр нь одон тэмдэг, цол-хэргэм юм. Тэгэхээр Монголын төр далд, биет бус бизнесийг эрхлэгч мөн аж. Үүнийг нэр төрийн бизнес, (англиар good will) гэнэ, нягтлан бодохын бүртгэлд бие даасан статъя болдог. Монголын төр бизнесийн хүрээний эрүүл ажиллах нөхцөлийг эвдэж байна. ХХК-ийн захирал Б 58 настай ажилчин Г-г халах гэж байтал нь "Монгол Улсын гавьяат, ардын" цол олгочихвоо, энэ цол захирлын сэтгэл зүйд нөлөөлөхгүй гэж үү? Цол тэмдгээ зүүгээд ирэхэд нь өмнөөс нь захирал Б нь ажилчин Г-дээ ажлаас халсан тушаалаа барих уу? Ганц гавьяат Г-г тэтгэвэрт гарахаас нь өмнө халчих уу? Халахгүй гэхээр ХХК дампуурах гээд байдаг . . . Яах вэ? Өнгөрсөн жилүүдэд Монголын төр иргэдээ алагчлая, бүлэг хэсэгт хуваая гэж бодоогүй нь лавтай, заримыг нь урамшуулъя, тэгвэл бусад нь дагах байх гэсэн биз ээ. Зах зээлийн нөхцөлд иргэний нийгэм яаж ажиллах нь ч бас тодорхой бус байв. Ингээд ТӨР илүү халуун, илүү сайхан сэтгэл гаргасан байх. Мэдлэггүй халуун сэтгэл нь тэнэгийн төрсөн дүү юм. Төрийн халуун сэтгэл тэнэг буруу үр дагавар авчирлаа. Ерөөсөө бид мэдэл дутсандаа бус, мэдлэг дутсандаа л алдаад байгаа шүү . . . Одон шагналыг Үндсэн хууль батлагдсаны дараахан л цэгцлэх байсаан. 15 жил өнгөрлөө, байдал бүр дордлоо. Тэр үед бидэнд нэгд, мэдлэг дутсан, хоёрт, сэтгэл дутсан. Одоо энэ асуудалд хандах зарчим-мэдлэг нь тодорхой болов, тэгэхлээр сэтгэл л мэдэх хэрэг дээ. Ерөнхийлөгч маань "Би Үндсэн хуулийн тулгуур заалтыг хэрэгжүүлэх үүднээс төрийн одон шагналыг цэгцлэх зарлигийг буулгаж байна" гэчихэд л болоод явчих учиртай. Хэрэвзээ Ерөнхийлөгч хөдлөхгүй аваас Монгол Улсын Үндсэн хуульд заагдсан Монголын ард түмэн та бидний "Эх орондоо хүмүүнлэг, иргэний ардчилсан нийгэм цогцлуулан хөгжүүлэх . . ." эрхэм зорилгыг зөрчсөн (1992 оны хоёрдугаар сарын 12-ны өдрөөс хойших) одон шагнал олгох тухай бүх шийдвэрийн иргэний нийгэмтэй холбогдохыг нь хүчингүй болгох. Үүний тулд иргэний нийгэм, иргэдийн зүгээс Үндсэн хуулийн 66.1-ийн 1-р маргаан үүсгэж Үндсэн хуулийн Цэцэд хандах. Үндсэн хуулийн зөрчигдсөн байх магадлал ихтэй заалтууд нь: 1.2, 14.2, 19.1, 30.2, 32.2 тус тус болой. Ийм нөхцөлд төр, ялангуяа Ерөнхийлөгч өөрт халгаатай байж мэдэх энэ хатуу хувилбараас урьтаж, өмнөх бүх шийдвэрийг хянаж, иргэний нийгмийн хүрээг төрийн одон шагналаас чөлөөлөх бизээ. Ингэж гэмээнэ Монголд ". . . хүмүүнлэг иргэний ардчилсан" нийгэм цогцлуулахад том дэмжлэг болно. Жич: Энэ материалыг би 12 жил хав дарав. Тохироо нь бүрдээгүй байсан хэрэг. Одоо тохироо бүрдлээ. Хүмүүс нэг үеэ бодвол бас ч гэж өөр болжээ, ... , энэ л хамгийн чухал нь. Би төрийн одон шагналыг ор тас үгүйсгээгүй шүү, гагцхүү хамардаг хүрээг нь хумь, иргэний нийгэмд боломж өг, шалгуураа ил тод эрэмбэтэй болго, ерөөсөө ТӨР-ийг үндсэн хуулиа дээдэлж эрхэмсэг орш гэж л хэлж байна. Шийдвэр гаргах цаг болжээ. 

