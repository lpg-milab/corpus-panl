№162 (16439)           
1986 оны долдугаар сарын 8.
Уралдааны тугийг өндөрт   өргөе

Төрөлх намынхаа XIX их хурлын шийдвэрт урам зориг нь бадарсан манай орны хөдөлмөрчид шинэ сэргэг, бүтээлч уур амьсгалаар ажил үйлсийнхээ эрчийг нэмж ололт амжилтаа улам ахиулах өрнүүн тэмүүлэлтэйгээр VIII таван жилийн төлөвлөгөөний гарааны оны хоёрдугаар хагасад шилжин орлоо. 

Намын их хурлын нэрэмжит уралдааны үе шат бүрт дээд амжилт тогтоосоор эхний хагас жилд 140 мянган тонн нүүрс илүү олборлосон Багануурын уурхайчид дотоод нөөцийг нягтлан үзэж. түр ил уурхайг шинэчлэн ашиглах замаар хүчирхэг үйлдвэрийнхээ эхний ээлжийн төслийн хүч чадлыг давуулан эзэмшиж, 700 мянган тонн нүүрс илүү олборлох санаачилга гарган шинэ амжилтын төлөө уралдан гавшгайлж байна. Хөвсгөл аймгийн ЦагаанУул сумын << Бадрал >> нэгдлийнхэн намын их хурлын дараа VIII хаван жилийн мал өсгөх төлөвлөгөөг гурван жилд хангах, үхэр сүргээ түмэн толгойд, нэгдлийн мөнгөн орлогыг 11 саяд хүргэх зэргээр социалист уралдаанд нэмэлт шахуу үүрэг авч цаг үеийн зорилтуудыг чанартай шуурхай хангахаар хичээнгүйлэн хөдөлмөрлөж байна. 

МАХН-ын XIX их хурлын түүхт шийдвэр хөдөлмөрчин олны сэтгэл зүрхийг эзэмдэж, бүх ард түмний социалист уралдааныг улам эрчим далайцтайгаар урагшлуулсныг эхний хагас жилийн төлөвлөгөөний биелэлтийн дүнгийн тухай Статистикийн төв газрын мэдээлэл тодорхой харууллаа. Өнгөрсөн хугацаанд манай алдарт ажилчин анги, хоршоолсон малчид, хөдөлмөрийн сэхээтнүүд социалист уралдаанд авсан шахуу үүргээ үндсэн үзүүлэлтээр нь амжилттай биелүүлж, мал аж ахуй, газар тариалангийн үйлдвэрлэлд ахиц гаргаж, аж үйлдвэрийн салбарынхан 60 гаруй сая төгрөгийн бүтээгдэхүүнийг уралдааны үүргээсээ давуулан борлуулж, барилгачид 12, 6 сая төгрөгийн барилга угсралтын ажил, тээвэрчид 238 сая тонн км ачаа эргэлт илүү гүйцэтгэлээ. Геологи хайгуул, холбоо, худалдаа, үйлчилгээ, боловсрол, соёл, шинжлэх ухааны салбарынхан дэвшүүлсэн зорилтоо амжилттай хангасан байна. 

Одоо улс ардын аж ахуйн нийт салбарт жилийн социалист уралдаанд авсан үүргийн хувь заяа бүхэлдээ шалтгаалах цаг үеийн олон чухал ажил зэрэгцэн өрнөсөн хамгийн хариуцлагатай үе болоод байгаа учир ололт амжилтад хэрхэвч тайвшралгүйгээр газар бүрт зохион байгуулалтыг улам чамбайруулан гавшгай хөдөлмөрийн эрчийг нэмэх ёстой. Өмнөх жил, сар, улиралтай харьцуулахад өссөн ахиц өөрчлөлтөд сэтгэл ханаж тайвширсан, байгаль, цаг уурын аятай сайханд найдаж цалгардан, хариуцлага, сахилгыг сулруулсан зарим газрын урагшгүй ажиллагаа нь илүү амжилтад хүргэх ихээхэн нөөц алдуулсан төдийгүй, нийт үр ашигт нөлөөлж байна. Тухайлбал Төв, Архангай, Дундговь, Хэнтий, Хөвсгөл, Говь-Алтай аймагт төлийн нийт хорогдлын 58, 2 74 хувь нь зөвхөн тав, зургадугаар сард гарч, тэр нь мөн хугацааны улсын хэмжээний хорогдлын 60 шахам хувийг эзлэв. 

МАХН-ын XIX их хурлын жилийн бүх ард түмний социалист уралдаанд салбар, системийнхээ нийт байгууллагыг уриалж үүрэг авсан үйлдвэр аж ахуйн газрыг үнэхээр үлгэр дууриалтай ажиллуулахын хамт уралдааныг оновчтой цөөн үзүүлэлтээр, богино хугацаагаар дүгнэж, үйлдвэр, барилга, цех, тасаг бүрийн амлалт үүргийн хэрэгжилтийг ил тод мэдээлж, хэн, хаана, хэддүгээр байрт явааг жишиж үзүүлж, ямар бололцоо алдсаныг ойлгуулж урагш ахихын төлөө тэмцлийг эрчимжүүлэх талаар зарим яам, газар, салбарын үйлдвэрчний эвлэлийн байгууллага, аймаг хотын намын хороо, аж ахуйн удирдлага идэвхгүй ажиллаж байна. Хүүхдийн хувцасны үйлдвэрийнхэн хагас жилд зарим гол нэр төрлийн бүтээгдэхүүний үйлдвэрлэлийг амласан хэмжээгээрээ хийж чадаагүйн дээр зургадугаар сарын борлуулалтын төлөвлөгөөг тасалж, Ерөөгийн сангийн аж ахуйнхан олон төл хорогдуулж Архангайн мод боловсруулах үйлдвэрийнхэн жигд ажиллагаа, чанарын шаардлагыг хангаж чадаагүй нь уриалж үүрэг авсан хамт олны нэр хүндэд харш, үлгэргүй байдал юм, 

Ижил сэдэвтэй олон төрлийн уралдааны болзол зарлаад орхидог, хэлбэрдэж, ёс төдий ханддаг өнөөгийн эрэлт шаардлагаас хоцорсон арга барилыг нэн яаралтай халж өөрчлөх чухал зорилтыг ажил хэрэг болгох талаар МҮЭ-ийн Төв Зөвлөл, холбогдох бусад байгууллага асар их зүйлийг санаачлан хэрэгжүүлэх цаг нэгэнт болсон байна. Ялангуяа уралдаан дүгнэхдээ тооны үзүүлэлтийг чухалчлан, ямар нөхцөл бололцоонд тулгуурлан төлөвлөгөө, уралдааны үүргээ хичнээн хэмжээний зардлаар биелүүлсэн, улс нийгмийн эрх ашгийг салбар, байгууллагын ашиг сонирхолтой хэрхэн хослуулсан, эдийн засгийн чанарын үзүүлэлтүүдийг яаж дээшлүүлснийг тэр бүр нарийвчлан харгалздаггүй шударга биш явдлыг яаралтай өөрчлөх хэрэгтэй. 

Нийт ололт амжилтад хучигдан санаа амарлингуй хандах, үнийн дүн, тооны хойноос хөөцөлдөхийн хор уршгийг эхний хагас жилийн зарим үзүүлэлт ч харууллаа. Жишээлбэл, Барилга, барилгын материалын үйлдвэрийн Яам, Барилгын цэргийн ерөнхий газар, Тээврийн Яамны барилгын гол байгууллагууд ашиглалтад оруулах барилгын төлөвлөгөөг тооны талаас нь биелүүлсэн боловч ашиглалтад оруулах үндсэн фондын төлөвлөгөөг 40 гаруй хувь тасалжээ. 

Намын их хурлын дайчин шийдвэрт нийцүүлэн уралдаан зохион байгуулах арга барилыг өөрчлөн шинэчлэх нь холбогдох бүх байгууллага, үйлдвэр, аж ахуйн газрын удирдлагын өнөөгийн хамгийн хариуцлагатай үүрэг мөн. Мал сүргийг оторлон таргалуулах, арвин их хадлан тэжээл бэлтгэх, аж ахуйн нийт байгууллагын өвлийн бэлтгэлийг чанартай хангаж, жигд ажиллаж, бага зардлаар их ур дүнд хүрэх зэрэг нь уралдааны дайчин давшингуй, ил тод, хүмүүжүүлэх нөлөөллийг хүчтэй болгохоос шууд шалтгаалах билээ. Ингэхдээ МАХН-ын их хурлын өдрүүдэд тогтоосон дээд амжилтыг тухайн хамт олны ердийн норм болгох, уралдаанаар төрсөн туршлага, дороос гарсан санаачилгыг соргогоор тусган авч, дэмжин дэлгэрүүлэх нь амжилт бүтээлийг улам арвижуулах шавхагдашгүй нөөц мөн Эдийн засаг, нийгмийг хөгжүүлэх VIII таван жилийн анхны оны хоёрдугаар хагасад бүх ард түмний социалист уралдааны улаан тугийг улам өндөрт өргөж шинэ дээд амжилт бүтээлийн төлөө гавшгайлан ажиллацгаая. 

