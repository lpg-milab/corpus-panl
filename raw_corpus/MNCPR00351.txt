Монголын сэхээтнүүд нэгдэж төрөө манахаар боллоо

"Сэтгэлгээний нийгэмлэг байгуулъя гэж бодоод байгаа юм. 
Энэ бол ямар нэгэн албан тушаалын төлөө нийгэмлэг биш, Монголын ухаантан бүгдийг цуглуулъя гэсийм. Тэгээд төрийн ажил, алдаа оноог дотроо нэлээд шинжилж, тунгааж байгаад төрдөө дуугарч хэлдэг нийгэмлэг байгуулж цэгцэлье гэж бодож байгаа. Монголын аль сайхан элитүүд, аль ухаантнуудын оюуныг цуглуулъя. Төрдөө үгээ хэлдэг, сэтгэлгээний нийгэмлэгийн үгийг төр бас сонсдог болгох. Ийм юм хийх гэж олон хоног шаналж явна. Бүх юмаа их нарийн хийж байж, ойрын үед зарлах бодол байна. Нийгэмлэг маань төрийн эрүүл мэндийг манана. Төр хэвтэрт байгаа юм биш биз. Сахих хүн хэрэгтэй гэж бодох юм" гэсэн ярилцлагыг Төрийн шагналт, ардын уран зохиолч Б.Лхагвасүрэн манай сонины өнгөрөгч баасан гаригийн дугаарт өгч байсныг уншигчид санаж байгаа биз ээ. Үүний биелэл болж "Сэтгэлгээний нийгэмлэг"-ийнхэн өчигдөр анхныхаа уулзалтыг хийлээ. Энэхүү нийгэмлэгийн үүсгэн байгуулагчид нь төрийн шагналт ардын уран зохиолч Б.Лхагвасүрэн, Ш.Сүрэнжав, Монгол Улсын Ерөнхий сайд асан, гавьяат эдийн засагч Д.Содном, ардын жүжигчин, хөдөлмөрийн баатар Г.Хайдав, төрийн шагналт, академич Д.Цэрэнсодном, гавьяат зоотехникч Р.Индра, урлагийн гавьяат зүтгэлтэн Ц.Мөнхжин, ардын уран зохиолч Т.Галсан, төрийн шагналт хөгжмийн зохиолч Ц.Нацагдорж, гавьяат жүжигчин Д.Сосорбарам, соёлын гавьяат зүтгэлтэн С.Жамбалдорж, П.Сандуйжав, Ц.Балдорж, Иргэний холбооны тэргүүн Д.Энхбат, зохиолч, сэтгүүлч Б.Галаарид нар ажээ. Тэд юуны өмнө Монгол Улсын Үндэсний аюулгүй байдлын зөвлөлд болон Үндсэн хуулийн Цэцийн дарга Ж.Бямбадорж нарт айлтгал бичиг хаяглажээ. Өмнөтгөлд нь "Монгол орон өнөөдөр хөгжих мөхөх хоёрын торгон заагт тулж ирээд байна. Өөрөөр хэлбэл, улс төрийн дампуурал, төр засгийн тогтворгүй байдал, ард түмний ядуурал туйлдаа хүрч Монгол Улс мөхөх, сэхэх хоёрын нэгийг сонгох цаг үе нүүрлэжээ. Маргааш гэж хойш тавилгүй, өнөөдөр шийдэхгүй бол Монгол орон улс төр, эдийн засгийн тусгаар тогтнолоо алдах аюул тулгараад байна. Үүний учир энэ их аюулыг сэтгэл зүрх, оюун ухаанаараа мэдэрсэн ард түмнээ төлөөлж, Монголын нэр алдартай сэхээтэн бид үзэл бодлоо илэрхийлж, ард түмнийхээ шударга тэмцэлд нэгдэхээр зориг шулуудлаа..." гэжээ. Үүсгэн санаачлагчдын зарим нь ажилтай учраас хараахан ирж амжаагүй ч айлтгал бичгийнхээ талаар үзэл бодлоо солилцсон юм. Тэрхүү бичигт Ашигт малтмалын тухай хууль болон тогтвортой байдлыг гэрээг аравдугаар сард багтаан цуцлах, газар нутгаа лиценз нэрээр гадаадад худалдсан төрийн тодорхой гишүүдээс ял асуух, ид ажиллах хүч болсон монгол залуусыг гадаадад илгээхийг 2008 оноос зогсоож, тэднийг Монголд ажиллах боломжоор хангах, цалинг нь нэмэгдүүлэх зэрэг есөн зүйлийн шаардлага багтсан байна. "Би зургаа зураад л явж байсан. Нэг харсан чинь би эх оронгүй болж байна. Олон жишээ хэлж болно. Уйлмаар байдаг. Эх орон байхгүй бол амьдрах хэрэг байна уу" гэж Ц.Мөнхжин зураач ярьж байсан. "Зөв гэж бодож хийсэн буруу юм буруу нь тодорхой юмнаас аюултай" хэмээн П.Сандуйжав сэтгүүлч эрх барьж байгаа улсыг шүүмжилж байна. Энэ мэт Сэтгэлгээний нийгэмлэгийнхэн ажлаа эхэллээ. Монголын оюуны сор болсон хүмүүсийг багтааж төрийг манаж байх үүрэг бүхий энэ нийгэмлэгт өөрийгөө ухаантай гэсэн хүн бүр элсэх боломж бий гэсэн. Тэд тун удахгүй дараагийнхаа уулзалтыг хийж, айлтгал бичгээ эцэслэн боловсруулах юм байна. 
Д.Оюунтуяа
