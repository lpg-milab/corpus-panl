Их ажил хийх чинь хүний дургүйг хүргэдэг юм байна

Нийслэлийн Сүхбаатар дүүргийн Засаг дарга Ц.Цогзолмаатай уулзаж ярилцав. Засаг дарга сонин хэвлэлээр ярилцлага өгмөөргүй байна хэмээн цааргалсан ч бидний хооронд ийм яриа өрнөв. 
-Та яагаад ярилцлага өгөхгүй байгаа юм бэ? -Сонин хэвлэлээр ярьж хэлээд байгаа энэ хүмүүсийн мэдээлэл үндэслэлгүй. Ямар ч мэдээлэл үнэн зөв байх ёстой. Нийслэлийн мэргэжлийн хяналтын байгууллага эдгээр нөхдийн гаргаж тавьсан идэж уугаад шамшигдуулсан гэсэн хэргийг шалгаад дүнгээ нийтэд мэдээлчихсэн. Миний нэр төрд халдсан энэ хэргийг бүтэн хоёр сар хэлэлцээд ийм зүйл алга гээд нийслэлийн Засаг даргын зөвлөлийн хурлаар оруулаад шийдчихсэн. Төрийн ажил явдаг шугамаараа явж хяналтын байгууллага шалгадаг зүйлээ шалгаж дүнгээ гаргасан нь тэр. Тэр шийдвэрийг энэ хэл ам хийгээд байгаа хүмүүс өөрсдөө үгүйсгэдэг. Дээрээс нь дарамтлаад Цогцолмаа дарга нөлөөлөөд, үнэхээр байсан дутагдлыг үгүй болголоо гээд байгаа. Тийм юм хэзээ ч байхгүй. Цагаан цаасан дээр хараар бичсэн зарцуулагдсан мөнгө хөрөнгө миний дураар алга болчихгүй. Байгаа юмыг байгаа баримт дээр нь үзлэг шалгалт хийгээд дүн нь гарсан гэдгийг хэлмээр байна. Бас төрийн ажилтны ёс жудаг гэж нэг юм байдаг. Дээд шатны байгууллага руу халдаад, хэн нэгэн хүнд нөлөөлөөд байх журам үгүй. Ялангуяа шалгалтын байгууллага руу нөлөөлөх ёсгүй. Би шалгалтынхантай ердөө хоёр удаа уулзсан. Анх шалгалт ирээд шалгах удирдамжаа үзүүлэхэд нь нэг уулзсан. Дараа нь шалгалт дууслаа гэж нэг орж ирж уулзсан. Улс орон даяар өндөр авч улстөржсөн энэ хэргээс айгаад би тэдэнтэй үүнээс өөрөөр уулзаагүй. -Шалгалтын дүн сайн гарсан тэгээд цааш нь? -Шалгалтын дүн сайн гарсан. Хэдэн дутагдал байгаа. Үүнийг хэлье. Энэ гар утасны төлбөр байна. Жилийн лимит нь 300 гаруй мянгаар илүү байна гэнэ. Ярихгүй суух болж байна уу. Бидний ажил ярьдаг ажил биз дээ. Гадаадад яваад буудлын мөнгө илүү төлсөн гэнэ. 45 ам.долларын өрөөний зөвшөөрөлтэй байсан ч тэнд 75 ам.долларын өрөөнд буусан юм. Үүний зөрөө төлбөр болж гарсан. Иймэрхүү л юм яригдаад байгаа. -Шалгалтаас гадна таны зан авирын тухай яриа дэгдээд буй. Таныг догшин ширүүн гэцгээдэг бололтой юм. Энэ яриаг та юу гэж дүгнэж байна даа? -Тэр тухай би нэг юм хэлмээр байна. Эхлээд энэ хүмүүс чинь миний зан авирыг огтхон ч ярихгүй байсан. Зөвхөн санхүүгийн зөрчилтэй гэж байсан. Энэ зөрчил шалгалтаар тогтоогдоогүй. Тэгээд тэдэнд ямар нэг юм барьж авах хэрэгтэй болноо доо. Тийм учраас л намайг зан аашийн зөрчилтэй гэж ярьж эхэлсэн. Би энэ хүмүүст хэлдэг Би энд засаглагчийн үүрэг гүйцэтгэж байна. Засаг дарга нь зарчимч хатуу шаардлага тавихгүй бол энэ хамт олон ямар чиг баримжаагаар ажиллах вэ. Би үнэхээр шударга шаардлагатай. Намайг шударга хүн үү үгүй юу гэдгийг мэддэг хүн хэлнэ. Төрийн ажлыг улцганаж нялцганаж танил тал харж хийдэг хүн биш би. Маш хатуу шаардлага тавьж ажилладаг. Тийм ч учраас төвийн дүүрэг мөртлөө манай дүүрэг есөн дүүргээс долдугаар байрт байсныг би нэг жил ажиллахдаа гуравдугаарт оруулсан. Хүний хийсэн ажлыг бүгдийг нь харлуулах хэрэг байхгүй. Ёс суртахууны доголдол гэж зарчимч хатуу шаардлага тавьдаг хүнийг хэлдэггүй юм. ИТХ-ын дарга Батхуягт ч хэлж байгаа. Хүмүүст тавьсан зарчимч хатуу шаардлагыг ёс суртахууны асуудалтай хутгаж байгаа нь дэндүү дорой асуудал шүү. Би энэ асуудал тавиад байгаа хүмүүст хэтэрхий хатуу хандаж л дээ. Гэхдээ надтай уулзсан жирийн иргэд намайг ямар ёс суртахуунтай байдгийг мэднэ. -Та дүүргийн намын дарга. Тэгээд таныг ажлаас нь халах гэхээр намаасаа хөөгдчих гээд хэцүү байна гэсэн хэл ам гарч байна. Намын дарга Засаг дарга хоёрыг хавсарч хийх нь зохимжгүй гэлцдэг. Үнэхээр та өөртэйгөө муудсан гишүүдийг намаас нь хөөгөөд байдаг хүн үү? -Намын гишүүдийн дунд төр намын ажлыг муу хийхээр намын нэр хүндэд муугаар нөлөөлөөд байна гэсэн яриа байдаг. Тэгвэл сайн хийвэл намын нэр хүндэд сайнаар нөлөөлнө шүү дээ. Хүнээсээ л болно. Би Сүхбаатар дүүргийн хувьд намын ажлыг муу хийсэн гэж бодохгүй байна. Үүний жишээ өнгөрсөн жил Ерөнхийлөгчийн сонгуулийг би удирдсан. Тэгэхэд улсын дунджаас дээгүүр санал өөрийн намын нэр дэвшигчдэд өгүүлж чадсан. Улс төрийн намын ажлыг сонгуулийн дүнгээр хэмждэг. Тиймээс өнгөрсөн жилийн ажлыг дүүргийн намын үүр хангалттай гэж дүгнэсэн. Гэхдээ намайг огцруулах санал тавиад байгаа хурлын төлөөлөгчдийн ихэнх нь дүүргийн намын хорооны гишүүд байдаг. Тэд л намайг намын даргын ажлаа өг гэж шахдаг. Би үүнийг эрс үгүйсгэдэг. Яагаад гэвэл өөр дээрээ үүссэн асуудлаас болж улс төрийн албан тушаалын наймаа хийж болохгүй гэж үздэг. Ийм байр суурин дээр хатуу зогсож байгаа учраас энэ хүмүүс маань надад эгдүү нь хүрээд байх шиг. -ИТХ-ын дарга "би намаасаа хөөгдчихөж магадгүй" гээд байгаа. Үнэхээр тийм юм уу? -Намын гишүүн юм бол намын дүрмээ тэр хүн уншсан л байгаа. Намын дүрмээр авч үзэх юм бол өнөөдөр нам дотор үүссэн энэ байдал хурлын даргыг намаас хөөх хүртэл арга хэмжээ авахад болно. Дүрэмд намын нэр хүндийг зохион байгуулалттайгаар унагаах буюу хэлж сануулж анхааруулсаар байхад намын хамт олны шийдвэрээс зөрвөл намаас хөөхөөр заасан байгаа. Ийм байдал үүссэн үү үүсчихсэн. Гэхдээ зөвхөн өөрийнхөө эрх ашгийн төлөө гэсэн бол аль эрт намаас хөөчихсөн. Би ийм асуудал оруулж тавиагүй байна. Тэд л худлаа хардаад. Би Засаг даргаас нь огцруулчихсан юм чинь надаас хариугаа ингэж л авна гэж боддог байх. Цогзолмаа Батхуяг гэдэг хоёр хүнээс болж энэ том намын нэр хүнд эрх ашгийг уландаа гишгэж болохгүй. Надад тийм хүмүүжил байхгүй. Харин дүүргийн жирийн гишүүдээс нөгөө намын гишүүдтэй хуйвалдан эцсийн шийд гараагүй байхад намаас томилогдон ажиллаж байгаа Засаг даргаа огцруулчихдаг ийм хурлын даргыг намаас нь хөө гэсэн санал өдий төдийгөөрөө ирж байна. -Та Чингэлтэй дүүргээс нийслэлийн иргэдийн төлөөлөгчөөр сонгогдсон Иргэдийн Хурлын төлөөлөгч. Иймээс Сүхбаатар дүүргийн татварын мөнгөөр олсон жаал зугаа зүйлийг өөрийн тойрог руугаа зөөгөөд дууссан. Бидэнд юу ч олдохгүй байна гээд гомдоод байгаа. Энэ үнэн биз дээ? -Би Чингэлтэй дүүргээс сонгогдсон нь үнэн. Гэхдээ дүүргийн мөнгөөр өөрийн тойрогт хөрөнгө оруулалт хийдэг гэдэг нь дэндүү гүтгэлэг. Би төрийн өдий зэргийн алба хашиж байгаагийн хувьд аль хөрөнгөөр юу хийж болох, болохгүйг мэднэ. Саяын шалгалтаар үүнийг зориуд үзсэн. Тэгээд олон мянган өргөдлөөс ганцхан хүнд 20 мянган төгрөг олгосон байсныг олсон. Би нэр хаягийг нь хараагүй юм байлгүй. Үүнийг би хувиасаа эргүүлж төлсөн. Тэр мөнгө олгож байгаа албан тушаалтан надад даргаа та Чингэлтэй дүүргийн хүнд мөнгө өгчихжээ гээд ороод ирэх ёстой байсан байхгүй юу. Харин мөнгө олгочихсоны дараа ингэж улстөржүүлж байна. Үүнээс өөр зүйл байхгүй. Би Чингэлтэй дүүргийн иргэдэд таван гэр олгосон. Нэгийг ч Сүхбаатар дүүргийн мөнгөөр олгоогүй. Өөрийн олсон элдэв хандив гэх зүйлээс олсон.Үүнийг ч шалгалтынхан нотолсон. -Одоо та албан ёсоор ажлаа хийж байгаа юу? -Хуулийн дагуу асуудал эцэслэн шийдтэл Засаг дарга бүрэн эрхээ хэрэгжүүлнэ гэсэн заалтаар бүх асуудлаа шийдээд явж байна. Дүүргийн Иргэдийн Хурал намайг огцруулах саналыг нийслэлийн Засаг даргад хоёр дахь удаагаа тавьж байгаа. Харин огцруулах шийдвэрийг дүүргийн хурал гаргадаггүй. Огцруулах эсэхийг дээд шатны Засаг дарга мэдэх ёстой. Энд нэг үг хэлэхэд миний мөрийн хөтөлбөрийн хэрэгжилт нэг жил болж байхад 51 хувьтай байгаа. Дөрвөн жилийн мөрийн хөтөлбөр шүү дээ. -Таны ажил төрөл сайн яваа юм байна. Тэгвэл танай ИТХ таныг огцруулах асуудлыг яагаад анх тавих болсон юм бэ? -Үүнийг хурлаас асуу. Би бол яг энэ асуулт шиг л байр суурьтай байна. Би нэг жил ажиллахдаа нэг хоног ч амсхийлгүй зүтгэсэн. Ээлжийн амралтаа ч аваагүй байна. Би зөвхөн субботник л хийсэн. Би ганцхан жилд 16 хороогоо дөрвөн удаа тойрчихсон. Би дурын хороон дээр очиход ямар өвгөн босоод юу нэхэх вэ гэдгийг мэдэж байна. Хангалттай ажилласан. Би хороон дээрээ зүгээр л яваад очдог. Тэрнээс урьдын нөхдүүд шиг би очлоо бэлтгээрэй гээд байдаггүй. Гудамжаар явж байгаад дурын хоёр айлд ороод гардаг. Би зүгээр л жирийн "нормаль" эрүүл ажилладаг. Би яагаад хоёрдох удаагаа огцорчихоод зүгээр ажлаа хийгээд яваад байна гэвэл үнэнд итгэж байна. Үнэн ялна гэдэгт итгэж байна. Өөрийгөө бодсон бол сая хоёр дахь удаагийн огцруулалтад би огцрохгүй байх байсан. Тэдний нэхсэн энэ дарга тэр дарга гэдгийг нь өгчихсөн бол би сая зүгээр гарах байлаа. Энэ шийдчихсэн нөхдүүдтэй улс төрийн наймаа хийвэл би өөрийгөө доош нь хийж ялагдал хүлээсэн үйл явдал гэж үзнэ. Би наймаа хийхгүй. Би их ажилласан. Их ажил чинь хүний дургүйг хүргэдэг юм байна. Хүний эрх ашиг хөндөнө. Өөрсдөө хэн ч биш болж хувирахаараа энэ хүүхнийг л зайлуулахгүй бол болохгүй нь гэж бодсон байх. 
Ж.Сандагдорж 
