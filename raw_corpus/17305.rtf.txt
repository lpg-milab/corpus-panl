№88 (17305)              
1989 оны дөрөвдүгээр сарын 13.
УЛС ТӨРИЙН АРГА

МАХН өөрчлөн байгуулалтыг өөрөөсөө эхэлж, нийгмийн амьдралын бүх хүрээнд шинэчлэл хийх хувьсгалт зорилтыг дэвшүүлэн хэрэгжүүлэхдээ, намын бүх шатны байгууллагад захиргааны аргаас улс төрийн аргад тууштай шилжих үйл явцыг маш чухал гэж үзэж байна. 

<< . . . Захиргааны шинжтэй хуучин аргаас улс төр зохион байгуулалт, үзэл суртал хүмүүжлийн ажлын аргад шилжих нь намын байгууллагын үйл ажиллагаанд хийх томоохон шинэчлэл болно >> гэж нөхөр Ж. Батмөнх МАХН-ын Төв Хорооны V бүгд хурал ( 1988 ) дээр хэлсэн билээ. 

Арга барилыг ийнхүү шинэчлэхийн тулд үзэгдэл юмст шинээр хандаж, хуучирч үеэ өнгөрөөсөн бүхнээс шийдвэртэй түргэн ангижирч, албан тушаалын нэр хүндээр биш хамтын оюун ухаанаар асуудлыг тал бүрээр хэлэлцэн зөв шийдэхэд юуны урьд намын ажилтан, идэвхтэн, сонгуультан, намын гишүүд тууштай суралцах ёстой. 

Удирдлагын улс төрийн арга эзэмшихдээ олон түмэнтэй хэлхээ холбоогоо улам бэхжүүлэн намын байгууллагын үйл ажиллагааны агуулгыг ч, арга барилыг ч шинэчилж, нэг үгээр хэлэхэд нам, төр, олон нийт, аж ахуйн байгууллагын үүргийг зөв зааглан тогтоох, боловсон хүчний бие даасан байдлыг эрс дээшлүүлэх, ардчилал, ил тод байдлыг хөгжүүлэн, коммунист бүрийн манлайллыг өндөржүүлэх, ингэснээрээ намын байгууллагын дайчин чадварыг тууштай дээшлүүлэх зорилтыг амжилтад хүргэх болно. 

Намын байгууллагууд төр, олон нийт, аж ахуйн байгууллагын үүрэгт ажилд хутгалдан оролцож, төлөөлөн гүйцэтгэдэг хуучирсан арга барилаасаа тууштай ангижирч, харин тэдгээрийн бие даасан, өөрөө санаачлагч үйл ажиллагааг хөгжүүлэхэд идэвхтэй нөлөө үзүүлдэг болох ёстой. Намын байгууллагаас төр, олон нийтийн байгууллагыг удирдахад захиргаадах, тушаах, хөндлөнгөөс оролцохыг орхиж, итгүүлэн үнэмшүүлэх, хөхүүлэн дэмжих, зөв чиглүүлэх аргыг хэм хэмжээ болгох нь улс төрийн аргын чухал үзүүлэлт юм. 

Улс төрийн системийн цөм учраас намын байгууллагууд төр, олон нийт, аж ахуйн байгууллагад нөлөөлөхдөө тэнд ажилладаг намын гишүүддээ тулгуурлах, намын гишүүд ч бүтээлч санаачилга, сахилга, хариуцлагаараа үлгэрлэж социалист өөрөө удирдах ёсыг практикт хэвшүүлэн тогтооход түлхэц өгч шинэчлэлийн тэргүүн шугаманд явах учиртай.

Олон түмний гүнд орж, тэдний санаа сэтгэл, хэрэгцээ, сонирхлыг зөв судлан мэдэж тулгамдсан асуудлыг хамтран шийдвэрлэж, шуурхай хэрэгжүүлэх, ер нь хүний төлөө тавих анхаарал халамжийг ямагт өндөрт өргөж чадвал арга барил өөрчлөгдөх нь мэдээжийн хэрэг. 

Боловсон хүчний бодлогыг өөрчлөн сайжруулахдаа ардчилал, ил тод байдалд тулгуурлах, боловсон хүчнийг зөв шилж сонгох, хуваарилах, бэлтгэх, давтан бэлтгэх, хүмүүжүүлэхэд өөрчлөлт гаргах, захиран тушааж, зааварлахаасаа урьдаар аль болохоор бие даалгах, санаачилга хариуцлагыг нь өндөржүүлэхийг эрхэмлэснээр захиргаадах аргаас салахад дөхөмтэй болно. 

Үнэнийг танин мэдэх, нийгмийн хөгжилд идэвхтэй нөлөө үзүүлэх арга хэрэгсэл болсон шүүмжлэл, өөрийн шүүмжлэлийг ил тод өрнүүлж, ололтоо ч, дутагдлаа ч илэн далангүй ярьж дүн шинжилгээ хийж, ахих урагшлах арга замыг хамтран хэлэлцэх, санал бодлоо чөлөөтэй солилцох бүтээлч уур амьсгал бий болгох нь маш чухал юм. 

Ажлын эрх ашгийн үүднээс тавих зарчимч хатуу шаардлага бол захиргаадахын нэр биш бөгөөд захиран тушаах аргаас ангижрах нэрийдлээр шаардлага тавих, хариуцлага хүлээлгэхээс ухрах ёсгүй. 

Тэрчлэн удирдлагын улс төрийн арга нь хүнд суртал гаргахтай үндсээрээ харш бөгөөд намын ажилтнууд хөнгөн шуурхай харагдах гэж төр, аж ахуйн ажлыг шүүрэн авах, зэрэгцэн хөөцөлдөх, салбарын буюу байгууллагын явцуу эрх ашигт хөтлөгдөх ёсгүй. Намын байгууллага шинэ үзэл санааны анхдагч болж, түүнийг бүх талаар хөгжүүлэн дэмжиж, нийгмийг урагшлуулан хөдөлгөх хүчний үйлчлэл, хуваарилалтыг зөв тооцоолон, зохион байгуулж, шийдвэрийнхээ үр дагаврыг урьдаас харах чадварыг гагцхүү удирдлагын улс төрийн аргаар л хангаж чадна. 

Намын хороод аймаг, хот, районыг алс хэтийн чиглэлтэй хөгжүүлэх асуудлуудаар эрдэм шинжилгээний байгууллага, эрдэмтэд, мэргэжилтнүүдийн оролцоог сайжруулж цогцолбор программ боловсруулах, урьдчилан харах, нэгтгэн дүгнэх чадвар боломжтой байх хэмжээнд ажиллавал зохино. 

Намын байгууллагууд үйл ажиллагааныхаа улс төрийн зорилт, түүнийг хэрэгжүүлэх арга хэлбэрийн шүтэлцээг аймаг, хот, район, намын анхан шатны байгууллагын хэмжээнд өөрчлөн байгуулалтын шаардлагад нийцүүлэн нягтлан тогтоож, удирдлагын улс төрийн аргыг намын амьдралд хэрэгжүүлэхэд идэвх, урьд урьдаас харьцуулшгүй өндөр санаачилгатай хандах хэрэгтэй байна. 

