№27(15676)
1984 ОНЫ ХОЁРДУГААР  САРЫН 1.
Түүхт ойдоо их амжилтын бэлэг барья

МАХН-ын Төв Хорооноос << МАХН-ын гуравдугаар их хурал хуралдсаны болон БНМАУ-ыг тунхагласны 60 жилийн ойд бэлтгэх, тэмдэглэн өнгөрүүлэх тухай >> гаргасан тогтоолыг << Үнэн >> сонинд өчигдрийн дугаарт нийтлэв. Монголын ард түмэн өөрийн дайчин манай МАХН-ын удирдлагын дор, Зөвлөлт Холбоот Улсын интернационалч тусламж дэмжлэгт түшиглэн Ардын хувьсгалынхаа ололтыг хамгаалан бэхжүүлэх, улс орноо ардчилсан үндсэн дээр шинэчлэн байгуулахын төлөө шургуу тэмцэж байсан үед МАХН-ын III их хурал, Улсын анхдугаар их хурал хуралдсан юм. 

1924 оны наймдугаар сард хуралдсан МАХН-ын III их хурал Монголын ардын хувьсгалын түүхэнд онцгой суурь эзэлдэг юм. Тус их хурал марксистленинист сургаалын үндсэн дээр Монгол орныг феодализмаас капиталист хөгжлийн шатыг алгасан социализмд хүрэх замаар хөгжүүлэх жанжин шугамыг тодорхойлсон билээ. 1924 оны арван нэгдүгээр сард Улсын анхдугаар их хурал хуралдаж, жинхэнэ ардчилсан анхдугаар Үндсэн хуулийг баталж, ардын эрхт БНМАУ-ыг тунхагласан юм. Энэ түүхэн үйл явдлыг МАХН-ын Төв Хорооны тогтоолд << Жаран жилийн өмнө МАХН-ын гуравдугаар их хурал хуралдаж, Монгол улсыг ардын эрхт бүгд найрамдах улс болгож тунхагласан нь монголын ард түмний амьдралд болсон түүхэн ач холбогдолтой хоёр томоохон үйл явдал байлаа >> гэж тэмдэглэсэн байна. 

Эдгээр түүхэн үйл явдал Ардын хувьсгалын ололтыг гүнзгийрүүлэх, тус орны улс төр, нийгэм эдийн засгийн амьдралд үндсэн өөрчлөлт хийх, улмаар БНМАУ социализм байгуулах замд шилжин орох угтвар нөхцөлийг бүрэлдүүлэхэд нэн чухал ач холбогдолтой болсон билээ. 

Өнгөрсөн 60 жилд МАХН-ынхаа удирдлагаар монголын ард түмэн намын III их хурлын шийдвэрийг хэрэгжүүлж, шинэ нийгмийн байгуулалтын яруу алдарт замыг туулж ирэв. Өнгөрсөн хугацаанд манай орон орчин үеийн олон салбартай аж үйлдвэртэй болж, хөдөө аж ахуйг хоршоожин, материалтехникийн баазыг нь бэхжүүлж социалист соёлын хувьсгал хийж, улам гүнзгийрүүлэн хөгжүүлж байна. 

Социализм байгуулах явцад эх оронч, интернационалч, шинэ нийгмийг ухамсартай бүтээн байгуулагч, шинэ хүн төлөвшин хүмүүжиж, социализмын үйл хэрэгт хязгааргүй үнэнч, үзэл суртал, улс төр, ёс суртахууны эрхэм чанар нь тэдний онцлог шинж болж байна. Энэ бүхний үр дүнд социализм манай орны хувьд бодит зүйл болж, БНМАУ хөдөө аж ахуй үйлдвэрийн социалист орон боллоо. 

Монголын ард түмний туулж өнгөрүүлсэн тэмцэл ялалтын баатарлаг зам нь буурай хөгжилтэй орнууд ялсан пролетари нарын тусламжтайгаар улс төр, эдийн засгийн тусгаар тогтнолоо байлдан олж, социализмд шилжих бололцооны тухай Маркс, Энгельс, Лениний сургаалын үнэн зөвийн баталгаа болж байна. Манай нам, ард түмний хувьсгалт тэмцлийн туршлага нь үндэсний эрх чөлөө, тусгаар тогтнолын төлөө, улс орноо нийгмийн дэвшлийн замаар хөгжүүлэхийг төлөө тэмцэж байгаа улс түмэнд үлгэр дууриал болж байгаагаараа олон улсын ач холбогдолтой юм. МАХН-ын Төв Хорооны тогтоолд << МАХН-ын гуравдугаар их хурал хуралдсаны болон Бүгд Найрамдах Монгол Ард Улсыг тунхагласны 60 жилийн ойг монгол нутагт марксизмленинизмийн үзэл санаа ялан мандсаны баяр, БНМАУ дахь бодит социализмын ололт амжилтын баяр болгон Зөвлөлт Холбоот Улс социалист хамтын нөхөрлөлийн бусад оронтой тогтоосон эвдэршгүй найрамдал, нэгдэл нягтралын тугийн дор орон даяар ёслон тэмдэглэсүгэй! >> гэжээ. 

Энэ саруул сайхан баярыг ажил хөдөлмөрийн өндөр амжилтаар угтах нь манай орны нийт хөдөлмөрчний чухал зорилт мөн. Үүний тулд 1984 оны улс ардын аж ахуй, соёлын төлөвлөгөөт зорилтыг биелүүлэх давуулан биелүүлэхийн тулд их он угтсан уралдаанд нэмэлт үүрэг авч, хөдөлмөрийн хамт олон бүр дотоод нөөц бололцоогоо нарийн тооцоолж, түүхийн өмнө жилийнхээ төлөвлөгөөг тоо чанарын талаар биелүүлэхийн төлөв уралдааныг ажлын салбар бүрт өрнүүлэх хэрэгтэй. 

Их ой угтаж зохиох ажлын явцад хүн бүрийн хариуцлага, ухамсартай сахилгыг бэхжүүлж, бүтээгдэхүүний болон бүх ажлын чанар, үр ашгийг улам дээшлүүлэн, илүү их өгөөж, бүтээлтэй ажиллах хөдөлгөөн өрнүүлэх хэрэгтэй. 

МАХН-ын III их хурлын болон БНМАУ-ыг тунхагласны түүхэн ач холбогдол намаас авч хэрэгжүүлсэн эдийн засаг улс төр, зохион байгуулалтын нөр их ажил, энэ зорилтыг хэрэгжүүлэхэд тохиолдож байсан бэрхшээл, түүнийг даван туулсан арга замыг ухуулга, суртал нэвтрүүлгийн ажлын бүхий л хэлбэрээр өргөн тайлбарлан таниулах нь намын байгууллагын нэн чухал зорилт байх ёстой. 

Манай ард түмний энэ хугацаанд олсон амжилтыг сурталчлахдаа өнөөгийн бодит байдлыг өнгөрсөн үетэй харьцуулан харуулж социалист Монголын өнөөгийн сайн сайхан байдлыг бий болгохын төлөө ахмад үеийнхний тэмцэж ирсэн хувьсгалт, дайчин, хөдөлмөрч уламжлалын ач гавьяа, нандин чанарыг гүнзгий нээн харуулахыг онцгой анхаарвал зохино. 

МАХН-аас монгол, зөвлөлтийн ард түмний эвдэршгүй найрамдлыг бэхжүүлэх, ард түмнийхээ энхийн хөдөлмөрийг хамгаалан, ертөнцийн улс орон бүртэй энх тайван, сайн санааны харилцааг хөгжүүлэх талаар тавьж ирсэн тууштай хүчин чармайлт, орчин үед Ази болон дэлхий дахинд энх тайван байдлыг сахин хамгаалахын төлөө хийж байгаа тэмцлийг өргөн сурталчлах ажлыг улам дайчин шуурхай болгох хэрэгтэй. 

Монгол оронд марксизмленинизмийн үзэл санаа, бодит социализм ялан мандсаны баяр, социализмын төлөө монголын ард түмний хувьсгалт тэмцэл, бүтээн байгуулах хөдөлмөрийн амжилт ялалтын баяр, ЗХУ, социалист хамтын нөхөрлөлийн бусад оронтой тогтоосон манай ах дүүгийн найрамдал, нягт хамтын ажиллагааны баяр болсон МАХН-ын III их хурал хуралдсаны болон БНМАУ-ыг тунхагласны яруу алдарт 60 жилийн ойг бүтээлч хөдөлмөрийн их амжилтаар угтахын төлөө бүх хүч чадал, авьяас билгээ дайчлан ажиллацгаая. 

