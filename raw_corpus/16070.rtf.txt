№107 (16070)            
1985 оны тавдугаар сарын 4.
УРЛАГИЙГ ХӨДӨӨД

Нийгмийн үйлдвэрлэлийг түргэн хурдацтай хөгжүүлэх зорилтыг хэрэгжүүлэхэд үзэл суртлын талаар хөдөлмөрчдийг бэлтгэх, өсөн нэмэгдэж байгаа соёлын хэрэгцээг нь хангах, гоо зүйн мэдлэг, хүмүүжил, социалист ухамсрыг дээшлүүлэх, тийнхүү хот, хөдөөний соёлжилтын түвшинг жигдрүүлэхэд соёл, урлаг онцгой үүрэгтэй билээ. Урлаг, соёлын ололтыг хөдөөний хөдөлмөрчдөд түгээн хүртээх талаар баялаг агуулга, хэлбэртэй ажил, шинэ үүсгэл, санаачилга манай театр, чуулга, концертын урлагийн байгууллагуудад бий болсон бөгөөд тэдгээрийн дотроос хамгийн ур нөлөөтэй хэлбэр нь урлагийн бригад юм. Урлагийн бригад одоо манай соёлын амьдралд хэвшил болж, хөдөөний хөдөлмөрчдөд соёл түгээхэд их үүрэг гүйцэтгэж байна. Жил бүр урлагийн олон төрлийн бригад гарч хөдөөний хөдөлмөрчдөд нам, засгийн бодлогыг таниулах, урлагийн шинэ бүтээлээр малчид, тариаланчдад үйлчлэх ажил зохиодог уламжлал ёсоор энэ оны хаврын тариалалт, төл бойжуулах шуурхай ажлын талбарт урлагийн бригад гарч эхэллээ. БНМАУ-ын Соёлын Яам, Монголын урлагийн ажилтны холбоо хамтран жил бүр нэгээс хоёр аймгийн бүх сум нэгдэл, түүний бригад, суурийнханд үйлчлэх урлагийн бригадыг ажиллуулж байгаа сайшаалтай эхлэлийг улам ур нөлөөтэй, далайцтай болгон хэвшүүлэх нь чухал юм. 

Урлагийн бригадыг чирэгдэл багатай, үр ашигтай болгохын тулд авьяастай, чадварлаг цөөвтөр хүмүүсийн бүрэлдэхүүнтэйгээр байгуулж, үзвэр, үйлчилгээний нарийн бодож боловсруулсан хөтөлбөр төлөвлөгөөтэйгөөр гаргаж, хөдөөний нийт хөдөлмөрчдөд цаг үеийн ажил, амьдралтай нь холбоотойгоор урлаг соёлын хүртээл нөлөө сайтай үйлчилгээ хийж байх нь зүйтэй. Одоогийн байдлаар урлагийн зарим бригад ажил амьдралаас тасархай, хэлбэр төдий, гол төлөв орлого хөөцөлдсөн шинжтэй, өртөөчлөн буухиалах маягтай байгаагаас малчны хот, отрын бэлчээрт хүрэхийн оронд аймаг, сумын төвөөр эргэлдэх, улиг болтол давтсан хуучин хөтөлбөрөөр нэр, тоо бөглөх дутагдал амь бөхтэй байгаагаас уран бүтээлийн чанар, үйлчилгээний соёл, арга хэлбэр нь боловсронгуй болж чадахгүй байна. Иймд хөдөөний хөдөлмөрчдийн байнга өсөн нэмэгдэж байгаа оюуны эрэлт хэрэгцээг хангаж, уран бүтээлийн өгөөж, үр дүнг дээшлүүлэхийн тулд урлагийн бригадын ажлыг өөрчлөн сайжруулж, бүтээлч уур амьсгалтай болгох хэрэгтэй. 

Радиогоор сонсож танилцсан уран бүтээлчидтэйгээ нүүр учран уулзахыг хүсч байдаг хөдөөний хөдөлмөрчдийн эрэлтийг хэрэгжүүлэх, нөгөөтэйгүүр урлагийн бригад бол хөдөө нутгийн хөдөлмөрчдийн аж амьдрал, ажил хөдөлмөр, хүсэл бодолтой танилцах, ардын урлагаас суралцах өргөн бололцоог уран бүтээлчдэд олгодог соёл, сурталчилгааны маш чухал хэлбэрийн нэг юм. 

Театр, чуулга, концертын байгууллага, соёлын орднууд энэ өгөөжтэй хэлбэрийг үр ашигтай ашиглахыг дутуу анхаардгаас нэг газар, нэг өдөр өдий төдий бригад давхцан очиж, орон нутгийн байгууллагын ажлыг хүндрүүлэх, үзэгчдийн цагийг үрэх, заримдаа хүн ам цөөтэй сум, бригад, суурийг алгасан давхиж, тэндхийн хөдөлмөрчдийг хохироох явдал үзэгдсээр байгааг арилгах хэрэгтэй юм. 

Уран бүтээлд, тэрчлэн үзэгчдэд чанар нэн чухал байхад цөөхүүл хамтлаг нэрийн дор ор нэрийн төдий үзүүлбэр тоглож хялбарчилдаг нь эцсийн дүнд үзэгчдээр зогсохгүй, уран бүтээлчдэд өөрсдөд нь ч ихээхэн хохирол учруулж болно. Иймээс урлагийн бригадын үйл ажиллагаанд тавих хяналт шалгалтыг сайжруулах, урын санг баяжуулах, үйлчилгээний маршрут, графикийг уялдуулан зохицуулах, олон түмний санал хүсэлт, эрэлт хэрэгцээнд тулгуурлах талаар соёлын газрууд төдийгүй, нам, улс, олон нийтийн байгууллага онцгой анхаарах хэрэгтэй. Соёл, ахуйн үйлчилгээний үүсгэл санаачилгын зөвлөл байгуулж, үйлчлэн сурталчлах бригадыг үе үе гаргаж, хөдөөний хөдөлмөрчдөд үйлчилж байгаа аймаг, хот, сум, нэгдэл, сангийн аж ахуйн туршлагыг ч анхаарах нь зүйтэй байна. Төвийн театруудад тоглодог сонгодог болон орчин үеийн шилдэг бүтээлийг хөдөөний хөдөлмөрчдөд үзүүлэх зохистой арга хэлбэрийг ЗХУ, ах дүү социалист бусад орнуудын туршлагаар тууштай нэвтрүүлмээр байна. Төвийн театр, чуулга, концертын байгууллагын тайлан тоглолтыг жил бүр хоёроос гурван аймагт, орон нутгийн театр, чуулга, соёлын ордны тийм тоглолтыг гурваас таван суманд ээлжлэн зохион байгуулж, тайлагнах журам нэвтрүүлэх нь чухал байна. 

Урьдаас зохицуулан төлөвлөсөн хуваарийн дагуу бригадын өдөрлөг, ургацын баярын үеэр уран бүтээлчдийн өдөрлөг зохиож, малчин, тариаланч, механикжуулагч, уран бүтээлчдийн уулзалт хийж, уран үгс, яруу эгшгийн чуулга, нүүдлийн үзэсгэлэн зэрэг хэлбэрийг идэвхтэй ашиглахын хамт утга зохиолын өдрүүд, дууны баяр, зураачдын нүүдлийн үзэсгэлэн зэрэг уран бүтээлчид, хөдөлмөрчдийн аль алинд нь өгөөжтэй арга хэлбэрүүдийг байнгын хэвшил болгон ашиглавал зохино. 

<< Хөдөөний хүн амын соёлын үйлчилгээг сайжруулах замын арга хэмжээний тухай >> МАХН-ын Төв Хороо, БНМАУ-ын Сайд нарын Зөвлөлийн тогтоолыг удирдлага болгож, малчин, тариаланч, механикжуулагчдыг нэгдсэн журмаар театр, чуулга, соёлын ордон, клубт зохион байгуулалттайгаар урьж, мэргэжлийн урлагийн байгууллагын тоглолт үзүүлэх ажлыг зохиож байх нь нам, захиргааны байгууллагын үүрэг, хөдөөний хөдөлмөрчдөд соёлоор үйлчлэх бас нэг чухал хэлбэр мөн. БНМАУ-ын Соёлын Яам, Хөдөө ая ахуйн Яам, Нэгдлийн холбооны дээд зөвлөл хөдөөний хөдөлмөрчдийг соёл, урлагаар үйлчлэх талаар зохиож байгаа хамтарсан арга хэмжээ нь далайц султай, үр ашгаар хангалтгүй байгаад дүгнэлт хийх цаг болжээ. 

Хөдөөд урлагаар үйлчлэх ажлыг нэг гарт төвлөрүүлэн ажиллах талаар БНМАУ-ын Соёлын Яам, уран бүтээлчдийн эвлэл, холбоод онцгой анхаарал тавивал зохино. 

Хөдөөний хөдөлмөрчдийн оюун санааны эрэлт хэрэгцээг хангахад соёлын үйлчилгээний зохистой хэлбэр урлагийн бригадын уран бүтээлийн чанар, үйлчилгээний соёлыг дээшлүүлж үр нөлөөг нь сайжруулах ажлыг хот, хөдөөд нэгэн жигд анхаарч, өөрчлөлт гаргах хэрэгтэй байна. 

