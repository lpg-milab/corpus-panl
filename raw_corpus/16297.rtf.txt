№20  (16297)             
1986 оны нэгдүгээр сарын 23
Бичигч идэвхтэн

Хэвлэл, мэдээллийн нийтлэл, нэвтрүүлэг нь нам, ард түмний дуу хоолой, нийгмийн санаа бодлын илэрхийлэл болон бодит байдлыг үнэн зөвөөр тусган харуулж, улс орны амьдралын тулгамдсан асуудлуудыг хэлэлцэх, шийдвэрлэхэд болон төр, нийгмээ удирдах хэрэгт хөдөлмөрчдийг өргөнөөр оролцуулах бүтээлч хэлбэр мөн. Социалист хэвлэл нийтлэлийн ажилд бүх ард түмний хамгийн өргөн давхаргыг хамарсан хот, хөдөөгийн идэвхтэй ажилчин, нэгдэлч малчин, сэхээтний төлөөлөгчид өөрсдийн идэвх санаачилгаар оролдож нийтлэл, нэвтрүүлгийн сэдэв, хүрээ далайцыг улам өргөтгөхөд гол тулгуур, туслах хүч болж байдаг юм. 

МАХН-ын XIX их хурал угтсан нийтлэл, нэвтрүүлгийн чанар, үр нөлөөг дээшлүүлэхэд хэвлэл, мэдээллийн байгууллагуудад ихээхэн тус дэмжлэг үзүүлж чадах бүтээлч хүчин зүйл нь төв орон нутагт ажиллаж байгаа олон мянган идэвхтэн бичигчид бөгөөд амьдрал үйлдвэрлэлийн гүнд байгаагийн хувьд тэднээс сонин хэвлэлд бичих зүйл ихээхэн үнэ цэнэтэй билээ. 

Сурвалжлах идэвхтний тоо жилээс жилд өсөхийн хамт, боловсролын түвшин, нийгмийн идэвх нь Дээшилж, ажил төрөл, үйлдвэрлэлийн мэдлэг нь эрс сайжирсаар байна. Нам, засгийн төв хэвлэл << Үнэн >> сониноор жишээлж үзэхэд идэвхтэн бичигчдийн тоо өмнөх жилийнхээс 1985 онд найман хувь өсч, бичсэн зүйлийн нь агуулга, далайц их сайжирсан байна. Хэвлэл, мэдээллийн газрууд туслах хүч, асар их нөөц Болсон идэвхтэн бичигчидтэйгээ уйгагүй ажиллаж, тэдний идэвхийг оргилуулж, авьяасыг хөгжүүлж чадвал нийтлэл, нэвтрүүлгээ баяжуулж, амьд сонирхолтой болгоход ихээхэн үр дүнд хүрэх ёстой. Эрхэлсэн ажлынхаа зэрэгцээ сурвалжлан бичихэд авьяас чадвар, хүч хөдөлмөрөө зориулж уншигч олны анхаарал татсан зүйл бичиж байгаа идэвхтний эгнээг өргөжүүлэх олон хэлбэрийн ажлыг төв. орон нутгийн сонин хэвлэлийн газрууд санаачлан өрнүүлэх үүрэгтэй билээ. Юуны урьд идэвхтэнтэй ажиллах сонины газрын шалгарсан хэлбэр болох захидал харилцааг эрс чанаржуулж, идэвхтэн бичигчдэд өгөх хариуг ёс төдий хөндий хоосон үгээр биш харин тэдний бичлэгт тус дөхөм үзүүлэх ашигтай зөвлөлгөө, санал, аргачлалыг голчилж илэн далангүй нөхөрсөг, бүтээлч маягаар өгч байх ёстой. Идэвхтэн бичигчдэд захидлаар зөвлөлгөө өгөхөөс гадна, сонин, сэтгүүлийн хуудсаар дамжуулан тусалж байх нь чухал юм. 

МАХН-ын XIX их хурал угтаж социалист монгол орны газар сайгүй өрнөж байгаа ажлын амжилт, яндашгүй арвин баялаг туршлага, шилдэг тэргүүний арга ажиллагаа, шинэ бүтээл, оновчтой санал, хөдөлмөрийн үлгэр дууриал, зохион байгуулалтын сайн арга хэмжээ бүхэн бичигч идэвхтний соргог хараанд байж бичлэгт нь тусгалаа олж, өргөн олны хүртээл болох ёстой. Идэвхтэн бичигчдийг өсч хөгжихөд нь туслах бас нэг чухал арга хэрэглүүр болох семинар, зөвлөлгөөн, уулзалт, бага хурал, хамтын үзлэгийн хэлбэрийг ашиглаж сэдвээ зөв сонгох, сурвалжлан бичих, хянан боловсруулах арга барилаа сайжруулахад нь туслалцаа үзүүлж байх хэрэгтэй. 

Хамт олон, хувь хүмүүс төлөвлөгөөгөө давуулсан, мал сүргээ өсгөсөн, хадлан, тариалан хураасан амжилтыг нэр зааж тоогоор илэрхийлэх төдийгөөр мэдээлэл маягаар бичдэг хуучин арга барилаасаа салж, задлан ялгалах, аргачлан нээж харуулах чадварыг идэвхтэн бичигчдэд эзэмшүүлэхийн хамт бичлэгийн шинэ төрөл зүйл эзэмшихэд нь цуцалтгүй туслах хэрэгтэй. Зохиолч, яруу найрагч, эрдэмтэн, багш, бүх ахиц мэргэжлийн хүмүүсийг хэвлэл нийтлэлийн ажилд өргөн оролцуулсан нөхцөлд сонин хэвлэлийн бичлэгийн сан арвижиж, сонирхолтой, өвөрмөц баялаг хэлбэртэй шилдэг бүтээлээр хангагдах нь тодорхой юм. 

1988 он бол хэвлэл мэдээллийн идэвхтэн бичигчдэд урьд урьдаасаа улам илүү их идэвхтэй бичиж, сэдэв, төрөл зүйлээ олшруулан агуулгыг нь гүнзгийрүүлэхэд ихээхэн өгөөжтэй жил болох ёстой. Манай намын болон ах дүү намуудын ээлжит их хурал, Ардын хувьсгалын ой, Ардын Их Хурлын сонгууль, Майн нэгний 100 жил, энх тайвны жил зэрэг түүхэн тэмдэглэлт үйл явдал, ойнууд нь хөдөлмөрчдийн улс, төр, нийгмийн идэвхийг өрнүүлж, идэвхтэн бичигчдийн сэдвийг баяжуулж, бичих урам зоригийг оргилуулах болно. 

Манай сонин хэвлэлийн газар бүр шинжлэх ухаан, техникийн хувьсгал, байгаль орчны болон хүний эрүүл мэндийг хамгаалах сэдвүүдийг сонины, сэтгүүлд байнга, тусгахад олон түмний хүчийг дүүрэн ашиглахыг эрмэлзэх хэрэгтэй. Тэрчлэн ёс суртахуун, гоо зүй, ахуйн соёл, онол улс төрийн сэдвээр ажиллахад бичигч бүрийн анхаарлыг бүрэн хандуулж, бичих сэдвийн хувьд гүнзгий мэдлэгтэй, учир утгыг нээж бичих чадвартай байх, үүнд нь намын байгууллагууд. идэвхтэй туслах ёстой. 

Идэвхтнүүд сонин хэвлэл бүрийн онцлог өвөрмөц байдалд тохирсон, цаг үеэ олсон, өргөн хүрээтэй асуудал дэвшүүлсэн, хурц тод хэлбэртэй, яруу сайхан хэллэгтэй, маргашгүй үнэмшилтэй материал бичих цогцолбор зорилт өмнөө тавьж түүнийгээ хэрэгжүүлэх бүтээлч чиглэл, төлөвлөгөөтэй ажиллах ёстой. Ингэж хүч хөдөлмөр, оюун ухаанаа бүрэн зориулж бичсэн зүйл уншигчдын талархал хүлээж, тэдний бүтээлч сэтгэлгээг оргилуулж, гавшгай хөдөлмөрт зоригжуулж чадах болно. Үүнийг идэвхтэн бүр ажил хэрэгчээр анхаарч улс орны амьдралын нэн чухал асуудлыг дэвшүүлэн тавьж нийгмийн өмнө хүлээсэн үүргээ нэр төртэй биелүүлэхийг эрмэлзвэл зохино. Сүүлийн үед цаг үеийн чухал кампанит ажлаар үйлдвэр, аж ахуй, албан газруудад сурвалжлах идэвхтний түр пост байгуулж, тэдний хүчийг нэгтгэн төвлөрүүлж байгаа туршлагыг дэлгэрүүлэн, намын XIX их хурал угтсан ажил мөн их хурлын шийдвэрийг хэрэгжүүлэх хөдөлмөрийн өрнөлийг нэр төртэй сурвалжлан бичих бүх ард түмний бичлэгийн пост байгуулан далайцтай ажил зохиох нь монголын сэтгүүлчдийн холбооны хороо, түүний нийт салбар, сонин хэвлэл, мэдээллийн газруудын бүтээлч хамт олон, нам, олон нийтийн байгууллагын хойшлуулшгүй зорилтын нэг мөн. 

