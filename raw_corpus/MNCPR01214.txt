Дараагийн болзоо Сербийн Белград хот

"Спортлог" хот Азийн бар улсын нэг Тайландын спортоор амьсгалж буй зүрх зогсохгүй нь бололтой. Өдгөөгөөс есөн жилийн өмнө Азийн тоглолтыг зохиож байсан туршлагатай. 
Ул мөр нь одоо ч байна. "Азийн XIII тоглолт 1998" гэсэн шошго бүхий наалтаа хуулаагүй юм аа. Мөн энэ зун болсон Азийн хөлбөмбөгийн аварга шалгаруулах тэмцээний шуугиан тасраагүй нь мэдрэгдэв. Гэхдээ Бангкок хотын төвөөр "Универсиад" наадам болж буй шинж ч алга. Хүмүүс нь тоохгүй юм. Ганц нэгхэн газар "Универсиад-2007" гэсэн анонс наажээ. Харин хоёр жилийн өмнө ашиглалтад орсон гурван давхар олон улсын нисэх онгоцны буудалд нь бол огт өөр. Алхам бүрт их наадмын бэлгэ тэмдэг болсон туулайг "зогсоожээ." Ер нь бол спортын томоохон арга хэмжээ ойр ойрхон болдог учраас төдийлөн догдлохоо больсон гэж тайлбарлалаа. Удахгүй Ази тивийн аварга шалгаруулах буудлагын тэмцээн болно. Тэгэхээр Бангкок хот бэлтгэл ажил гэж төдийлөн санаа зовохгүй нь ойлгомжтой. Бангкокт буусан анхны сэтгэгдлийг нь зарим хүнээс сонслоо. Нэг л өнгө муутай, бүгээн хот байна гэсэн хариулт эцсийнх байлаа. Бороо хур ихтэй, хэт халуун орон учир байгаль экологийн онцлогтоо тааруулсан биз. Будаг шохой, эмульс зэргээр хана, хашлага, замаа өнгөлсөн юм огт байхгүй. Зүгээр л цементэн өнгөөр нь орхисон байх юм. Бидэн шиг алаг эрээн улсад амьдардаг хүмүүст бол дэмий л санагддаг мэт. Гэвч нэг бороо ороход л хамаг шохой нь урсаад өгвөл шатна гэж ийм шийдвэрт хүрсэн болов уу хэмээн манай хэсэг жуулчид дүгнэв. Хотын төв зам нь түгжрэл ихтэй бөгөөд жолооч нарт хаагуур явбал битүү, хаашаа эргэвэл сийргийг танилцуулах самбар байрлуулжээ. Манайд удахгүй нэвтрүүлэх л зүйл байна лээ, мэдрэмжээрээ явж, бөглөрөлд бухимддаг улстай тул. Тайландын мөнгөн тэмдэгтийг бат гэдэг. Дунджаар 33 бат нэг ам.доллартай дүйх бол манай мөнгөөр нэг бат 33 орчим төгрөгтэй адил. Бангкок хотын хүн амын тоо 10 сая орчим гэнэ. Гэхдээ түүнээс ч илүү байгаа бололтой. Төв гудамжаар хэсэх зуур тай үндэстнээс илүү эрэгтэй голдуу европчуудыг ёоз ёозоор нь харах боломжтой. Намхан бордуу охин хөтөлж, хэзээний дурлалт хосууд мэт алхана. Шөнөдөө бол энэ дүр зураг дэндсэн юм шиг л харагдана. Биеэ үнэлэгчид нь жуулчдыг тэвэрч наалдаад их л найланхай. "How much?" гэх асуулт алхам тутамд чих дэлсэж, хариу нь тод сонсогдоно. "One hundred fifty bath". Ийм үнэ мэдэлцсэн яриа шөнийн сэдэв гэхэд болох юм даа, хүн ихтэй гудамжинд бол. Зарим гудамж шөнөдөө нэг ч хүнгүй. Дээрх ханш ерөнхийдөө дундаж. Доошоо 1000 хүрдэг бололтой. Сайн явбал хямд ч болно гэж "мэргэжилтнүүд" хэлж байна. Үүнээс гадна таксины жолооч их үүрэгтэй. Суусан гийчинд тай массажинд орохыг санал болгон бүсгүйчүүдийн зураг үзүүлнэ. Секс маягийн тай массаж хийлгэхэд 50 ам.доллар. Таван давхар зочид буудлын үүдээр ороход шилэн хоргон дотор 40 орчим хагас нүцгэн хүүхэн телевиз үзээд сууж байна. Хүн ирэхийг хараад өндөлзөн босч, сонгохыг санал болгон биеэ гайхуулах нь элбэг. Эздийнх нь яриагаар бусад орны бүсгүйчүүдээс үйлчилгээ сайтайгаараа тайланд охид алдартай гэнэ. Ямартай ч секс жуулчлал хамгийн өндөр хөгжсөн гэх энэ улсад хаалттай зүйл ховор мэт. Мөн дэлхийд алдартай нөгөө гайхалтай шоу нь хаалга бүрт тоглодог юм байна. Үзэхийн тулд 600 бат төлнө. Гурван давхар хамгаалалт нэвтэрсний эцэст зөвхөн хэтэвчээ л бариад орно. Орсон хойно охид нь ундаа, усны мөнгө нэхээд зүгээр суулгахгүй юм. Тийм ч сайхан гоо үзэсгэлэн тэнд алга. Гол нь эмэгтэй хүний хийж буй үзүүлбэр бөгөөд инээх ч хэцүү, гайхах ч сонин тийм л нэг орчин байна. Гар, хөл, амаа оролцуулахгүйгээр "Тайландад тавтай морил" гэж цаасан дээр бичээд үзэгчдэд хямдхан худалдана. Энэ мэт үзүүлбэрийг Тайландад очсон хүн бүр үзэх нь хэдийнэ жам болжээ. "Универсиад" ба залуучууд Зөвхөн тэмцээн биш хайр дурлал, богинохон хугацааны болзоо бас тэнд байна. Өмнөд Солонгосын сагсчид Японы бүсгүйчүүдийг хоргооно. Орос залуус охидоо бусдаас далдхан харамлана. Иймэрхүү маягтай болзоо бас л 10 хоног үргэлжилсэн. Сүүлийн жил хүрэхгүй хугацааны дотор ноён DZ man гэж дуучин гарч ирээд дэлхийн залуус ямар хөгжим сонсож буйг олноо тунхаглаж эхэлсэн. Үнэхээр дэлхийн залуус түүний хэлсэнчлэн электро хөгжмийг сонгожээ. Тамирчдын тосгонд орой бүр задгай талбайд бүжиг болно. Тэнд л хувцасны хэв маяг, биеийн галбирыг үзэж болохоор юм. Нөгөө тамирчид чинь орой болохоор "диско" хувцсаа өмсөөд зөвхөн электро ая явуулахыг санал болгоно. Ингээд халууныг үл хайхран бүжиглэж, эрх чөлөөг мэдэрч байна. Согтууруулах ундаа, тамхи зэрэг зүйл хаалттай тул тамирчид их л даруухан, эцсийн ая дуусахад тараад л алга болно. Мөн хөл дээр нь гишгэвэл "Уучлаарай, таны хөл дор миний хөл байна. Авч болох уу" гэх маягийн юм хэлж соёлтой зан гаргана. Сонирхолтой нь тэмцээн өндөрлөх үед хувцасны наймаа солилцоо эрс ихэснэ. Мөнгөөр бус зөвхөн хувцсыг хувцсаар гэсэн зарчимтай. Манайхан хөлстэй хувцсаа хүнд өгөхгүй гэж цээрлэнгүй байхад хөрш бразилчууд маань солилцооны гол баатрууд. Мөн мексик тамирчид хөлбөмбөгийн хувцсаа их л тараасан даа. Ер нь бол солих хувцсаа барьж үзээд л шийдийг нь хэлдэг бөгөөд үнэхээр сэтгэлд нь таалагдвал томдсон, багадсан гэх шалтаг хэлэхгүй. Шууд л авч орхидог. Сүүлийн гурван өдөр ажилласан "Change"-ийн зах хүрээгээ тэлж азиудыг хамарлаа. Япончуудын бүх л зүйлс харуудын шуналыг хөдөлгөжээ. Мөн Тайвань, Хонконгийн тамирчид Бразилийн цамцаар юугаа ч солиход бэлэн иржээ. Ингээд эцэст нь Бразил, Япон, Мексикийн хувцас их л эрэгттэй. Сонирхуулахад, Монгол малгай хааяахан харагдаж байлаа. Сураг сонсвол манай хүүхдүүд малгайгаа сольсон бололтой юм. Тийм ч амархан "Change" хийгээгүй бөгөөд "Mongolia" хэмээн мянга магтсан ч "Хятадад үйлдвэрлэв" гэх бичиг нэр хүндийг нь эрс унагадаг байна. Ямартай ч дэлхийн оюутны спортын "Универсиад-2007" наадам амжилттай зохиогдон өндөрлөж, ирсэн гийчдээ үдэж өглөө. 10000 орчим тамирчин нэгэн зэрэг цугларч их хөлийн газар байсан тамирчдын тосгон эзгүйрэв. Монголын шигшээ багийн хувьд Бразил, Польш, Орос, Өмнөд Африк, Хойд Солонгос зэрэг орны тамирчидтай тэмцээн дууссаны дараа хоёр өдөр болсон юм. Хүнээр дүүрдэг хоолны газар эзгүйрээд эвдэрсэн дугуйнууд замаар нэг хөглөрч, нэг л уйтгартай байлаа. Энэ үед багийнхан маань "Сүүлд нь үлдэх муухай юм аа. Уйтгартай байна шүү" хэмээн санаа алдацгааж гэртээ харихын түүс болов. Үнэхээр 10 хоногийн турш хоолны газар, усан санд дайралдаж, унадаг дугуй булаацалдаж өнжсөний хүчинд бараг л андууд болсон доо. Замд дайралдахдаа "Hi Mongolia" гэж танимхайран мэндчилсэн хэдэн өдөр ард хоцорлоо. Баяртай, Бангкок, хоёр жилийн дараа Сербийн Белград хотноо уулзацгаая хэмээн салан одоцгоосон. 
Б.Бадмаа
