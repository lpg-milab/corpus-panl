Д.ЛХААСАМБУУ 

ХОЁРДОХЫН ШУУДАН 

Элс цас хошууран шуурч хотгор гүдгэрийг тэгшлээд зөвхөн бутны толгой сөөвийж харагдана. Дандгаа жолооч дан дугуйтай ГАЗ-63 машинаа эргэж шаравтал мушгиж тэвшин дээрх хэдэн богцтой хэвлэл ойж бууж яваа нь кабин дахь хүнд дуулдана. Өндөр тэвшийг холбосон төмөр гинж шаржигнан хоёр талын банзан суудал чахарна. Энэ өглөө цорын ганц хүнтэй гарсан шуудангийн жолооч сэтгэл тун дундуур бүрсгэр царайлж хажуудах хүн рүүгээ ч хяламхийсэнгүй өчнөөн газар давхижээ. Түүний хажуу дахь нь гэвэл пөөдийсөн зувцаа дээлтэй эрүү амаа том ороолтоор боож жолооч савхин малгай духдуулсан ийм нэгэн хүн бөгөөд жолооч тээр хойно түүний хоёр нүдийг нэгэн удаа хальт харжээ. Эрэгтэй эмэгтэй нь ч мэдэгдсэнгүй. Мэдэхийг ч хүссэнгүй. Дандгаа жолооч хөгжилтэй самбаатайгаараа хэдэн суманд алдаршиж ах дүү болохоос арай наахнуур танилцсан улс бишгүйдээ. Авгай, хүүхнээ болгочих дөхсөн залуу бүсгүй ч зарим суманд бий гэлцэнэ. 
Гэвч хөөрхий Дандгаа энэ удаа юу болсныг бүү мэд, дуугаа хурааж хөмсөг зангиджээ. <<Жаргал>> нэгдлийн төв харагдахад, хажуугийн үл дуугарагч хүн гэнэт шингэн дуугаар, 
- Ахаа хүрээд ирэх нь энэ үү? гэхэд Дандгаа цочиж, тооромзоо нэг нэг гишгэснээ 
- Аа, аа тиймээ. хэмээн тасалданги дуугаар хариулаад жолоогоо мушгитал машин донсолж, хүчтэй сугсаралтад кабины оройг хоёул мөргөв. Мөргөөд эргэж суудалдаа буух үед нөгөө хүний духдуулж тавьсан малгай нь ойчиж Дандгаан хөл доогуур өнхрөв. Дандгаа солгой гараараа авч эзэн өөд сарвайгаад гайхаж бантахдаа, 
- Үгүй ердөө гэчихэв. 
Хашир, энэ удаа тун гэнэджээ. 
Царайлаг нь аргагүй, залуухан охин нүдээрээ доогтойхон инээмсэглэж байв. Холбооны салбарын үүдэнд торойлдон зогсож буй хэдэн хүн жолоочийг тэрхүү охинтой цааш нь юм ярих бололцоогүй болгов. Жолооч дэмий л 
- Ингэхэд дүү охин хэдийд буцах билээ... . гээд буруу харав. 
- Хоёрдохоор 
Хэдэн богцоо бушуу султгаарай, явах минь гэж агдчин байгаа Дандгааг, холбооны хүүхэн шоолж 
- За юу болчих нь энэ вэ, Тогтож хайрла, тоолж авна гайгүй... 
- Юуны чинь тоолох, би тэрүүгээр яах юм бэ. битгий гайхуулаад бай гээд дуугаа өндөр болгохоор нь сандарч тэвдсэний нь үнэмшив. Дандгааг гарч явтал эвлэлийн үүргийн дарга Рэгзэн тааралдаж, хуучин танилын хувьд амар мэндээс эхлээд хэдэн үг солих гэтэл бас ч яарч гараас нь хөтлөн алхав. 
- За найзуухай. Би танайд нэг хөөрхөн амьтан авчирсан. Хөөрхөөн, хөөрхөн 
- Юу вэ, тэр чинь усан гахай юмуу, туулай юмуу мал эмнэлгээс өгүүлээ юу? 
- Огт таасангүй. Бас л овсгоогүй амьтан юм. Чи үзээд гайхна даа, хо хо гэж инээгээд хаалга онгойлготол юу ч байсангүй. Рэгзэн гайхаж 
- Суудлын чинь араар орчихсон юм биш биз? гэсэн чинь 
- Больж доромжил, та нар намайг дэндүүлдэг шүү гээд уурлалаа. 
- Юу вэ? Чи зүгээр ярь л даа, яагаад байгаа юм бэ? гэхэд Дандгаа 
- Хүргээд өгье гэж байхад чинь... царайлаг хүүхнүүд зальтай шүү, яав л гэж дээ хэмээн гуньсан дуугаар амандаа гүвтнэхэд Рэгзэн сая учрыг ойлгоод найзыгаа явж тайтгаруулах арга олсонгүй. 
Дандгаа ч ухасхийж машин дээрээ гарч ууттай сонинг пид пад хийтэл чулуудаж байв. Рэгзэн контор өөдөө алхав. Энэ үед аймгаас ирсэн Тулга хүүхэн сумын зочид буудлын нэгэн өрөөнд замын тоосоо гүвж, үйлчлэгч Хажид дуу алдан, 
- Пээ энэ хүйтэнд яаж явнаа? Охин минь оройн хоол юу захиалах вэ? жаал дулаац, нааш ир, энд суу гэж нөгөө өрөөнөөс хашгиран ярьж, нэр хэн билээ? гээд мөн зав чөлөөнд нь шинэ танилыгаа бүхнээс түрүүн мэдэж авахыг хичээнэ. 
- Гантулга уу? зүгээр Тулга уу? гэж бүр илүү үгэнд дурлан эргүүлж асуухад цаадах нь түсхийтэл инээд алдав. За тэгээд хэний суурьт хэд хонох гэнээ? манай энд чинь эмэгтэй хүн, миний мэдэх л сүүлийн арваад жил ирээгүй. Ерөөсөө эмэгтэй хүнийг энэ хол газар явуулдаг юмуу гэж гайхах баярлах нь үл мэдэгдэнэ. Орилоо тэмээний дуу дуулдаагүй бол Хажид авгай нэг өрөөнөөс нөгөө өрөөнд дуулдтал чанга ярьсаар л байх байлаа. 
Гаднаас орж ирсэн хүний бараагаар Тулга дуу алдан сүйд майд болоход Хажид зуурсан гурилаа салгалгүй гүйн гарч ирээд 
- Хэдүйдээ та чинь, энэ охинтой танилцаатхав. Энэ хэний үр сад вэ? одооны хүүхэд, төрлөө таних биш гэж асуухад Тулга, өвгөнөөс өрсөж: 
- Би эдний хүүхдээс нь ялгалгүй... 
- Ахай мөөн 
- Танай зэргэлдээ суманд ноднин хаваржсан 
- Үгүй ердөө бас, өдий багаасаа ингэж хэвлүү төрх суучих гэж хэмээн шогшров. 
Тулгыг хоол идээд байх зуур Хажид чухам өөрийнхөө хүссэн болгоноо ирсэн өвгөнөөс сэтгэл дүүрэн мэдэж авлаа. Маргааш нь үүрээр шахуу сумын төвийн хэдэн байшингаас цэнхэр утаа олгойдон орой босдог зарим нэг айл яндангаа тон тон хөөлж байхад Хажид өглөөний жаварт хацраа хайруулан хайруулан цан хүүрэг татуулсаар Рэгзэнгийнд хүрч очив. 
- Эвлэлийн үүргийн даргаа, надад нэг ийм санал төрлөө. Тулга гэдэг хөөрхөн бүсгүй ирсээн хэмээн дуу алдсанаа авгай руу нь хяламхийж хөөрхөн ч гэж яахав дээ залуухан л хүүхэн. Тэр охин арван хуруу тэгш төрсөн хүн гэнэ... Мал эмчилдэг, үйл оёдог, дуу дуулдаг, хоол хийдэг, үгүй ядахдаа дээс томчихдог юм гэнэ. Бас усан будгаар зураг зурж чаддаг гэнэ. Номын мөр хөөсөн улс чинь номоо дэлгэвэл уншчихдаг болохоос тийм, аар саар гэр зуурын чимхлүүр ажлыг ер хийдэггүй юм билээ. Би олоон хүнийг мэднэ чухам гэж бардам яриад энэ төвийн залуу хүүхэн харчуудыг цуглуулж үлгэр дууриал авахуулмаар байна. Аргал түүдэг нь номоо мэдэхгүй, ном уншдаг нь аргалаа танихгүй ийм л болчих гээд байхад, ийм бага атлаа чамбай, хэрсүү ухаантай хүмүүстэй уулзаж учирч байвал юу мэдэж сонсохсон билээ гэвэл. 
- За мэдлээ. Хажид гуай гэж Рэгзэнг сая нэг ам нээхэд Хажид санаа нь амраад гарч одов. Тэндээс бага сургууль руу чиглэн алхаж өөрөөсөө зайтай явсан хүнийг Цэдэн захирлаа гэж дуудан даллаж зогсоогоод хөмсөг сормосоо цанттал ярьж зогсов. 


- Эгчээ 
- Өөв 
- Танай нутгийнхан чинь шооч юм уу даа? 
- Үгүй чиш, хэн тэгж байгаа юм бэ? 
- Би 
- Хаанаас даа охин минь, зах зайдуу газарт тэр болгон чам шиг хүн зорьж ирэхгүй юмаа. Ирдэг нэг нь сандруу яаруу цай амсаад хэд гурван үг солиод өнгөрчих юм... манайх чинь чамайг байгаа шиг, ийм гэр дүүрч байсан нь тун ховор оо, малын бэлчээр дагаад хоёулхнаа л нүүнэ. Хөгшин хүнтэй чинь ер нь юу ярих вэ дээ. 
- Би бол хамгийн их дуртай 
- За тэгээд нутгийн багачуул чинь цагаан сараар л нэг гар зөрүүлнэ. Хөөрхий минь өөрснөө ч завгүй юм. Манайд ямар бүсгүй хүүхэд байхыг үзсэн ч юм шиг. Шохоорхож байгаа гэдэг чинь жигтэйхэн гээд инээмсэглэв. Тулгын нүүр улайж 
- Хүн рүү дэндүү их гөлрөөд, эвшээлгэн эвшээлгэн суухыг нь яана гээ. Малгайгаа авахаа ч мэддэггүй юм уу даа, хөлсөө ханцуйгаар шударч уур савссан халуун цайг хамрынхаа үзүүрийг ширтэж байгаад оочихыг нь яана гэж нэрийг нь гаргахгүйгээр нэг залуугийн тухай ярив. 
- Хэлээд өгөх хүн байх биш. Охин минь чи бусдад нь сонирхож дурласны нь зааж өгчихөөд, тэр хүүг л гадуурхаж гэнэ. 
- Ирсэн улс цөмөөрөө яваад өгөхөд, тэр ганцаараа тамхи татан үлддэг шүү дээ. Үг ярихыг огт дуулдаггүй юм шиг гөлийгөөд гутлынхаа түрийг байн байн илээд, хаашаа янзын зуршилтай юм бэ дээ. 
- Цэрэгт яваагүй юм чинь хир шүү дээ. Энэ хоёрдохын шуудангаар аймаг орж малчны сургуульд суух юм гэнэ лээ. Тэгвэл ядаж хүнтэй ярьж зүгширнэ бий хөөрхий. Хэзээ ч чиний дайтай цагааширна даа, нас бас гуч дөхсөн дөө гэхэд Тулга хн гээд битүүхэн санаа алдав. 
Энэ айлд Тулгыг ирнээс хойш чамин тавилаг нэмэгдсэн байлаа. Бөөрөнхий зууван янз бүрийн хэлбэртэй шил сав, гялтгар өнгөтэй, буузны жигнүүр шиг мөртөө дээрээ сэнжтэй сав, хөөрхөн жижиг тун туухайнууд элдэв үнэртэй эм танг нэг харахад сумын эмнэлэг шиг санагдана. Тулга ер зүгээр суухгүй. Хоёр хөгшний сэтгэлийг зовоож 
- Та нар минь л намайг байхад амраад ав л даа гэж хэлдэг ажээ. 
Гэр нь зай орчихсон ч юм шиг. Зэлүүд газар, цомхон сурчихсан энэ хөгшчүүлийн сурсан занг эвдэж, өдөрт тоотой дуугардаг хаалга үүд нь хүртэл олон хөл босго давуулж байлаа. Тулгын эднийд ирсэн сураг, цууг сумын буудлын Хажид авгай сайн тарааж амжжээ. Анх нутгийн харчуул ганц нэгээр цувран ирж шохоорхож хараад буцна. Тэгснээ хүүхэн харчуул цуварч ирээд, яах гэж яваа зорилгоо өөрсдөө эс мэдэж, дэмий Тулгыг гарвал гараад, орвол ороод байхад нь айлын авгай ам нээж нутгийн залуучуудыг нэг ёсны багштай болгож өгчээ. 
Тулга хэмээх хаа хол аймгийн нэг бүсгүй энэ айлыг ингэж цөөхөн хоногийн дотор төвхнүүлэв. 
... Шуудан ирлээ багшаа гэж хэдэн хүүхэд бие биенээсээ өрсөж хэлэх гэж сандарч байхад Цэдэн захирал, Рэгзэн дарга руу нь хэл өгүүлэв. Аанайхан нөгөө Дандгаа жолоочийг давхин ирэхэд холбооны салбарын үүдэнд баахан багачуул хүүхэд зогсож байхын бараанаас баярлав. Энд Дандгаагаас хүндтэй хүн байсангүй. 
-Ай хөө Дандгаа 
- Дандгаа хампаанаа 
- Дандгаа ахаа хэмээн авгайлан дуудуулж, та өнжөөд явна биз дээ гэцгээв. Энэ үг ихэмсэг зангий нь хөдөлгөж, 
- Шуудан саатаж болохгүй ээ гээд хаалга тав хийтэл хаагаад нуруу үүрэн маадгар алхав. Цугласан хүмүүсийн дотор 
- Яагаад ирдэггүй юм бэ? 
- Өнөөдөр л буцна гэж дуулсан даа гэлцэн битүү үг хэлэлцэнэ. Дандгаа яаралгүйгээр шуудангаа тушаачихаад хүмүүс дундуур зүсэн гарч, өөрийг нь үдэх гэж байгаа юм шигээр сэтгэж, кабиндаа орсон хойно гараараа даллана хэмээн санаад хаалгаа онгойлготол манарсан утаан дунд нэг булиа эр сууж байв. Тэр жолоочийн эвгүйд бузгай загнаснаа юм чинээ бодохгүй гэдгэр байгаад нь Дандгааны дургүй хүрч, 
- Чамайг хэн суу гэсэн юм бэ хө хэмээн ширүүхэн дуугарваас нөгөө этгээд огло үсрэн сандарч, 
- Сумын захиргаа гээд өврөөс том түрийвч гаргаж ирэв. Шуудангийн машин аажим хөдөллөө. Тойрсон хүмүүс хамт хөдөлцгөөж, 
- За ашгүй энүүгээр л лав явсангүй. Одоо бүтэн долоо хоног гэцгээн гэр гэрийнхээ зүг баяр хөөртэй алхацгаав. 