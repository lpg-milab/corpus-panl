Дэлхийн эдийн засгийн хямрал хийгээд Монгол

Дэлхийн эдийн засаг дахин нэг шалгалтын өмнө ирээд байна гэж Дэлхийн банкныхан тодорхойлов. Тус байгууллагаас зургаан сар тутамд гаргадаг "Зүүн Ази, Номхон далайн бүс нутгийн эдийн засгийн тойм"-доо тэд АНУ дахь санхүүгийн хямрал Зүүн Азид хэрхэн нөлөөлж буйд анхаарал хандуулжээ.
Дэлхийн банкны Зүүн Ази, Номхон далайн бүс нутгийн тэргүүлэх эдийн засагч Викрам Нэру энэ талаар түнш таван орныхоо төлөөлөгчдөд видео хурлын үеэр ярилаа. АНУ-аас эхлэлтэй үл хөдлөх хөрөнгийн зах зээлийн хямрал ийнхүү дэлхийн эдийн засгийг шалгалтын өмнө аваачаад байгаа хэрэг. Үүний зэрэгцээ улам бүр өсч буй газрын тос болон хүнсний бүтээгдэхүүний үнэ ч нэмэр хандив үзүүлж орхиж. Дээрх хоёр шалтгаанаар америк долларын ханш унаж, дэлхийн худалдаа, эдийн засгийн өсөлтийг удаашруулжээ. "Зүүн Ази энэ байдалд тодорхой хэмжээгээр өртөх нь эргэлзээгүй боловч цаашдаа томоохон хохиролгүйгээр хямралыг зохицуулах боломж байна" гэж Викрам Нэру дүгнэв. Ийм өөдрөг дүгнэлт нь тус бүс нутгийн гадаад валютын нөөц түүхэнд байгаагүй өндөр болж, банкуудын найдваргүй зээл тогтмол буурч, ихэнх Засгийн газрын төсөв ашигтай гарсан зэрэгт үндэслэсэн аж. "Зүүн Азийн эдийн засгийн эрч хүч нь бүс нутаг дотроо болон АНУ-аас бусад зах зээлд ашигтай худалдаа хийж байгаатай холбоотой" гэж Дэлхийн банкны эдийн засагч дүгнэв. АНУ-ын эрэлт хэрэгцээ багасч байгаа ч Зүүн Ази нь зах зээлд гаргаж байгаа экспортын бараагаа төрөлжүүлж, Европ болон бусад хөгжиж буй орон руу гаргах экспортоо нэмснээр дээрх алдагдлыг нөхөж чадна гэж тус байгууллагынхан найджээ. Зүүн Ази ялангуяа Хятад дэлхийн эдийн засгийн "өсөлтийн тулгуур" болж, эдийн засгийн өсөлт нь удааширч буй үйлдвэржсэн орнуудын эсрэг талд тэнцвэрт байдлыг хангаж буйг тэд магтлаа. Гэсэн хэдий ч газрын тос, хүнсний бүтээгдэхүүний үнийн хэт өсөлтөөс үүдэн ядуучуудад дарамт учрахыг Дэлхийн банкны эдийн засагч онцлов. Ядууст чиглэсэн татаас үзүүлэхийг тэд буруушаасангүй. Камбожид гэхэд л ядуу өрхүүддээ буудайн татаас өгсөн агаад өөр бусад оронд ч хүнсний бүтээгдэхүүний татаасыг эмзэг бүлгийнхэндээ олгож эхэлжээ. Харин манай Засгийн газар үнийн өсөлтийг саармагжуулах зорилгоор импортоор бараа оруулж ирж байгаа компаниуд болон үйлдвэрлэгчдэд татаас өгч байгаа. Төсвийн мөнгөнөөс гаргаж буй тэрбум тэрбум төгрөгийн татаас ядууст очих дарамтыг саармагжуулж чадсан уу эсвэл зөвхөн хэдэн том компаниудыг тэтгээд өнгөрсөн үү гэдэг сэдвийг нээлттэй үлдээе. Газрын тос, хүнсний бүтээгдэхүүний үнийн өсөлтөөс хамаараад Зүүн Азийн бараг бүх оронд инфляци (мөнгөний ханшны уналт) нэмэгдэв. Монгол дахь инфляци 2007 онд 15.1 хувь буюу сүүлийн арван жилийн хугацаанд хамгийн өндөр түвшинд хүрсэн аж. Үүний үндсэн шалтгааныг төрийн албан хаагчдын цалин нэмэгдсэн болон зарим гол импортийн барааны үнэ нэмэгдсэнтэй холбон тайлбарлаж байгаа юм. Инфляцийг түр хугацаагаар барихын тулд Засгийн газар үнийг хянах болон захиргааны арга хэмжээ авахад Дэлхийн банк тун ч болгоомжтой хандаж байна. "Ийм арга хэмжээ урт хугацаагаар үргэлжилбэл зах зээлийг маш их хэмжээгээр гажуудуулна" гэж Викрам Нэру дүгнэнэ лээ. Харин Монголын нөхцөлд захиргааны аргаар үнэ барих нь инфляцийг бууруулах гэхээсээ сонгууль угтсан сурталчилгааны өнгө аясыг давхар агуулж буй. Юутай ч "Шатахууны татаасыг ихээр олгох нь төсөвт дарамт учруулах түвшинд хүрээд байгаа"-г Дэлхийн банкныхан түншүүддээ сэрэмжлүүлж байна. Дэлхийн банкны Монгол дахь суурин төлөөлөгчийн газрын эдийн засагч Ш.Алтанцэцэгээс АНУ-аас эхтэй моргейжийн хямрал Монголд өвлөгдөх эсэхийг тодрууллаа. Харин тэр АНУ-ын гэхээсээ Азийн бар орнуудын жишээ дурдахыг илүүд үзэв. Азийн зарим оронд эдийн засаг сайжирсны дараа нүсэр том байшингууд баригдаж эхэлжээ. Байрны эрэлт өндөр байна гэж үзсэн хүмүүс үндсэн хөрөнгөө барилга, байшинд зарцуулсан ч борлуулж чадахгүй болсноос үүдэн хямрал үүсч байсан гэнэ. Монголд ч ийм нөхцөл хоёр, гурван жилийн дараа давтагдаж мэднэ хэмээн мэргэжлийнхэн ярилцдагийг тэр иш татсан юм. 
Б.Янжмаа
