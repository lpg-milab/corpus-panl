№151   (16428)       
1986 оны зургадугаар сарын 25.
ОТОР

<< 1986 он хоёрдугаар хагасдаа шилжин орох гэж байгаатай холбогдон манай орны хөдөлмөрчдийн өмнө туйлын хариуцлагатай зорилт тулгарч байна. Хадлан, намрын ургац хураалтын болон мал аж ахуйн өвлийн бэлтгэлийг хөдөө аж ахуйн нэгдэл, сангийн аж ахуй, тэжээлийн аж ахуй, бригад, тасаг, мал аж ахуйн ферм, суурь, тээврийн бааз бүрт урьд урьдаас илүү зохион байгуулалттай хангаж, бүтээгдэхүүний үрэгдэл, хаягдал, гологдол, үргүй зардал, чирэгдэл гаргах, хугацаа алдах явдалтай эрс шийдвэртэй тэмцвэл зохино >> гэж нөхөр Ж. Батмөнх саяхан сонгогчидтойгоо уулзахдаа хэлсэн билээ. Намын XIX их хурлын дайчин шийдвэрийг хэрэгжүүлэх үйлсийн гараан дээр тохиолдож байгаа цаг үеийн чухал ажлуудыг ийнхүү тодорхойлж нарийвчлан заасан ёсоор мал аж ахуйн тухайд бол одоо отор шиг тулгамдсан хойшлуулшгүй ажил үгүй бөгөөд мал сүргийн тогтвортой өсөлтийг хангах, бүтээгдэхүүний үйлдвэрлэлийг нэмэгдүүлэх найдвартай эх сурвалж нь малын тарга хүч мөн. 

Манай орны нөхцөлд мал сүргийн нөхөн үйлдвэрлэлийг хангаж, нэг малаас авах ашиг шим, бүтээгдэхүүний хэмжээг нэмэгдүүлэх их өгөөжтэй маш хямд, өргөн бололцоотой арга нь малыг оторлон таргалуулах ажил гэдгийг малчин бүр мэдэж байгаа. Гэвч мал оторлуулан таргалуулах ажилд малчид ч, орон нутгийн нам, улс, хөдөө аж ахуйн байгууллагын удирдлагууд ч хуучин сэтгэлгээ, улиг болсон явуургүй аргаар хэлбэрдэн хандаж ирсэн тэр архаг дутагдлыг давтагдахаас сэрэмжлэхийг амьдрал шаардаж байна. Нөхөр Ж. Батмөнхийн хэлсэнчлэн << урьд урьдаас илүү зохион байгуулалттай >> хандах ажил бол малчид юуны түрүүн отор байх ёстой. Малчид дийлэнхдээ отор хийн сурсан мэтээр ноёрхож, цаг агаар, өвс ногооны тааламжтайд найдаж, мал аж ахуйн мэргэжилтэн, удирдах ажилтнууд ч отор зохион байгуулж гаргасан төдийгөөр мэдээ тайлан бичиж, бүх асуудлыг шийдчихсэн мэтээр сэтгэлээ хуурдаг хуучин дутагдлаасаа салах ёстой. 

Одоогоор улсын хэмжээнд оторт гарвал зохих малын дал гаруй хувийг авч мал аж ахуйн суурийн 75, 6 хувь гараад байгаа мэдээтэй боловч энэ ажлын чанар хангалтгүй, ялангуяа Дундговь, Булган, Завхан, Сэлэнгээс бусад аймагт мал оторлолтыг дутуу анхаарч байна. Отор зохион байгуулах аймаг, сумын штаб байгуулж, нэгдсэн төлөвлөгөө, график гарган, их л хөлтэй эхэлдэг боловч нийт сүрэгт үзлэг хийж, шаардлагатайг заазлан түүнийгээ гаж суурилах, тарих, туулгах, урьдчилан сэргийлэх боловсруулалт хийх, өвчтэйг илрүүлэн эмчилгээ тэжээлийн цэгт эмчилж сувилах, жинлэх зэрэг бэлтгэл ажлыг оромддог газар, тийм хариуцлагагүй хүмүүс цөөнгүй байна. 

Мал аж ахуйн бригад, ферм, хэсэг болон малчдад отрын нутгийг хуваарилан, үр өгөөжтэй эдлүүлэх, мал сүргийг бэлчээрт хотлуулах, шөнө хариулж бэлчээрлэх хугацааг уртасгах, богийн сүү сааль, хонины уртын ноосыг отрын нутагт авах зэрэг олон төрлийн арга зам сүвэгчилж малаа таргалуулан, сар бүр малаа жинлэж тооцоотой ажиллаагүй цагт оторт гарсан мөртлөө мал нь тарга тэвээрэг олигтой авч чадахгүй гэдгийг нийтээр анхаарах нь чухал юм. Оторт ор нэр төдий ханддагийн нөлөө нь бэлчээр нутаг, ус, ургамал сайтай хамгийн аймгуудад ч илэрхий байгааг Архангай, Хэнтий зэрэг аймгийн мал аж ахуйд өмнөх жилүүдэд гарсан хохирол харууллаа. Манай малчдын гарын дор байж байгаа бэлэн нөөц бол юуны урьд бэлчээр, ус учраас отрын аргаар түүнийг бүрэн дүүрэн ашиглаж, мал сүрэгт дээд зэргийн тарга хүч авахуулах нь тэдний ажлын шийдвэрлэх бүрэлдэхүүн хэсэг гэдгийг илүү санаж ажиллах ёстой. Отроор малаа таргалуулж чадамгүй буюу энэ ажлыг дутуу дулим, хөнгөн хуудам хийсэн бол мал өсгөнө гэж хоосон ачилж  суух ёс суртахууны эрх хэнд ч байх учиргүй. 

Мал аж ахуйн үйлдвэрлэлийн хувь заяанд шийдвэрлэх ач холбогдолтой мал оторлолт аймаг, орон нутагт жигд биш, урьдын дутагдал Өвөрхангай, Хөвсгөл, Дорноговь, Говь-Алтай зэрэг нэлээд аймагт давтагдах хандлагатай байгаагаас оторт гарвал зохих малын дөнгөж тавиас жар гаруйхан хувь гарчээ. Олонхи аймаг, нэгдэл, сангийн аж ахуйд мал оторлон таргалуулах ажлыг жинхэнэ ёсоор зохион байгуулахын оронд штаб байгуулж, төлөвлөгөө, график баталж, шийдвэр гаргасан, сууриудыг хол, ойр нүүлгэсэн төдийхнөөр ажлаа хязгаарлаж, улирлын сайханд тайвширч, урсгалаар орхидог хуучин зуршил хэвээр байна. Намын их хурал, бусад хурал зөвлөлгөөн дээр арга барилаа өөрчлөн сайжруулах тухай ярьж байсан хүмүүс ч ажил дээрээ хуучин хэвээр үг, ажил зөрж байна. Мал оторлож таргалуулах ажлыг цаг хугацаа алдалгүй шуурхай зохион байгуулж, саалийнхаас бусад бүх төрөл, нас, хүйсний малыг соргог сайн бэлчээрт гаргах, үнээ, гүү, ингэ, бог малын нутаг, бэлчээрийг сайтар судлан тогтоож, ажил хэрэгчээр зохион байгуулах, сүү саалийг богино хугацаанд бэлтгэх, сааж байгаа малыг ч бэлчээр, усаар гачигдуулахгүй тордох ёстой. 

Өдий үед бог малын ноос авах. сүү сааль ашиглах, айраг, сүү, цөцгийн тос бэлтгэх зэрэг ажил давхацдаг боловч тэдгээрийг хооронд нь нягт уялдаатай нэг нь нөгөөдөө саад болохгүй байхаар зохион байгуулах боломж аль ч газар бий. Юуны өмнө ноос авах, сүү сааль ашиглах ажлыг отрын нутагт богино хугацаанд зохион байгуулалттай гүйцэтгэх, бог малын төлийг махлуулахад илүү их санаа тавьж, хурга, ишигтэй хонь ямаанд тарга хүч авахуулахын тулд төлийг нь эрт ялгаж, суурь зохион байгуулах, түүний бэлтгэлийг одооноос хангах. нутаг бэлчээрийг сонгон тогтоож хамгаалах зэрэг иж бүрэн ажил зохиох шаардлагатай юм. Үнээ тугалыг таргалуулах, махлуулах, ер нь тугалын амьдын жин, тарга хүчийг нэмэгдүүлэх даалгаврыг тодорхой өгч, байнга жинлэж, цалинг амьдын жингийн нэмэгдлээр олгодог журам тогтоон мөрдөх, тарга хүч муу авсан, туранхай, давжаа тугалтай үнээг саалинаас хүр чөлөөлөх хүртэл арга хэмжээ авах хэрэгтэй. 

Зун, намрын улиралд малыг хужир шүүгээр хангах нь тарга хүч нэмэгдүүлэх нэг гол сурвалж болдгийг анхаарч, хангайн аймгуудад бол суурь дундын хужрын цэг байгуулах, говийнхон хужиртайдаа найдаж алгуурлалгүй мал хужирлах графиктай ажиллах зэргээр нийт нэгдэл, сангийн аж ахуй, тэжээлийн аж ахуйд мал хужирлах асуудалд хариуцлагатай хандах хэрэгтэй. 

Мал сүргийг бэлчээрээр оторлон таргалуулах ажлыг орон нутагт технологийн талаар удирдан зохион байгуулагч нь мал аж ахуйн мэргэжилтэн байх ёстой учраас тэд суурь бүрийн нутаг бэлчээрийг малын үүлдэр, ашиг шимийн чиглэл, нас хүйсэнд тохируулан, отрыг тал бүрээр анхаарч, улмаар хугацаа алдах, үргүй зардал чирэгдэл гарах, ор нэр болох дутагдлыг таслан зогсоож, оторчдын өдөр тутмын ажиллагааг ажил хэрэгчээр хянаж, зааварчлан, дутагдал, доголдлыг газар дээр нь арилган, шаардлагатай асуудлыг шуурхай шийдвэрлүүлдэг байх ёстой. 

Намын их хурлаас нөөц бололцоог ашиглах талаар дэвшүүлсэн зорилтыг хэрэгжүүлэхэд отроос олох нөөц тэргүүн зэргийн ач холбогдолтой учраас сайн зохион байгуулагдсан отор нь ургац хураахаас дутахгүй том кампанит ажил болж чадсан цагт мах, сүү зэрэг хүн амын хүнсний бүтээгдэхүүн, ноос, ноолуул, арьс шир зэрэг аж үйлдвэрийн чухал түүхий эдийг арвижуулж, намын эдийн засгийн бодлогыг бодит ажил болгох гавшгай үйлсийн хувь заяа мал бүрт дээд зэргийн тарга хүч авахуулах отрын бэлчээр дээр шийдвэрлэгдэхийг нийтээр санаж, бүх бололцоогоо дайчлан ажиллацгаах хэрэгтэй. 

