"САПУ"-гийн шүүх хурал зодооноор дуусав

"Алтжин" компанийн захирал Г.Алтан, "Даян-Өндөр" компанийн гүйцэтгэх захирал Г.Буянжаргал, дэд захирал Н.Ням-Очир, барилгын инженер О.Ариунаа, цахилгааны инженер С.Төмөрбаатар нарт холбогдох хэргийг шүүх анхан шатны хурал хоёр дахь өдрөө Нийслэлийн шүүхийн байранд боллоо.
Шүүх хуралдааны шүүгчээр Чингэлтэй дүүргийн шүүхийн шүүгч Л.Сарангэрэл, Д.Батсуурь, С.Буд нар, улсын яллагчаар Ж.Отгонбаяр оролцов. Хуралдаан 10.00 цагт эхэлж, улсын яллагч хавтаст хэргээс хийсэн дүгнэлт, шүүгдэгчдэд ногдуулсан шийтгэлээ уншиж танилцуулсан юм. Тэрбээр, "Гал цахилгааны утаснаас болж гарсан нь хавтаст хэрэг дэх баримтаар нотлогдож байгаа. Галыг өөр шалтгаанаар гарсан байж болзошгүй хэмээн шалгасан, нотлогдоогүй. Улсын комиссын үнэлгээ хийгдсэн, тогтоогдсон хэмжээгээр хохирлыг гаргуулж олгох нь зүйтэй гэсэн саналыг тавьж байна. 100 хувь хохирлыг барагдуулах нь зүйтэй. Шүүгдэгч нарт ногдуулсан зүйл анги тохирсон гэж үзэж байна. Улсын комисс хүлээж аваагүй барилгыг Г.Алтан, Г.Буянжаргал нар ашиглалтад оруулсан. Галын аюулгүй байдлыг хангах үүргийг биелүүлж ажиллаагүй. 700 гаруй иргэнд 4,6 тэрбум орчим төгрөгийн хохирол учруулсан. Г.Алтанд Эрүүгийн хуулийн 266.2-т зааснаар хоёр жил, 189.2-т зааснаар таван жил, О.Ариунаад мөн хуулийн 174.2-т зааснаар зургаан жил, Н.Ням-Очир, С.Төмөрбаатар нар галын аюулгүй байдлыг хангаагүй тул тус бүрт нь таван жилийн хорих ял ногдуулж байна. Шүүгдэгчид урьдчилан хоригдсон хоноггүй. Мөн шүүгдэгчид 2006 оны зургадугаар сарын 23-ны Өршөөл үзүүлэх тухай хуулийн заалтад хамаарагдаж байгаа" гэлээ. Улсын яллагчийн яллах дүгнэлтийг уншиж танилцуулсны дараа хохирогчдын өмгөөлөгчид, шүүгдэгчийн өмгөөлөгчид яллах дүгнэлтийн талаар хэлэлцүүллээ. Хохирогчдын өмгөөлөгчид санал нэгтэйгээр "Улсын яллагчийн зүйлчилсэн зүйл ангийг зөвтгөсөн.Төрийн байгууллагуудын бичгээр өгсөн даалгаврыг хүлээж авдаггүй. Цахилгаанаас үүдэж гал гарсныг 17 хүний бүрэлдэхүүнтэй дөрвөн баг шинжээчдийн дүгнэлт баталж байгаа. Хохирлыг 100 хувь барагдуулна гэдэгт найдаж байна. 600 гаруй хохирогчийн 300 орчим хүний хохирлыг барагдуулсан. Харин шүүгдэгчийн өмгөөлөгчид "Хэн гал тавьсныг тогтоох ёстой байсан. Камерын бичлэгийг хадгалсан компьютерийн процессор алга болсон. Уг нь цагдаагийн байгууллага битүүмжилж, нотлох баримтаар авсан байх ёстой. Барилгын цахилгааны угсралтыг С.Төмөрбаатар хийсэн. Гэхдээ цахилгааны инженер буруутай гэж үзэх үндэслэлгүй. 18 ширхэгтэй зэс утас, хөнгөн цагаан утасны хооронд цахилгааны эсэргүүцэл үүсч гал гарсан гэсэн байна. Гэхдээ туршиж үзээгүй" гэцгээсэн. Шүүгдэгчийн өмгөөлөгчид хэргийг хэрэгсэхгүй болгох хүсэлтийг шүүх бүрэлдэхүүнд тавьсан. Хэлэлцүүлэг дууссаны дараа шүүгдэгчдийн эцсийн үгийг сонссон юм. Эхлээд Г.Алтан үг хэлэв. Тэрбээр, цагаан цамц, хар мөрөвчтэй өмдтэй байв. "2004 онд барилга манайд шилжиж ирсэн. Зургийн нь дагуу хийгдсэн, 83 хувийн гүйцэтгэлтэй байсан. Барилгын дутуу ажлуудыг захиалж гүйцэтгэсэн. Алдсан хүн арав биш, 15 тамтай байдаг юм байна. Гал гарсан шалтгааныг үнэн зөв тогтоох ёстой байсан. 8,2 тэрбум төгрөгийн хохирол учирсан. Хэргийн газар хангалттай ажиллаагүй. Намайг хохирол барагдуулна гэснээс болсон уу, хоёр хоногийн дараа хэвлэл мэдээллийн хэрэгслээр цахилгааны гэмтлээс болж гал гарчээ гэж цацагдаж эхэлсэн. Цахилгааны холболтоос үүдсэн гал гэдэг тухай ганцхан н.Адъяа мэдүүлсэн байгаа" гэсэн. Түүний үгийг хохирогчид таслан хашгиралдав. Дараа нь шүүгдэгч Н.Ням-Очир, Г.Баянжаргал, О.Ариунаа, С.Төмөрбаатар нар үгээ хэлж, хэргийг хэрэгсэхгүй болгохыг шүүх бүрэлдэхүүнээс хүслээ. Шүүх хуралдаан 14 цаг өнгөрөх орчимд завсарласан. 17 цаг өнгөрч байхад хуралд оролцогсдыг шүүх танхимд орохыг хүслээ. Шүүх бүрэлдэхүүн шийдвэрээ уншив. Л.Сарангэрэл шүүгч "600 гаруй иргэнд 6,6 тэрбум төгрөгийн хохирол учруулсан гэх 107 хавтас хэрэг байна. Шүүгдэгч Г.Алтан, Г.Баянжаргал нарыг албан тушаалаа хэтрүүлсэн хэргээр, "САПУ" худалдааны төвийг ашиглалтад оруулсан, О.Ариунааг чанар муутай барилга хүлээж авсан, Н.Ням-Очир, С.Төмөрбаатар нарт галын аюулгүй байдал хангаагүй гэдэг үндэслэлээр улсын яллагч яллах дүгнэлт оруулсан. 2004 онд "Мон-Уран" компаниас "Даян-Өндөр" худалдан авчээ. Барилгын дутуу байсан ажлын 20 хувийг захиалгаар гүйцэтгүүлсэн нь тогтоогдов. Ажлын комисст барилгыг хүлээлгэж өгөөгүй. Чанаргүй барилга бариулснаас гал гарсан нь тогтоогдохгүй байна. Г.Баянжаргал, Г.Алтан, Н.Ням-Очир, О.Ариунаа, С.Төмөрбаатар нар хэрэгт холбогдогч субъектив болох нь тогтоогдохгүй байна. Шүүгдэгч нарын хэргийг хэрэгсэхгүй болгосугай. Хохирлын хэмжээг тооцоогүй учир хохирогчид иргэний нэхэмжлэл гаргах эрхтэй" гэнгүүт хохирогчид хашгиралдаж эхлэх нь тэр. Хохирогчид "Шүүх больё, болиоч ээ, ичээч, үнэн зөв шүүгээч, худалдагдсан байна, мөнгөтэй хүнд үйлчилдгээ больё, Увсын Сагилынхан больё" хэмээн хашгиралдав. Мөн ууж байсан ундаа, усны сав, идэж байсан зүйлээ шүүх бүрэлдэхүүн болон шүүгдэгчид, өмгөөлөгчид рүү шидэв. Тэднийг цагдаа нар хамгаалсан. Г.Алтангийн хамгаалагч залуус ч сүрхий ажиллаж байна лээ. Бухимдсан хохирогчид суусан сандлаа танхимын гол руу шидэж эхлэв. Шуугиан, бужигнаан үүсч, хашгирч орилсон хохирогчид дайрласаар байсан юм. Нийслэлийн шүүхийнхэн цагдаа нарыг дуудсан бололтой. 30-аад минут болсны дараа арав гаруй цагдаа орж ирсэн. Цагдаа нар хохирогчдыг шүүх танхимын хойд тал руу шахлаа. Эвдэрсэн ширээ сандал танхимын голд овоорчээ. Хуралдаан эхлэхэд олон хохирогч байгаагүй ч шүүхийн эцсийн шийдвэрийг сонсох гэж цугласан тэднийг цагдаа нар танхимаас гаргаж чадсангүй. "Хонгилоор байгаа хохирогчдыг нэг нэгээр нь тэврээд гадагш гарга, зааланд байгааг нь ч адил. Гадагш гаргасан хүмүүсийг буцааж оруулж болохгүй" гэдэг үүргийг станцаар өгч байсан. 
Д.Навчаа
