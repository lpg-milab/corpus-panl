№259    (16849)
1987 оны аравдугаар сарын 29.
БЭЛТГЭЛИЙН БЭЛТГЭЛ

<< Аж үйлдвэрийн гол гол салбарт бүтээгдэхүүний чанарыг сайжруулж социалист орнуудын ижил төстэй үйлдвэрүүдийн бүтээгдэхүүний түвшинд ойртуулах зорилт дэвшүүлэх нь зүйтэй гэж үзэж байна. Үүний хамт хөдөө аж ахуйн болон бусад төрлийн түүхий эдийн чанарыг үндсээр нь сайжруулбал зохино >> гэсэн МАХН-ын XIX их хурлын заалтын биелэлтийг юуны урьд хөнгөн аж үйлдвэрийн болон худалдаа. бэлтгэлийн салбар хэрхэн биелүүлж, бүтээгдэхүүний чанарыг сайжруулах, экспортын эх үүсвэрийг нэмэгдүүлэх, үр ашиг, чанарыг дээшлүүлэх ажлыг яаж зохион байгуулж байгаагаар дүгнэх ёстой. 

Хөнгөн, хүнсний аж үйлдвэрийн ажиллах гол эх булаг малын гаралтай түүхий эд бэлтгэх ажлын талаар Намын Төв Хорооноос хөдөөгийн хөдөлмөрчдөд албан захидал илгээх, бэлтгэлийн үнийг нэмэгдүүлэх зэргээр олон чухал арга хэмжээ авч, үхрийн шир, хонь, ямааны арьс, богийн арьсны чанарын нэгдүгээр зэргийн нэгжид шилжүүлсэн түвшинг 80, адууны ширнийхийг 75-аас доошгүй хувьд хүргэх зорилт дэвшүүлсэн юм. Гэвч өнгөрсөн оны хөлдүү түүхий эд бэлтгэлийн дүнг одоогийн шаардлагын үүднээс цэгнэвэл дээрх зорилтыг үнэн хэрэгтээ нэг ч аймаг хангаж чадаагүй байна. 

Худалдаа, бэлтгэлийн яамны системийн хэмжээнд ямааны арьсны чанарын түвшин тодорхойлсон зорилтоос 811 хувь, адуу, үхрийн шир найман хувь доогуур байгаагийн дотор Сэлэнгэ, Булган, Дорнод, Дорноговь, Сүхбаатар аймгийн нэгдэл, сангийн аж ахуй, бэлтгэлийн байгууллага, иргэдээс тушаасан арьс ширний чанар туйлын хангалтгүй байлаа. Мал маллах, урьдчилан сэргийлэх эмчилгээ хийхээс эхлээд нядлах, өвчих, арьс ширэнд анхан шатны тордолт, чанарын хамгаалалт хийх, хадгалах, тээвэрлэх хүртэлх бүхий л үе шатанд чанарын шаардлага хангахааргүй хуучирч хоцрогдсон арга зонхилсон хэвээр байна. Судалгаанаас үзэхэд хонь, ямааны арьсаар боловсруулсан савхины чанарын зэрэг дугаар бууралтын жар орчим хувь нь амьдын гэмтлээс шалтгаалжээ. Хамгийн ашигтай талбай болох сэрвээ, зоо нурууны хэсэгтээ амьдын гэмтэлтэй арьсаар савхи хийхэд гардаг хаягдлыг бэлэн бүтээгдэхүүнд шилжүүлж тооцоолбол жил бур гуч орчим сая төгрөгийн нөөц алдаж байна. 

Бод, богийг нядлах, өвчих, арьс ширэнд анхан шатны боловсруулалт, чанарын хамгаалалт хийх, хадгалах,  тээвэрлэх ажлын тодорхой технологи одоо болтол байхгүй, ерөнхий заавар журам баримталж байгаа боловч тэрнээ ч хатуу мөрдөхгүй, гагцхүү малыг нядалж арьс, махыг салгах төдийд анхаарч, яаж ийгээд төлөвлөгөө биелүүлэх ахархан бодолд хөтлөгдсөн хэвээрээ байна. Арьс ширийг өсгөх, хөрслөх, өөх халим дагуулах, урах зэрэг гологдол үргэлжлэн гарсан хэвээрээ, түүнийг арилгах арга хэмжээ ярианаас хэтрэхгүй байгаа нь эргээд үйлдвэрлэлд хохирол балаг тарьж байна. Үүнээс болж үхрийн ширээр боловсруулсан хромын 36 хувь, адууны ширээр боловсруулсан хромын бараг гуравны хоёр нь стандарт, чанарын ихээхэн зөрчилтэй байна. Орчин үеийн технологиор ажиллаж байгаа үйлдвэрийн нөхцөлд ч арьс ширний гэмтэл тууштай буурахгүй байна. Улаанбаатар, Дархан, Чойбалсан хот дахь махкомбинат, Улиастай, Сайншанд дахь мах боловсруулах үйлдвэрийн инженер, технологич, удирдах ажилтнууд энэ талаар олигтой дүгнэлт хийсэн юмгүй хэвээр л байна. Орон нутагт мал нядлах, арьс шир давслах зориулалтын байр, халуун хүйтэн ус, давс нунтаглаж бэлтгэх төхөөрөмж, агуулахтай мал нядлах газрын нэг маягийн зураг төсөл боловсруулсан гэх боловч өнөө хэр ажил болгож чадаагүй, өдөрт нядлах малын тоог оновчтой тогтоох, нядалгаанд оролцогч хүмүүсийн хөдөлмөрийг хөнгөвчлөх, ажлыг чанарын үзүүлэлтээр дүгнэх, урамшуулах зэрэг зохион байгуулалтын арга хэмжээг ч бас л шийдвэрлээгүй байгаа нь Худалдаа, бэлтгэлийн яамны бэлтгэлийн асуудал хариуцсан албаны удирдах хариуцлагатан, мэргэжилтнүүд үнэн хэрэг дээрээ намын их хурал, Төв Хорооны удаа дараагийн бүгд хурлын заалтыг ажил болгоход идэвхгүй, удаашралтай хандсаны уршиг юм. 

Арьс, шир цаг улирлын эрхээр хатаж, хөлддөгийг чанарын хамгаалалтын арга мэтээр үздэг хуучирсан сэтгэлгээг өөрчилж түүхий эдийг халуун, хүйтний аль ч үед боловсруулах үйлдвэрлэлийн шаардлагыг хангаж чадахуйц чанартай бэлтгэх боловсронгуй технологи, шинэ техник эзэмшиж бэлтгэлийн ажиллагаанд үйлдвэрийн арга нэвтрүүлэх цаг болжээ. 

Хөлдүү түүхий эд тээвэрлэх тасралтгүй дамжлага зохион байгуулах, хөргүүл, бүхээг, чингэлэгтэй тээврийн хэрэгсэл ашиглах, мал нядлах, түүхий эд боловсруулах ажлыг цахилгаанжуулж, механикжуулах цогцолбор асуудлыг багтаасан техникийн бодлогыг бэлтгэлийн болон үйлдвэрийн газрууд хамтран боловсруулах хэрэгтэй болжээ. 

Арьс шир болон өлөн гэдэс, илэг, савхин хувцас эдлэхүүн экспортын томоохон нэр төрөл учраас тэдгээрийг бэлтгэх ажиллагааг худалдан авагч орнуудын үйлдвэр, технологийн шаардлагын түвшин, стандартын хэмжээнд хүргэх нь өөрийн төдийгүй ах дүү орнуудад үйлдвэрлэлийн үр ашгийг дээшлүүлэхэд ч нөлөөтэй юм. Арьс, шир, өлөн гэдэс чанартай бэлтгэхдээ бид ах дүү орнуудын өмнө хүлээсэн интернационалч үүргээ биелүүлж улс эх орныхоо нэр төрийг өргөнө гэдгээ түүхий эд бэлтгэх ажилд оролцогч ажилчин, мэргэжилтнүүд бүрэн ухамсарлах ёстой. 

Түүхий эд бэлтгэлийн ажилд завсрын шат дамжлага зонхилж байгаагаас ч ихээхэн нөөц алддагийг анхаарч, бэлтгэгчид үйлдвэр баазад шууд тушаах зэрэг зохион байгуулалтыг боловсронгуй болгож шинэчлэх асуудлыг ч холбогдох байгууллагууд ажил хэрэгчээр судлан үзүүштэй байна. 

Арьс шир, хөлдүү түүхий эд бэлтгэлийн уламжлалт ажил эхлэх цаг болж байгаа учраас үйлдвэр, экспортын хэрэгцээ, бүтээгдэхүүний чанарыг хангах урьдач нөхцөлийг бүрдүүлэхэд шаардлагатай арга хэмжээг цаг алдалгүй авч хэрэгжүүлэх талаар орон нутгийн захиргааны болон бэлтгэлийн байгууллагууд, тэдгээрийн ажилтнууд шинэ сэтгэлгээгээр дэвшилт арга барилаар хандах хэрэгтэй байна. 

