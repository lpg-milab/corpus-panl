№237(16200)
1985 ОНЫ АРАВДУГААР САРЫН 2
Ажил хэрэгчээр тайлагная

<< МАХН-ын XIX их хуралд бэлтгэх ажлын салшгүй чухал бүрэлдэхүүн хэсэг болсон намын анхан шатны байгууллагын тайлангийн хурал, намын бага хурал нь намын эгнээг бэхжүүлэх, намын дотоод ардчиллыг хөгжүүлэх, намын байгууллагын зохион байгуулалт, үзэл суртлын болон намаас нийгэм эдийн засгийн процессыг удирдах арга хэлбэрийг боловсронгуй болгох явцад хуримтлагдсан туршлага, ололт, дутагдалд хамтын сэтгэлгээгээр дүгнэлт хийж нийгмийн амьдралд намын удирдах ролийг дээшлүүлэхэд чухал үүрэг гүйцэтгэх ёстой >> гэж Намын анхан Шатны байгууллагын тайлангийн хурал, аймаг, хотын намын ээлжит бага хурлыг хуралдуулах тухай >> тогтоолдоо МАХН-ын Төв Хороо онцлон заалаа. Манай намын хүч чадлын уг сурвалж нь хамтын оюун ухаан, хамтын хүч чармайлт, хамтын шийдвэрт тулгуурлаж байдагт оршино. Хамтын сэтгэлгээний индэр нь намын анхан шатны байгууллагуудын бүх гишүүдийн хурал, тайлан сонгууль, намын бага болоод их хурал билээ. Намын анхан шатны байгууллагын тайлангийн хурал, аймаг, хотын намын бага хурлууд намын дотоод амьдралын амин чухал асуудлууд, тэрчлэн улс орны хөгжлийн ололт амжилт, түүнийг арвижуулах арга зам, урагш давших хөдөлгөөнд саад болох аливаа дутагдлыг илрүүлэн засахад шийдвэрлэх үүрэг гүйцэтгэдэг уламжлалтай билээ. 

Манай намын амьдралын ленинч уламжлал, намын олон талт үйл ажиллагааг улам төгөлдөр боловсронгуй болгох өнөөгийн шаардлагын үүднээс авч үзэхэд намын анхан шатны байгууллагын тайлангийн хурал, намын бага хурал нь үйл ажиллагаандаа тал бүрээс задлан шинжилгээ хийж, зөв оновчтой дүтнэлт гарган, цаашдын зорилтоо тодорхойлох, шүүмжлэл, өөрийн шүүмжлэлийг өрнүүлэн намын хамт олны санал бодлыг өргөнөөр гаргуулан шийдвэр, төлөвлөгөө, баримт бичигтээ ажил хэрэгчээр тусгахад үнэлж баршгүй их ач холбогдолтой үйл явдал юм. Намын амьдралын ийм онцгой чухал үйл явдалд ул суурьтай ажил хэрэгчээр бэлтгэж, ажил хөдөлмөрийн бодитой амжилт гаргадаг нь манай нийт коммунистын нэр төрийн хэрэг байдаг билээ. 

Намын байгууллагын удирдлага зохион байгуулалт, коммунистууд, хөдөлмөрчдийн эх оронч хөдөлмөрийн үр дүнд одоогийн байдлаар 70 гаруй үйлдвэр, аж ахуйн газар 940 гаруй цех, тасаг, бригад, 31 мянга гаруй хүн таван жилийн төлөвлөгөөг хугацааны өмнө биелүүлж VII таван жилийн гавшгайч болоод байна. 

1986 оны хоёр, гуравдугаар сард болох намын анхан шатны байгууллагын тайлангийн хурал, дөрөвдүгээр сарын 25-ны дотор хуралдах аймаг, хотын намын бага хурал нь коммунистууд, намын сонгуульт идэвхтэний хувьд намын бодлого шийдвэрийг биелүүлэхэд хөдөлмөрчин олон түмнийг хэрхэн зохион байГуулж ямар үр дүнд хүрснээ намынхаа өмнө тайлагнах томоохон шалгалт, намын байгууллага нь улс төрийн удирдагчийн үүргээ яаж биелүүлж байгаад Намын хамт олноос үнэлэлт дүгнэлт өгсөн намын хуч, чадал, дайчин чадварын үзлэг болох ёстой гэж МАХН-ын Төв Хорооны тогтоолд заан тэмдэглэжээ. Аймаг, Хотын намын хороод, намын анхан шатны байгууллагууд МАХН-ын Төв Хорооны тогтоолын заалт бүрийг хэрэгжүүлэх ажилд цаг алдалгүй шуурхайлан орж намын их хурал угтсан социалист уралдааныхаа явц, үр дүнд шүүмжлэл дүгнэлттэй шинжилгээ хийж эрчимжүүлэн, тариа хурааж дуусгах, мал аж ахуйн өвлийн бэлтгэлийг шамдан гүйцээх, оны үйлдвэрлэлийн төлөвлөгөөг бүх салбарт бүрэн биелүүлэх удирдлага, зохион байгуулалтын биетэй тодорхой арга хэмжээ авах ёстой. 

МАХН-ын Төв Хорооны тогтоолыг манай коммунистууд халуунаар хүлээн аваад нарийвчлан судалж, тайлангийн болон намын бага хуралд бэлтгэх ажлынхаа удирдамж болгож, өндөр бүтээл гавшгай хөдөлмөрийн зохицтой ажлыг зохион байгуулахаар шамдаж байна. Тайлангийн хурал, намын бага хуралд бэлтгэх нь зөвхөн намын үүрийн товчоо, намын хорооны аппаратын ажил төдий биш харин намын нийт гишүүд, сонгуульт идэвхтэний хамтын оюун билэг, хүч чармайлт, идэвх санаачилгыг нэгтгэн дайчилж төвлөрүүлэн зохион байгуулах улс төрийн их ач холбогдолтой томоохон үйл явдал юм. Намын үүр, хороод тайлангийн болон намын бага хуралд бэлтгэх шуурхай ажлын төлөвлөгөө гаргаж, эдгээр хурлын өмнө намын гишүүдтэй хийх ярилцлагад сайтар бэлтгэх, коммунист бүрийн таван жилийн ажлын үр дүн, манлайллыг нэгбүрчлэн дүгнэх, намын хэсэг, намын зохион байгуулагчдын ажлыг сайжруулах биет арга хэмжээ авч ажил хэрэгчээр тайлангийн болон намын бага хурлуудыг хийх ёстой. 

Долдугаар таван жилийн барианы эцсийн ганц улирал үлдээд байгаа энэ үед амжилтаа бататгаж, дутуугаа гүйцээх, бүх төрлийн нөөц бололцоогоо шавхан дайчилж наймдугаар таван жилийн гарааг далайцтай эхлэх найдвартай суурь дэвсгэр бий болгоход тайлангийн өмнөх олон талт ажил бүрэн чиглэх ёстой. МАХН-ын XIX их хуралд бэлтгэх ажилд төрийн захиргааны болон ҮЭ, ХЗЭ, олон нийтийн бусад бүх байгууллага өөр өөрсдийн шугам чиглэлээр идэвхтэн үйл ажиллагаа өрнүүлж, хөдөлмөрийн хамт олон бүрийн ажилд тодорхой ахиц амжилт гаргах, оюуны болон материаллаг нөхцөл бүрдүүлэх нь чухал юм. 

Тайлангийн болон намын бага хурлын индэр дээрээс ерөнхий тайлан, магтаалын чанартай хоосон гоё үг биш харин ажил хэрэгч, шүүмжлэл дүгнэлттэй, тодорхой санал, асуудал дэвшүүлсэн, зорилтоо шинжлэх ухааны үндэслэлтэйгээр эзний ёсоор тодорхойлсон коммунист хүний зарчимч үгс цуурайтах ёстой, Бүх салбарт ажлын дэвшилт арга барилыг эзэмших, намын гишүүд, боловсон хүчний санаачилга, сахилга, манлайллыг өндөржүүлэх, арвилан хэмнэх, нөөц ашиглах, чанар үр ашиг дээшлүүлэхэд шинэ хүчирхэг түлхэц өгөхүйцээр намын анхан шатны байгууллагын тайлангийн хурал, аймаг, хотын намын ээлжит бага хуралдаа бэлтгэж коммунист бүр амжилт бүтээлээ намдаа ажил хэрэгчээр тайлагная. 

