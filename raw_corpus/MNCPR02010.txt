Ерөнхийлөгч Н.Энхбаярын мөнгө босгодог арга

Нийтлэлч Баабар нэгэнтээ МАХН-ын авлигачдын мөнгө угаах аргуудыг бичихдээ одоогийн Ерөнхийлөгч Н.Энхбаярыг онцолсон байдаг. Уг нийтлэлд дурдахдаа Н.Энхбаяр их сэргэлэн, төр, нийгмийн бүхий л үйл ажиллагаанд хэлсэн хэнд ч хэрэггүй үгээ хүртэл цуглуулж, одоо эмхэтгэж ном болгоод гаргачихлаа. Түүнийгээ өндөр үнээр төр, захиргааны байгууллагуудад шахаж мөнгө олж байна гэж өгүүлсэн. Үүнийг батлах энгийн баримт одоогоос хоёр ч жилийн өмнө үйлдэгджээ. 2006 оны хоёрдугаар сарын 22-нд "NBS" компанийн захирал Н.Баасанжав Монгол Улсын Ерөнхийлөгч эрхэмсэг ноён Н.Энхбаярт танаа хэмээн толгойлсон албан бичигт "Эрхэм Ерөнхийлөгч таны БНСУ-д хэвлүүлсэн зохиол бүтээлийн найман ботийн 1800 багц номыг манай "NBS" компани хариуцан тараан борлуулж дууссаныг баяртай мэдэгдэн хэрхэн түгээснийг танд танилцуулъя" гэжээ. Ингээд төрийн, хувийн хэвшлийн нийлээд 52 газарт 1439 ширхэг ном "шахсан"-ыгаа жагсааж бичсэн байна. Кампанит ажил зохион байгуулж борлуулсан нийт номноос 361 ширхгийг нь бүх сум руу илгээсэн болон бэлэг дурсгалд зориулсан гэж тайлагнажээ. Уг номын борлуулалтын нийт орлого нь 270 сая төгрөг болсон аж. Ерөнхийлөгчийн өөрийнхөө номыг борлуулах ажилд хэрхэн их ач холбогдол өгч, яаж мэргэн арга олсныг нь "NBS" компанийн захирлын тайлан илтгэнэ. Ерөнхийлөгчийн номын борлуулалтыг бүхэл бүтэн компанид хариуцуулж гэрээ үйлдэж байж шүү дээ. Ингэхдээ тухайн үед "Монгол шуудан" компанийн захирлаар ажиллаж байсан Ю.Идэрцогт болон найман ботийн эх бэлтгэлээс эхлээд зарагдах хүртэлх үйл явцыг удирдсан, Ерөнхийлөгчийн итгэмжлэгдсэн төлөөлөгч гэх До.Чулуунбаатар, "NBS" компанийн захирал нар гурван тал гарын үсэг зурж байж.
Дээрх жагсаалт нь төрийн байгууллагууд, төрийн өмчит компаниудын удирдлагууд энэхүү "шахааны ном"-ыг олноор авсныг харуулна. Улсын өмч хөрөнгийг хайр найргүй үрж зардаг явдал газар авсны нэгэн тод жишээ. Нэг бүр нь 150 мянган төгрөгийн үнэтэй номноос "Алтжин" 10, "Витафит" хоёрыг, "Монос" 15, "Ньютел жуулчин" тавыг, "Скайтел" 10, "Бишрэлт" 10, "Таван богд" таван ширхэг гээд хувийн компаниуд авч. Эд ч яахав мөнгөтэй хүн лаагаа иднэ үү, луувангаа иднэ үү өөрийн дур гэгчээр хувийнхаа мөнгөөр сонирхсон юмаа аваа л биз. Харин төрийн байгууллагуудаас Хотын ерөнхий менежер Г.Мөнхбаяр 300 ширхгийг бөөндөн авчээ. Нийт үнэ нь 45 сая төгрөг. Энэ мөнгө лав л тэр үеийн хотын ерөнхий менежер одоогийн НИТХ-ын дарга, МАХН-ын Нийслэлийн намын хорооны даргын халааснаас гараагүй. Нийслэлд утаа, замын түгжрэл зэрэг тулгамдсан асуудал олон. Тэр бүхэнд хөрөнгө санхүүгийн хүрэлцээгүй гэж зовлон тоочдог хотын удирдлага ном авахдаа бол гар татаагүй байна. Бас өөр хэний номыг худалдан авч, хэдий хэмжээний мөнгө цацсан бол гэдэг сонирхолтой асуулт ч араас нь урган гарч ирнэ. Ерөнхий менежер нь 300 г авчихаад байхад НИТХ эхлээд 21 ширхэг, дараа нь дахин 40 ширхэг нийт 61-ийг авч есөн сая 150 мянган төгрөгийн гүйлгээ хийжээ. Нийслэлийн дарга нараас юу дутах билээ гэсэн шиг Хан-Уул дүүрэг 20 номын төлбөрт гурван сая төгрөг шилжүүлсэн байна. Мөн Баянзүрх дүүргийн Засаг даргын Тамгын газар 30 ширхэг ном авч дөрвөн сая 500 мянган төгрөг төлсөн байна. Цаашаа найман боть номыг бөөндөх уралдаан яам агентлагуудаар өрнөжээ. Зам тээвэр, аялал жуулчлалын яам 51 ширхэг ном авч долоон сая 650 мянгыг бэлнээр төлснийг эх сурвалж өгүүлж байгаа юм. Гадаад хэргийн яам ч 15 ном авч. Салбарын яам нь авчихаад байхад л Дипломат байгууллагуудын үйлчилгээ аж ахуйн газар нь дахиад 10-ыг авсан байх юм. Нэг бүрийн нь үнэ 150 мянган төгрөг гэдгийг санаарай. Эрүүл мэндийн яам 50 ширхэг, Үйлдвэр, худалдааны яам 30 ширхгийг авчээ. Агентлагууд бүр ч олныг авсан нь энэхүү жагсаалтад тодоор дурайна. Зэвсэгт хүчний жанжин штаб 90 ширхэг номын төлбөрт 13 сая 500 мянгыг өгчээ. Шүүхийн шийдвэр биелүүлэх ерөнхий газар 40 ширхгийг бөөндсөн байна. Гаалийн ерөнхий газар 52, Хил хамгаалах ерөнхий газар 70, Онцгой байдлын ерөнхий газар (ОБЕГ) 35, Нийслэлийн татварын газар 10 ширхэг гээд ар араасаа уралдан авч гарчээ. Тэдэнд ийм үнэтэй, ханын шүүгээний чимэг болсон ном ямар хэрэгтэй юм бол. Сэлэнгэд "МИ-8"-тай сүйрсэн гал сөнөөгчид сансрын холбооны иридиум утастай байсан бол 15-аас цөөн хүнийг Алтан-Өлгийд оршуулах байсан гэж олон хүн ярьдаг. Гэтэл ОБЕГ-т нэг байтугай гурван ч иридиум утас авчих мөнгөөр тэргүүн комиссар П.Даш нь Ерөнхийлөгчийн номыг худалдан авчээ. Төрийн тэргүүний ном уул, тайгад дэгдсэн түймрийг унтраахгүй, аавын олон хөвгүүдийн амийг аврахгүй. Иридиум утас байсан бол тэдний хэд нь амь үлдэх байсан бол. Хотын мэр Т.Билэгт Ерөнхийлөгчийн Тамгын газрын дарга байхдаа дээрх аж ахуйн нэгж, төрийн байгууллагууд руу утас цохин ном "шахах" ажлын голыг нугалдаг байж. Энэ найман боть ном 500 ширхэг хэвлэгдсэн. Түүний ашиг Ерөнхийлөгчийн хөрөнгө орлогын мэдүүлэгт дурдагдсан эсэх нь сонин. 2006 онд 120 гаруй саяын орлоготой хэмээн Авлигатай тэмцэх газарт (АТГ) мэдүүлж байсан. Өөр орлого байхгүй гэж уг мэдүүлэгт тэмдэглэсэн байсныг олон түмэн сайн мэднэ. Бодвол, АТГ одоо энэ асуудлыг шалгах биз ээ. Ингээд ном худалдан борлуулсан жагсаалтын төгсгөлд "NBS" компани эхний ээлжийн хөрөнгө оруулалтад 50 сая төгрөг гаргасныг дурджээ. Эх сурвалжийн өгүүлснээр "NBS"-ийн нэгэн банкнаас авсан тэрхүү зээлийн мөнгийг номын борлуулалтын кампанит ажлыг хариуцсан До.Чулуунбаатар авч Ерөнхийлөгчийн "Их тэнгэр" дэх гэрт нь хүргэж өгч байсан гэх. "NBS" компанийн захиралд До.Чулуунбаатар өндөр хүчин чадалтай, бага оврын хэвлэх үйлдвэрийг БНСУ-аас оруулж суурилуулж өгнө гэж амласан аж. Тиймээс ч "NBS" компанийн захирал Ерөнхийлөгчид хаягласан албан бичигтээ "Таны бүтээлүүдийн эмхэтгэл ботиудыг тараан дуусмагц бид компанийнхаа 150 м кв талбай бүхий байраа үйлдвэр үйлчилгээний ямар ч зориулалтаар ашиглаж болохоор бүрэн чөлөөлж засвар хийгээд байна..." гэжээ. "NBS"-ийнхэн борлуулсан номын жагсаалтыг гаргаж, үр дүнг танилцуулаад байсан учир нь өнөөх хэвлэх үйлдвэрээ авахаар амлалтыг нь сануулсан бололтой юм. Харин "NBS"-ийн нэхэж сануулсан шаардлага одоо биелсэн болов уу. Эх сурвалжийн өгүүлснээр гурвалсан гэрээндээ зааснаар ном борлуулалтын ашгийн тодорхой хувийг өгөх, дээр нь хэвлэх үйлдвэрээр шагнана хэмээсэн Ерөнхийлөгч "NBS"-ийг хошгируулаад өнгөрсөн байж ч мэдэхээр байна. Ерөнхийлөгч урт шар дээлтэйгээ морь унан авахуулсан хөрөг зургаа дээхнэ үед энд тэнд их шахдаг байсан гэсэн. Ард түмэн, төр засагтаа шахаасаар нийлүүлж ашиг олдог дараагийн эд зүйл нь энэ найман боть ном болжээ. Ерөнхийлөгч Н.Энхбаярын багц боть тус бүр нь 150 мянган төгрөгөөр үнэлэгдсэн. Нэрт нийтлэлч, сэтгүүлч Л.Түдэвийн 30 боть ном тэгэхэд 200 мянган төгрөгийн үнэтэй. Үнэндээ Ерөнхийлөгчийн найман ботийг БНСУ-ын нэгэн бийлэгжүү эмэгтэй үнэ төлбөргүй хэвлэж өгсөн юм билээ. Хэвлэлийн зардал гараагүй номоо олон түмэнд ингэж шахсан хэрэг. Номыг нь хэвлэж өгснийхөө оронд солонгос эмэгтэй Монголд хөрөнгө оруулж бизнес хийхээр тохирсон гэх. Түүнийг ном борлуулах кампанит ажлын гүйцэтгэгчид Ерөнхийлөгчтэй уулзуулна, газар олж өгнө гэх мэт амласаар харин ч нэмж холгон хөрөнгө зардлаар нь үр хүүхэдтэйгээ БНСУ-аар зугаалах мэтээр ашиглажээ. Тэгээд дараа нь таг чиг болж зугтсан гэх мэдээлэл байна. Шороо үмхтэлээ хууртсан солонгос эмэгтэй одоо хүртэл гомдол тээн суудаг гэж дээрх үйл явдлыг гадарлах эх сурвалж өгүүлж байгаа билээ. 
Б.ХАЖИДМАА
