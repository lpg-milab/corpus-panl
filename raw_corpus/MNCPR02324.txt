Монголын зэрлэг амьтдын эмгэнэлт байдал

Бид цагаан зээрийн төллөлтийг судлах ажлаар зүүн аймгуудад явж байлаа. Дорнод аймгийн Матад сумаас баруун хойш орших Эхэн худаг гэдэг газар 40 гаруй мянган зээр төллөхөөр иржээ. 
Хаашаа л харна битүү зээр. Тариан түрүү шиг халиурах хялгана, цэв цэлмэг хөх тэнгэр, шулганалдан жиргэх шувууд, тэгээд л зээр, зээр... . Энэ газраас бид 1980-аад оны сүүл 1990-ээд оны эхээр гурван жил дараалан цагаан зээрийн 600 гаруй янзага барьж тэжээн Завхан аймгийн Дөрвөлжин сумын нутаг Хомын талд онгоцоор тээвэрлэн аваачиж сэргээн нутагшуулж байсан юм. Одоо ч тэр олон зээр хэвээрээ л байна. Аливаа амьтанг үргээж цочоохгүй, тайван байлгавал нэг ирсэн газраа байнга ирж төллөдгийн бодит жишээ энэ. Нэгэн өдөр энэ олон зээрийн цаад захыг үзэх гэж бид бүдэг мөрөөр явж байтал гэнэт өтгөн өвсөн дундаас нэг хярс гарч ирээд л давхидаг юм байна. Эргэн харан давхихдаа бид нар руу биш харин тэнгэр өөд өлийгөөд байх шиг. Гэтэл гэнэт нэгэн бүргэд дээрээс шумбан дайрч машины маань хамрыг мөргөх шахуу нөгөө хярсыг шүүрээд авдаг байгаа. Тэгснээ даасангүй бололтой унагачихлаа. Энэ боломжийг ашиглан нөгөө хярс ум хумгүй зугтан ойролцоох нүх рүү орчихов. Тэр орой аянга цахилгаан дуугарч айхтар салхи гарлаа. Харуй бүрий болж байхад гэнэт цахилгаан цахиж аянга буулаа. Бидний майхнаас 300-гаад метрийн цаана аянганаас гал асаж хээрийн түймэр дэгдлээ. Гэтэл бороо орсонгүй харин салхи улам ширүүсч нөгөө түймрийг бид унтрааж чадсангүй усаа дуусгалаа. Нүдээд ч нэмэр болсонгүй тул майхан сав, машин тэргээ галаас аврахын тулд отог тойрсон өвс ногоог шатааж түймрийг тойрууллаа. Маргааш өглөө босоход эргэн тойрон хар үнс болжээ. Тээр хол нэг том амьтан дэгдэнэ. Дурандаад хартал туулай. Халхлах өвс байхгүй нүцгэн талд том харагддаг юм байна. Тэр өдөр бид олон амьтан үзлээ. Чоно, дорго, хярс, үнэг, туулай, мэрэгчид, хэрээ хүртэл маш том харагдана. Энэ бол 1998 оны зун болсон явдал. Би энд бараг жил болгон ирж судалгаа хийдэг байлаа. Одоо харин байдал эрс өөрчлөгджээ. Сүүлийн хэдэн жил цагаан зээр энд төллөхөө байсан, бусад амьтад ч үзэгдэхээ больжээ. Хэдхэн тарвага Матад уул бараадан байсныг агнаад дуусгалаа. Уншигч танд энэ бүхнийг хүүрнэх нь цаанаа учиртай. Бидний судалгаагаар сүүлийн арваад жил Монгол орны олон зүйл зэрлэг амьтад ховордож тоо толгой нь эрс цөөрлөө. Гол шалтгаан нь хууль бус агнуур буюу бидний ярьдгаар хулгайн ан. Цагаан зээр, халиун буга, монгол бөхөн, аргаль хонь, хүрэн баавгай, баданга хүдэр, монгол тарвага, хулан адуу болон бусад зэрлэг амьтдын тоо толгой юунаас болж, яагаад ингэтлээ цөөрөв, ямар цаашид ямар арга хэмжээ авах ёстой зэрэг судалгааны ажлын үр дүн, санал бодлоо уншигч та бүхэнтэй хуваалцахаар хэлэлцүүлэн тавьж байна. Эдгээр судалгаа нь олон жил дараалан Монголын болон гадаадын эрдэмтэдтэй хамтран хийсэн ажлын үр дүн юм. Монгол орон 1990 он хүртэл ан агнуур, түүхий эдийн бэлтгэл, худалдааг нарийн төлөвлөгөө, журам зааврын дагуу хийж гүйцэтгэж, биелэлтийг чанга хянан тооцож статистик мэдээгээр тайлагнадаг байсан юм. Чөлөөт зах зээлийн эдийн засаг, ардчилсан нийгэмд шилжсэнээр энэ бүхэн мартагдан алга болж ихэнх зүйл агнуурын амьтдын арьс үс, мах, эд эрхтэн сул мөнгө олох, зугаа цэнгээний хэрэгсэл болсны улмаас замбараагүй, агналт газар авч ихэнх зэрлэг амьтдын тоо толгой эрс буурлаа. Халиун буга, цагаан зээр, баданга хүдэр, хүрэн баавгай, татаар бөхөн болон зарим үслэг ан (монгол тарвага, ойн булга г.м.) хулгайн анчдын гол бай болдог байсан бол эдгээрийн тоо толгой цөөрч олдоц ховор болсноор молцог хандгай, бор гөрөөс, тэр бүү хэл бараан хэрэм рүү дайрч эхэллээ. Дараахь зүйлийн зэрлэг амьтдын жишээн дээр өнөөгийн байдал ямар байгааг өгүүлье. Цагаан зээр Төв Азийн унаган амьтан, хэдэн мянгаараа сүрэглэж нүүдэллэн амьдардаг дэлхий дээр үлдсэн цөөхөн тууртны нэг. Бидний судалгаагаар 1997 онд Монгол оронд хоёр сая гаруй цагаан зээр байсан бол 2003 онд нэг сая болтлоо цөөрчээ. Ердөө зургаан жилийн дотор тал хувь нь устлаа. Одоо харин хэд болтлоо цөөрсөн бол? Хятад, Орос хоёрт байхгүйтэй адил болж нэн ховор амьтдын жагсаалт "Улаан ном"-д бичигджээ. Эрт дээр үеэс Монголд зүүнээ Нөмрөгийн уулсаас баруунаа Алтайн уулсын ар, өвөр бэлээр ОХУ-ын Чуйн тал хүрч тал хээр, говь цөлийн өргөн уудам нутагт тархаж байлаа. Харамсалтай нь, сүүлийн 60 гаруй жил баруун аймгуудад агнан хороосоор бараг устаж зөвхөн зүүн аймгуудын тал хээрт цөм сүрэг нь үлджээ. Цагаан зээр болон бусад зэрлэг амьтад чөлөөтэй нэвтрэх гарцгүйгээр Улаанбаатар -Замын-Үүдийн төмөр замыг 1950-иад оны сүүлээр барьсан нь тэдгээр амьтдын баруун тийш нүүдэллэх замыг хааж сүрэг нөхөн сэлбэх үйл явцыг таслан зогсоосон нь тоо толгой цөөрөх нэг шалтгаан болсон юм. Судалгааны дүнд зүүн гурван аймгийн иргэд жилд ойролцоогоор 150 гаруй мянган зээр хууль бусаар агнадаг нь тогтоогджээ. Чойбалсан хотын зах дээр 2001 онд хийсэн судалгаагаар тус хотын иргэд доод тал нь 16 мянган цагаан зээрийн мах хүнсэндээ хэрэглэдэг ба тэр онд Хятадын гаалиар 100 тонн цагаан зээрийн мах оруулахыг зөвшөөрч байжээ. Харин 2000 оноос Байгаль орчны сайдын тушаалаар цагаан зээрийг үйлдвэрлэлийн зориулалтаар агнахыг өнөөг болтол хориглосон байдаг. Үүнээс үзэхэд өнөөдөр Монголд цагаан зээрийг үндсэндээ хууль бус буюу хулгайгаар агнаж байгаа нь тодорхой. Ялангуяа зүүн аймгуудын зам дагуух зоогийн газар, гэр гуанзанд зээрийн махаар хоол хийчихээд ямаа, үхрийн мах гээд зоог барихад та нэг их анзаарахгүй болов уу. Замын-Үүд, Сайншанд, Чойр болон төмөр зам дагуух хот, суурин газрын оршин суугчид болон ер нь цагаан зээр, хулан адуу тархсан нутгийнхан хотод сурч, ажиллаж буй хамаатан садан, хүүхдүүддээ өвлийн идэш нэрээр зээр, хулангийн мах явуулдаг тухай ярьдаг. Тэд бүр гаарч хотын зарим албан газруудаар явж цагаан зээр болон бусад зэрлэг амьтны мах хямдхан зарж захиалга ч авдаг гэнэ. Цагаан зээрийн тоо багасах, тархац нутаг хумигдахад хүний зүгээс нөлөөлж буй хүчин зүйлийн нэг нь дэд бүтцийн хөгжил юм. Цагаан зээр мэтийн байнгын шилжилт хөдөлгөөнд байдаг амьтдын нүүдлийн чиг, давтамж, хэрэгцээ зэргийг орон зай, цаг хугацааны хувьд тооцон авч үзэлгүйгээр шинээр авто зам болон төмөр зам баривал эргээд л нөгөө амьтдын идэшлэх нутаг, бэлчээрлэх орон зай таслагдан хуваагдаж улмаар устан алга болно. Дээр дурдсан гашуун сургамж манайд бэлхнээ байна. Эрчимтэй тавигдаж буй "Мянганы зам", Оюу толгой, Таван толгойг аймгийн төвүүд, Хятадтай холбосон төмөр зам тавигдах нь тодорхой болсон өнөө үед шийдвэр гаргагчид эдгээр дэд бүтцийн асуудлыг хэлэлцэж батлахдаа тухайн нутгийн байгаль орчин, эко-системд эдгээр зам ямар сөрөг нөлөө үзүүлэх, түүнээс яаж сэргийлэх талаар эрдэмтэн судлаач нарынхаа саналыг авдаггүй нь эмгэнэлтэй. Халиун буга ШУА-ийн Биологийн хүрээлэнгийн хөхтөн судлаачдын мэдээгээр манай орны халиун буга 1980-аад оны дундуур 15 аймгийн 139 сумын 500 мянган км 2 нутаг бүхий ой шугуйт газар тархаж, зарим газар модгүй уулсаар ч байршин нийт нөөц нь 140 гаруй мянган толгойд хүрч байв. Харин 2004 оны бидний судалгаагаар дээрх 15 аймгийн нутагт ердөө 8.000-10.000 халиун буга үлджээ. Энэ нь зөвхөн 18 жилийн дотор тоо толгой нь 92 хувиар буурсныг гэрчилнэ! Гол шалтгаан нь нөгөө л хулгайн ан, нөгөөх л ашиг хонжоо. Бугын унасан ясан эвэр түүж германчуудад зарж мөнгө олдог "бизнес-хөдөлгөөн" манайд 1980-аад оноос эхэлж олон байгууллага, хүмүүс "хөөр баяр" болж билээ. Худалдан авагч баячуудын нэг, зэрлэг амьтдын эд эрхтнийг хямдхан авч цаашаа үнэ хүргэн наймаалж баяжсан Германы иргэн монголчуудаас хямдхан авсан бугын эврийн төлбөрт "ес"-ийн мэтийн бараагаар амыг нь таглаж байлаа. Хэтэрхий олон хүн "наймаанд" оролцсоноор нөгөө эвэр нь олдохоо байж сүүлдээ халиун бугыг буудан эврийг нь авч энэхүү сүрлэг амьтны эмгэнэлт хувь тавилан эхэлсэн юм. Ингэж л монголын халиун буга мөхлийн ирмэг дээр ирээд байна. Өнөөдөр халиун буга "Хустай" мэтийн харуул хамгаалал жинхэнэ ёсоороо хэрэгжиж байгаа тусгай хамгаалалтай газарт л цөөхөн тоогоор үлдлээ. Баданга хүдэр Халиун бугаас дутахааргүй өрөвдөлтэй хувь тавилантай амьтны нэг нь хүдэр юм. Эрийг нь гирээ гэдэг ба түүнд бурхнаас эвэр заяагаагүй боловч "заар" гэгч аминд нь хүрдэг эд бий. Манай оронд 1980-аад оны дундуур баданга хүдрийн тоо толгой 44.000 хүрч байжээ. Зах дээр хүдрийн заар наймаалдаг "ченж"-үүдийн дунд 2003 онд явуулсан судалгаанаас үзэхэд сүүлийн 11 жилд 33.000 гирээний заар "дорно дахины ард түмний эмчилгээнд" өндөр үнээр хил давжээ. Жилд дунджаар гурван мянган гирээ устгаж байж гэсэн үг. Одоо зах дээр хүдрийн заарны үнэ тэнгэрт хадсан ч та эрээд олохгүй болов уу. Яагаад гэвэл хүдэр бараг устжээ. Бидний 2006 онд явуулсан судалгаагаар Алтайн зарим уулс, Хангай, Хөвсгөлийн тайгад ердөө 300-гаад хүдэр үлдэж, Хан Хөхийд бүрмөсөн устжээ. Хэнтийн уулсын хүдрийн байдал ямар байгааг хэн ч таашгүй. Яагаад гэвэл Байгаль орчны яамнаас Хэнтийн уулсын хүдрийн нөөцийг тогтоох ажилд амласан мөнгө "олдохгүй" л байна. Аргаль хонь Дэлхийн зэрлэг хонины хамгийн том эвэр, биетэй аргаль хонь манайд байдаг. Тийм ч учраас гадаадын баян анчид манайхаас угалз агнах гэж жил бүр тендерт оролцон хэдэн арван мянган "ногоон" төлж ирдэг байна. Судалгааны мэдээгээр 1975 онд 50 мянган, 1985 онд 60 мянган аргаль хонь манайд бий гэсэн тооцоо гарчээ. Гэтэл Байгаль орчны яамны захиалгаар 2001 онд хийсэн бидний судалгаагаар 13.000-15.000 бодгаль байгааг гаргажээ. Энэ нь 16 жилийн дотор уг зүйл амьтны тоо толгойн 75 хувь нь устсан байгааг харуулж байна. Аргаль хонь Монголын болон Олон улсын "Улаан ном"-д нэн ховор гэж бүртгэгдэж хуулиар агнахыг хориглосон гэх боловч өнөөг хүртэл гадаадын анчдад зөвшөөрлөөр агнагдсан хэвээр. Манай Засгийн газар жилд агнах угалзын тоог 1990-ээд онд 20-50 амьтнаар хязгаарлаж байсан бол сүүлийн жилүүдэд агнах хэмжээг өсгөсөөр 2006 онд 80 угалз агнуулсан байна. Угалз агнуулах зөвшөөрөл авсан компани лицензээ дунджаар 25-50 мянга түүнээс дээш ам.доллараар зардаг. Аргаль хонийг Алтайн уулсаас агнуулах лицензний үнэ 18 мянган ам.доллар, говийн уулсаас агнуулах үнэ 8.000 америк доллар гэсэн хоёр янз байдаг. Энэ нь говийн угалз бие болон эврийн хэмжээ бага байдагтай холбоотой. Ингээд тооцоолоход хичнээн хэмжээний мөнгө улсын төсөвт ордог нь тодорхой. Харин энэ мөнгө аргаль хонийг хамгаалах, түүний тархац нутаг, амьдрах орчныг сайжруулах биотехникийн арга хэмжээ авах, аргаль хонь тархсан орон нутгийн ард түмний амьжиргааны түвшинг дээшлүүлэх, хууль бус агнуурыг таслан зогсоох үйл ажиллагаа явуулах, сурталчлах зэрэг зайлшгүй шаардлагатай менежментийн зүйлд бараг зарцуулагддаггүй гэж хэлж болно. Энэ жил 60 угалз агнуулах зөвшөөрөл аль хэдийнэ батлагдаж компаниудад хуваарилагдан тэд анчдын болон лицензийг худалдан авах өөр компанийн эрэлд морджээ. Хулгайн ан аргаль хонины тоо толгой хорогдоход өнөөдөр хамгийн гол нөлөөтэй. Нутгийн иргэдийн амьжиргааны түвшин дор, бэлэнчлэх сэтгэлгээний гайгаар аргаль хонь хулгайгаар агнаж хүнс ахуйдаа хэрэглэх нь газар авчээ. Үүний хажуугаар угалзын зөвшөөрөлтэй зарим компанийнхан нутгийн иргэдтэй үгсэн хуйвалдаж томоохон эвэртэй угалз урьдчилан агнуулдаг гэнэ. Гадаадын анчин ирж санаанд нь таарсан том эвэртэй угалз таарахгүй ан нь бүтэлгүйтвэл нөгөө эврээ санал болгож хэн хэн нь хэрэгцээгээ хангана. Үүнийг далимдуулж нутгийн иргэд гаарч угалз их хэмжээгээр хулгайгаар устгаж байна. 
Бадамжавын Лхагвасүрэн (PhD.) ШУА-ийн Биологийн хүрээлэнгийн Хөхтний экологийн лабораторийн эрхлэгч 
Үргэлжлэл бий 

