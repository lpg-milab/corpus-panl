№259(16536)     
1986 оны аравдугаар сарын 29.
Анги нэгт ахан дүүсийн бат холбоо

МАХН-ын Төв Хорооны ерөнхий нарийн бичгийн дарга, БНМАУ-ын Ардын их Хурлын Тэргүүлэгчдийн дарга Жамбын Батмөнхийн урилгаар ГНСН-ын Төв Хорооны ерөнхий нарийн бичгийн дарга, БНАГУ-ын Төрийн Зөвлөлийн дарга нөхөр Эрих Хонеккер аравдугаар сарын 25 - 26-нд манай оронд албан ёсоор, найрсгаар айлчлав. Айлчлал МАХН, ГНСН ба БНМАУ, БНАГУ-ын найрамдалт харилцаа үр бүтээлт хамтын ажиллагааг манай хоёр орны хийгээд социалист хамтын нөхөрлөлийн орнуудын эрх ашиг, энх тайвны үйл хэрэг, бодит социализмын мандал бадралын үйлсэд бүрэн төгс нийцүүлэн хөгжүүлэхэд ихээхэн ач холбогдолтой том үйл явдал боллоо гэж монголын коммунистууд, нийт ард түмэн өндөр үнэлж байна. 

МАХН, ГНСН дайчин холбоогоо улам бэхжүүлж, хоёр орны хөгжил дэвшил, ард түмнүүдийн сайн сайхан аж байдлыг улам бүр хангах социализмын нийтлэг зорилгыг хэрэгжүүлэхэд хойшид ч үр бүтээлтэй хамтран ажиллах шийдвэр төгс байгааг санал бодол бүрэн нэгдмэл байдалд болсон манай хоёр орны нам, төрийн тэргүүн нарын хэлэлцээ, уулзалт яриа бүрэн нотлов. Марксизмленинизм, социалист интернационализмын бат тууштай зарчимд тулгуурласан манай найрамдал, хамтын ажиллагааг шинэ агуулгаар баяжуулсан өндөр хэмжээний энэхүү айлчлалын дүн нийгмийн хөгжлийн болон дэлхийн бодлогын бүхий л асуудлаар МАХН, ГНСН-ын бүрэн нэгдмэл үзэл баримтлалыг дахин нотлон тодорхойллоо. 

Ах дүү хоёр орны эдийн засаг, шинжлэх ухаан техникийн хамтын ажиллагаа жилээс жилд амжилттай хөгжиж, БНАГУ-ын техник, эдийн засгийн туслалцаатайгаар байгуулагдсан үйлдвэр, хөдөө аж ахуйн байгууллага нь манай ард түмний аж байдлыг дээшлүүлэх БНМАУ-ын экспортын нөөц боломжийг өргөтгөхөд хандив болж байдаг билээ. БНАГУ-ын өндөр мэргэжилтэн инженер, техникийн ажилтнууд манай орны социалист байгуулалтад идэвхтэн туслалцаж, интернационалч үүргээ нэр төртэй биелүүлж монголын залуучууд БНАГУ-д суралцаж, социалист байгуулалтынх нь ололт амжилттай танилцаж эрдэм мэдлэг, мэргэжил эзэмшин, улс ардын аж ахуйд үр бүтээлтэй хөдөлмөрлөж байгаа нь тус хоёр орны ард түмний бат нягт хамтын ажиллагаа, найрамдал нөхөрлөлийн бодит гэрч мөн. 

Манай орнуудын шалгарсан хувьсгалч, интернационалчид үндэс суурийг нь тавьсан БНМАУ, БНАГУ-ын ард түмний найрамдал, үр бүтээлт хамтын ажиллагаа, ах дүүгийн эв санааны нэгдлийн бат бэх барилдлагаа нь социалист эдийн засгийн интеграцыг цаашид өргөжүүлэн гүнзгийрүүлэх, ЭЗХТЗ-ийн гишүүн орнуудын дээд хэмжээнд болсон эдийн засгийн зөвлөлгөөний шийдвэр, мөн эдгээр орны шинжлэх ухаан техникийн дэвшлийн 2000 он хүртэлх цогцолбор программыг тууштай хэрэгжүүлэхэд БНМАУ, БНАГУ хүч чармайлтаа уялдуулан зохицуулж ажиллах таатай нөхцөл бүрдүүлж байна. Өндөр хэмжээний айлчлалын үеэр гарын үсэг зурсан << БНМАУ, БНАГУ-ын эдийн засаг, шинжлэх ухаан техникийн хамтын ажиллагааг 2000 он хүртэлх хугацаанд хөгжүүлэх урт хугацааны Программ >> тэр цогцолбор зорилтын салшгүй бүрэлдэхүүн хэсэг бөгөөд манай хоёр орны хамтын ажиллагааны үр шимийг дээшлүүлэхэд шинэ түлхэц болно. 

Хоёр орны нам, төрийн тэргүүн нар олон улсын байдлын асуудлаар санал солилцохдоо ЗХУ-ын энхийг эрхэмлэгч бодлого, эрс тууштай чиг шугам, 2000 он гэхэд цөмийн болон үй олноор хөнөөх бусад төрлийн зэвсгийг шатчилан устгах программ зэрэг ЗСБНХУ-ын өргөн цар хүрээтэй саналыг бүрэн дүүрэн дэмжиж байгаагаа илэрхийлэв. Зөвлөлт Холбоот Улсын санал, санаачилгыг хэрэгжүүлснээр цөмийн дайнд сүйрэх аюулаас хүн төрөлхтнийг ангижруулах, олон улсын аюулгүй байдлын бүх талыг хамарсан бат бэх систем бий болгох тулгамдсан асуудлыг үр ашигтай шийдэж чадна гэж МАХН, ГНСН итгэл төгс үзэж байна. 

ЗХУ-ын санаачилгаар ЗХУКН-ын Төв Хорооны ерөнхий нарийн бичгийн дарга М. С. Горбачев АНУ-ын ерөнхийлөгчтэй Рейкьявнкт уулзсан нь дэлхий нийтийн анхаарлыг татсан бөгөөд тэрхүү уулзалт дээр ЗХУын баримталсан байр суурь урьдын адил үнэнхүү бодитой, оновчтой байж, хоёр тал цөмийн зэвсгийн санг эрс хорогдуулах, түүнийг цаашид устгах асуудлаар хэрэг дээрээ тохиролцоонд хүрэх таатай нөхцөл бүрдүүлснийг америкийн тал задлан устгах бодлого баримталсны уршгаар хүн төрөлхтний амин эрх ашигт нийцсэн онцгой гэр боломж хүссэн үр дүнд хүрч чадаагүй боловч ЗХУ уужим сэтгэл гаргаж, хүлээцтэй байр суурь баримталж, эрчимтэй зарчимч бөгөөд уян хатан үйл ажиллагааг Исландын уулзалтын дараа ч үргэлжлүүлэн явуулж байгааг манай хоёр нам, засгийн газар дахин өндөр үнэллээ. 

Ази тивийн энх тайван аюулгүй байдлыг бэхжүүлэхэд оруулж буй БНМАУ-ын хувь нэмэр, бүс нутгийн улсуудын харилцаанд хүч үл хэрэглэх механизм бий болгох тухай БНМАУ-ын саналыг БНАГУ тэрчлэн Европт энх тайван аюулгүй байдлыг бэхжүүлэхэд чиглэсэн БНАГУ-ын баримталж буй энхийг эрхэмлэсэн гадаад бодлого, идэвхтэй үйл ажиллагаа, тухайлбал хэм тэгш, адилхан аюулгүй байх үндсэн дээр нийт нутаг дэвсгэрээ цөмийн зэвсэггүй бүс болгоход бэлэн байгаа тухай мэдэгдэл, Төв Европт химийн зэвсэггүй бүс бий болгох саналыг БНМАУ өндөр үнэлж байгааг айлчлалын бүхий л үйл явц нотлон харуулсанд түүний олон улсын түгээмэл ач холбогдол оршиж байна. 

Манай нам, төрийн тэргүүн нөхөр Ж. Батмөнхийн тодорхойлсончлон энэхүү айлчлал, уламжлалт халуун дотно найрсаг, харилцан бүрэн ойлгосон, санал нэгдмэл байдалд болсон хэлэлцээ нь манай хоёр нам, улс ард түмний найрамдал, нягт хамтын ажиллагааг улам бүр хөгжүүлэн бэхжүүлэх эрмэлзэл дүүрэн байгааг дахин нотоллоо.
