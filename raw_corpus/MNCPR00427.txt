Сайн эссэ бичиж чадвал дээд сургуульд орно

Өөрийн зүгээс үл шалтгаалан дээд сургуульд суралцаж чадахгүй байгаа залуусыг дэмжиж, "Соёлт ертөнц" ассоциациас "Удирдагч залуу-2007" тэтгэлэгт хөтөлбөрийг хоёр дахь жилдээ зохион байгуулах гэж байна.
Өнгөрсөн жил 12 сургуульд 12 залууг шалгаруулж авсан бол энэ жил "Их засаг" их сургууль, "Орхон" дээд сургууль, "Түгээмэл" дээд сургууль гэх мэт хувийн хэвшлийн 25 дээд сургуульд 30 оюутныг шалгаруулж авах юм байна. Ингэхдээ дээд сургуульд суралцах дөрвөн жилийн төлбөрийг бүрэн хариуцах аж. Тэтгэлэгт хамрагдахыг хүссэн залуус нэгдүгээр шатанд өөрийн талаарх дэлгэрэнгүй анкетыг бөглөж, дараагийн шатанд "Миний ирээдүй-миний боломж" сэдэвтэй 800-1000 үгтэй эссэ бичих бөгөөд энэ нь гол шалгуур гэнэ. Хамрагдах хүсэлтэй залуус эссэндээ аль сургуулийн, ямар ангид сурах хүсэлтэй байгаа, тэр ангидаа үнэхээр суралцаж чадна гэсэн нотолгоогоо бичих бөгөөд ямар учраас сурч чадахгүй байгаагаа ч тусгасан байх шаардлагатай юм байна. Бүртгэл энэ сарын 25-нд дуусч, 28-нд шалгарсан залуусыг нийтэд зарлах ажээ. Дашрамд хэлэхэд "Соёлт ертөнц" ассоциаци нь 2003 оноос үйл ажиллагаагаа явуулж эхэлсэн бөгөөд "Шинэ Монголын боловсрол" хэмээх 12 дэд хөтөлбөрийг 2010 он хүртэл хэрэгжүүлэхээр төлөвлөсөн байна. Энэ удаагийн "Залуу удирдагч-2007" нь дээрх хөтөлбөрийн нэг дэд хэсэг гэнэ.
Т.Гэрэлмаа 
