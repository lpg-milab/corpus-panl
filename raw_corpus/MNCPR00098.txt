Байгаль дэлхий хилэгнэлээ

Засгийн газар эмгэнэл илэрхийлэв Монгол Улсын Засгийн газраас 2006 оны дөрөвдүгээр сарын 6-ны өдрийн байгалийн онц аюултай үзэгдэл цасан болон шороон шуурганы улмаас Сүхбаатар, Хэнтий аймагт эрдэнэт хүмүүний амь үрэгдсэнд гүнээ харамсаж тэдний гэр бүл, төрөл төрөгсдөд гүн эмгэнэл илэрхийлсэн байна. 
Засгийн газраас байгалийн гамшгийн хор уршгийг тооцож, арилгах арга хэмжээг яаралтай авахыг мөн цаашид цаг уурын мэдээг байнга судалж, урьдчилан сэргийлэх арга хэмжээ авч ажиллахыг холбогдох байгууллагуудад үүрэг болголоо гэж Засгийн газрын Хэвлэл мэдээллийн албанаас мэдээллээ. Энэ сарын 6-ны өдрөөс 7-нд шилжих шөнө 12 цагийн турш зүүн аймгуудын нутгаар үргэлжилсэн цасан болон шороон шуурга шуурав. Шуурга 20-28 м/сд хүрсэн бөгөөд энэ нь гамшгийн хэмжээний салхи шуурга гэж тодорхойлогддог байна. Үргэлжилсэн шуурга Сүхбаатар, Хэнтий, Дорноговь аймгийн есөн сумыг хамарчээ. Уржигдрын байдлаар аймгуудын хэмжээнд шуурганд уруудан 40 хүн алга болсноос найм нь осгосон байдалтай амь эрсдэж, дөрвөн хүн олдохгүй байгаа тухай мэдээллийг Онцгой байдлын ерөнхий газраас өгч байсан юм. Нас барсан хүмүүсийн хамгийн бага нь 13 настай, ахмад нь 50 настай аж. Нөхцөл байдалтай холбогдуулж эрлийн хэсэг гаргаж ажиллуулан, сураггүй байсан дөрвөн хүнийг олжээ. Алга болоод олдсон хүмүүсийн дийлэнх нь Сүхбаатар аймгаас Хэнтий аймагт отор хийж байсан малчид юм билээ. Одоогоор шуурганд уруудсан болон осгож үхсэн малын тоог бүрэн гаргаагүй байна. Харин урьдчилсан мэдээгээр Сүхбаатар аймгийн Онгон суманд 300 орчим хонь, Уулбаян суманд 200 гаруй адуу хорогдоод байгаа аж. Байгалийн гамшигт үзэгдлээс болж сум суурин газруудын сургууль, захиргаа гээд албан байгууллагуудын дээвэр хууларч, цонх хагаран, холбооны салбаруудын сүлжээ тасарсан аж. Аймгуудад Засаг даргын орлогчоор ахлуулсан ажлын хэсэг гараад байгаа бөгөөд нөхцөл байдалтай холбогдуулан арга хэмжээ авч байгаа тухайгаа холбогдох газарт мэдээлсээр байна. Нас барсан хүмүүсийн ар гэрийнхэнд тусламж дэмжлэг ч үзүүлж байгаа аж. Мөн өчигдөр оройн 19 цагийн байдлаар Ховд аймгийн Дуут, Говь-Алтай аймгийн олон суманд цасан болон шороон шуургатай байгаа мэдээлэл ирсээр байгааг холбогдох албаныхан дамжуулсан. Тэрчлэн өнөөдрөөс эхлэн өнгөрсөн 6-7-ны өдөр зүүн аймгуудад гарсан цаг агаарын гамшигт үзэгдлийн хэмжээнд хүрэх цасан болон шороон шуурга нийт нутгийг хамарч үргэлжлэх талаар Ус цаг уурын орчны шинжилгээний газраас мэдээлж байна. Энэ нь 18-20, 21 м/сд хүрэхийг тогтоожээ. ОБЕГ-аас салхи, шуурга дайрах нутаг дэвсгэрийн малчид, иргэдэд сануулга хүргүүлсээр байгаа аж. 
Б.Хаш

