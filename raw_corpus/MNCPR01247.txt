Говийн сумдаар

Төв, Баянхонгор аймгийн говь хээрийн сумдад зуншлага ямар байна вэ. Энэ жил хур бороо элбэгтэй нааштай сайхан байж сүүлийн хэдэн жилийн ганг тайллаа гэж хөдөөнийхөн өөр хоорондоо ярилцан наадсан.
Гэсэн ч дахиад нэг хоёр өдөр бороо орчихвол... гэсэн хүсэл ч малчдад бий. Наадмын маргааш намар гэдгээр өвөлдөө бэлтгэхэд бас цаг эртдэхээргүй болжээ. Энэ бүх нөхцөл байдалтай танилцахаар Хүнс, хөдөө аж ахуйн сайд Д.Тэрбишдагваар ахлуулсан тус яамны Мал, аж ахуйн хэлтсийн дарга Д.Ганхуяг болон Засгийн газрын Хэрэг эрхлэх газар, Байгаль орчны яам, Сангийн яам, Онцгой байдлын ерөнхий газрын төлөөллөөс бүрдсэн баг дээрх аймгуудад ажиллаад ирэв. Бага оврын трактор өгөөч... Энэ зун Төв аймгийн урд талын Баянцагаан, Баян-Өндөр, Бүрэн сумдад гандуу байна. Ажлын хэсгийнхэн буудаллах айл, багийн төв бүрт ойр орчмын хүмүүс цуглаж. Тэд нэрэлхэж, нуугдалгүй нөхцөл байдлаа тайлбарласан. Баянцагаан суманд гэхэд л үлийн цагаан оготно ихтэй. Эрдэнэсант сумын Тамгын газрын дэргэдэх Байгаль орчны байцаагчийн хэлснийг эс тооцвол бусад суманд нь оготно бэлчээр сүйтгэлээ гэж халагласангүй. Энэ сумдын хаана нь ч урсгал, тогтмол усгүй болжээ. Азаар энэ жил Дундговь аймагт буудсан үүлний сүүлч бололтой бороо энэ нутгуудад зургадугаар сарын 22-ны үед орсноор малчид ёстой нэг гялайжээ. Өмнө нь үүл буудлаа буудлаа л гэдэг харин энэ жилийнх шиг хоёр гурван аймгийн нутгийн малчдад зун авчирсан нь үгүй. Үүл амжилттай буудах мэт жилийн дөрвөн улирал тус бүрт зөвхөн механик аргаар мал аж ахуй эрхэлж дадахгүй бол тэнгэрийн аашийг хэрхэн захирах билээ. Тэгэхээр цаг агаарын ямар ч нөхцөлийг ажирдаггүй аргаар мал аж ахуй эрхлэх хэрэгтэй байгаа гэсэн сайдын үгийг угтаж аваад Баянцагаан сумын малчин санаагаа дэлгэж байна. Түүний багад энэ нутагт тариа ногоо халиурч байсан гэх. Тэрэг техник хөдөлгөж байсан тэрээр ногоо тарихсан хэмээн боддог гэнэ. Бага оврын трактор хүсч, ногоо тарихын тулд худаг хэрэгтэйг ч ярилаа. Баян-Өнжүүл, Бүрэн, Эрдэнэсант гээд бүх л сумдад бага оврын трактор хүссэн хүмүүс. Эрдэнсантын нэгэн мянгат нь хэдэн жилийн өмнө бага оврын трактор оруулж ирж, үр шимийг нь үзсэнээс болж тэр хавийнхныг ёстой нэг өвчин тусгажээ. Баянхонгорынхон ч ялгаагүй. Өнгөрсөн хугацаанд улсын хэмжээнд 700 гаруй бага оврын техник оруулж ирсэн байдаг. Харин зөвхөн өнөө жилд 1000-ыг оруулж ирэхээр хэлэлцэж тохирсон нь биелэлээ олжээ. Дараа жил бүр ч олныг оруулж ирэхээр төлөвлөөд байгаа. Тэдгээрийг аймгуудад хуваарилж, аймгууд цааш нь сумдадаа тараах ёстойг ХХААЯ-наас зохион байгуулжээ. Тэгэхдээ техник бүрийг урт хугацааны зээлээр өгснөөс нийт үнийн тал хувийг чөлөөлж, үлдсэнийг нь харин бэлнээр нэг дор төлүүлэх шаардлага тавьсан юм байна. Тухайлбал, долоон агрегаттай трактор 3,5 сая төгрөгийн өртөгтэй бол малчид хоёр сая орчим төгрөгөөр трактортой болчихно. Энэ нь хадлан бэлтгэх, газар хагалах, борнойдох, цахилгаан гаргах мотор, цахилгаан гагнуур гээд хөдөө шаардлагатай олон шид агуулсан. Юутай ч энэ нутгаар ажилласны үр дүн болгож буудалласан газар бүртээ ямар нэг зүйлийг үлдээнэ гэж сайдын амласнаар Баянцагаан сумынхан томоохон төсөл гаргах даалгавар авч үлдэв. Тэдний ажлын үр дүнг үзэж, тэр хавийн нутагт дэлгэрүүлэх жишиг гаргахын тулд сайд хөрөнгө мөнгөний асуудалд гар татахгүй дэмжиж туслан ажиллахаа амласан. Бид малынхаа бэлчээрийг нөөцөлж чадна Аль ч сумын нутагт худаг ус гаргах гэдэг л хамгийн том зовлон болжээ. Харангадахаа шахсан нөхцөл байдалд "Тогтвортой амьжиргаа" төслийнхөн нэмэр болж ганц нэг худгийг нь сэргээж, зассан. Хамаг юм эзэнгүйдсэн шилжилтийн үед өөрийн биш боллоо хэмээн булж, бусниулж, байшин барилгыг нь тоносон худгуудад төрөөс бодлого хэрэгжүүлээгүй гэвэл бас үгүй. Нэг жилд улсын хэмжээнд гаргахаар төсөвлөсөн хөрөнгөөс энэ жил Бүрэн суманд хоёр худаг тавигдсан юм билээ. Дахиад гурван худаг гаргачихвал 60 мянган га бэлчээрийн талбайг ашигламаар байна гэж Засаг дарга нь хэлэв. Төв аймгийн урд талын сумдад 17-22 орчим метр гүн ухаад гар худаг гаргачихдаг гэх ч Бүрэн суманд заавал гүний худаг гаргахаас нааш устай болох заяагүй гачлантай. Худагтай болгож, бэлчээрээ бүгдийг ашиглах гээд амьдаад байгаа нь бас учиртай. Нутагт нь Дундговь аймгийн олон мянган мал ороод ирнэ. Тэдний анх нүүж ирж байсан цагийг бодвол одоо хэл амаа ололцдог болсон. Тэгээд аль аймгийн ч гэлтгүй хөдөөгийнхний амин зуулга болсон хэдэн малаа өсгөхөд бүгдээрээ нийлээд бэлчээр бэлдэх шаардлагатай болжээ. Олзуурхууштай нь Бүрэн сумынхан жилд 1800 гаруй тн гар тэжээл бэлтгэчихдэг. Өөдлөх айл өнгөнөөсөө гэж тэднийх бусдаасаа арай л хөдөлмөрч, хөдөлгөөнтэй улсууд юм аа. Өвөлжилтийн бэлтгэлээ хангах ажлын хэсэг Засаг даргын нь захирамжаар ажилдаа шуударчээ. 200 сая төгрөгийн хөрөнгө оруулалт шийдэгдсэнээр Бүрэнгийн төрийн байгууллагууд засвар хийсэн. Гэхдээ 1970 онд байгуулагдсан эмнэлгийн шал өмхөрч унаад нөхцөл байдал хэцүү байгаа тул хөрөнгө мөнгө шийдэж өгөөч гэж Сангийн яамны төлөөлөгчид хандав. Энд ойр орчмын таван сумын хүмүүс ирж эмчлүүлдэг аж. Бүрэн суманд ундааны сав, нүүрсний үртэс гээд хог хаягдал байхгүй. Өнгөрсөн жилээс шахмал түлш хийж эхэлжээ. Идэр есийн хүйтэн эхлэхээс өмнө шахмал түлшээ хэрэглээд байх боломжтой юм гэсэн. Налайхаас нүүрс татах зардлаас нь нэлээдийг хэмнээд байгаа гэж Төрийн сангийн дарга эмэгтэй додигорхон сууна лээ. Энэ сумынхан газар тариалангаас хөндий ч танан цагаан эсгий хийдэг. Тэр брэндээ ажлын хэсгийнхэнд бахдангуй сонирхуулсан. Төв аймгийн Баянцагаан сумынхан тэр хавийнхаа хэдэн сумын хэрэгцээнд зориулж тэжээлийн фонд бий болгож өгөөч гэж хүссэн. Энэ талаар Дундговь аймгийнхан ч өмнө холбогдох газруудад санал гаргасан юм байна. Гэтэл Баянхонгор аймгийн тийм сум дундын тэжээлийн төвлөрсөн цэгийг харж хандаж чадахгүй, хурдан буулгаж ав гэж орон нутгийн удирдлагаас шахаж шаардсаар нөөцийг нь татжээ. Нэг газар нь нөөцийн төвлөрсөн цэгтэй болъё гэж байхад нөгөө хэсэгт нь байгаагаа буулгаад нураачихдаг. Ямартай ч бас л "Тогтвортой амьжиргаа" төслийн хүрээнд Төв, Баянхонгорын аль ч сумын малчид бэлчээрийн нөөцөд зориулсан газартаа хашаа хатгаж авах арга хэрэглэдэг болжээ. Цаашид бэлчээрээ нөөцлөхийн тулд хэрхэх ёстой талаар хичээнгүйлэн эрэл хайгуул хийж буй. Хөдөлмөрийн баатар Самдан гуайнд Баянхонгор аймгийн Баян-Өндөр сумын малчин Д.Самдан гуай ямаа өсгөж Хөдөлмөрийн баатар гэх алдар хүртсэн. Тэднийхийг ач зээгээ дагуулсан 13-уулаа отрын нутагтаа байхад нь буулаа. Тавдугаар сарын 10-даар Идрэнгийн нуруунаас гараад л бүтэн сарын турш 400 гаруй км замд нүүдэл хийжээ. Морин жилийн зудаас хойш олигтой зун болсонгүй гэж Самдан баатар ярих ч энэ удаагийн отортоо их л сэтгэл хангалуун байна. Жинст сумын ойролцоо нутагт 80 орчим тэмээ гээд 2300 орчим малтайгаа иржээ. Тэр өдөржин эсгий хийсэн гэж ярьсан. Баатарынх трактор, УАЗ-469, хүргэнийх нь ЗИЛ-130, фурган гээд байхгүй тэрэг техникгүй. Өнгөрсөн хаврын Хөдөлмөрийн баатруудын улсын зөвлөгөөний урилга нэг өдрийн өмнө түүнд хүрчээ. Тэгээд нийслэлийг зорьж чадаагүй ч "Их Монгол 800" жилийн баяр наадмыг амжиж очоод Улаанбаатартаа үзсэн гэж хөөрлөсөн. "Нийслэлчүүд ч соёолонгийн тоосонд л наадчихдаг юм билээ дээ, тэнд ч ёстой түм түчигнэж бум бужигнаж байна лээ..." гэхчлэн хуучиллаа. Өнөө жил Баянлиг сумаас нь Хөдөлмөрийн баатар болсон Ч.Сугар-Очир тэмээчнийгээ ч магтаж амжив. Залуухан хөдөлмөрийн баатар нь ч 640 тэмээнийхээ баяраар нутаг усныхнаа донсолгон наадам хийж баярлуулжээ. Хэн, юу хэлэв? ХХАА-н сайд Д.Тэрбишдагва: Түүний хэлснээр энэ ажлын дүнтэй уялдуулж өвөлжилтийн бэлтгэлийг хангуулах албан даалгавар гаргах аж. Долдугаар сараас эхлэн өвөлжилтийн бэлтгэл хангуулах ажил эхэлсэн нь өмнөх жилүүдийнхээс онцлогтой, илүү үр өгөөжтэй ажил болно гэж үзжээ. Тэрчлэн өнгөрсөн жил явуулсан радио хурал ач холбогдолтой болсон тул өнөө жил л давтах аж. Цаг агаар, зуншлагын хүнд хэцүү нөхцөл байдалтай холбоотойгоор говийн сумдын малчид бусад аймгийн нутагт түрэн ирж байгаатай холбогдуулан говийн бүсийн чиглэлээр тусгай хөтөлбөр гаргаж хөгжүүлбэл ашигтай гэж үзжээ. Нэг аймагт хэдэн тийшээ бэлчээр даган тарж бутарсан малчдад зориулсан бодлогоос илүү малчид хэд хэдэн аймгаас нэг газартаа төвлөрсөн бүс нутагт чиглэсэн бодлого гаргавал илүү үр дүнтэй хэмээн сайд хэлсэн. Энэ удаа говийн сумдаар ажиллахад хүмүүс, малчдын сэтгэлгээ хэрхэн өөрчлөгдсөн талаар тэр онцолсон. Өмнө нь будаа гурил нэхдэг байсан бол одоо тэд тэжээлийн ургамал тарихад шаардагдах техник хэрэгсэл, үр үндэс нэхэх болжээ гэлээ. Хамгийн гол нь тэр бүхнийг тарьж ургуулах аргыг нь тодорхой сургалтаар зааж өгөөч хэмээн хүсч, эрэлхийлж байгаа нь хэний ч санаанд оромгүй амжилт гэж дүгнэсэн. Төв аймгийн Засаг даргын орлогч Н.Цэрэн: Сүүлийн жилүүдэд яригдах болсон багийн дарга нарын асуудлыг шийдэхэд тэдний Тамгийн газрынхан их санаачилга гаргасан тухай тэр танилцуулав. "Багийн сан" гэгчийг байгуулжээ. Учир нь багийн дарга нарын унаагүй гэхчлэн олон асуудал төрийн үйл ажиллагаа иргэдэд хүрэхэд алгуурлах шалтгаан болсоор ирсэн хэмээн үзэж байгаа аж. Тэрхүү санд төвлөрүүлсэн мөнгөөр эхний шатанд багийн дарга нар унаатай болох. Цаашид амжилт бүтээлтэй ажилласан нэгнийгээ шагнаж урамшуулах гэхчлэн ажлын хөшүүрэг болгох арга хэмжээнд сангаас мөнгө зарцуулах ёстой гэж үзсэнийг Төв аймгийнхан их дэмжжээ. Баянхонгор аймгийн Богд сумын малчин Г.Жаргал: Богд сум аймагтаа тэргүүлдэг. Энэ жилд ч тэргүүн байрт үлдэхээр ажиллаж байгаагаа Засаг дарга Д.Ганзориг хэлсэн. Сумын малчин Жаргал ажлын хэсгийнхэнд өөрийн хувийн ажил амьдралаа танилцуулав. Тэрээр 14 га газарт хашаа хийж бэлчээрээ хамгаалжээ. Чулуугаар барьсан хороогоо ахуйдаа хэрэглэнэ. Бас гурван жил дараалан хүнсний ногоо тарьж байгаа. Харин өнөөдөр хүнсний ногоог заавал төв суурин газраас худалдаж авах бус хүн бүр өөрсдөө тариад идчих боломжтой боллоо. Яг үүн шигээ малын тэжээлийн ургамал тарьж хэрэглэж заншмаар байна гэлээ. Түүний хэлснийг дэмжиж аймгийн нь зүгээс тусгай хөтөлбөр гарган нэлээд хэмжээний газарт тэжээлийн ургамал тариулахаар болсон. 
Б.ХАЖИДМАА 

