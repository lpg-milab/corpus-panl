Хол замд хань, ойр замд өмөг түшиг минь байлаа, тэд

Хэдэн жилийн өмнөөс сондгой тоотой саруудад монголчууд сумогоор амьсгалах болж. Телевизийн аль ч сувгаар Японы мэргэжлийн сумо бөхийн барилдаан гарна.
Мэдээжийн хэрэг, дэлгүүр хоршоо гээд үйлчилгээний бүхий л газрууд цэнхэр дэлгэцээ асааж, сумочдын уран барилдааныг шимтэн үзнэ. Бүр таксинд хүртэл FM-ээр сумо бөхийн барилдааныг дамжуулах нь ердийн үзэгдэл. Хэн ч гайхахаа байж дээ. Өнөөх хэдэн монгол сумочдоо хэрхэн зодоглох бол хэмээн сэтгэлээ чилээж суудаг монголчууд нэг л мэдэх нь ээ эл барилдааны дэг жаяг, мэхний хувилбарыг ч гаргуун мэдэх болжээ. Монголд хүү төрвөл бөх болно гэж бэлгэшээдэг байсан нь одоо сумоч болгоно гэдгээр солигдож байх шиг. Дээлтэй болгон барилдаж, дэлтэй болгон нь уралдахаар төрдөг монгол түмнээс нэлээд олон бөх сумод хүч үзэж байгаа. Сумо бөхийг шимтэн үзэгчдийн хувьд эл барилдааныг нүдээр харах боломжийг нууцхан мөрөөдөх. Эл хүсэл нь ч мөдхөн биеллээ олох нь. Японы мэргэжлийн сумо бөхийн холбооноос ирэх наймдугаар сард сумогийн үзүүлэх барилдааныг Монголд зохиохоор болсон юм. Үүнд монголчууд ч, Японы сумо бөхийн холбоо ч багагүй ач холбогдол өгч байгаа. Тэр үед арлын Японыг сонирхох сонирхол монголчуудын дунд бүр ч нэмэгдэх нь дамжиггүй. Тиймээс япончуудын тухай, Япон Монголын ард түмний харилцааны тухай мэдээллийг бид хүргэе хэмээн бодсон юм. Монголчууд бид нөхрийн хуучин нь, нөхөөсний шинэ нь дээр гэдэг. Тэд маань нэгэн насны нөхөр, нимгэн дээлний маань давхарга болж чадсан билүү гэдгийг эргэн харахад хоёр улс дипломат харилцаа тогтоож, найрсаг харилцаад 36 жил болж байгаа юм. Үнэндээ өнгөрсөнд хоёр улсын харилцаа улс төр, эдийн засгийн хүрээнд буюу төрийн дээд шатанд байсан. Харин одоо нийгмийн бүхий л салбарт япон, монгол түмний харилцаа улам бат гүнзгийрсээр... Энэ харилцааны үр шимийг монголчууд өдөр ирэх тусам мэдэрч суугаа. Хамгийн наад захын жишээ гэхэд л монголчуудын хувьд дэлхийн утга зохиолыг ганц цонхоор хардаг цаг хэдийнэ ард хоцорсон. Өнөөдөр гэхэд Монголын нэрт орчуулагч М.Шагдарсүрэн Японы алдарт яруу найраг хайку шүлгийн түүврийг эмхэтгэн орчуулаад хэд хэдэн цувралыг уншигчдын хүртээл болгоод байгаа. Тэгвэл мөдхөн бяцхан үрс маань уран зохиолынхоо хичээл дээр япон ардын үлгэртэй танилцахаар болж. Наран улсын утга зохиолтой танилцах боломжийг Гадаад хэргийн сайд асан Н.Энхболд Японд айлчлахдаа Ерөнхий боловсролын сургуулийн сурах бичигт их Японы ардын үлгэрээс оруулах санал тавьсан байна. Тэр дагуу "Ачийг нь хариулсан тогоруу", "Дэрсэн малгайтай чулуун бурхан" нэртэй япон ардын үлгэрийн эхийг Японы Ерөнхий сайд асан Ж.Койзүми Монголд айлчлахдаа өргөн барьсан юм. Японы Ерөнхий сайд асан Ж.Койзүмигийн Монголд хийсэн төрийн өндөр дээд албан ёсны айлчлал нь япончуудын монголчуудад барьсан хариу нэхээгүй сэтгэлийн цагаан бэлгийнх нь нэг хэсэг байсан юм. Өнгөрсөн хавар Ерөнхий сайд асан М.Энхболд тус улсад айлчлахдаа 800 ширхэг морин хуур бэлэглэсний хариуд япон хэлний толь бичиг өгсөн нь энэ аж. Агтны хариу жилдээ гэж монгол ардын зүйр үгийг батлах мэт япон хэлний сургалттай ерөнхий боловсролын сургуулийн хэрэгцээнд зориулж 800 ширхэг "Монгол-Япон толь бичиг"-ийг бэлэглэсэн юм. Мөн хөдөө орон нутгаас арван аймагт ерөнхий боловсролын сургуулийн хичээлийн болон дотуур байрыг засч тохижуулах төслийг ч эрхэм хүндэт зочин маань гардуулсан удаатай. Их Монгол Улс байгуулагдсаны 800 жилийн ойд зориулж арлын орныхон бидэнд бэлтгэсэн бэлгийн дээж нь эртний Монголын нийслэл болох Хархоринд түүхийн музей барьж өгөхөөр шийдсэн явдал. Уг музейг Японы буцалтгүй тусламжаар барих аж. Музейн төслийг ч бас Ж.Койзүми сан танилцуулсан. Энэ нь Монголын түүх, соёлын дурсгалд оруулж байгаа томоохон хувь нэмэр болох нь гарцаагүй. Япончууд монголчуудын хувьд зовох цагт нь сайн нөхөр болохоо олон зүйл дээр харуулсан. Монгол Улс, монгол түмэн өдгөөгөөс 18 жилийн өмнө социалист нийгмээс ардчилсан нийгмийг сонгож, төвлөрсөн төлөвлөгөөт эдийн засгаас чөлөөт зах зээлд шилжсэн. Шилжилтийн үеийг туулахад бид бүсээ чангалж, хөл дээрээ нугаршгүйгээр бат зогсох даваатай бишгүй л тулсан. Ганц жишээ дурдахад тэр үед монголчууд цахилгааны хязгаарлалт дор амьдарч, хэзээ мөдгүй ертөнцөөс таслагдах аюул нүүрлэж байсан. Энэ үед Япон улс монголчуудыг гал алдах аюулаас гэтэлгэж 1990 онд дөрөвдүгээр цахилгаан станцыг сэргээн засварлах үйл ажиллагааг явуулж, хэвийн ажиллагаатай болгосон. Түүгээр ч зогсохгүй, өдрийн од шиг явдаг нийтийн тээврийн автобусны тоог нэмж, монголчуудыг хөл дүүжлэх унаатай залгуулсан нь эдүгээ ч хотын гудамжаар үүргээ биелүүлж нийслэлчүүдэд үйлчилсээр л байгаа. Энэ мэтчилэн "амь тариагаар амьсгалж байгаа" нийгмийн салбар бүрт тэдний тусламж дэмжлэг Мэнэнгийн тал шиг уужимхан, хүртээлтэй байж ирсэн. Харин одоо тэд монгол хүний хөгжилд илүүтэй анхаарах болсон нь тэдний үзүүлж байгаа тусламж, дэмжлэгийн хандлагаас тодхон байна. Учир нь одоогоор боловсрол, эрүүл мэнд, цэвэр усны хангамж, хүнсний тусламж зэрэгт түлхүү анхаарч, мал аж ахуй, газар тариалан гээд нийгмийн олон салбарт тусламжийн гараа сунгах болжээ. Тэдний энэ мэдрэмж монголчуудыг тэвдэж явахад нь тэвэнгээр тусалж байгаа цагаа, нүдээ олсон хэрэг юм. Нөгөөтэйгүүр, ашигт малтмал, авто зам, тээвэр, холбоо харилцаа, эрчим хүч, аялал жуулчлалын салбарт харилцан ашигтай хамтран ажиллахаа онцолсон удаатай. Тиймээс япончууд Монголын авто зам сайжруулах, нисэх онгоцны буудал барихад дэмжлэг үзүүлэхээ амласан. Монголчуудын сайн мэдэх Японы Жайка, "Өвсний үндэс" хөтөлбөрийн олон арван төслүүд манай нийгмийн бүхий л салбарт үр өгөөжөө өгснийг хэн ч үгүйсгэж чадахгүй ээ. Монголын донор орнуудын дотроос хамгийн олон монгол залуусыг өөрийн оронд дээд боловсролд эзэмшүүлж оюуны хөрөнгө оруулалт тасралтгүй хийж байгаа улс мөн л Япон. Чухам Японд боловсрол эзэмшсэн энэ олон зуун залуус ирээдүйд Монголыг авч явах гол хөшүүрэг байна гэдэгт би лав сэтгүүлчийнхээ хувьд итгэлтэй байдаг. Үнэндээ Монгол Улс шилжилтийн үеийг тусламж дэмжлэггүйгээр туулна гэдэг нь мянгуужингийн үлгэр байв. Тэгвэл донор орнуудаас монголчуудад үзүүлж байгаа нийт тусламжийн 70 хувийг япончууд эзэлсэн байх юм. Зууны 70 хувь гэдэг ямар үзүүлэлт болохыг хэн хүнгүй мэдэх биз. Гэхдээ энэ орны ард түмэн монголчууд бидэнд сэтгэлийн өглөг буяны гараа сунгахдаа хариу нэхэж яваагүй нь маргашгүй үнэн юм. Монгол Улсад болсон цагаан морин жилийн хувьсгалын дараа буюу 1991 онд Японы Ерөнхий сайд Т.Кайфу Монголд анх удаа айлчилж, ардчиллыг дэмжих бодлогоо зарласныг монголчууд мартаагүй. Үүнээс хоёр улсын харилцаа дахин сэргэж, өргөжин тэлэх хөшүүрэг болсон билээ. Тухайлбал, Японы Засгийн газар хөгжлийн албан ёсны тусламждаа манай орныг хамруулж, ардчилсан хувьсгалаас хойш 2004 он хүртэлх байдлаар нэг тэрбум 96 сая ам.долларын зээл, тусламж олгосон. Үүнийг ангилбал, буцалтгүй тусламж 589 сая 75 мянга, эргэн төлөгдөх тусламж 301 сая 50 мянга, техник технологийн хамтын ажиллагаанд 206 сая 750 мянган ам.долларыг тус тус зарцуулсан байна. Түүнчлэн Япон улсын санаачилгаар Монголд хандивлагчдын уулзалтыг 10 удаа зохиосны зэрэгцээ 1991,1992, 1993 оны Их долоогийн уулзалтуудын төгсгөлийн баримт бичгүүдэд Монголын ардчиллыг улс төр, эдийн засгийн талаар дэмжих тухай заалтуудыг оруулж байсан зэргийг дурдаж болох юм. Энэ нь өнөөх япон түмний монгол нөхрөө гэсэн сэтгэл шингэсэн харилцааны нэг тал. Өнгөрсөн нийгэмд тэдний тухай бидний мэдлэг тун нимгэн байлаа. Японыг "Sony"-гоор л төсөөлж байлаа. Түүнчлэн "Говь" ноолуурын үйлдвэрийг барьж өгсөн гэхээс өөрийг хэлж чадахааргүй байсан. Харин өнөөдөр тус улсын тухай наян настай буурлаас, найман настай балчир үрс ч мэдэх болсон билээ. Өнөөх "Говь" компанийг ч япончууд аван, хөрөнгө оруулалт хийн, үйлдвэрлэлээ тэлж байгаа. Энэ мэтчилэн өнөөдөр хоёр орны харилцаа төрийн хэмжээнд хүрээгээ тэлж хувийн хэвшилд ч хүчээ авч байна. Үйлчилгээний салбарт үйл ажиллагаа явуулж байгаа тэд өнөөдөр бүтээн босголтод нэмэр хандиваа өгч эхэллээ. 2006 оныг Япон улс "Монголын жил" болгон зарлаж байсан бол өнгөрсөн жил монголчууд хариу барьж Наран улсыг сурталчлах олон арван арга хэмжээг зохион байгуулж байсан удаатай. Энэ бол хоёр орны ард түмний бие биеэ илүүтэй таньж мэдэх гэсэн чин хүсэл юм. Хоёр улсын хамтын ажиллагаа, найрсаг харилцаа хэрхэн зузаарч байгаа нь өнгөрсөнд Япон, Монгол Улсын Ерөнхий сайдууд нь дөрөвхөн сарын хугацаатай харилцан айлчилж байгаагаас харагдсан гэдэг. Ийнхүү бие биеийнхээ урилгаар богинохон хугацаанд айлчлах нь олон улсын харилцаанд ховор үзэгдэлд тооцогддог аж. Монгол, япончуудын харилцаа өргөжсөөр... Хоёр орны ард түмний нөхөрлөл хол замд хань, ойр замд өмөг түшиг байсныг цаг хугацаа харуулсаар байна. 
Б.ДОРНО 
