Р.ГАНБАТ

ХАДЛАНГИЙН ОРОСУУД

       Мандал сумын худалдаа бэлтгэлийн ангийн агент Ломбо өвгөн Хараа орох болов. Гүйлгээнийхээ мөнгийг банкинд аваачиж тушаах, зарагдсан архины шил, чихэр, бэчээний хайрцаг сав тэргүүтнийг ангидаа аваачиж тушаах байлаа.
      Адуун дунд жаргаж явсан алаг морио урьд орой нь Яринпилаараа бариулан ирээд хашаандаа уячихсан. Сумын агентын манаач хэмээх "өндөр" албан тушаалтай, хөдөө энэ уулын мухартаа бол хоёр зуун жаран төгрөгний товхийсэн цалинтай. Яринпил нь ангид тушаах сул шуудай сав, архины хоосон шил, чихэр бэчээний хайрцаг тэргүүтнийг урд орой нь тэргэнд нь ачиж, замын донсолгоонд алдуурч унагахгүйгээр даруулж уясан тул морио хөллөөд л явахад бэлэн болсон байлаа.
      Ломбо өвгөн хоймортоо сууж хөгшнийхөө хийж өгсөн халуун цайг сияан аяганаас оочилж суухдаа чанасан маханд ам хүрсэнгүй.
      -  Хөгшөөн! гэж өвгөний дуугарахад эмгэн нь орныхоо гудасны арыг сөхөн баахан түлхүүр харжигнуулан гаргаж ирээд суугаа чигээрээ хойморын авдар луугаа мөлхөв. Тэгээд хоймрыг  нь бүтэн эзэлсэн том хүрэн авдрынхан  баруун хойд буланг ухаж боодолтой юм гаргаж ирлээ.
      - Толгойлсон юмуу? Хөгшөөн,
      - Толгойлсоон. Толгойлсон. Хараа ороод хамгийн түрүүнд банканд очиж мөнгөө тушаагаарай ... Архи мархи авчрах юм бол ногоон Сандагийнхаар битгий дайраарай! Та хоёр л болсон хойно ... Морь тэрэгнээсээ унах вий ... Өвгөн дуугарсангүй. Хөгшнийхөө өгсөн боодолтой мөнгийг өвөртөлж бүүр цааш нь чихэн суган дороо аваачив.

    - Наана чинь тавин мянган төгрөг байгаа шүү! Кассанд өгөхдөө арав арваар нь цувуулж өгөөрэй! гэж хөгшин нэмж зааварчилав.
    - Тэгэлгүй яахав. Харин буцахдаа Сандагийнхаар орноо. Хоёулаа хэдэн өвс маажихаа бодохгүй бол болохгүй нь... Хашир өвгөн ч юм бодож л суугаа ...
    - Дараа л орохгүй юу ... Хүү алга л даа. Амралтыг нь өгөхгүй байгаа юм байлгүй. Хүү ирвэл ноднингийнх шиг хадлангийн оросууд дээр очвол Беларусь трактор хоёр өдөр тавиулна л даа.
      - Тийм ээ. Харин чи сайн юм сануулав байна. Хүүтэй хүүгүй би өөрөө очсон ч болно. Би ч бас ганц нэг үг мэдэхтэйгээ шүү ... Учраа олж л таараа. Тэд ойр хавьд харагдахгүй байна. Тэнгэр сайхан болохоор хүүхдүүд өдөр шөнөгүй шудраад байна л даа. Ах нар ажил хийхдээ ямар амрана барина гэх
биш...
      - За яршиг гэм. Чи хөгшин юм байж тэр хүүхдүүдтэй нийлж бас ууна. Хүний ажилд садаа болоод яахав...
     - Хүүхдүүдтэй нь ч юу юм бэ... Даргыг нь ирэхэд л тэгээ биз дээ ... Тэр хүүхдүүд чинь журамтай Энд томилолтоор яваа болохоороо архи дарс авгай хүүхэн гэж гүйлддэггүй юм. Дарга нь л намайг "Дед" "Дед" гэж дайлаад байхад чинь би хүний юм уучихаад хөсрий царайлаад суух юмуу? Насандаа тэгж гуйлгачин царайлж явсангүй! гэж өвгөн эгдүүцэв.
     - Хадах өвснийхөө үнэ хөлсийг төлөөд тэр холоос норм төлөвлөгөөтэйгөө ирсэн улс гэх чинь билээ. Ямар чиний өвс хадах гэж ирсэн биш. Сандаг та хоёр алаг морьтойгоо гурвуулаа жаахан юм аваад болоод л байдаг. Дийлмээргүй бол хоёр хүүгээ дуудацгаахгүй юу!
     - Манай нөхөр ч ажилд муу л даа. Харин Сандагийн Чулуунаа ирвэл ч хадууртай Беларусь л гэсэн үг. Ёстой шудруулаад өгнө дөө.
     - За нарны голтойд явж үз! Мах шөл идэхгүй юмуу... Тэгээд замд гараад өлсөнө дөө. Охиныхоороо ороод хоол хийлгэж идэх юмуу?
     - Хн. Тэдний дүлий плиткэ харж тэнэг юм шиг гөлийж сууснаас багзаалын эрэстраанд ороод ногоотой шөл иднээ ... 3а өлсөж үхэв л гэж ...
     - Улсын мөнгийг л хамгийн түрүүн тушааж үзээрэй! Яринпил морийг нь хөллөсөн байлаа. Тэгээд морь тэргийг нь хашаанаас гаргахдаа:
     - Өвгөөн хоёулаа явах уу? Ханиндаа гангар гунгар гэж явах нь зүгээр биш үү? Тэгээд ч сайн эрсүүд уруу татахгүй. Намайг .явахад ч харин гонжийнжоо шүү дээ! гэж Яринпил хэлэв,
     - За чи бас юу болчихоов. Манай хөгшин шиг манаж цагдах нь уу? Жар хүрч байж хүнд уруу татагдана гэж юу байсан юм. Чам шиг янхигар ийм том ястай юмыг суулгачихаар энэ халуунд морины зовлон болно. Харин хадуур ирлэж бай! Энэ өвөл танай хэдэн үнээ чинь мацаг барихгүй юм байгаа биз дээ? гэж өвгөн халгаасангүй.

     Худалдаа бэлтгэлийн анги төмөр замын урд талд байх. Өвгөн Ширхэнцэгийн араар гарч ирээд төмөр замын хажуугаар нь гарман дээр ирээд гайхан мориныхоо амыг татав. "Ер нь банк хаах ч бас болоогүй байна. Энэ муусайн хоосон лонхнууд харжигнаад яршигтай юм. Бушуухан Михлайд аваачаад тушаачихъя. Ямар их бараа авах биш Дараа л Тарнийн амралтын Бямбасүрэн жолоочтой ирээд гурил будаа ахиухан авах юм чинь!" гэж өвгөн бодоод төмөр замын урд руу Спирт заводын өмнүүр орсон замаар орон шогшуулав. Өвгөний өвөрт баадантай мөнгө түнтэгнэж, ард нь хоосон шил харжигнаж, бас ч нар баруунаа ташсан тул яарах хэрэгтэй байлаа.
      Худалдаа бэлтгэлийн ангийн хашаанд хотын олон машин ирчихсэн бараа буулгаж байлаа. Агентуудад бараа өгдөг, сав суулга, түүхий эдийг нь авдаг зарим нь "Орос Михлай" гэдэг, зарим нь "Улаан Михлай" ч гэдэг өндөр шар нөхөр нь их л завгүй байгаа харагдав. Ломбо өвгөний хэдэн шуудай сав, гурван хайрцаг шилийг авахтай мантай данс падаан болсон албаны сүрхий амьтан агуулахад орж байгаа ширхэг чүдэнзний толгойг ч долоож үзэх нь халаг нягтлаж тулган хүлээж авч байлаа.
:       - Ломбо гуай! Та охиныдоо очиж цай цүй уугаад ир! Намайг харж байгаа биз дээ...
       - Цай уух цаг алгаа. Гурван авдар шил гучин хэдэн шуудай л тушаамаар байна. Бас чихэр ёотонгийн ганц нэг авдар байна...
       - Яах ч арга алга. Хотын жолооч нарын барааг хурдан хүлээж авахгүй бол муу нөхрийг чинь барьж аваад балбаж мэдэх улс. Нүд салгавал бас лоосуутай! гээд улаан Михлай нярав хөдөлсөнгүй.

      Энэ Хараа бас хэцүү шүү. Төмөр замаар тэг дундуураа хуваагдчихсан. Хотоо хойд өмнөд болгож хуваасан төмөр замын гарц нь хотынхоо хоёр талд. Банк орж мөнгөө тушаая гэж замын хойно гарна гэхээр тээр баруун захад байх Дууш уулын өврийн нүхэн гармаар гарах болно. Эсвэл эргэж буцаад тээр зүүнтээхи Ширхэнцэгийнхээ арын гармаар гарна. Морь тэргээ ангийн хашаанд орхиод явган таваргаж бас болно л доо. Тэгвэл эгнэж зогссон аль нь хэзээ хөдлөх гэж байгааг мэдэхийн аргагүй олон богооны цуваа доогуур нүдээ аниад мөлхөх болно. Хөгшин хүний өвдөг нугарч өгөхгүй, эсвэл богооны тос, тоос шороотой холилдон богоон доогуур мөлхмөр аядаж байтал үе мөчөөр нь хатгах ч юмуу, гай болоод шөрмөс татчихвал галт тэрэгний урт цуваа гэнэт тар нярхийн хөдөлбөл хашгираад хашгираад тэр урт цувааны толгойд байгаа жолооч нь байтугай шар дарцаг барьсан хүн нь ч сонсохгүй, богооны том том ган дугуйнууд нь мах хамбинаатын махны машины эргэдэг заазуур шиг муу өвгөнийг яс ч үлдээлгүй хэрчээд хаячихна. Өвгөн ч дүүрч заазлагдах болсон амьтан гэж бодоход нөгөө тавин мянган төгрөг яах билээ. Нил улаан цус болсон цаасны хэрчлээс болох байх даа. Улсыг тэгж хохироож болохгүй ээ!
     Гарц бэдэрч хот тойрохоосоо өвгөн залхуурсангүй. Харин энэ халуунд нааш цааш нь холхиулахаасаа алаг морио л хайрлаж байлаа. Тэгээд яана гэхэв агуулахын том саравчны сүүдэрт морио авчирч баганаас нь уяад өөрөө дэргэд нь суун "Белемор" хэмээх пүүшиг гаргаж асаав. Ярьж хөөрч амьтан хүн элбэж шоглочихмоор таних хүн ч ойр хавьд алга.  Багзаалын гуанзанд очиж ногоотой шөл уух ч өнгөрлөө бололтой. Өвгөн өглөө босоод юм иддэггүй, бага үдийн хэрд л сайн хооллодог болохоороо жигтэйхэн өлсөж байлаа.
      Ангийн ачигч гэж чөргөр хоёр залуу барилдахаасаа таахалзана гэгчээр цамцаа тайлаад хаячихсан нүцгэн цээж гарган их ажил хийж байгаа сүрийг үзүүлэвч ганц ганц л шуудай гурил үүрэн шоргоолж шиг гүйлдэнэ.
     "Жаахан залуусан бол энэ хоёрт үзүүлэхсэн. Цагтаа би ч гэсэн далын шуудайтай гурилыг хоёроор нь мөрөн дээрээ тавиад гуйвах ч үгүй явдагсан. Манай Яринпил бүр гурваар нь нуруун дээрээ тавиад явдаг байсандаа" гэж Ломбо өвгөн бодсоноо чадал тэнхээ муутай болсондоо дургүй нь хүрэв бололтой татаж байсан тамхиа шидчихэв.
 
    Өвгөн Ломбын уур хүрч эхлэв. Тэгээд босч завилж суугаад чилсэн хөлөн дээрээ дэгжигнэн нөгөө улаан Михлай дээрээ очлоо. Сүүлчийн машины гурил буулгаж байв.
    - Энэ хэдэн хагархай шил, хэмхэрхий хайрцагийг чинь буулгаж хаяад явлаа шүү. Чи өөд нь татаад авна биз. Би явахгүй бол банкны нөгөө годгор охин хаалгаа барьчихна гэж омогтой дуугарав.
     - Ломбо гуай минь. Та жаахан тэсэж үз. Хэдэн хоосон лонхноос болоод таныг тамлаад байгаа юм биш. Би аваад л падаан юмыг нь бичиж л орхино. Хамгийн гол нь тантай яриа байгаа юм. Бас таныг дайлах хотын боов ч биш Москвагийн боов надад байгаа юм, Том хүргэн маань болох гэж байгаа юм дагуу нэг урт үстэй сөөсгөр юм эртээд ирээд хоноод явдаггүй аймхай золиг чинь орой богооноор буцах болоод намайг гэрт хүлээж хүлээж явахдаа энүүгээр ирээд надад өгсөн юм. Би гэртээ аваачвал хөгшний хар авдарт орчихно гэж бодоод хувааж хүртэх таатай хүн хүлээж байсан ашгүй та ирдэг байна... Одоо энэ юухан байхав. Дууслаа ... гэж улаан Михлай гуйв.
    Хүн учраа хэлж байхад уурлаад байлтай биш. Гэхдээ архины сургаар ажлаа алддаг хүн бол Ломбо өвгөн бас биш ээ. Банк ч дүүрлээ л дээ. Тэр хэдэн охид хаалгаа дангинатал түгжээд дотроо инээлдэж суугаа. Энэ улаан Михлайг учирлаад байхад яаж хэдэн шил саваа харжигнуулж хаячихаад явах юм билээ. Дараа л ирж мөнгөе тушаахаас. Үгүй энэ Михлайд ч орхиод явахад өөрийнх нь хэлдэгээр лоосуугүй эр л дээ. Гүйлгээний мөнгийг удааж болохгүй юмсанж гэж Ломбо өвгөн бодоод эргэж нөгөө саравч руугаа явлаа.
      Улаан Михлайн агуулах жигтэй сайхан сэрүүхэн аж. Болдогсон бол алаг морио тэрэгнээс нь мултлаад энэ агуулахад оруулаад уячихмаар. Энэ Михлай ер сонин хүн. Хартал яахын аргагүй орос эр. Хар багадаа ямар хувь тавилангаар юм энэ урд байсан орос дэрээвэнгээс монгол айлд өргөгдсөн болохоороо одоо оросоор "чоорт" ч гэж харааж мэдэхгүй яахын аргагүй монгол эр! Залуудаа ноцолддог байсан. Бүр овоо. Сумын заан ч болох л байсан. "Харваас ийм орос амьтан сумын наадмыг авчихвал манай нутгийнхныг шоолоод байдаг нөгөө онигоог нь баталж өгөх болно. Миний заан болсон ч яалаа, үгүй яалаа" гээд үзүүрт даналзаж очоод л цаад бөхийнхөө товшиход л унаад өгдөг байсан жудагтай эр л дээ. Сум байтугай аймагт очиход л арслан хийх хүн гэж Хараагийн ганц бөх Мижиддорж начин Михлайн барилдахыг хараад тоож байсан юм. Тэгж өөрийнхеө нэрийг биш нутаг усныхаа нэрийг боддог. Михлай бөх сумын заан болоогүй юм даа. Улаан царайтай дээрээ улаан тэрмэн дээл өмссөн, тэр нь ачиж буулгасаар байгаад дорхноо урагдчихдаг нэг ийм навсалзсан халх сайн эр бөлгөө. Гэхдээ цаанаа л орос хүний хээ шаагүй сайхан сэтгэл, уужуу тайван ухаантай, өмсөж явсан улаан тэрмэн дээлээ урагдаагүй байвал даарсан хүнд тайлаад өгчихөж чадах сэтгэлээр баян эр. Ломбо өвгөн тэр хоёр залуугаасаа л нөхөрлөж явсан, хуучин спирт заводын цистээрэнд спирт юүлдэг хаймар хоолойг эргүүлж хумисан байхад нь орой очиж дэлгэж аман дээрээ бариад палхийсэн хуурай спиртэнд сад цохиулан хүчинд нь ар тийшээ савж унаж явсан хоёр, Михлай цагаан хайрцаган дээр сонин дэвсээд талх хэрчиж. нөгөө урт үстэй хүргэн болох нөхрийнхөө авчирч өгсөн "Московская" архийг дэргэд нь тавин, лаазтай жараахай онгойлгож байхыг нь Ломбо өвгөн харж суухдаа "Энэ золиг чинь Чоорт ч гэж мэдэхгүй байж бас лаазалсан жараахай иддэг болохоор цаана нь бас орос юм мах цусанд нь байдаг байна шүү!" гэж шоолох аясын юм бодож амжив.
     Михлайн гурван охин эхийгээ дууриасан монгол царайтай, эх нь залуудаа сайхан амьтан явсан юм болохоор жигтэйхэн дууриасан, харин Михлайгаас авсан юм гэвэл өндөр чилгэр нуруу, алтан цэцгийн шувуу мэт цэв цэнхэр нүдтэй гол шиг сайхан хүүхнүүд бий. "Манай хар юм тэр хотод юугаа хийж мундараа хутгаж явдаг юм болдоо. Эхнэр авдаггүй л амьтан юм. Манай тэрний заяа нь дутаад хот газрын ганган охидод араараа тавиулж амьдралаа үрж явахдаа сийхгүй толгой. Эсвэл нөгөө ном цаасаа шагайгаад эхнэр хүүхэд бодох ч завгүй явдаг юм болов уу. Хөөрхий. Болдогсон бол энэ Михлайн охидын нэгээр бэрээ хийх юмсан. Ааш зан, яс чанар сайтай, ажилд сайн, хөгшин бид хоёрыг хүүхэд шиг бөөцийлөх алтнаас үнэтэй бэр болцгооно доо. Нутаг усны, удам судрыг нь мэдэх, хамгийн гол нь наашаа элэгтэй ийм бэртэй болбол хөгшин бид хоёр санаа амар нүд анихсан даа" гэж Ломбо өвгөн бодоод санаа алдав. 

     - За Ломбо гуай минь! Таныг зөндөө хүлээлгэж зовоолоо. Та ч өөрөөсөө илүү алаг мориндоо л санаа зовж суугаа л даа. Үгүй ингэж орох оронгүй гуйлгачингууд шиг сонин дээр жараахай задлаж сууснаас манайд очвол яасан юм бэ? Анги өчигдөр үхэр гаргасан би хэдэн сайхан хавирга аваачсан. Хөгшнөөр тарган хавирга чануулсан шиг шөлөнд нь гурилтай хоол хийлгэж идвэл яасан юм? гэж Михлай гэнэт хэлэв.
      - Зүгээр зүгээр Михлай минь. Зөнөг өвгөн чинь хөгшиндөө яараагүй. Банк хаачихна гэж яараад...
     - Тэр банк өнгөрсөн одоо тооцоогоо хаасан гээд оруулахгуй. Шөнө үүдийг нь онгойлгож өвөрт нь орох гэж байгаа юм шиг жигтэй юм болцгооно. Хоёулаа манайд сайхан ярьж хоноод өглөө банканд мөнгөө тушаачихаад шогшуулаад харьчих!
     - Ёстой болдоггүй хэрэг. Мөнгөтэй гарсан болохоор хөгшний  санаа зовоод шөнө нойргүй хононо. Биднийг л болсон хойно нөгөө юмаа гудраад улсын мөнгө төгрөг хаяж гээгдүүлчихнэ, морь малнаасаа салчихна гэж зовно. Зүгээр л наадахаас чинь амсаад гэр лүүгээ гэлдрэх минь. Дараа л тухтай ярьж хөөрье. Харин чи яриатай гэл үү? Тэрнээс чинь өмнө хоёулаа ярих юм байна...
    - Юу билээ ярь даа.
    - Танайх гурван сайхан охинтой. Би ганц хүүтэй. Хүү маань тэр хотод улсын алба хааж орон гэр ч үгүй, айлын халаасны гэнэ үү, хормойны гэнэ үү өрөөнд амьдарч, гуларч явна. Танай том охиныг ч манай тэр тэнэг алдаж орхиж. Хоёр багых нь нэгтэй нийлүүлмээр байна. Хотдоо байж ажиллана гэвэл хашаа байшин ч атугай авч өгье. Их сургуулийн багш гээд сүрхий амьтан юм бол яваандаа сургууль нь орон байр өгөх байлгүй. Энд ирээд багшлахад ч болохгүй юм алга. Сайн л биз. Манай Хараагийн сургуулиас зөндөө л эрдэмтэн хүн төрсөн шүү дээ. Бидэнд ч ойр ... Уг нь намайг дуурайгаагүй архи, тамхи хэрэглэдэггүй л юмсан. Одоо юу болж байгаа юм.
    - Тэр ч санадаг санаа шүү. Харин яаж нийлүүлэх вэ?
    - Бодоход учир олдоно. Харин яг одоо бэр болгочихмоор нь юу билээ?
    - Яагаав манай бага. Хамгийн ухаантай, хамгийн уран нь шүү дээ ... Энэ жил 10-р анги төгсөөд анагаахад сурах болсон. 
    - Яг л болж байна даа.
    - Хүү чинь одоо ингээд амралтаараа ирэх биз. Байцааг нь хураалц гээд манай руу хэд хоног явуулчих. Намар ингээд хичээл сургууль цуглах болохоор сургуульд нь оруулж өг! Энэ жилдээ хичээл номонд нь тусал! гээд хамт явуулчихъя. Тэр халаасны ч юм уу, хормойны нь ч юм уу өрөөндөө чихэлдэж өвөлжиг. Тэгээд яахав цаашдыг нь бурхан өөрөө мэднэ.
    - Манай Михлай ч ухаантай шүү!
    - Та бид хоёрын ухаан ч яахав. Бид энд сүй тавьж суудаг. Гэтэл хүү чинь цаанаа юмтай болсон бол яана.
    - Үгүй байх аа. Хавар эх нь очсон. Үглэж дуулсан. Цол мол хамгаалах юм ярьж байна гэсэн.
    - Тэгвэл ч яахав. Хоёр өвгөн үзнэ шүү. Аз л мэдэж.
    Ломбо өвгөн яагаа ч үгүй юманд сэтгэл нь хөөрч архи уумаар санагдаад явчихав. Михлай архи аягалах зуураа :
     - Охин хүүхэдтэй хүн ч дандаа сэтгэлийн зовлонтой явах юм аа. Муу удамтай юмтай холбогдож хэлхэлдчих вий гэж зовох юм. Тэгснээс ганцаараа явсан нь дээр санагддаг юм. Яваандаа болох л байлгүй. Хэрсүү золиг байгаа юм. Уг нь бид худ ураг болбол аштай юу... Хөгшин бид хоёр ч жаргаж гүйцэх нь тэр
    - Хоёулаа худ ураг болохынхоо төлөө хоёр хүүхдийнхээ төлөө энийгээ явуулчихъя :
    - Сүй тавина гэдэг ч ардын их ухаан шүү! ... Сохор учирлаар амьдралаа ч үрж мэднэ. Хань болохгүй юмтай таарвал хэцүү шуу.
    - Ломбо гуай! Танаас гуйх юм надад бас байна. Даянгийн нуруунд Сыргалийн заставт нуувцад долоо хоногоор бороо цасанд хамт хэвтэж байсан багын найз маань нэг сайхан хасаг эр энэ Дарханд байдаг юм. Тэгсэн охин нь хавар усанд унаад боронхийд гэдэг юм болжээ. Цагаан гүүний саам уух хэрэгтэй гэнэ. Манай руу явуулах гэнэ. Танайд тийм цагаан гүү юу байдаг билээ?
    - Манайд байхгүй. Харин Хужир нугын зөрлөгийн дарга Чойнхорынд бий. Чойнхорынд байна гэдэг чинь манайд байна гэсэн үг. Харин хүүг танай байцааг хурааж дууссан хойно л тэр охиноо явуулаарай!
     - Тэр талаар айлтгүй 30 гарсан хүүхэн. Хүүхэд шуухадтай, хань ижилтэй ч байх...
     - Бид хоёр их хэрэг бүтээлээ. Ерөөсөө маргааш Чойнхор дээр очиж хүү лүүгээ утсаар ярих минь. Бушуухан дуудуулъя. 
     - Би ч байцаагаа "Боолт нь болоогүй" гээд гүрийгээд байя, Хүүгээ л хурдан ирүүл!

     Тэр хоёр дахиад нэг татав. Тэгээд талхныхаа хальсыг жараахайн тосонд дүрж байгаад зажлав.
     - Би гурван авдар архи авч явна. Ганц нэг авдар чихэр, бэчээн авна. Манай Тарнид хадлангийн оросууд ирсэн. Ах нар хойно ажлаа ч хийнэ. Амралтаараа хэрэглэж ч мэднэ. Яаж гуйлгачин царайлаад хоосон сууж байхав,
     - Би ачаад өгнө. Зовох юу байна. Одоо нэг татчих уу?
     - Одоо болохгүй ... Бас ч их явна шүү!
     - Алаг морь чинь муу хүнээс дээр дээ...
     - Тэгсэн ч болохгүй.
     - Та ер нь манайхаар ороод "Бэрийнхээ" царайг хараад гарна уу?
     - Харах юу байна... Гурвууланг нь мэдэх юм чинь...
     - За тэгвэл бэрийнхээ төлөө нэг татчитхъя!

     ... Өвөрт нь юм түнтийгээд байхаар Михлайд мөнгөө орхиод гарах гэж байснаа таг мартсанаа өвгөн санав. Гэвч гайгүй байх аа. Шогшуулаад харьчихна даа ... гэж бодов. Дахиад Хараа орох болох нь Хүүгээ л хурдан дуудаж ирүүлээд дагуулаад Хараа орно доо гэж бодохоос сэтгэл нь сайхан байлаа.
"                   "                "


      Өвгөн Ломбо сэрсэн чинь гэрийнхээ хойморт хэвтэж байлаа. Орондоо орж чадаагүй бүхлээрээ унтаад өгч. Хөгшин нь дээрээс нь дээл хаяж өгсөн бололтой. Гэнэт мөнгө нь санаанд оров, Гэртээ яаж ирснээ ч мэдэх юм байдаггүй. Хөгшин нь орж гаран гэрийнхээ ажлыг хийнэ. Мөнгөө хөгшиндөө өгсөн эсэхээ ч мэдэхгүй байлаа. Өчигдөр ер нь юу болсныг санах гэж хичээн сэрээгүй мэт хэвтээд байлаа. Ам нь жигтэйхэн цангаж байсан ч хөгшнөөсөө айгаад хэвтээд байлаа. Өвөр лүүгээ сэмхэн тэмтэрч үзвэл мөнгө нь алга! Дотор нь пал хийгээд явчихлаа. Шар тохойд явж байхад осолдохгуй л байсан. Хөгшиндөө өгсөн юм болов уу? Өгөөгүй бол яана даа? ! Хүнээс олоод өгчих хэрийн юм биш. Муу хөгшнөө л зовоох нь дээ. Яасан ч зовоож ханадаггүй хар толгой билээ.
     Тавин мянган төгрөг гэдэг чинь хэдэн малаа гэр оронтойгоо зараад дийлж төлөх мөнгө биш. Хаяж харласан юм биш байгаа. Бушуухан Яринпилтайгаа морддог юм билүү. Хөгшнөөсее асуухгүй л байя. Аяндаа үглэж дуулаад хэлнэ. Дуугүй л дүнхийгээд байх юм шүү! Ногоон Сандаг Хужир нугад тааралдсан тэднийд орхисон бол ч яах вэ? Гэртээ л хадгалсантай адил. Сандагтай таараад яалаа? Мэдээж нэгийг задалсан. Дөрөө чангалсан хүн чинь сайн нөхрийгөө тааралдахад 3 авдар архи харжигнуулаад хажуугаар нь гараад явах уу? Бүх насаараа л хар уснаас болж яваа өгөр толгой. Залуудаа яалаа. Цэргийн жавхалзсан дарга байхдаа хар уснаас болж буу алдаад ... Хамт алба хашиж байсан залуухан дэслэгч нөхөр нь одоо Үржин генерал гээд том хүн явна. Тэр генерал ч яахав. Би ч гэсэн гэртээ генерал болоод болж л явна. Хэний ч дор орохооргүй амьдралтай явлаа. Одоо энэ хар усыг болохгүй бол зөнөсөн хойноо шоронгийн чөтгөр болох нь. Сандаг Нарийн даваа, Хогийн хонхор, Хургалагын ам, Халанхай хаяан орж өвсний гарц үзэж байсан. Хоёулаа хадландаа гарна гэж ярилцаж байснаа Улаан шороотын тохойд байгаа хадлангийн оросууд руу явсан. Тэгээд л бүү мэд! Оросууд баахан пүүшиг өгөөд байсан. Бүр авдраар нь тэргэн дээр ачиж байсан санагдана. Өөрсдөө хамаг юмаа авдар авдраар нь аваад ирсэн байсан. Ах нар ч нүнжигтэй л дээ.

        Ломбо өвгөн өөр юу ч санахгүй байлаа. Толгой нь заадсаараа салах шахан өвдөж, зүрх нь цээжнээсээ үсрээд гараад ирэх гэж байгаа юм шиг дэлсээд байлаа. Өвгөн яраглан өндийв
     - Хүйтэн юм уух уу? гэж хөгшин нь асуулаа. Өвгөн дуугарч ч чадсангүй толгой дохив. Өвгөнийг шанага дүүрэн хүйтэн хярам залгилахыг өрөвдөн харж зогссон хөгшин нь:
     - Өвгөн минь дээ! Чи ингэж явж нэг үхэх нь дээ. Одоо энэ ажлаа өг! Агент хийнэ гэдэг архи уухаас өөр юм алга. Ганц нэг жил амьдарвал аштай юу! Ядахдаа хүүгээ айл гэр болохыг харахсан ..
Өвгөн дуугарсангүй. Мөнгөө асуувал юу болохыг төсөөлж чадахгүй байлаа. Улсын тэр их мөнгө:
     - Чиний авчирсан архинаас гурван шил дутуу байна. Ногоон Сандаг та хоёр уугаа юу? Бас юун орос залуу чамайг хүргэж ирж байгаа юм? Ухаан мэдрэлгүй юмыг үүрч оруулна лээ. Өвгөн дуугарсангүй. 
       - Чи мөнгө тушаагаа биз дээ?
       - Мөнгө алга уу?
       - Юу?
       - Би чамд мөнгөө өгөөгүй юу?
       - Юугаа өгдөг юм? Баахан тамхи чихэр л өвөртлөсөн байсан ... Өө бүр дүүрч л дээ. Мөнгөө тушаалгүй архиа гудраад ... Үхтлээ төлж барахгүй өртэй болов уу?
       Хөгшин нь гэнэт уйлав. Зогсож байсан газраа суун тусч гараараа нүүрээ таглаад уйлав. Бүр цурхиран уйлав. Ломбо өвгөн бүр бага залуугаасаа ханийхаа уйлахыг тэвчиж тэсэж чаддаггүй хүн. Газар цөмлөөд доошоо орчихмоор болдог билээ. Юутай үйлтэй, нүгэлтэй толгой билээ. Ингэж амьд явснаас үхсэн минь дээр! гэж бодов. Хээр хаячихсан мөнгийг хэн авчирч өгөх билээ. Хужир нугынхан, Тарнийн голынхон бол ч Ломбо өвөөгийн мөнгө байна гаад авчирч өгнө гэж горьдохсон. Гэтэл хаана ч хаясан байж болно. Өглөө оройны богоонд сууж буусан олон хөлийн амьтны хэн нь ч олоо билээ...
      Гадаа машин ирж зогсов.
      - Хөгшөөн битгий уйл! Гадаа хүмүүс ирлээ.
      Хаалга онгойлгон хоёр орос хүн орж ирлээ. Нэг нь нөгөө хадлангийн оросуудын дарга, нөгөө нь орчуулагч буриад залуу байлаа.
     - Доброе утро Дед.
     - Сайн. Сайн явцгааж байна уу? Дээшээ сууцгаа!
     - Хөгшөөн! Цай унд ...
     - Дед! Голова болит? гэж дарга нь инээмсэглэн асуув.
     - Болит. Болит Умирать надо! гэж өвгөн хэлэв.
     - Рано умирать!  Сено косить будем  (Үхэх эрт байна. Хадлангаа хадацгаана! ) гэж нөгөө дарга хэлснээ бэржээхэн цүнхнээсээ нөгөө боодолтой мөнгийг нь гаргаад ирэв.
     - Та майхны гадаа унагасан байна лээ. Бие засч яваад унагасан байх. Өглөө манайхан олоод таныг хаяж гэж мэдсэн. Таны санаа зовох байх гээд ийм эрт яваад ирлээ ... гэж орчуулагч залуу нь хэлэв.
өвгөний дотор цэлсхийн онгойх шиг болов ...
     Хадлангийн Оросуудаа гэж ...
     Далан хоёр оны намрын эхэн сар байлаа ...

2003.03.03
         

 


 
  
  
    
 
