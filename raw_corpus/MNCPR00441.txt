Ш.Алтантуяа гэж хэн бэ?

Малайзаас олдсон цогцос монгол хүнийх гэж тус улсын цагдаагийн газар мэдээлснээс хойш багагүй хугацаа өнгөрлөө.
Малайз, Монголын хэвлэл мэдээллийн хэрэгслээр тэр цогцос Ш.Алтантуяа гэдэг бүсгүйнх хийгээд түүний талаар янз бүрийн мэдээлэл нийтэлсээр байна. Ш.Алтантуяа гэж хэн бэ, ямар боловсрол эзэмшсэн, ямар ажил эрхэлж байсан талаар уншигчдадаа үнэн зөв мэдээлэл өгөхийн тулд түүний ээжтэй нь уулзав. Тэрээр ярилцлага өгөхөөс татгалзсан. Учир нь Малайзаас олдсон бүсгүйн цогцос Ш.Алтантуяагийнх гэдэг нь ДНК-ийн шинжилгээгээр батлагдаж хариу нь гараагүй тохиолдолд ярилцлага өгмөөргүй байна гэсэн. Ш.Алтантуяагийн талаар дараахь мэдээллийг олов. Тэрбээр ЗХУ-ын Белыйводы, Чимкент, Ленинград хотод 1-6 дугаар ангиа дүүргэжээ. 1990 онд гэр бүлээрээ Монголд ирээд Орос 14, улмаар 84 дүгээр дунд сургуульд суралцсан байна. МУИС-ийн дэргэдэх лицей аравдугаар ангийг төгссөн аж. Дараа нь Хүмүүнлэгийн ухааны их сургуульд суралцаж байгаад Отгонтэнгэр дээд сургууль руу шилжин англи хэлний орчуулагч мэргэжил эзэмшсэн юм байна. Мөн БНХАУ-ын Бээжин хотын Гадаад хэлний их сургуулийн хятад хэлний ангийг орчуулагч, эдийн засагчаар давхар мэргэшсэн гэнэ. Тэнд суралцаж байх хугацаандаа Оросын илгээмжийн нэгэн том компанид орчуулагчаар ажиллаж байжээ. Сургуулиа төгсч ирээд хувиараа бизнес эрхлэх болсон аж. Орос, англи хэлийг сайн эзэмшсэн Ш.Алтантуяа хувийн бизнесийн шугамаар олон улс оронд орчуулагчийн ажлаар зорчиж байсан гэнэ. Тэрбээр гэр бүлтэй, том хүү нь ес, бага хүү нь дөрвөн нас хүрч байгаа аж. Харин эднийхэн охиноо Малайзад очоод сураггүй болоод долоо хоноход цагдаагийн байгууллагад нь хандаад хайлгаж байсан гэнэ. Сонин хэвлэлүүдээр Ш.Алтантуяагийн цогцос олдсон, буудуулж, дэлбэлүүлсэн хэмээн шуугиж эхэлсэн. Мөн үүний зэрэгцээ Малайзын нэртэй улс төр судлаач Абдул Разак Багинда гэгчтэй гэр бүлээ батлуулсан, нэг нас дөрвөн сартай хүүхэдтэй, мөнгө нэхэж очсон гэх зэрэг нь ташаа мэдээлэл гэнэ. 
Д.Навчаа
