№200(16790) 
1987 оны наймдугаар сарын 21.	
Их Октябрийн нэрээр

Аугаа их Октябрийн социалист хувьсгалын 70 жилийн ойг манай хөдөлмөрчид амжилт бүтээлийн шинэ дээд амжилтаар тэмдэглэхээр Октябрийн нэрээр нэрлэсэн социалист уралдаанд шамдаж байна. Их ойн оны өнгөрсөн долоон сард манай орны хөдөлмөрчид уралдааны амлалт үүргээ нэр төртэй биелүүлж, аж үйлдвэр, их барилга, тээвэр, холбооны салбарт хөдөлмерийн бүтээмж дээшлүүлэх төлөвлөгөөг 1, 8 - 3, 4 хувь, чанарын нэгдүгээр ангийн таваарын бүтээгдэхүүн үйлдвэрлэлийг 6, 5 хувь давуулж, хагас жилийн дүнгээр бүтээгдэхүүн, ажил, үйлчилгээний өртөг, зардлыг төлөвлөснөөс 0, 9 - 2, 6 хувь хямдруулан нийтийн үйлдвэрлэлийн үр ашгийг дээшлүүлэх уриан дор ялгуусан хувьсгалын их ойн нэрэмжит уралдааны тугийг өндөрт өргөн урагшилж байна. 

Нөхөр Ж. Батмөнх МҮЭ-ийн XIII их хурал дээр << . . . Аугаа их Октябрийн социалист хувьсгалын 70 жилийн. . . ойг нэр төртэй угтах хамгийн зохимжтой арга хэлбэр бол ЗХУ, ах дүү социалист бусад оронтой тогтоосон бүх талын хамтын ажиллагааны үр ашгийг ихээхэн нэмэгдүүлэх, тухайлбал тэдгээрийн тусламжаар байгуулсан үйлдвэр, аж ахуйн газрын хүч чадлыг сайн ашиглах, бүтээгдэхүүний нь чанарыг дээшлүүлэх явдал мөн >> гэж хэлсэн ёсоор олон арван үйлдвэр, аж ахуйн газрын хамт олон << Октябрийн орны тусламжийг үр дүнтэй ашиглая >> уриан дор уралдаанд нэмэлт үүрэг авч бүтээлч ажил үйлсийн эрч далайцыг нэмж, шургуу ажиллаж байна. Улаанбаатарын барилгын модон эдлэлийн үйлдвэрийнхэн ийм үүрэг авч шамдан ажилласнаар урьд нь төлөвлөгөө тасалж байсан дутагдлаа арилгаж, сүүлийн дөрвөн сард жигд ажиллагаанд тодорхой ахиц гаргаж ноднингийн мөн үеийнхтэй харьцуулахад таваарын бүтээгдэхүүний үйлдвэрлэл, үйлдвэрийн хүч чадлын ашиглалтыг 2 - 2, 9 дахин нэмэгдүүлж, их ойн наана амлалтаа биелүүлэх боломжтой болжээ. Мөн ээрмэлийн үйлдвэрийнхэн чанарын гуравдугаар ангийн бүтээгдэхүүн гаргадаггүй хамт олон болохоор нэмэлт үүрэг авснаа хугацаанаас нь өмнө биелүүлж, нийт ажилчныг хөдөлмөр зохион байгуулалт, урамшууллын бригадад хамруулан, уралдаан, аж ахуйн механизмын уялдаа холбоог сайжруулж, дэвшүүлсэн зорилтоо жигд хэрэгжүүлж байна. 

Октябрийн нэрэмжит уралдааны явцад VIII таван жилийн анхны гавшгайчид 40 шахам төрж, 53, 7 мянган хүн найман сар, бүтэн жилээс дээш хугацааны ажил хийж, олон зуун үйлдвэр, аж ахуйн газар, цех, тасгийн хамт олон VIII таван жилийн эхний хоёр оны даалгаврыг их ойн наана биелүүлэхээр гавшгайлан хөдөлмөрлөж байна. 

Октябрийн нэрээр социалист уралдаан өрнүүлж, үүрэг амлалт авсан улс төр, ёс суртахууны өндөр хариуцлагаа үйлдвэр, аж ахуйн газар, хамт олон бүр нэр төртэй ухамсарлаж шуурхайлах цаг нэгэнт тулж ирээд байгааг амжилтын сайхан дүнгээс гадна амлалтын дутуу ч бас сануулж байна. Өнгөрсөн хугацаанд 150 шахам үйлдвэр, аж ахуйн газар бүтээгдэхүүн, ажил, үйлчилгээний өртөг зардлыг хямдруулахаар уралдаанд авсан үүргээ биелүүлээгүйн олонхи нь Улсын барилгын хороо, Ой, модны аж үйлдвэрийн Яам, Хөнгөн, хүнсний үйлдвэрийн Яам, Соёлын Яамны системийнх байна. Ялангуяа Архангай, Дорноговь, Увс аймгийн барилгын трест, контор, Налайх, Могойн голын уурхай, эрдэс хөвөн эдлэхүүний үйлдвэр, Улаанбаатарын карьерын нэгдсэн аж ахуй зэрэг газрынхны өртөг, зардал хямдруулахаар авсан үүрэг төлөвлөгөөний үзүүлэлтээсээ доогуур байгаа нь уралдааныг хэлбэрдэж хайш яйш ханддаг дутагдал үргэлжилж байгаагийн ноцтой илрэл мөн. Өнгөрсөн долоон сард Ховд аймгийн эрчим хүчний үйлдвэр, Дарханы гурил тэжээлийн комбинат, Улаанбаатар хотын барилга трест, Увсын зам барилгын контор, авто тээврийн I, XII бааз зэрэг 80 гаруй байгууллага хөдөлмөрийн бүтээмж дээшлүүлэхээр уралдаанд авсан үүргээ

тасалснаас 56, 4 сая төгрөгийн аж үйлдвэрийн бүтээгдэхүүн үйлдвэрлэх, 27, 3 сая төгрөгийн барилга угсрах, 17, 2 сая төгрөгийн тээврийн үүрэг гүйцэтгэх боломж алджээ. Тэрчлэн Тосонцэнгэлийн мод боловсруулах комбинат, мебель, картоны комбинат, Өвөрхангайн ханын материалын үйлдвэр, Булганы гурил тэжээлийн комбинат зэрэг байгууллагынхан ашигтай ажиллах төлөвлөгөө, уралдааны үүргээ биелүүлэх нь байтугай 480, 7 - 2942, 2 мянган төгрөгийн алдагдалтай ажиллаж асрамжлуулахад хүрээд байна. Уралдааныг зангилаа асуудалд чиглүүлэн удирдлагын эдийн засгийн хөшүүрэг болгож чадаагүй, явц, үр дүнг богино хугацаанд дүгнэж ил тод мэдээлж хэвшээгүй, хэлбэрдэж нэр төр хөөцөлдөх үзүүлбэр төдий зүйл болгон хувиргасан газруудад л иймэрхүү амлалт, ажил хоёрын зөрөө гардаг нь мэдээж зүйл билээ. Ялангуяа хөдөө аж ахуйн олонхи байгууллагад уралдааныг ор нэр төдий хэлбэрдэн оромддогоос болж болзол нь бодит байдалд нийцээгүй, урамшуулал нь хүмүүсийн идэвхийг өрнүүлэх нөлөөгүй, зохион байгуулах арга нь нэг загварын хэвшмэл болж уралдааны ач холбогдол, дайчлах чадварыг доройтуулдаг байна. 

Аж ахуйн нийт байгууллагад аж ахуйн тооцоотой бригад, хэсэг, хөдөлмөр зохион байгуулалтын дэвшил! хэлбэр Өргөн нэвтэрч байгаатай уялдуулан уралдааныг юуны өмнө бригад, хамт олны хүч, нөөцийг дайчлах, урамшуулах, хүн хүмүүжүүлэх, тэдний нийгмийн асуудлыг шийдвэрлэхэд хүчтэй түлхэц болохоор шинэ хэлбэрээр зохион байгуулах үүрэг МҮЭ-ийн Төв Зөвлөл, түүний орон нутгийн байгууллага, хороо, зөвлөлүүдэд юуны урьд ногдох ёстой. Үйлдвэрлэлийн нэгжид ажиллагчдын дунд угтвар төлөвлөгөөг гүнзгий хэвшүүлэх, ардчиллыг хөгжүүлэх, ажлын уялдаа хамаарлыг сайжруулах, уралдааныг шинэ арга барилаар зохиоход Октябрийн орны өөрчлөн байгуулалтын үлгэр дууриалаар ажиллах санаачилгыг орон нутгийн нам, улс, олон нийтийн байгууллага соргог мэдэрч, дэмжин дэлгэрүүлэхэд тууштай нөлөө үзүүлэх шаардлагатай байна. 

Түүхт ойн өдөр улам бүр ойртсоор, уралдааны бариа дөхсөөр байгааг Аугаа их Октябрийн нэрээр уралдаан өрнүүлэгсэд хаа хаанаа анхаарч дутуугаа, гүйцээж, давуулснаа бататгах цаг боллоо. 

