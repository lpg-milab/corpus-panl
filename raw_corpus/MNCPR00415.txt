Оюутнууд жагсаж, онгоц ослын буулт хийв

Иргэд жагсаал цуглаанаар эсэргүүцлээ илэрхийлсэн гурван үйл явдал өнгөрсөн долоо хоногт боллоо. Түүний салхийг мягмар гаригт УИХ-ын гишүүн Л.Гүндалай цуцалтгүй жагсч цуглаж байгаа ахмадуудтай хүч хавсран хагаллаа.
Тэдний цуглаан Сүхбаатарын талбайгаас эхэлж, Дуурь бүжгийн эрдмийн театрын урд сүндэрлэх гэж байгаа Олон улсын бизнесийн төвийн хашаанд орж тэнд ажиллаж байсан хятад ажилчдын байрыг нурааж өндөрлөв. Тэгвэл энэ сарын 17 буюу Олон улсын оюутны эрхийг хамгаалах өдрөөр Монголын оюутны холбоо цуглаан зохион байгуулж эрхээ эдлэв. Тэд төр, засагт оюутны төлбөр болон нийслэлийн нийтийн тээврийн үнийг нэмэхгүй байх гэх зэрэг хэдэн зүйлт шаардлага тавьсан юм билээ. Оюутны талбайд эхэлсэн цуглаан жагсаал болон Сүхбаатарын талбайд ирж Төрийн ордныг тойрон шаардлагаа гардуулах учиртай байжээ. Яг энэ маршрутын дагуу явж байсан жагсагчид зохион байгуулагчдынхаа хяналтаас гарч, ордны цонхыг олноор нь хагалах оюутнуудын заримыг хүчний байгууллагынхан баривчлахад хүргэв. Энэхүү үйлдлийн эхлэлийг Төрийн ордны хамгаалалтын албаныхан МОХ-ны дэд ерөнхийлөгч Батсайханыг боож унагаснаар эхэлсэн юм. Оюутны эрхийн өдөр оюутны холбооны дэд ерөнхийлөгчийг хамгаалалтын албаныхан боож унагасан нь ордны хэдэн цонх хагарах, ганц нэг экселийн толь мушгихаас илүү эмгэнэлтэй явдал гэж үзэж байна. Мөн түүний дараа өдөр УИХ-ын гишүүн О.Энхсайхан санаачилсан "Газар шороо минь" хөдөлгөөн Эрх чөлөөний талбайд цуглаан зохион байгуулав. Энэхүү олон нийтийг хамарсан үйл явдал, жагсаал цуглаан нь ажлын таван өдрөөс гурвыг нь авч одлоо. Иргэд жагсч цуглан эсэргүүцэл байр сууриа илэрхийлсэн дээрх үйл явдлуудтай холбогдуулан Ерөнхий сайд Ц.Элбэгдорж хэвлэлийн хурал хийж байр сууриа илэрхийлсэн юм. Тэрбээр иргэд жагсч цуглах, байр сууриа илэрхийлэх үйл явдлыг хориглохгүй. Гэхдээ бусдын эрх ашиг, өмч хөрөнгөд хүрэхийг хүлээн зөвшөөрөхгүй гэж мэдэгдэв. Ерөнхий сайд энэхүү мэдэгдлийн зэрэгцээ тухайн сэдвээр жагсаал цуглаан зохион байгуулж, байр сууриа илэрхийлж байгаа иргэдэд зохих ёсны хариу өгнө гэж хэлж байсан юм. Энэ нь өнгөрсөн долоо хоногт болсон эдгээр үйл явдлын хаалт нь болов бололтой. Үүний зэрэгцээ "Алтан дорнод Монгол" компанийн Төв аймгийн Заамар суманд алт олборлох лицензийг цуцалсан шийдвэр өнгөрсөн долоо хоногт ард түмэнд хүрлээ. Хэрэв энэ лиценз хэвээрээ үлдсэн бол тус сумын Хайлааст баг Өгөөмөр тосгоны 500 гаруй өрх нүүх байсан юм. Эрх бүхий байгууллага лиценз цуцалсан шийдвэр гаргаснаар Өгөөмөр тосгон нүүхээргүй суурин дээрээ үлдлээ. Энэ маргааны хувьд өнгөрсөн зун намрын туршид үргэлжилсэн гэж хэлж болно. Нэг үе манай хэвлэл мэдээллийнхэн "Алтан Дорнод"-ыг сурталчилж, тэдний дуу хоолой болж байсан гэж хэлж болно. Харин тэр бүхний эсрэг "Өдрийн сонин" Өгөөмөр тосгоныхон болон тухайн бүс нутагт хувиараа алт олборлож буй иргэдийн байр суурийг нийт уншигчдадаа хүргэж байсан билээ. Тэдгээр нийтлэлүүд лиценз цуцлах эх суурь нь болжээ. МАХН-ын дарга, УИХ-ын гишүүн М.Энхболд нийслэлийн ИТХ-д 31 дүгээр тойргийг төлөөлж байсан. Түүнийг УИХ-ын гишүүн болсонтой холбогдуулан тус тойрог дээр нөхөн сонгууль зарлагдсан юм. Нөхөн сонгуулийн санал хураалт энэ сарын 20-ны ням гаригт болох байлаа. Гэвч энэ үйл явдлыг нийслэлийн Захиргааны хэргийн шүүх хойшлуулсан байна. Нийслэлийн сонгуулийн хороо сонгууль хойшлогдох үндсэн нөхцөлийг нь тавьсан аж. Тэд Ардчилсан нам, ИЗ-БНН-аас тус тойрогт нэр дэвшсэн, Ашигт малтмал, газрын тосны хэрэг эрхлэх газрын дарга Лу.Болдыг нэр дэвшигчийн жагсаалтаас хассан билээ. Энэхүү захиргааны эрхийн актыг Лу.Болдын сонгогдох эрхийг хязгаарласан зүйл хэмээн түүний сонгуулийн штабынхан Захиргааны хэргийн шүүхэд гомдол гаргасан. Тэдний гаргасан гомдлыг авч хэлэлцсэн Захиргааны хэргийн шүүх нөхөн сонгуулийн санал хураалтыг шүүхийн шийдвэр гартал хойшлуулах заалт бүхий захирамж гаргасан байна. Ер нь МАХН Ардчилсан нам буюу ардчилсан хүчнийхэнтэй аливаа сонгуульд халз, цэвэр, шударга өрсөлдөхөөсөө байнга зайлсхийдэг болсон. Тэр үйлдэл нь энэ удаа давтагдлаа. Хэрэв МАХН-ын башир аргад Нийслэлийн сонгуулийн хороо автаагүй бол нийслэлийн 31 дүгээр тойрогт болох нөхөн сонгууль хуулийн хугацаандаа болох байсан юм. Иймд МАХН-ын нэр дэвшигч Д.Ганболд Лу.Болдод ялагдана гэсэн айдсандаа хөтлөгдөн ийм шийдвэр гаргуулсан болов уу. Тэд ер нь сонгуульд шударгаар өрсөлдөж чадахаа больжээ гэж олон нийт үзэж байна. Улаанбаатар-Баруун-Уртын хооронд нисч байсан "Хангарьд" компанийн АН-38 онгоц замын дундаас буцаж ирэн Буянт-Ухаад буулт хийлээ. Энэ нь дугуйгаа гээсэн онгоцны ослын буулт байжээ. Золоор ямар нэгэн эмгэнэлт явдал болсонгүй. Хэрэв тэнд золгүй явдал болсон бол манай улсад айлчлах ёстой байсан АНУ-ын Ерөнхийлөгч Ж.Буш ирэхгүй байсан биз.Мэдээжийн хэрэг их бага нийлсэн 17 хүнээ алдсан улс орон үндэсний хэмжээний эмгэнэл зарлана. Ийм тохиолдолд Төрийн бүх айлчлал хойшлогддог. Эгзэгтэй мөчид онгоцны осол гаргах онцгой шалтгаан ямар улс орон улс төрийн хүчин байв гэж хүмүүс сэжиглэж байна. Нөгөө талаар тэр онгоцонд суусан 17 хүнээс аль нэгийг нь устгах зорилго улс төр, бизнесийн бүлгийнхэнд байсан юм биш биз ээ гэсэн хардлага нийтийн дунд яригдах боллоо. Улсын 2006 оны төсвийг УИХ хэлэлцэж баталлаа. Энэ нь товлосон хугацаанаас 12 хоногийн өмнө амжуулсан УИХ, Засгийн газрын нэг том ажил боллоо. УИХ улсын төсөв баталсан, иргэд удаа дараа жагсч байр сууриа илэрхийлсэн нэгэн долоо хоногийг бид үдлээ. Харин энэ даваа гаригт АНУ-ын Ерөнхийлөгч Ж.Буш манай оронд айлчилна. Тэгэхээр монголчууд шинэ долоо хоногийг Ж.Буштай угтах нь ээ. 
Г.Эрдэнэбат