Кубын шинэ удирдагч Рауль гэж хэн бэ?

Фидель Кастрогийнхан Өнгөрсөн ХХ зууны эхээр тариачин Анхель Кастро Испаниас Куба арал дээр ирж суурьшжээ. Чамгүй хөрөнгө хуримтлуулж түүгээрээ газар худалдан аваад 20 жилийн дараа гэхэд 800 га газартай болсон байна. Лина Рус Гонсалес хэмээх тариачин бүсгүй түүний хоёр дахь эхнэр нь болж, долоон хүүхдийг нь төрүүлжээ. Тэднийг нь Анхел, Рамон, Фидель, Рауль, Хаун, Эмма, Агустина гэдэг. Тэр үед Анхель Кастрод хэн нэгэн хоёр хүүхэд чинь Кубын түүхэнд чухал үүрэг гүйцэтгэж, хэдэн арван жилээр төр барина гэж хэлсэн бол итгэхгүй л байсан болов уу.
Хувьсгалын удирдагч Фидель Кастрогийн бие муудсанаас хойш халааг нь хэн авах талаар яригдах болсон. Нэлээд хэдэн хүнийг нэрлэж, янз бүрийн таамаг дэвшүүлж, залуухан удирдагчтай болно гэж ч бичиж байсан. Гэхдээ хамгийн түрүүн Рауль Кастрогийн нэр явж байсан. Энэ таамаглал ч биеллээ олж Фидель өөрийн төрсөн дүү Раульд халаагаа өглөө. Яаж ч бодсон бүх л амьдралаа зориулсан үйл хэргийг нь Раулаас өөр үргэлжлүүлэх найдвартай хүн байсангүй. Рауль ахаасаа таван насаар дүү, өдгөө 76 настай. Тэрээр Кубын удирдагч, зэвсэгт хүчний командлагч, Төрийн Зөвлөлийн даргын ажлыг хэдхэн хоногийн өмнө хүлээн авсан билээ. Саяхныг хүртэл тэрээр улс орондоо хоёрдугаар хүнд тооцогддог байсан. Ах, дүү хоёрын дунд зөрчилтэй зүйл багагүй бий гэлцдэг. Төрсөн дүү нь болохоор түүнд халаагаа өгсөн юм биш гэнэ. Хамгийн гол нь дүү гэхээсээ илүү бүрэн итгэж болох, үзэл бодол нэгт нөхөр нь аж. Рауль багадаа хагас цэргийн дэглэмтэй Иезуитийн коллежийг дүүргэсэн. Тэр үед Гаванагийн их сургуульд хуульч мэргэжлээр суралцаж байсан Фидель ээж аав хоёрыгоо ятгаж Раулийг их сургуульд оруулжээ. Энэ үеэс хойш ах, дүү хоёр огт салаагүй. Хоёулаа хувьсгалаар өвчилсөн нь тэднийг улам дотно болгожээ. 1950-иад оны эхээр хувьсгалт бүлгэм байгуулж Батистын дэглэмийг түлхэн унагахаар бослого зохион байгуулахад дүүгээс нь өөр итгэлтэй хүн бараг байгаагүй. 1953 онд Монкада цэргийн хуаранг эзлэн авах бослого нь бүтэлгүйтсэн хэдий ч тэд бууж өгөөгүй. Хувьсгалт бослогыг зохион байгуулахаар хоёулаа Мексикийг зорьжээ. Фидель, Рауль хоёрыг харьцуулахын аргагүй өөр хүмүүс гэдэг. Тэд хоёулаа өөрсдийн гэсэн онцлогтой удирдагч. Фидель бол үзэл сурталч, дипломат, ер бусын уран илтгэгч, Кубын нэрийн хуудас. Харин Рауль улс төрд өрнөж буй үйл явдлын хамгийн гол хүч нь гэж хэлж болно. Хүчний байгууллагуудын үйл ажиллагааг удирдан явуулдаг, намын ажлыг зохион байгуулагч. Тэр эхнээсээ л амин сүнс гэгддэг газруудыг удирдаж ирсэн. Куба, Зөвлөлт хоёр найрсаг харилцаатай болох суурийг Рауль Кастро тавьсан гэдэг. 1959 онд тэрээр өөрийнхөө бие төлөөлөгчийг Москва руу явуулж аюулгүй байдлыг хангах салбарт ажиллах мэргэжилтнүүдээ илгээх хүсэлт тавьжээ. Улс орны эдийн засаг, хүнсний бүтээгдэхүүний хангамж, аж ахуйн асуудлыг тэр хариуцаж ирсэн. Куба хөгжиж, тодорхой амжилтад хүрч чадсан нь түүний гавьяа гэдэг. 1990-ээд оны эхээр улс орныхоо эдийн засгийг хөгжүүлэх зорилгоор нэлээд арга хэмжээ авсны ачаар хөдөө аж ахуйн салбарт нэлээд шинэчлэл хийгдсэн. Тариалангийн газрын 33 хувь л төрийн мэдэлд үлджээ. 403 олон улсын нийгэмлэг байгуулж, гадаадын хөрөнгө оруулагчдыг татахад анхааран ажиллажээ. 1992 оноос хойш дэлхийн 50 орон Кубад нийт долоон тэрбум ам.долларын хөрөнгө оруулалт хийсэн. Өдгөө 76 настай Раулийг бие сайтай хүн гэдэг. Тэрээр хоёр охин, нэг хүү, нэг ачтай. Хамаатан садангуудтайгаа ямар харилцаатай байдаг, юу сонирхдог талаар нь тодорхой мэдээлэл байдаггүй. Ямар ч байсан олны өмнө гараад байхыг төдийлөн таашаадаггүй. Маш даруухан, дуу цөөтэй. Аливаа юмыг маш хурдан хүлээж авдаг, нэлээд хатуу удирдагч ч гэдэг. Заримдаа бие хамгаалагчгүй өөрөө машинаа жолоодоод явна. Буудахдаа муугүй, ном их уншдаг. 1960-70-аад онд Рауль Кастрог куба бүсгүйчүүдийн дунд их нэр хүндтэй байсан хэмээн ярьцгаадаг. Түүнийг гэр бүлдээ маш үнэнч хүн гэдэг юм билээ. Эхнэр агсан Вильме Эспин Гильойс нь нэлээд чинээлэг айлын хүүхэд байжээ. Эцэг нь цагтаа үйлдвэрийн эзэн, Кубын баячуудын нэг байсан. Гаванагийн их сургуулийг химич мэргэжлээр дүүргэсэн бүсгүй залуугаасаа Батистын дэглэмийг эсэргүүцэгч "Долдугаар сарын 26 хөдөлгөөн"-д гишүүнээр элсчээ. Охиноо буруу номтнуудаас холдуулахын тулд аав нь Америкт Массачусетсийн технологийн их сургуульд суралцуулахаар явуулсан боловч ямар ч нэмэр болоогүй. Вильме Эспин Гильойс нутагтаа буцаж ирээд 1956 онд болсон хувьсгалд оролцжээ. Рауль Кастрогийн эхнэр нь төдийгүй үзэл бодол нэгт нөхөр нь болж, хувьсгал ялсны дараа Кубын хамгийн нөлөө бүхий улс төрчдийн нэг болсон. Коммунист намын Төв Хорооны гишүүн байсан тэрбээр 30 гаруй жил Кубын эмэгтэйчүүдийн холбооны тэргүүнээр ажилласан юм. Рауль Кастрогийн охин Мариэла нь өдгөө Бэлгийн боловсролын үндэсний төвийн тэргүүнээр ажилладаг. Энэ салбарт Кубад хувьсгал хийсэн гэж болно. Бэлэг эрхтнийг солих мэс заслыг үнэгүй хийх хуулийг тууштай дэмжигч. 2005 онд тус улсын парламент уг хуулийн төслийг хэлэлцээд гишүүдийн зүгээс ямар ч эсэргүүцэлтэй тулгаралгүй баталсан гэдэг. Түүгээр ч зогсохгүй Мариэла нь эрхтнээ солиулсан хүмүүсийн баримт бичгийг ямар ч төвөггүй бүрдүүлж өгнө хэмээн амлажээ. Рауль нь Фидель шиг олон түмнийг өөртөө татаж чаддаггүй. Улс төр судлаачдын бичсэнээр ах шигээ тууштай биш гэнэ. Рауль архинд дуртай бөгөөд энэ нь улс орноо удирдахад нь саад болж магадгүй аж. Хэлэлцээ хийж, ямар ч хүнд нөхцөл байдлаас гарч чаддаг нь түүний бас нэгэн давуу тал. Тэр аливаа юманд дүн шинжилгээ хийхдээ гаргууд сайн, илэн далангүй, нээлттэй хүн. 1956 оны арваннэгдүгээр сард үзэл бодол нэгт нөхдийнхөө хамт Батист дэглэмийг түлхэн унагах гэсэн оролдлого нь бүтэлгүйтсэн тухай ярихдаа одоо ч бухимддаг гэнэ. Америкчууд Раулийг Колумбийн хар тамхи наймаалагчидтай нийлэн мансууруулах бодис худалдсан хэмээн нэг бус удаа буруутгахдаа үүнийг нотлох баримт бий гэдэг аж. Фидель Кастро албан ажлаа өгч байгаа тухай мэдэгдсэнээс тав хоногийн дараа Рауль түүний халааг авах болсон. Кубын шинэ удирдагч энэ үеэр мэдэгдэл хийхдээ "Удаан хугацааны турш эрх мэдэл Фиделийн мэдэлд байсан. Харин энэ мөчөөс эхлэн эрх мэдэл Коммунист намд очсон. Би бол ердөө нэр төдий л удирдагч" гэсэн. Харин ардчилсан улс орнууд Кубад засгийн эрх дарангуйлагчаас нөгөөхийн гарт очлоо хэмээн шүүмжилсэн билээ. Кубын хувьсгалчдыг тууштай дэмжигч Венесуэлийн Ерөнхийлөгч Уго Чавес хэлэхдээ "Кубад засгийн эрхийг шилжүүлсэн гэнэ ээ? Засгийн эрхийг 49 жилийн өмнө капитализмаас социлиалист Куба болоход шилжүүлсэн шүү дээ. Иймэрхүү өөрчлөлтүүд хойшид ч болох болно. Гэхдээ Фидель үргэлж тэргүүлнэ" гэсэн юм. Үнэхээр ч Фидель албан ажлаа дүү Раульдаа өгснөөс хойш нөлөө бүхий хэвээр л байх болно. Тиймээс Раулийн "Би бол ердөө нэр төдий удирдагч" гэж хэлсэн нь үнэний хувьтай. 
Ю.Дэлгэрмаа
