№313 (16590)           
1986 оны арван хоёрдугаар сарын  31,
365 ХОНОГ

Өнөөдөр наймдугаар таван жилийн төлөвлөгөөний анхдугаар оны сүүлчийн гурван зуун жаран тав дахь өдөр. МАХН-ын XIX их хурлын жилийг ийнхүү бид бүгдээрээ үдэж, урган гарах 1987 онтой золгож байна. Социализм байгуулж байгаа манай яруу алдарт ажилчин, малчин, тариаланч, механикжуулагч, хөдөлмөрийн сэхээтнүүд өнөө үед цаг хугацааг урьдынх шиг сар, жилээр биш харин өдөр хоног, цаг минутаар нарийвчлан хэмждэг болсон билээ. Ажлын өдөр бүрийг улам бүр үр ашигтай, өгөөжтэй өнгөрөөж улс орныхоо ажил үйлсэд аль болох богино цагт дээд зэргийн үр бүтээл гаргахыг хүн бүхэн эрмэлздэг болсон нь орчин цагийн нэг чухал шинж шинэ хүний дүр төрхийг илэрхийлэгч болсон билээ. Цаг хугацаа үнэхээр жинтэй болж байна. Ардын хувьсгалын хоёр дахь онд буюу жаран дөрвөн жилийн тэртээ оны турш үйлдвэрлэж байсан бүтээгдэхүүнийг өнөөдөр ердөө л дөрвөн минутад гаргадаг боллоо. Социалист байгуулалтад шилжсэн анхны онд бүхэл жилдээ хүрэлцэх хөрөнгө оруулалтыг одоо хоёр өдөрт эзэмшиж байна. 

Хөтөлийн цемент, шохойн комбинатын иж бүрэн цогцолбор, Дорнодын царууц тоосгоны үйлдвэр Улаанбаатарт үслэг эдлэлийг үйлдвэр, 400 автобусны үйлчилгээ засварын станц. халдварт өвчнийг анагаах клиникийн эмнэлэг, Дорноговь аймгийн төвд хүнсний болон мах боловсруулах үйлдвэр зэрэг олон үйлдвэр, заводыг үдэж байгаа 1986 онд ашиглалтад оруулснаас гадна хот, хөдөөд олон тооны сургууль, цэцэрлэг, ясли, клуб, улаан булан хүн ардын сайн сайхны төлөө үйлсийн тусын тулд байгуулагдаж хаалгаа нээлээ. 

Манай аж үйлдвэрийн минут тутамд үйлдвэрлэн гаргаж байгаа бүтээгдэхүүний хэмжээ 1940 оныхоос 43 дахин, 1980 оныхоос найм дахин өсөөд байна. Бид улирч буй он эхлэхэд улсын хэмжээгээр минут бүрт 12, 3 тонн нүүрс, 5124 кВт цаг цахилгаан эрчим хүч, бараг зургаан хос савхин гутал, 333 кг гурил, 22 лааз консерв, 21 кг чихэр, 1, 2 метр ноосон даавуу, 193 ширхэг сонин үйлдвэрлэж байлаа Оны сүүлчийн өдөр эргэн харахад энэ тооны нэлээд нь хуучирчээ. Цаг хугацаа ийм их үнэ цэнэтэй болсон тул түүнийг бүрэн дүүрэн ашиглахын төлөө идэвхтэй, шургуу ажиллаж, аж үйлдвэрийн бүтээгдэхүүний үйлдвэрлэлийн төлөвлөгөөг давуулж тээвэр, холбоо, худалдааны салбарын төлөвлөгөөт зорилтуудыг амжилттай биелүүлсэн дүнгээр гурван зуун жаран тав дахь хоногийн өглөөтэй золголоо. 

Тариаланч, механикжуулагчид газар тариаланд эрчимжсэн технологи нэвтрүүлэх. агро удирдамжийг чанд мөрдөж үр тарианы хамгийн их ургац хурааж дал, наяад оны дээд амжилт тогтоолоо. Хөдөө аж ахуйг хөгжүүлэх, хун амын хүнсний хангамжийг сайжруулах зорилтот программыг хэрэгжүүлэх гараа болсон 1986 онд хүнс тэжээлийн үйлдвэрлэлийн талаар томоохон ахиц гаргаснаар өнгөрсөн таван жилийн дунджаас мах 1, 3. сүү 11. 3 цөцгийн тос найм, өндөг, хүнсний ногоог 26, 5 хувь илүү үйлдвэрлэжээ. Мөн жижиглэн худалдаалах бараа гүйлгээний ололт, хүн амын бодит орлогыг нэмэгдүүлэх зорилт төлөвлөсөн хэмжээг хакгаж байна. Улирч байгаа онд 6300 гаруй айл шинэ орон сууцанд орсон нь урьд таван жилийнхээс 20 хувь илүү байна. Малчид мал сүргээ өсгөхийн төлөө санаачилга зүтгэл гаргаж, 8. 9 сая төлөөр сүргээ арвижууллаа. 

МАХН-ынхаа XIX их хурлын жилд монголын ард түмэн төрөлх намаа улам нягт хүрээлж улс орныхоо нийгэм, эдийн засгийг хөгжүүлэх бодлогыг хэрэгжүүлэхийн төлөө шинээр сэтгэж, шургуу ажиллах уриан дор нийгмийн өндөр идэвхжил гаргаж, ажлын цагийг дээд зэргээр ашиглахын тулд шаардлагатай гол зүйлүүдийг хийсээр ирлээ. << БНМАУ-ын эдийн засаг, нийгмийг 1986 - 1990 онд хөгжүүлэх Үндсэн чиглэлийн төсөл >> , мөн намын их хурлын шийдвэрийн дагуу боловсруулсан << Сургуулийн системийг боловсронгуй болгох тухай >> Намын Төв Хорооны сэдвийн төслийг манай орны хөдөлмөрчдийн өргөн давхарга туйлын ажил хэрэгчээр хүлээн авч идэвхтэй хэлэлцэж улс орноо давшингуй хөгжүүлэх талаар үнэтэй сайхан саналууд гаргаж, оршиж байгаа дутагдлуудыг илэн далангүй шүүмжилж, засах арга замыг ярилцаж улмаар хэрэгжүүлэх ажилдаа идэвхийлэн орсон нь нам, ард түмний ган бат холбоо, нэгдлийг бодитойгоор илтгэн харуулснаар барахгүй бух ард түмний! нийгмийн идэвхийг тодорхойллоо. 

Урьд өмнөхтэй зэрэгцүүлэхэд манай хурдац асар их нэмэгдэж, алхаа маань ч түргэсч цаг хугацааны үнэ эрс дээшилжээ. Гэхдээ улирч байгаа онд цаг хугацааны болон хүний хүчин зүйлийг дээд зэргээр ашиглаж ажлын байр бүрт байгаа потенциалаа гүйцэд дайчилж чадсан бол амжилт бүтээл одоогийнхоос хавьгүй өндөр болох боломж байсныг тоо баримт харуулж байна. Зөвхөн сул зогсолтын хор хохирлыг улс ардын аж ахуйн хэмжээнд авч үзвэл минут тутамд далаад мянган төгрөг болно. Аж үйлдвэрийн сул зогсолтын минут бүр 25 мянган төгрөгийн бүтээгдэхүүн үйлдвэрлэх, барилгад 5, 5 мянган төгрөгийн барилга угсралтын ажил хийх, тээвэрт 28, 6 мянган тонн километрийн ачаа эргэлт гүйцэтгэх боломж алдаж байгаа юм. 

Нөгөөтэйгүүр өнгөрөгч гурван зуун жаран таван хоногийн хугацаанд сул зогсолт гаргалгүйгээр тоног төхөөрөмжийн хүч чадлыг бүрэн ашигласан үйлдвэр, зуун эхээс бойжуулах төл, нэгжээс ашиглах ашиг шимийн төлөвлөгөөт даалгаврыг давуулсан хөдөө аж ахуйн нэгдэл хуруу дарам цөөн байгаагаар барахгүй аж үйлдвэрийн салбарын бараг гурван үйлдвэр тутмын нэг нь бүтээгдэхүүний борлуулалт ашгийн төлөвлөгөөг тасалдуулсан байна. Талаар өнгөрөөсөн хоног хугацаа таван жилийн нийт ур дүнд нөхөхөд амаргүй муу нөлөө үзүүлж мэдэх юм. Иймээс төлөвлөгөөт шинэ оны өдөр, цаг, минут бүрийг бид тооцоонд авч, ноднин буюу 1986 онд гаргасан гарздалаа нөхөн цаг хожихыг эрхэмлэх ёстой. 

МАХН-ын Төв Хорооны II бүгд хурал, БНМАУ-ын Ардын Их Хурлын арван нэг дэх удаагийн сонгуулийн ээлжит чуулганаар улс орны эдийн засаг, нийгмийг VIII таван жилд болон 1987 онд хөгжүүлэх өргөн цар хүрээтэй зорилт дэвшүүлснийг тоо, чанарын талаар бүрэн биелүүлэхээр хөдөлмөрийн хамт олон, хүн бүр нөөц бололцоогоо нарийн тооцоолж, бүх ард түмний социалист уралдаанд шахуу дайчин үүрэг авч эхэллээ. Бид бүхний угтан тосч байгаа шинэ оны 365 хоногийг дээд зэргийн үр өгөөжтэйгөөр ашиглаж, ажил хөдөлмөр, ахуй амьдралдаа хүний хүчин зүйлийг цаг хугацааныхтай зөв бөгөөд ашигтайгаар хослуулах нь бүх нийтийн түгээмэл эрмэлзэл, эрхэм үүрэг болж байна! 

