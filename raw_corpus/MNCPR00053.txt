"Ми-8" нисдэг тэрэгний хар хайрцагны бичлэгээс

Өө энэ чинь сайхан гар уу, үгүй юу. Сайдтай шууд ярьчихдаг байна ш дээ Батлан хамгаалахын яамны "Ми-8" нисдэг тэргийг УИХ-ын гишүүн Ц.Батаа тэргүүтэй хүмүүс ан хийж яваад осолдуулсан хэрэг гарсан. Осолдсон шалтгааныг тогтооход чухал үүрэг гүйцэтгэх хар хайрцагны бичлэгийг тайлсан шийдвэр уржигдар ОХУ-ын Улаан-Үүдээс иржээ. Хар хайрцгийг уншихад нисдэг тэрэг унах хүртлээ бүх эд анги, хөдөлгүүр систем нь хэвийн ажиллаж байсан нь нотлогджээ. Ингэхээр ан хөөж хэт доошилсноос газар сэнсээ хатган унасан болох нь батлагдаж байгаа юм. Анх Улаанбаатар хотоос хөдлөхдөө Дарханы замд газардаж ногоон өнгийн жип машинаас буу зэвсгээ авчээ. Мэдээж маршрутад тэнд буух зөвшөөрөл байхгүй. Өнөөх жип нь гэрлээрээ дохио өгч холбоо тогтоосон байна. Бичлэгэн дээр хоёр нисгэгч хоорондоо ярьж байх юм. 
-Энэ олон жип машины аль нь юм бэ? -Тэр ногоон өнгийнх нь. -Эд нар Буянт-Ухаагаар галт зэвсэг нэвтрүүлэхгүй гэдгийг мэдэж байгаа учраас эндээс буу зэвсгээ авч байгаа юм байна гэх мэтийн яриа өрнүүлжээ. Мөн Булганаас Хөтөл рүү явах замд нисдэг тэргийг хөлслөн явсан Ц.Батаа нар маршрут зөрчихийг дахиад л үүрэгдсэн бололтой. Нисгэгч нар энд бууж болохгүй гэх маягийн зүйл хэлсний дараа -Өө энэ чинь сайхан гар уу, үгүй юу. Сайдтай шууд ярьчихдаг байна ш дээ гэжээ. Өч төчнөөн тэрбумын хөрөнгө улсын өмчөөр зугаагаа гаргаж явсан Ц.Батаа тэргүүтэй нөхдүүд дур зоргоороо аашилж дунд чөмгөөрөө жиргэсэн нь өдөр ирэх бүр батлагдсаар. Согтуугаар хашгирч дарамталж -Бид мэдэж байна. Миний яв гэсэн замаар яв гэх мэтээр нисэх багийнхныг багагүй дарамталж. Ямар сайндаа л нисгэгч нар Ц.Батааг хараасан ерөөсөн үгийг хэлж аргаа барсан нь бичлэгт бас бий. Ийнхүү Батлан хамгаалахын сайд М.Сономпил маршрутаа зөрчиж явахад гол үүрэг гүйцэтгэсэн нь бичлэгээр нэгэнт нотлогдов. Нисдэг тэрэг осолдохын яг өмнөхөн -Цаад жалганд чинь байна. Үнэг, үнэг гэж хашгирсан дуу бас байгаа бөгөөд нисгэгч нар онгоцны үзүүлэлтээ харах бус өнөөх үнэгийг харж яваад уначихсан бололтой. Улсын мөрдөн байцаах газраас энэ хэргийг шалгаж байгаа. Ихэд нууцалж байгаа нь ч учиртай. Одоогоор нисэх багийнханд эрүүгийн хэрэг үүсгэсэн. Нэгэнт болсон үнэн үйл явдлыг хэвлэл мэдээллийнхэн дэлгэн гаргаж байгаа болохоор одоо цагдаагийн байгууллага яаж ажлаа хийдгийг нь харах үлдлээ. Юутай ч техникийн зүгээс ямар ч осолдох шалтгаан байхгүй байхад үнэг хөөсөөр яваад нисдэг тэргийг унагачихсан нь тодорхой болов. Бичлэгээс үзэхэд хөөрхий нисэх багийнхан сайдынхаа өгсөн үүргийн дагуу маршрутаа удаа дараа зөрчиж явахаас өөр аргагүй байдалтай байсан нь ажиглагдаж байна. Тэд аргаа барахдаа Ц.Батааг "Тэнэг хар" гэсэн байх даа. Бидэнд олдсон мэдээллээр анчин багийнхан нисдэг тэргэндээ гурван бүсгүй суулгаж явсан гэнэ лээ. Өнөөх гурваа тас нуучихсан. Цагдаагийнхан үүнийг нь хавтаст хэрэгтээ оруулалгүй дарчихсан сурагтай. Эрх мэдэл, албан тушаалаа ашиглаж улсын өмчийг сүйтгэчихсэн сайд М.Сономпил, УИХ-ын гишүүн Ц.Батаа нар ямар хариуцлага хүлээх бол? 
Б.Долзодмаа

