Ирэх онд угаасан ноолуур эрсдэлтэй байх магадлал өндөр

Гаалийн ерөнхий газраас "Нээлттэй гааль" зөвлөлгөөн зохион байгуулж байна. Энэ талаар тус газрын дэд дарга Д.Энхбаттай уулзаж ярилцлаа.
-Зөвлөлгөөн дээр өнөөдөр юу яригдав. Цаашдаа ямар зүйлийг голчлон ярих юм бэ? -Гаалийн эрх зүй шинэчлэлийн тухай яригдах ёстой. Энд "Гаалийн тарифын тухай хууль" гэх юмуу. Гаалийн нэг хэсэг журамнууд өөрчлөгдсөн. Эдгээр журамнуудыг Хууль зүй, дотоод хэргийн яаманд бүртгүүлж гуравдугаар сарын 1-нээс мөрдүүлэх юм. Мөн дэлхийн гаалийн Котогийн конвенц гэж зөвлөмж өгдөг байгууллага байдаг. Тэндээс "Танайх барааны, үйл ажиллагааны эрсдэл" гэж тооцох ёстой гэсэн зөвлөмж өгсөн. Тэр дагуу 2006 оныг эрсдэлийн жил болгож байгаа. Энэ бүхнийг тойрч ярьж байна. Түүнээс гадна, гаальчдын нийгмийн асуудлын талаар дэлгэрэнгүй яригдах байх. Гаальчдын нийгмийн асуудлыг шийдэж яваа. Гэхдээ шударга тогтолцоонд оруулах нь тулгамдсан зүйл болоод байна. -Та гаальд жил гаруй ажиллаа. Өнгөрсөн хугацаанд танд юу ажиглагдав. Одоо юу хийх нь зөв гэж үзэж байна? -Ер нь яах вэ дээ. Үзсэн харсан санаж бодсон юм бий. Зөвлөлгөөн дээр нэлээд асуудал хөндөнө гэж бодож байгаа. Тухайлбал, гаалчдын нийгмийн асуудлын хүрээнд цалин урамшууллын тогтолцоог хөндөх хэрэгтэй. Удирдлага санхүүжилтын хуулиар явах юм бол хоорондоо зөрчилдсөн гох дэгээ болсон заалтууд энэ хуульд бий. Цалинг энэ тогтолцоогоор тодорхойлж болохгүй гэдэг нь амьдрал дээр харагдаж байгаа. Үүнийг зайлшгүй шийдэх ёстой юм. Шийдэх газар нь УИХ, Засгийн газар. Гэхдээ гаальчид зүгээр сууж болохгүй. Төслөө хийж арга замуудаа гаргаж өгөх ёстой. Харин байгаа нөхцөлийн хүрээнд гаалчдын нийгмийн асуудлыг шударгаар шийдэж байх нь чухал. 2005 онд үр дүнгийн гэрээ дүгнээд 300-гаад сая төгрөг орж ирсэн. Гэтэл түүнийг яаж зарцуулах журам байхгүй байгаа. Түүнийг журамлах ёстой. Тухайлбал, хэдэн хувийг нь гаальчдадаа яаж хуваарилах юм бэ гэж. Ур чадвар сайтай, шударга ажилласан гаальчид яагаад нэг, хоёр сая төгрөг авч болохгүй байх юм бэ. Жилд 800-гаад сая төгрөг орон сууцанд хуваарилагддаг. Үүнийг гаальчдадаа хүртээмжтэй байдлаар гаргахын тулд миний ойлгож байгаагаар бол мөнгөн хэлбэрээр олгох нь зөв юм. Жишээ нь Боршоон боомтын гаальчинд байрны асуудлыг нь шийдэхийн тулд 10 сая төгрөг олгоё. Тэр хүн тэндээ байшин барих уу, Улаанбаатарт байр авахдаа нэмэрлэх үү гэдэг нь тэр хүний сонголт байг. Цаашдаа төрийн дэмжлэгтэйгээр гаальчдын хотхон байгуулах нь хэрэгтэй юм гэж бодож байгаа. Энэ бол нийгмийн асуудлыг шийдэх нэг хэлбэр. Гаальчид цалин багатай байж болно. Гэхдээ ажлын байр нь өндөр төвшинд байх явдал. Үүнийг Ерөнхий газраас эхэлнэ гэж бодож байна. Мөн ажлын багаж. Хүний чемодан ухаад байхгүйгээр шалгачих тоног төхөөрөмж бий болсон. Гаалчдыг давтан сургах, хэлний боловсролыг дээшлүүлэх нь чухал болоод байна. Гадаад худалдааны үйл ажиллагаа эрхэлж байгаа компаниудтай харилцаж байгаа гаальчин хэлний боловсролоор тэднээс дутуу байх юм бол утгагүй болчихож байгаа юм. -Гаалийн хөгжлийн сангаас гадны улсад байр олгосон тохиолдол өнгөрсөн жилүүдэд олон гарсан шүү дээ. Яг гаальчдадаа ямар журмаар байр өгдөг юм бэ? -Шагналын журмаар Сангийн яамны хүнд байр олгосон тохиолдол гарсан юм билээ. Ер нь бол байр олголт гаалийн салбарын хамгийн хөндүүр цэг. Энэ хөндүүр цэгийг дахин дахин дарахыг хүсэхгүй байгаа. Тийм учраас л гаальчдын нийгмийн асуудлыг шийддэг шударга тогтолцоотой болъё гэж хэлээд байгаа нь энэ. -Гаальд давтан сургалт, хэлний боловсролыг дээшлүүлэх тал дээр ямар зарчим үйлчилдэг юм бэ? -Сургалт, ялангуяа гадаад хэлний сургалтын чиглэлд нэлээд шударга бус явдал байсан юм уу гэж ойлгосон. Гадаадад хэлний сургалтад хамрагдах нь шагнал болоод хувирчихсан. Ийм байж болохгүй л дээ. Тэр ажлыг хийх хүн хэлний мэдлэгээ дээшлүүлэх ёстой биз дээ. Ийм зүйл байгаагүй юм шиг санагдсан. Гадаад харилцаа хамтын ажиллагааны хүрээнд хүн шагналаар явуулах нь бодлого алдагдаж байгаа юм. Одоо АНУ-д олон улсын хүрээнд үнэ, үнэлгээний асуудлаар ярилцъя гээд урилга ирлээ. Гэтэл тэнд хэлний боловсролын төвшингөөр тэнцэж оролцох хүн байхгүй л байна. Гаальчдын хэлний боловсролыг дээшлүүлэх гурван жилийн хөтөлбөр боловсруулахаар зорьж явна. Энэ хүрээнд гаальчдаасаа Сингапурт 6-8 сарны хэлний курст явуулах яриа хэлцэл хийгээд явж байна. Цаашдаа гаальчдын хэлний сургалтын асуудал дээр онцгой анхаарах өөрийн төвшинтэй байх нь хэрэгтэй. -Гаалийн хамтын ажиллагааны ойрын зорилт юу байна вэ? -БНХАУ-ын гаальтай хамтарч хамтарсан хяналт шалгалт хийнэ гэхээр Улсын тусгаар тогтнол алга болчих мэт зарим сонин хэвлэл бичсэн байна билээ. Наад зах нь Замын-Үүдэд гаальтай машин байна гээд л ярьдаг. Үүнийг яаж арилгах аргыг томъёолохдоо хамтарсан хяналт шалгалт хийх зарчмаа тохирчих юм бол чөлөөтэй нэвтрэх боломж бүрдэх жишээтэй. Ийм зүйл хийхэд хоёр орны гаальчдын төвшин адилхан байх шаардлагатай. Уучлаарай БНХАУ-ын хилийнхний хэлний төвшин манайхаас дээгүүр байгаа шүү. Хэлний боловсролоос гадна, компьютерийн боловсрол ч өндөр байх ёстой. Онлайн системээр ирсэн зургийг уншчихдаг, илгээдэг байх нь энгийн хэрэг болж хувирлаа. -Гаалийн эрсдэл гэж та ярьсан. Энэ чинь яг юуг нь хэлээд байна? -Хяналт шалгалт хариуцсан дэд даргын хувьд 2005 онд экспорт талдаа юун дээр эрсдэлтэй яваад байгааг харах гэж оролдлоо. Ноолуур тэр тусмаа бохир ноолуур эрсдэлтэй байлаа. Гэхдээ 2004 онтой харьцуулах юм бол амжилт олсон. -Ноолуураас оруулдаг байсан татвар нэмэгдсэн гэдэг ямар хэмжээгээр нэмэгдсэн юм бэ? -Ноолуураас 2004 онд төсөвт 140 сая төгрөгийн татвар орсон. Энэ жил 1.6 тэрбум төгрөг орууллаа. Гэхдээ гүйцэд бүгдийг нь авсан уу гэвэл худлаа. Төмөр байна. Энэ талаар хэвлэлүүд их шуугисан. Тэгэхээр 2005 онд дээрх хоёр бараа эрсдэлтэй байжээ. За 2006 онд экспортын талд ямар бараа байх вэ? Төмрийн хувьд хилээр гарахгүй. Тэгэхээр ноолуур байх магадлал өндөр. Ноолуур ноолуурдаа угаасан ноолуур эрсдэлтэй бараанд тооцогдох болов уу гэж бодож байна. Иймд энэ чиглэлийн хяналт шалгалт гүнзгийрэх шаардлагатай гэж үзэж байгаа. Үүнд үйл ажиллагаагаа зохицуулна. 
З.Ядам
