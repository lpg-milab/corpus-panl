Бөх тэгээд юу болов

Сонин, хэвлэл мэдээллээр Цагаан сарын барилдааны явцыг янз бүрээр бичиж хэсэг оволзоод одоо мартагдах тал руугаа оров. Тэр өдөр их олон хүний уур хүрсэн байна лээ.
Аргагүй шүү дээ. Манай ард түмний хамгийн эмзэг нандинаар хэдэн бүдүүлэг нөхөр наадаж суудаг. Тухайн үедээ ийм их хэл ам болно чинээ санаагүй байх. Одоо ч тийм бодолтой хэвээрээ бөгөөд уучлал, хүлцэл хэлчих сэтгэлийн тэнхээ алга. -Та нарын талаар хэвлэлүүд элдвээр л шуугиж байна шүү хэмээн дотнын нөхөд нь өмнөөс санаа зовниход -Муусайн юмнууд хуцаж л байхгүй юу. Юун сүртэй юм. Сонинуудын бичиж байгаа юмыг битгий тоо. Харин тэр Гүндалай Нацагдоржийн 100 насны ойг юу гэж хэлсэн гэнэв. Энэ чинь л ёстой муухай доромжлол хэлж шүү. Таминь ээ. Одоо энэ мэтийн юм руугаа гол анхаарлаа хандуулж дахиж бөх ярихаа больцгооё, тэгэх үү аан... хэмээн унтууцав. Саяхандаа Европ тивд "Юун сүртэй юм" гэмээр үйлдлээс болж одоо шашин хоорондын дайн гарах дээрээ туллаа. Дани гэдэг орны нэгэн сонин дээр өнгөрсөн есдүгээр сард нэг шог зураг хэвлэгдсэн юм билээ. Уг зургийн санаа нь мусульман шашны их зөнч гэгддэг домог болсон Мухаммедыг террорист Осома Бен Ладен маягтай дүрсэлж орхиж. Цаад санаа нь цаад шашин нэгт ард түмэндээ ихэд эвгүйгээр ойлгогдсон байна. Лалынхан цөмөөрөө нэг иймэрхүү алан хядагч нар. Мухаммед нь ч гэсэн өөрцгүй гэж хэлж байгаа юм уу гэсэн асуудлыг Дани, Норвеги зэрэг католик шашинтны эсрэг тавьжээ. Арабын ертөнц өчүүхэн тэр зурагнаас болж дүрсхийн босов. Өөрсдийн нутагт байгаа дээрх орнуудын Элчин сайдын яамыг шатааж, төрийн далбааг нь дэвсэлж, уур хилэн нь намдах биш улам дүрэлзлээ. Хор шартай айхтар ард түмэн ингэдэг аж. Ер нь хүний эрхэмлэж явдаг нандин ёс заншил, уламжлал руу эрээ цээргүй цэр шүлсээ хаяж болдоггүй. Монгол үндэсний бөхийн ертөнц гэдэг бөх барилддаг хэдэн хүн хоорондоо хүүхдүүдээ гэрлүүлээд тэрүүхэндээ булагнаад явцгаадаг орчин биш. Огт барилддаггүй тарга тэвээрэг, чац муутай бусад монголчуудад падлийгүй асуудал биш. Нэг хэсэг нь олныг баясгаж барилдаж байхад нөгөө хэсэг нь таашаан шимтэх нь цогцоороо монгол ёс заншил уламжлал бөлгөө. Тийм тул саяын цагаан сарын барилдаан шиг үзэгчдийг доромжлох эрх Б.Бат-Эрдэнэ, Г.Өсөхбаяр, Д.Сумъяабазар, Д.Одхүү нарт байхгүй. Үндэсний бөхийн холбоо амьтны чимээ намжихыг хүлээгээд дуугүй өнгөрөх ёсгүй. Нэн ялангуяа Хувьсгалт нам. Олон мянган жилийн түүхтэй монгол бөхөд коммунизмын хөөсөнцөр үзэл суртлыг бүдүүлгээр чихэж нялахыг тэвчишгүй нь. Зарим нь шүүмжилсэн байна лээ. Бөхөө л бичихгүй мөрөөрөө байгаа миний намыг хавчуулж улс төржүүлээд байхдаа яадгийм гэж. Аварга маань МАХН-ын гишүүн л байгаа биз гэцгээв. Сүр хүч, айдас хүйдсийг олон нийтэд төрүүлэх зорилгоор улстөржсөн шал өөр сценаритай үйл ажиллагаа зохион байгуулсан юм билээ. Угаасаа логик утга өрнөл нь тэгээд хэлээд өгчээ. Түүнээс биш энэхүү наадам нь өндөр шан бооцоо үгүй, цол чимэг өгдөггүй, Бат-Эрдэнэ уйдталаа түрүүлсэн. Дахиад түрүүлсэн ч яалаа, байлаа ч яалаа. Гол утга нь үзэл сурталдаа л гэхээс өөр зорилго байхгүй, харагдахгүй юм. Энэ шившгийн барилдааныг хүмүүс мартахгүй, гомдол нь ч тасрахгүй байна. Түүнийг орлуулж янз бүрийн дуулиан дэгдээж саармагжуулахыг эрх баригчид хичээж байх шиг. Яаралтай арга хэмжээ авч нэг тийш нь болгохгүй бол лалын ертөнцөд өрнөж буй зурагны дажин лугаа адил болох вий дээ. Энэ асуудал наргиан биш. Үзэгчид буюу монголчууд бөхийг яах гэж үздэг вэ? Тэдний товир бие хаа, өндөр шагнал хишигт нь атаархсандаа, хорслоо тайлахын тулд лааз чулуудах зорилгоор очдоггүй. Монгол хүний ёс жудаг, эрэлхэг дайчин байдал, үнэн хүчний тэмцлийг нь харж бахархах гэж сайхан сэтгэл гарган мөнгө цагаа үл хайхран зорьдог юмаа. "Дээдсийн хүрээлэн" сонинд Х.Баянмөнх аварга сэтгэгдлээ хэлжээ. Тэрээр "Бөхчүүд энэ өдөр барилдах их дуртай байдаг. Гэтэл булхай, ёр нүүрлэснээс олон бөх очих дургүй боллоо. Бат-Эрдэнэ хуучны Бат-Эрдэнэ биш болчихож. Юу нөлөөлсөн юм бэ бүү мэд дээ. Яахав зүгээр ганц нэг бууж өгүүлдэг, өгдөг жишиг олон барилдаан дунд байдаг л юм. Өмнө нь анзаарагддаггүй байсан нь ерөнхийдөө шударга барилдаан хангалттай байдгаас тэр. Хоёрын даваанд нэгийг буулгаж аваад гуравт цолоо сайхан дуудуулаад өсч яваа нэгэнд өнхрөөд өгөх зэрэг нь ахимаг аваргад тохиолддог. Хүмүүс ч баяртай байдаг. Саяынх бол арай хэтэрнээ. Бөхөд алдаа гаргахад түмний хараанаас мултрах ямар ч арга байдаггүй" гэжээ. Хүмүүсийн хилэн санаа зовнилтоор солигдож цааш даамжран хөдөлгөөн, холбоо байгуулагдахаар болсон байна. Мөн энэ дашрамд үндэсний бөхийг шинэчлэх тухай ч яриа гарав. Удахгүй МАХН байгуулагдсан өдөрт зориулсан үндэсний бөхийн барилдаан уламжлал ёсоор болох биз. Тэнд манай аваргууд эхнэрээ араар нь тавьж байгаад баригдсан эр шиг их л халуухан нүцгэлэх байх. Яана даа. Коммунистуудын хойч үеийнхэн Монгол гэдэг нэрнээс бусдыг нь ард түмнээс мулзалж дуусах нь. Ханадаггүй, цаддаггүй. Монголчууд дургүйцлээ ил гаргалгүй өнөөдрийг хүргэж чадан ядна. Одоо үлдсэн ганц үндэсний бөх рүү өнгөлзөж даврав. Ийм тохиолдол үндэстэн, ард түмнийг саяын лалын ертөнцөд болж буй шиг тэмцэлд дууддаг аж. Тэнд зурагнаас төдийд бол энд монголчууд гэртээ зурагтаа хага цохиод эхлэв. 
Ж.Гангаа

