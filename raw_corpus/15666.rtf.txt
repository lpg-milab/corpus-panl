№17(15666)
1984 ОНЫ НЭГДҮГЭЭР  САРЫН 20.
Барилгын даамал, бригадын дарга

МАХН-ын Төв Хорооны ( 1983 оны ) VII бүгд хурлаас барилгын байгууллагуудын ажлыг үндсээр нь сайжруулах талаар өгсөн даалгаврыг хэрэгжүүлэхэд барилгын даамал, бригадын дарга нарын үүрэг, хариуцлага шийдвэрлэх ач холбогдолтой. 

Барилгын даамал бол барилга байгууламжийг графикт хугацаанд чанартай бариулах, үйлдвэрлэлийг инженерийн удирдлагаар хангах, ажилчдын хөдөлмөрийг шинжлэх ухааны үндсэн дээр оновчтой, зөв зохион байгуулж удирдах үндсэн үүрэгтэй. Барилгын бригадын дарга нь үйлдвэрлэлийн анхан Шатны нэгж болох бригадын хамт олныг удирдан зохион байгуулагч нь юм. Барилга байгууламжийн төлөвлөгөөт ажлыг богино хугацаанд өндөр чанартай хийж гүйцэтгэх явдал барилгын даамал, бригадын даргын хамтын идэвхтэй үйл ажиллагаанаас шууд хамаарна. 

Барилгын даамал бол зураг төслийг нарийн судалж графикийн дагуу материал, машин механизмыг захиалан, бэлтгэлийг урьдчилан хийх үүрэгтэй байхад бригадын дарга нь барилгачдын өдөр тутмын ажилд хяналт тавих үүрэг бүхий ажил төрлийн нарийн уялдаа холбоотой байдаг. Тухайн барилга байгууламжийг хариуцсан даамал, бригадын дарга нар ажилдаа аль хэр идэвх санаачилгатай хандаж байгаагаас ажлын эмх цэгц, зохион байгуулалт, чанар, үр дүн хамаарч байна Хариуцсан ажилдаа эзний ёсоор хандаж, амжилт арвинтай ажилладаг тэргүүний даамал, бригадын дарга нарын эгнээ улам өслөө. 

Тухайлбал, Увс аймгийн барилгын трестийн даамал БНМАУ-ын гавьяат барилгачин Ц. Дэмбэрэл барилгын зураг төсвийг нарийн судалж, угсралтын ажлын үе шат бүрт талбайн зохион байгуулалтын зураг хийж, түүнийгээ хатуу мөрдөж ажилладаг байна. Тэр, барилгын ажлыг 37 хоногоор төлөвлөж, биелэлтийг тогтмол дүгнэж, гол хийц хэсгийг яаж хийх талаар бригадын даргатайгаа байнга зөвлөж, ажилчдын гүйцэтгэх ажлыг хуваарилж, бригадын дарга, ажилчдад ажлын заавар зөвлөлгөө өгдөг байна. Ингэснээр түүний ажилладаг барилгын бригадын хамт олон төлөвлөгөөг тогтмол биелүүлж, барилгын чанарыг сайжруулан, сүүлийн арваад жилд барьсан хориод барилгын ашиглалтад өгөх хугацааг нэг жил хүртэл хугацаагаар богиносгожээ. 

Гүүрийн барилгын конторын даамал, БНМАУ-ын гавьяат барилгачин Ш. Бадарч ажилчдын өдөрт хийх ажлын хэмжээ, цалинг бригадын даргатай хамтран нарийн тогтоож, ажилчиддаа бүрэн ойлгуулдаг. Үүний үрээр ажилчид социалист уралдаанд шахуу тооцоотой үүрэг авдаг байна. Ш. Бадарч гүүрийн барилгын зураг төсвийг сайтар судалж, хийц хэсгийг угсармалжуулах, өртгийг жигдрүүлэх тооцоо хийж, үүнийгээ бригадын дарга, ажилчдад сайн ойлгуулж, ажлын явцад гарч болзошгүй бэрхшээл, түүнийг давах аргыг ч урьдчилан ярьж зөвлөдөг байна. 

Ш. Бадарч хээрийн нөхцөлд гүүрийн төмөр бетон хийцүүдийг хийх арга технологийг боловсруулж, бригадын хамт олондоо эзэмшүүлсэн байна. Түүний ийм ажилч, хичээнгүй ажиллагааны үр дүнд Хэрлэн, Онги, Шаргалжуут, Түйн голын төмөр бетон гүүрийг хугацааны нь өмнө анхны үзлэгээр чанарын онцсайн үнэлэлттэй ашиглалтад оруулсан байна. 

Барилгын даамал, бригадын дарга нар ажлаа хэр зэрэг уялдуулж ажиллаж байгаагаас тухайн барилгын ажил, бригадын хамт олны ажлын үр дүн ихээхэн шалтгаална. Тухайлбал, Улаанбаатар хотын барилгын трестийн бригадын дарга, БНМАУ-ын хөдөлмөрийн баатар Д. Дармаа хийх ажлаа даамалтайгаа урьдчилан ярилцаж хийц хэсгийг яаж хийх талаар зөвлөлгөө авч түүний үндсэн дээр ажлаа зохион байгуулдаг байна. Бригадын ажилчдын хийсэн ажлын чанарыг даамалтайгаа хамтран тогтмол шалгаж, үнэлэлт дүгнэлт өгдөг нь ажлын чанар сайжруулахын үндэс болжээ. 

Бригадын дарга бол ажилчдыг зохион байгуулах, мэргэжилд нь дур сонирхолтой болгож хүмүүжүүлэхийн тулд тэдэнтэй нэгбүрчлэн ажилладаг удирдагчийн дотнын зөвлөгч нь байх ёстой. Ховд аймгийн барилга угсралтын конторын бригадын дарга, БНМАУ-ын гавьяат барилгачин Г. Цэен-Ойдов бригадынхаа ажилчдын мэргэжлийн зэрэг ахиулах, давхар мэргэжил эзэмшүүлэх ажлыг таван жилээр төлөвлөн, хүн бүртэй тулж ажилладгийн үрээр хоёр бригадыг тэргүүний хамт олон болгож төлөвшүүлсэн байна. 

Барилгын зарим даамал, бригадын дарга нар барилгын зураг төсвийг нарийвчлан судалж, ажилдаа тооцоотой ханддаггүйгээс гологдол гаргаж, нэг ажлыг дахин хийж, хөдөлмөр материалын үргүй зардал гаргадаг дутагдал арилаагүй байна. Мөн барилгын зарим байгууллага, материал, машин механизмыг тухай бүрт нь хангаж өгөөгүйгээс даамал, бригадын дарга нар үндсэн ажлаа орхиж, дутуу зүйлийг хөөцөлдөх, үүнийг далимдуулан ажил хийдүүлэх зэрэг ноцтой дутагдал арилаагүй байгаад аж ахуйн яамд, барилгын трест, конторын удирдлага дүгнэлт хийж, энэ дутагдлыг арилгах ур нөлөөтэй арга хэмжээ авах хэрэгтэй. 

Даамал, бригадын дарга нар ажлын байранд хөдөлмөрийг шинжлэх ухааны үндэслэлтэй зохион байгуулах шууд үүрэгтэй учир ажлын оновчтой арга барилыг эзэмшиж, түүнийгээ ажилчдад биечлэн үзүүлж сургадаг чадвартай байх ёстой. Түүнчлэн хөдөлмөр зохион байгуулалтын шилдэг хэлбэр бригадын хэлбэрийг бүтээлчээр нэвтрүүлэхийн тулд шургуу ажиллавал зохино. 

МАХН-ын Төв Хорооны VII бүгд хурлаас Сахилга дэг журмыг бэхжүүлэхэд зөвхөн дээрээс өгсөн заалтын хүчинд найдаж болохгүйг тэмдэглэж, хөдөлмөрийн хамт олны хүмүүжүүлэх их хүчинд тулгуурлахын чухлыг заасан нь барилгын даамал, бригадын дарга нарын байнга мөрдөх удирдамж мөн. Барилгын салбарын ажлыг үндсээр нь сайжруулах ажлыг юуны өмнө үйлдвэрлэлийн хэсэг, цех, бригадын дарга, даа мал мастеруудын хариуцлагыг дээшлүүлэхээс эхлэх ёстой. Нам, засгийнхаа энэ өндөр итгэл найдварыг биелүүлж, барилгын ажлыг бүх ажлын тэргүүн фронт болгохын төлөө барилгын даамал, бригадын дарга бүр шургуу ажиллах нь чухал байна. 

