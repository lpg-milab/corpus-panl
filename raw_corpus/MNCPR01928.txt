Цагаан сар Ум аа хумаар ариусаж, арвижин  дэлгэрнэ

Монголчууд хүн байгалийн жам түүний уялдаа холбоо, нар сар од, гараг эрхэсийн өөрчлөлт хөдөлгөөнийг сайтар судалж цаг тооны бичгийг зохион, улмаар хаврын тэргүүн бар сарын шинийн нэгэнд цагаан сарын их баяраа тэмдэглэж ирсэн түүхтэй.
Аливаа үндэстэн ястан өөр өөрийн үндэсний баяраа уламжлал ёсоор нь тэмдэглэн, улс үндэстнийхээ онцлог, өв уламжлал, зан заншил, түүх соёлоо дэлхий дахинд таниулж байдаг. Эрийн гурван наадам, цагаан сарын баяр бол яахын аргагүй монголчуудын үндэсний томоохон баярууд билээ. Өнгөрсөн зууны түүхэнд энэхүү үндэснийхээ их баярыг коммунист үзэл бодлын хавчлагын хор уршгаар зан заншлыг нь мартахад хүргэхийн зэрэгцээ олон нийтээр тэмдэглэхийг хорьж зөвхөн малчдын баяр хэмээн хязгаарлаж ирсэн он жилүүд ч байсан. Монгол оронд ардчилал буй болсон цагаас эхлэн бид үндэсний хэмээх тодотголтой олон соёл, өв уламжлалаа дахин шинээр сэргээх нь өөрсдийнхөө ёс заншлаа хадгалж үлдэх цаашилбал дэлхий дахинд түүх соёлоо танилцуулах өргөн боломж олдож байгаа юм. Цагаан сарын баяр нь ард түмний эв нэгдэл, үндэсний өв уламжлал, соёл, зан заншлаараа бахархах, аав, ээж, ихэс дээдэс, бие биесээ хүндэтгэх, ураг садны хэлхээ холбоо батжих, овог удам судраа мэдэх, залуу үеэ энэрэн сургаалаа хайрлах, хийморь лүндаагаа сэргээж, жилийнхээ заслыг хийлгэн ард олноороо буян хурааж шинэлдэг маш олон сайн ёс заншлыг хадгалсан байдгаараа ач холбогдолтой баяр юм. Гэтэл сүүлийн үед цагаан сарын баярыг тэмдэглэн өнгөрүүлэхэд маш олон хүндрэлтэй асуудлууд байна хэмээн олон түмний оюун санаанд гэгээлэг бус сэтгэхүйг бий болгож байна. Үүнд нэг талаар эх оронч үзэл, үндэснийхээ соёл, зан заншлаар бахархах сэтгэл дутав уу, нөгөө талаар гадны элдэв янзын үзэл бодлыг хөхиүлэн дагалдах нөхцөл байдал ч нөлөөлж байна уу гэлтэй. Сүүлийн үед монголчууд гадаад орнуудын ёс заншил, хэв шинжийг хадгалсан олон баярыг ард нийтээрээ ихээхэн тэмдэглэдэг болсон нь цагаан сарын баярыг тэмдэглэхэд хүндрэлтэй мэт санагдуулж байж болох юм. Түүгээр ч үл барам сар шинийн баярт өөрчлөлт шинэчлэлтийг оруулах, ихээхэн зардал чирэгдэлтэй, их ууж иддэг хэмээн ярих болжээ. Идэж ууж наргиж цэнгэхдээ гол нь биш үндэсний ёс заншлаа дээдлэх нь гол юм даа. Харин хүн ходоодныхоо 2/4 хувьд нь идээ, хоол, 1/4 хувьд нь ундаа шингэн зүйл нэг хувийг нь хоосон байлгаж зөв хооллож сурвал эрүүл мэндэд ашигтай гэдгийг мэдэхэд илүүдэхгүй биз ээ. Битүүний өмнөх өдрүүдээс эхлэн хүмүүс өөрсдийнхөө гэр орон, гадаад орчин тойрноо сайтар цэвэрлэж, шинэ цэвэр хувцсаа бэлтгэж, бие сэтгэлээ ариусгаж, битүүний орой таван тансаг идээ, битүүлгээ бэлтгэж гэр бүл, хөрш, хот айлаараа бэлгэ дэмбэрэл, эд агуурс арвидан сайн сайхан амьдрахын ерөөл дэвшүүлэн баярлацгаадаг. Жилийн туршид их буян ном бүтээж үйлддэг зургаан их дүйцэн өдрүүдийн нэг нь цагаан сараар тохиодог. Бурхан Буддагийн номын хүч, их рид хувилгааныг үзүүлсэн 15 хоногийн номын дүйцэн өдрүүд тохиодог билээ. Халхын Өндөр Гэгээн Занабазар Их хүрээг байгуулж "Рид хувилгаан үзүүлсэн ерөөл (Чойнпрүл молом) нэртэйгээр арван тав хоногийн ерөөлийг дэглэн хуруулжээ. Шинийн найман: Оточ Манла бурханы номоо номлож заларсан өдөр. Шинийн арван: Үржонбадмажунай ханд дагинас заларсан дүйцэн өдөр. Шинийн арван таван: Аюуш бурхны заларсан дүйцэн өдөр юм. Дээрх их дүйцэн өдрүүдэд хийсэн ном, буян мянга, сая, бум тоогоор үрждэг хэмээн айлдсаныг авч үзвэл цагаан сар буяны сар юм. Хүн төрөлхүйтэнд байдаг нэгэн муу гэм бол шунал хүсэл, хармын сэтгэл юм. Бурхны сургаал номонд өглөгийг номын, аюулгүйн, эд өглөгийн өглөг хэмээн айлдсан байдаг. Хэн нэгэндээ ач буянтай сургаал номыг зааж, бэлгэ дэмбэрэлтэй сургааль хайрлавал энэ нь тэнцэшгүй номын өглөг болж мунхгийн сэтгэлээсээ ангижирч энэ яваа амьдралд ач тусаа өгөөд зогсохгүй ирээдүй хойтод бурхны хутгийг олох тэргүүтэн тус эрдэм цаглашгүй юм. Гадна дотны осол аюулд өртөхгүй биеэ зөв авч явах, санамсар болгоомжтой аливаа муу зүйлүүдийг бие, хэл, сэтгэлийн үүднээс үйлдэхгүй байх талаас нь сургаж анхааруулан хэлж өгвөл тэр нь аюулгүйн өглөг болж хүний амьдралд маш чухал ач буянаа өгдөг. Өөрийн бололцоогоороо эд зүйлсийг харамгүй сэтгэлийн үүднээс өгөх нь эд өглөгийн өглөг болдог. Тэрхүү буяных нь хариуд санасан бүхэн бүтэж, баян чинээлэг болохоор үл барам өглөгийн баримидыг олдог. Хармын сэтгэлгүй өгсөн өглөг бол дээдийн өглөг байдаг. Иймээс аль болохоор харамгүй өглөг өгөхийг хичээх хэрэгтэй. Хармын сэтгэлээс өгсөн эд зүйлс нь өөрт хийгээд өөр бусдад нүгэл хураалгадаг. Мэдээж бид бүхэнд санхүү мөнгөний бэрхшээл байж болно. Гэхдээ эд зүйлсийн өглөг өгөх боломж муутай бол цаашид өгөх, арвижихын  сэтгэл, ерөөл тавьж дээр өгүүлсэн номын өглөг, аюулгүйн өглөгийг хайрлаж, хүмүүс ч цаашдаа бурхад, ихэс дээдсийнхээ хайрласан сургаалыг дээд номын өглөг хэмээн ухамсарлан авч түүний утга, мөн чанарыг санан хичээж явбал алсдаа амьдралд ач тус нь ирнэ. Бидний өвөг дээдэс бурхны сургаал номлолыг сурч судлан биширч ахуй амьдралдаа хэрэглэж заншсан сайхан уламжлалтай. Нэгэн номын өглөгийг та бүхэндээ хайрлая. Бэлтгэсэн идээ зоог, эд зүйлсээ адислаж жанливлаж болно. "Ум аа хум" хэмээсэн нууц тарни номыг гурвантаа уншиж, эхний "Ум аа хум" айлдвараар бидний сэтгэлээсээ бэлтгэсэн идээ ундаа, эд зүйлсэд нөлөөлсөн муу гадна дотны барцад саад, сэтгэлийн гэм, нян, бузар, халдварт ариун бусын зүйл бүхэн ариусаж сайн сайхан боллоо хэмээн бясалгаж бодно. Хоёр дахь "Ум аа хум" хэмээн айлдахад тэрхүү идээ будаа маш ихээр өсөн үржиж тоо томшгүй их боллоо хэмээн бодож бясалгана. Гурав дахь "Ум аа хум" хэмээн тарнийг уншсанаар эдгээр идээ зоогт тарни, бясалгалын хүч адис жанлав шингэж бүгдийг сэтгэлчлэн бүтээх ариун рашааны мөн чанартай өргөл тахил боллоо хэмээн сэтгэн бодож бурхан шүтээндээ дээжийг нь өргөж, гэрийн эзэн буюу ахмад хүндээ эхлэн барих буюу түгээн хүртээдэг уламжлалтай. Ийм жанлавтай идээнээс хүртсэн бүхэн дээдийн рашаан хүртсэнтэй утга нэгэн болой Дээрх номын өглөг, ёсыг амьдрал ахуйдаа хэрэглэж сурах нь машид чухал юм. Монголчууд бид бүхэн үндэсний эх оронч бахархал, бэлгэ дэмбэрэл, хайр хүндэтгэл, ном сургаап буянаар бялхаж цалгисан, өөдрөг сайхан сэтгэлээр сар шинээ ёслол төгөлдөр тэмдэглэн өнгөрүүлбэл нийт ард түмнээрээ буян их хураана. XVI жарны барш үгүй хэмээх гал нохой жилдээ ард түмэн маань эе эвийг эрхэмлэн Бурхан Гончиг Сүмийн авралд багтаж, эрүүл энх, урт удаан насалж, санасан бүхэн номын ёсоор сэтгэлчлэн бүтэж буян хишиг тань дэлгэрч явах болтугай.
 "Манба Дацан"-гийн тэргүүн, билгүүн номч, хамба лам, Монгол Улсын Хүний Гавъяат эмч Д. НАЦАГДОРЖ 
