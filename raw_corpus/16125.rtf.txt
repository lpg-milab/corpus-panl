№162 (16125)    
1985 оны долдугаар сарын 6.
Нэгдмэл бодлого, нэг зорилго

МАХН-ын Төв Хороо, БНМАУ-ын Засгийн газрын урилгаар Чехословакийн Коммунист Намын Төв Хорооны тэргүүлэгч гишүүн, Бүгд Найрамдах Социалист Чехословак Улсын Засгийн газрын дарга Любомир Штроугал тэргүүтэй БНСЧСУ-ын нам, засгийн төлөөлөгчид манай оронд албан ёсоор найрсгаар айлчиллаа. 

Марксизмленинизм, социалист интернационализмын зарчимд бат тулгуурласан манай хоёр орны харилцаа улам өргөжин хөгжсөөр байна. БНМАУ, БНСЧСУ-ын ах дүүгийн найрамдалт харилцааг тодорхойлогч, шийдвэрлэх гол хүчин зүйл, үндэс нь МАХН, ЧКН-ын нягт хамтын ажиллагаа, өргөн дэлгэр хэлхээ холбоо юм. 

БНМАУ, БНСЧСУ-ын хооронд 1973 онд байгуулсан найрамдал, хамтын ажиллагааны Гэрээний үзэл санааны дагуу тус хоёр улсын харилцаа. улс төр, эдийн засгийн салбарт гүнзгийрч, 1978 оны үндсэн зарчмуудаар баяжин манай нутагт геологи хайгуул хийх, эрдэс түүхий эд олборлох, арьс шир, гутлын үйлдвэрийг хөгжүүлэх салбарт улам өргөжиж байна. 

Нөхөр Любожир Штроугал тэргүүтэй БНСЧСУ-ын нам, засгийн төлөөлөгчдийн айлчлалын үеэр гарын үсэг зурсан БНМАУ, БНСЧСУ-ын эдийн засаг, шинжлэх ухаан техникийн хамтын ажиллагааны 2000 он хүртэлх урт хугацааны Программ нь манай хоёр улсын хамтын ажиллагааг цаашид хөгжүүлэх хэтийн шинэ төлөвийг нээж байгаа төдийгүй ЭЗХТЗ-ийн гишүүн орнуудын Москвагийн дээд хэмжээний зөвлөлгөөний шийдвэр, социалист эдийн засгийн интеграцын цогцолбор программыг улам үр нөлөөтэй хэрэгжүүлэх үйлсэд зохих хувь нэмэр оруулах чухал баримт бичиг мөн. 

БНМАУ, БНСЧСУ энх тайван, ардчилал, хөгжил дэвшлийн гол өмөг түшиг болсон социалист хамтын нөхөрлөлийн орнуудын нэгдэл нягтрал, уялдуулан зохицуулсан үйл ажиллагааг бэхжүүлэх шийдвэр төгс байгаагаа илэрхийллээ. БНСЧСУ-ын нам, засгийн төлөөлөгчид БНМАУ-д албан ёсоор найрсгаар айлчилсан тухай хамтарсан албан мэдээнд << Энх тайван, аюулгүй байдлыг сахин хамгаалах амин чухал асуудлыг нааштай шийдвэрлэхэд чиглэсэн Зөвлөлт Холбоот Улсын оновчтой санал санаачилгыг Монгол, Чехословак бүрэн дүүрэн дэмжиж байна >> гэж онцлон тэмдэглэжээ. 

Энх тайван, социализм бол манай нэгдмэл бодлого, нэг зорилго билээ. Манай нийтлэг бодлого, социалист хамтын нөхөрлөлийн эдийн засгийн болон батлан хамгаалах хүч чадал, нэгдэл нягтрал, ололт амжилт нь нийт хүн төрөлхтөний энх амгалан ирээдүй, дэлхийн соёл иргэншлийг хамгаалах тэмцэлд шийдвэрлэх ач холбогдолтой интернационалч үйл хэрэг мөн. 

Империализм социализмаас цэрэг зэвсгийн талаар давуутай болох, дэлхий дахины дэвшил хөгжлийг зогсоохыг санаархан, зэвсэглэлээр, ялангуяа цөмийн зэвсэглэлээр улангасан хөөцөлдөж, түүнийг сансарт дэлгэрүүлэхийг илэрхий оролдож байгаа нь цөмийн дайн гарах аюулыг эрс нэмэгдүүлж байна. Европт америкийн дунд тусгалын пуужингуудыг үргэлжлүүлэн байрлуулж, ХБНГУ дахь хонзогногч хүчнийг далайн чанадаас дээш нь тэтгэж байгаа явдал тус тивийг энх тайван, хамтын ажиллагааны бүс нутаг болгох гэсэн Хельсникийн зөвлөлгөөний төгсгөлийн баримт бичгийн үзэл санаанд харшилж байна. 

Төв Европт хуримтлагдсан цэрэг зэвсэглэлийг хорогдуулан тус бүс нутагт цэрэг зэвсгийн сөрөг төвлөрлийг сулруулах талаар БНСЧСУ-ын баримталж байгаа энх тайванч гадаад бодлого, идэвхтэй байр суурийг БНМАУ ямагт өндөр үнэлж, бүрэн дүүрэн дэмждэг билээ. 

Социализмын ололтыг хамгаалах, Европ болон Даян дэлхийд энх тайван, аюулгүй байдлыг хангахад Варшавын гэрээ гарамгай үүрэг гүйцэтгэж ирсэн, гүйцэтгэсээр байгаад манай хоёр орон их ач холбогдол өгч байна. 

Ази тив дэх түгшүүртэй байдлын голомтыг арилгах, Алс Дорнод, Номхон болон Энэтхэгийн далайн бүс нутагт итгэлцлийн арга хэмжээ боловсруулж хэрэгжүүлэх тухай Зөвлөлт Холбоот Улсын тодорхой санал, Ази, Номхон далайн орнуудын хооронд харилцан үл довтлох, хүч үл хэрэглэх конвенц байгуулах тухай БНМАУ-ын санал, тус тивийн байдлыг амар тайван, тогтвортой болгоход чиглэсэн социалист орнуудын бусад санаачилга дэлхий дахины энх тайван, аюулгүй байдлыг ханган бэхжүүлэх үйлсэд багагүй хувь нэмэр оруулж байна. 

Тусгаар тогтнолоо хамгаалах, бүс нутагтаа энх тайван байдал тогтоох, хөрш орнуудтайгаа найрсаг харилцаж, хамтран ажиллахыг эрмэлзэж байгаа вьетнам, лаос, кампучийн ард түмний тэмцэл, хувьсгалт ололтоо хамгаалан тэмцэж байгаа БНААфгУ-ын ард түмэн засгийн газрын нийтэд тодорхой санал Солонгосын хойгийн хурцадмал байдлыг намжаах, Солонгосыг нэгтгэх таатай нөхцөл бүрдүүлэхэд чиглэсэн БНАСАУ-ын санаачилга нь Ази тивийн энх тайван, аюулгүй байдлыг хангах үйлсэд зүй ёсоор тус нэмэр болох ёстой гэж БНМАУ, БНСЧС-ын засгийн газрын тэргүүн нар үзлээ. Манай хоёр улс БНХАУ-тай энх тайвнаар зэрэгцэн орших, эрх тэгш байх, дотоод хэрэгт үл оролцох зарчимд тулгуурлан гуравдагч улсын ашиг сонирхлыг хохироохгүй байх үндсэн дээр харилцаагаа хэвийн болгох саналтай байгааг БНСЧСУ-ын нам, засгийн төлөөлөгчид манай оронд албан ёсоор айлчилсан тухай хамтарсан албан мэдээнд тэмдэглэжээ. 

Ойрхи Дорнодын хямралыг нэлэнхүйд нь шударгаар тууштай зохицуулах явдал онцгой шаардлагатай байна. 

Нөхөр Любомир Штроугал тэргүүтэй БНСЧСУ-ын нам, засгийн төлөөлөгчдийн манай оронд хийсэн албан ёсны найрсаг айлчлал МАХН, ЧКН болон БНМАУ, БНСЧСУ-ын ах дүүгийн найрамдал, бүх талын хамтын ажиллагааг өргөжүүлэн гүнзгийрүүлэх үйл хэрэгт шинэ түлхэц болж, социалист хамтын нөхөрлөлийн эв нэгдлийг бэхжүүлэх, дэлхий дахинд энх тайван, дэвшил хөгжлийн хүчний эгнээг бататгахад тус дөхөм үзүүлнэ гэдэгт монголын ард түмэн баттай итгэж байна. 

Монгол, чехословакийн ард түмний ах дүүгийн найрамдал мандтугай! 

