Дампуурсан "Монгол Бизнес банк"-ны хохирогчид төр, засагт хандахаар болов

Тэд нас барсан 11 хадгаламж эзэмшигчийн амь насыг хууль хяналтын байгууллагаас нэхэх нь зөв гэж үзжээ Манайд Арилжааны банкууд үүсэн ажиллаж эхэлсэн үед байгуулагдсан "Монгол Бизнес банк"-ны 425 хохирогч байдаг аж. Гэнэт л үйл ажиллагаа эрхлэх зөвшөөрлөө хураалгасан гэснээр дээрх хадгаламж эзэмшигчид өөрийнхөө мөнгийг авч чадах эсэхээ мэдэхээ байж өнөөдрийг хүргэжээ. Юутай ч хадгаламж эзэмшигчдийн хохирлыг барагдуулна гэж Монгол банкнаас томилогдсон өр барагдуулах алба хүртэл байгуулагджээ. Хадгаламжаа авъя гэж хүсэлт тавьсан хүн бүхэнд зээл авагсдын хариу тайлбарыг Өр барагдуулах албаныхан хэлсээр өнөөг хүргэсэн. Аргаа барсан хохирогчдын төлөөлөгчид Түр хороо байгуулж өчигдөр Өр барагдуулах албаны дарга Даваанямтай уулзахаар Монгол банкны хойно цугларав.
Манай редакцид хандсан тэдний хүсэлтээр газар дээр очоод төд удаагүй байтал хар нүдний шилтэй, дунд зэргийн нуруутай хүн ирсэн нь өнөөх дампуурсан "Монгол Бизнес банк"-ны захирал, дараа нь Өр барагдуулах албаны дарга болсон Давааням гэнэ. "Хар луйварчин, чи л эхнээсээ энэ олон хүний мөнгийг цуглуулж, танил тал найз нөхөддөө өгсөн. Чи авгайнхаа хамаатан садан бүгдийг бидний мөнгөөр Япон руу гаргачихсан биз дээ. Одоохон бидний мөнгийг олж өг, хар луйварчин минь. Чиний энэ луйврыг хэвлэл мэдээллийн хэрэгслээр дэлгэж, та нарын нэр хүндэд халдаж бид мөнгөө олж авахдаа л авна..." гээд хадгаламж эзэмшигч болох хижээл эмэгтэй загнаж эхлэв. Тэдний тэвчээр барагдсан бололтой. Өмнөөс нь Өр барагдуулах албаны дарга Давааням ч мөчөөгөө өгөлгүй "Чи дуугүй бай. Хохирогч гэж байгаа та нарын талд би ч гэсэн зүтгэсээр ирсэн. Чи энэ янзаараа агсамнаад байвал хохирлоо олж авна гэж байгаа энэ хүмүүстээ гай л болох тэнэг авгай байна..." гэхчилэн муудалцаж гарлаа. Сүүлдээ та нар учраа ол, надад ямар ч хамаагүй, зээл авсан компаниас та нарын хохирлыг гаргуулах гэж зөндөө л ажилласан, явъя, ажлаа бодох минь гээд яваад өгөв. Дампуурсан "Монгол Бизнес банк"-ны хадгаламж эзэмшигчид хэвлэл мэдээллийн хэрэгслээр явсан зарын дагуу тэнд цугларчээ. Он удаан жил болсон энэ асуудлыг тухайн нөхцөл байдалд нь гал унтраах байдлаар үлдээсээр, одоо алдсаны хохь, авсаны аз болгож өнгөрөөх санаатай байгаа учраас нэгдсэн зохион байгуулалтад орж, төр, засагт хандахаар болсон тухайгаа тэд хэлсэн. Бүх хохирогчыг цуглуулахаар тийнхүү телевиз, радиогоор зар явуулсан юм байна. "Монгол Бизнес банк"-наас олон мянган долларын зээл авсан томоохон байгууллагууд өнөөдөр хэвийн үйл ажиллагаатай байгаа. Тухайлбал, XIII хороололд байх "Ийст" худалдааны төвийн барилгыг тэрхүү 400 гаруй хадгаламж эзэмшигчийн мөнгөөр барьж байгуулжээ. "Шунхлай" групп ч их хэмжээний мөнгө зээлж, энэ бүхэн нь "Монгол Бизнес банк"-ийг дампуурахад хүргэсэн. Дээд шүүхийн шийдвэрийн дагуу саяхан "Ийст" төвийн нэг хэсгийг дуудлага худалдаанд оруулсан юм байна. Дуудлага худалдааны үнэ нь өнөөх нийт хадгаламж эзэмшигчийн хохирлыг барагдуулж хүрэх хэмжээнд буюу 408 сая төгрөгөөр зарагджээ. Тийнхүү худалдаж авсан газар нь дэнчингийн дөрвөн сая төгрөгөө байршуулчихаад, худалдаж авсан мөнгөө төлөхийн өмнө эзэмшлийн гэрчилгээгээ шилжүүлэхийг хүсэхэд дуудлага худалдаа будлиантай болсон гээд төлбөр мөнгөний асуудлыг хааж орхижээ. Дуудлага худалдаанд орсон байгууллага ч дэнчингийн мөнгөө буцааж татсан. Өөрөөр хэлбэл, хадгаламж эзэмшигчдэд олгох мөнгө байхгүй болсон. Анх банк дампуурахад хадгаламждаа байсан мөнгөө л авч байвал өнгөрсөн есөн жилийн хугацаанд хүү тооцож элдэв асуудал үүсгэхгүй гэсэн шаардлагыг л хохирогчид тавьж байгаа юм билээ. Гол нь "Ийст" төвийн эзэмшлийн гэрчилгээг шилжүүлэх болохоор бүх үйл ажиллагааг цуцалж байгаа шалтгаанд Монгол банкны тэргүүн дэд захирал Батсүх, Нийслэлийн шийдвэр гүйцэтгэх албаны Туулхүү нарын хүмүүс их нөлөөлсөн тухай өнөөх "Монгол Бизнес банк"-ны захирал буюу одоо тэрхүү банкныхаа өрийг барагдуулах албаны дарга болсон Давааням ярьжээ. Дуудлага худалдааны маргааш Монгол банкны тэргүүн дэд захирал Батсүх Нийслэлийн шийдвэр гүйцэтгэх албанд бичиг явуулсан аж. Ингээд л хохирсон хадгаламж эзэмшигчид шороонд шидэгдэж, харин тэдний мөнгийг зээлж аваад банкийг нь дампууруулаад, одоо бизнесээ хэвийн эрхэлж байгаа "Ийст" төвийнхөн хэн нэгнээр эрх, дархаа хамгаалуулж үлдэв. Бизнесийн хэвийн үйл ажиллагаа явуулсара гэсний учир уг нь "Ийст" төвийг дуудлага худалдаанд оруулахгүйгээр ч хохирогчдын мөнгийг бүрэн олгочих боломжтой гэсэн тооцоог хадгаламж эзэмшигчид гаргажээ. Тэндхийн нэг хэсгийг нь түрээслэгч "Миний дэлгүүр" сүлжээ гэхэд л сард 10 гаруй сая төгрөг төлдөг тухайгаа хадгаламж эзэмшигчдэд хэлсэн байна. Ер нь нэг жилийн зөвхөн түрээсийн орлогоороо л хадгаламж эзэмшигчдийн амыг таглачих чинээний үйл ажиллагаа "Ийст" төвд явагдаж байгаа гэж хохирогчид хэлж байгаа. Гэтэл 400 гаруй хүний үр хүүхэддээ зориулж, маргаашийн амьдрал ахуйдаа хадгалсан мөнгөөр хэдхэн хүн бизнесийнхээ эргэлтийн мөнгийг хийгээд, хээв нэг амьдарч байгаа нь бодьтой үнэн болж таарах нь. Энэ хооронд "Монгол Бизнес банкны" хуучин удирдлагууд болон бага, жижиг хадгаламж, зээл эзэмшигчдийн хооронд ч өчнөөн наймаа болсон сурагтайг түр хороо байгуулж байгаа хүмүүс ярьж байна. Арав орчим сая төгрөгийн хадгаламж эзэмшигчийг мөн хэмжээний зээлийн эзэнтэй холбож өгөөд дундаас нь 35 орчим хувийг өөртөө шагнал болгож авдаг жишээ дампуурсан "Монгол Бизнес банк"-ны нягтлангийн "хувиараа эрхэлдэг бизнес" байх жишээтэй. Хадгаламж эзэмшигчийн тоонд багтах 11 хүн өнөөдөр хорвоогийн мөнх бусыг үзүүлжээ. Тэдний үр хүүхэд нь өнөөдөр хохирлоо нөхөж олж авах түр хороонд нэгдээд байгаа юм билээ. Эмчилгээний зардалгүй байхад мөнгө нөхөж олгоогүйгээс амь насыг нь алдсан гэсэн шалтгаанаар аав, ээжийнхээ амийг төр, засгаас нэхэж болно гэж тэд үзжээ. Энэ бүх нөхцөл байдлаа тайлбарлан, танилцуулж, зохистой арга хэмжээ авч, хохирлыг барагдуулж, хэргийг хоёр тийш болгож өгөөч ээ хэмээн Хууль зүй, долтоод хэрийг сайд Д.Одбаярт өргөдөл хүргүүлэхээр болсон байна. 
Б.ХАЖИДМАА

