№229 (17132) 
1988 оны есдүгээр сарын 23.
ЦЭВЭР БҮТЭЭГДЭХҮҮН

Үйлдвэр, аж ахуйн газрын ажлын үр дүнг нийт болон таваарын бүтээгдэхүүний өсөлтөөр хэмжсэнээс болж нийгмийн эрэлт, хэрэгцээг төдий л харгалзахгүй хөнгөн хялбар төлөвлөгөө, элбэг хангалуун нөөц хуваарилуулан авч, өндөр үнэтэй материал, түүхий эд хэрэглэж, хөдөлмөр зарцуулалт багатай бүтээгдэхүүнийг төлөвлөснөөс давуулан үйлдвэрлэх сонирхлыг үйлдвэрлэлийн нэгжид бий болгож, улмаар нийгмийг хохироодог байлаа. Тэгвэл 1988 оноос эхлэн цэвэр бүтээгдэхүүний үзүүлэлтийг хэрэглэснээр дээрх ноцтой дутагдлыг арилгах боломж бүрдүүлсэн юм. 

Үндэсний орлогын үйлдвэрлэлд аж ахуйн нэгжүүдийн оруулж байгаа хувь нэмрийг цэвэр бүтээгдэхүүний хэмжээ, өсөлтийн хурдцаар хэмжиж. бага зардлаар чанартай бүтээгдэхүүн үйлдвэрлэх сонирхол төрүүлэхүйц шинэ хөшүүргүүдийг хэрэглэж эхэлснээр зарим салбарын ажилд тодорхой ахиц гарч байна. Тухайлбал, 1988 оны эхний найман сард аж үйлдвэрийн салбарын хэмжээгээр цэвэр бүтээгдэхүүн үйлдвэрлэх даалгаврыг 62, 5 сая төгрөгөөр давуулав. Аж үйлдвэрийн газрууд эхний долоон сард таваарын бүтээгдэхүүний өөрийн өртгийг төлөвлөснөөс 1. 7 хувь хямдруулж, ашгийг төлөвлөснөөс 40. 4 сая төгрөгөөр нэмэгдүүлсэн нь даалгавраас давуулж үйлдвэрлэсэн цэвэр бүтээгдэхүүний 64. 6 хувь болж, эдийн засгийн зохистой үзүүлэлт жинхэнэ бодит үр дүнгийн төлөө тэмцэл идэвхэжсэнийг харууллаа. Гэхдээ аж ахуйн нэлээд нэгжийн удирдах ажилтны санаа сэтгэлээс үнийн дүнгээр хөөцөлдөн, тооны үзүүлэлтийг шохоорхсоноороо магтаал шагналд хүрдэг байсан хуучин зуршил салж хагацахгүй байгаагаас зарим үйлдвэр, аж ахуйн газар цэвэр бүтээгдэхүүний даалгаврыг тасалж, эдийн засгийн үр ашгийг үзүүлэлтийг бууруулсан ноцтой дутагдал гарсаар байгаа, эхний хагас жилд цэвэр бүтээгдэхүүн үйлдвэрлэх даалгаврыг 46 үйлдвэрийн газар 16. 8 сая төгрөгөөр тасалсан бол долоо, наймдугаар сард назгайрч ажлын эрч хүчийг сулруулснаас есдүгээр сарын нэгний байдлаар уг үзүүлэлтийг биелүүлээгүй үйлдвэрийн тоо 70 хүрч тасалдлын хэмжээ эхний хагас жилийнхээс 12, 9 сая төгрөгөөр нэмэгджээ. Ялангуяа Дарханы нэхий эдлэлийн үйлдвэр, Чойбалсан хотын махкомбинат, Дорноговь аймгийн хүнсний үйлдвэр, Сүхбаатар хотын мод боловсруулах комбинат, Зүүнхараагийн мод бэлтгэлийн аж ахуй, Өвөрхангайн ханын материалын үйлдвэр, Улаанбаатар төмөр замын мод боловсруулах үйлдвэр зэрэг хэдхэн газарт тасалдлын жар гаруй хувь нь ногдож байгаа нь хуучин аргатайгаа зууралдсаар байгааг харуулж байна. 

Цэвэр бүтээгдэхүүн нь үйлдвэрлэлийн үйл ажиллагааны эцсийн үр дүнг нэгтгэн харуулдаг шалгуур үзүүлэлт учраас үйлдвэр, аж ахуйн газрын нийт үр ашгийг тууштай дээшлүүлэхэд ихээхэн хүч нөлөөтэй хөшүүрэг, механизм юм. Нийгэм, хамт олон, хувь хүний ашиг сонирхлын нэгдлийг хангах, хүний хүчин зүйлийн ролийг дээшлүүлэх, аж ахуйн бүрэн тооцооны зардлаа нөхөж өөрийгөө санхүүжүүлэх зарчмыг тууштай нэвтрүүлэхэд цэвэр бүтээгдэхүүний үзүүлэлтийн гүйцэтгэх үүрэг улам бүр өсөх ёстой. Уг үзүүлэлтийг хүч нөлөөтэй хөшүүрэг болгон ашиглах хамгийн оновчтой арга замыг сонгон хэрэглэх нь удирдлагын ур чадвар, авхаалж самбаа, санаачилгаас ихээхэн хамаарч Байна. 

1988 оноос хөнгөн, хүнсний үйлдвэр, худалдаа, хангамжийн байгууллагад борлуулалтын нийт орлогыг нормативын аргаар хуваарилах аж ахуйн тооцооны шинэ хэлбэрийг туршиж эхэлсэн боловч зарим газарт үр дүн нь тодорхой гарахгүй байна. Материаллаг нөөцийг тооцоотой, хэмнэлттэй зарцуулаагүй, өөрсдийн буруугаас аж ахуйн гэрээний үүргээ тасалснаас торгууль их хэмжээгээр төлж цэвэр бүтээгдэхүүнийг өсгөх, байгууллагын мэдэлд үлдэх орлогыг арвижуулах, бололцоо алдаж улмаар ажиллагчдын дундаж цалинг бууруулсан газрууд цөөнгүй байна. Хөдөө аж ахуй, хүнсний үйлдвэрийн Яамны хүнсний үйлдвэрийн засвар угсралтын контор 1, 3 сая төгрөг, Хэнтий, Завхан, Сүхбаатар аймгийн хүнсний үйлдвэрүүд 277, 3936 мянган төгрөгийн торгууль төлөх байгууллагын мэдэлд үлдэх орлогогүй шахам болж ажилчдаа хохироожээ. 

Үргүй зардал гаргах, хүү, торгууль төлөхийн хэрээр хамт олны мэдэлд үлдэх хөрөнгө багасч, цалин хөлс буурдаг, өөрөөр хэлбэл үрлэгэн ажиллагааны эсрэг механизм үйлчилж эхэлснээр цэвэр бүтээгдэхүүний үйлдвэрлэлийг нэмэгдүүлэх сонирхол, санаачилга хамт олны дунд өрнөх ёстой. Харин хуучнаар сэтгэж, шинэчлэлийн шалгуур үзүүлэлтийг үл ойшоосон салан задгай ажиллагаа л гарз хохиролд хөтөлж байгаа юм. Оны эхний долоон сард аж үйлдвэрийн 56 газар бүтээгдэхүүний өөрийн өртгийг төлөвлөснөөс 13, 9 сая төгрөгөөр, барилга угсралтын 31 байгууллага 11, 5 сая төгрөгөөр, тээврийн 29 байгууллага 9, 6 сая төгрөгөөр тус тус өндөржүүлснээс цэвэр бүтээгдэхүүнийг дөч гаруй сая төгрөгөөр нэмэгдүүлэх боломж алдсаны дийлэнх нь материаллаг нөөцийг хайр гамгүй зарцуулснаас шалтгаалжээ. 

Цэвэр бүтээгдэхүүнийг төлөвлөх, бүртгэх, мэдээлж тайлагнах системийг улс ардын аж ахуйн нийт салбарт нэг мөр болгож жигдрүүлж чадаагүй байна. Ялангуяа хөдөө аж ахуй, барилга, тээвэр, ахуйн үйлчилгээ, нийтийн аж ахуйн салбарт цэвэр бүтээгдэхүүнийг тооцоолох, мэдээлж дүгнэх журам одоо болтол зохих ёсоор цэгцрээгүйг онцгой анхаарч, аж ахуйг хөтлөх ирээдүйтэй аргад хурдан, тууштай суралцах хэрэгтэй байна. Юуны өмнө үйлдвэр, аж ахуйн байгууллагын үйл ажиллагаанд гарч байгаа бодит өөрчлөлт, үйлдвэрлэл, хөдөлмөрийн зохион байгуулалт, материаллаг нөөцийн хөдөлгөөн, түүний зарцуулалтыг цаг тухайд нь үнэн зөв бүртгэж, хамт олны ажлын үр дүн, цэвэр бүтээгдэхүүний үйлдвэрлэл, хуваарилалтыг үндэслэл сайтай хийж, эцсийн үр ашгийг дээшлүүлэхийн төлөө тэмцлийг эрчимжүүлэхэд яам, тусгай газар, үйлдвэрлэлийн нэгжийн эдийн засгийн албадаас онцгой хариуцлагатай ажиллахыг шинэчлэл зүй ёсоор шаардаж байна. 

