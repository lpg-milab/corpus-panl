ХИЛ ДАВЖ ОДСОН ГУРВАН ЦЭРЭГ ЯЛ ЭДЭЛЖ БАЙГАА ГЭНЭ

Увсын хилийн хорооны Цахирын заставын Уулын харуулд өнгөрсөн оны тавдугаар сарын аравдаар энэ хэрэг гарсан юм. Цэрэг халагдах үеэр харуулд гарч байсан Ховд аймгийн Алтай сумын харьяат Н.Алтанхуяг, Мөнххайрхан сумын харьяат Ч.Энх-Амар, Эрдэнэбүрэн сумын харьяат Д.Отгонхишиг нар хоёр даргынхаа аминд хүрчихээд зэвсэглэн зугтаж одсон билээ.
Нутгийн гурван залуу урианхай, захчин, өөлд ястнууд байсан. Дарга нарыгаа буудсан гэх Н.Алтанхуяг хэрэг түвэгт холбогдож явсан дэггүй нэгэн төдийгүй анх цэрэгт татагдаж ирэхдээ л халамцуу байсан гэдэг. Гэхдээ нөгөө хоёроо бодвол аравдугаар анги төгсчээ. Тиймдээ ч нөгөө хоёроо дарамтлан үгэндээ оруулж авч явсан байх магадлалтай гэгддэг. Хээрийн эргүүлээс бууж постон дээрээ ирэнгүүтээ Н.Алтанхуяг байрных нь хаалгыг онгойлгоод орон дээрээ хэвтэж байсан хоёр даргыгаа манаанд авч явсан АКМ буугаар үүдэн дээрээс нь шүршиж орхижээ. Амарч байсан хоёр даргыгаа арваад сумаар буудаж цааш нь харуулчихаад орон дээрээс нь татаж унаган халаасанд нь байсан түлхүүрийг авч өрөөний сейфийг онгойлгож нөөц сум, офицеруудынхаа буугаар зэвсэглэж аваад морь унаад хил рүү зугтсан байдаг. Хилээ хамгаалах бус харин ч дарга нарынхаа аминд хүрээд дээр нь унаж явсан морьдоо тувачуудад зараад өл хоол залгажээ. Цэргийн кителиэ тайлж, энгийн хувцас өмсөн зүсээ буруулсан тэднийг тува айлд очоод байхад нь отолт хийж байсан нутгийн цагдаа нар болох Омончууд баривчилсан байдаг. Тухайн үедээ сенсаац тарьсан энэ хэргийн талаар хэвлэл мэдээллийн хэрэгслээр зөндөө бичсэн. Түүгээр ч зогсохгүй, Монголын гурван цэрэг бүрэн зэвсэгтэйгээр хил давж ирсэн тухай Оросын телевизийн "ТНТ" сувгийн "Дежурный час" нэвтрүүлгээр тухайн үедээ гарсныг бодоход хил зөрчсөн цэргүүдийн үйлдэл хойд хөршийнхний анхаарлыг нэлээд татсан нь ойлгомжтой. Аз болоход бүрэн зэвсэглэсэн монгол цэргүүд Оросын хилээр нэвтэрч ороод хэн нэгэнд халдаагүй нь тогтоогдсон юм гэнэ билээ. Гэсэн ч Оросын тал нутагтаа гэмт хэрэг үйлдсэн манай гурван цэргийг одоо болтол буцааж өгөөгүй байгаа. Шаардахаар "Шалгаж байгаа" гэсэн хариултаар ам тагласаар өдий хүрчээ. Тэд нарыг эх орондоо авчирсан цагт дарга нараа хөнөөх болсны учир шалтгаан тайлагдах болохоор ажил үүргээ гүйцэтгэж яваад бусдын гарт хөнөөгдсөн офицер, ахлагч нарын ар гэрийнхэн хэрэгтнүүдэд шийтгэл ногдуулахыг хүлээж буй нь нууц биш биз. Н.Алтанхуягт буудуулсан хоёр талийгаачийн нэг ахлагч хараахан гэр бүл болоогүй байсан бол, нөгөө дэслэгч нь гурван хүүхэдтэй, Увсын Давст сумын хүн байсан гэнэ лээ. Бараг жилийн нүүр үзэж байхад яахаараа хоёрын хоёр хүний аминд хүрсэн цэргүүдийг эх оронд нь хүлээлгэн өгч болдоггүй талаар байн байн Хил хамгаалах ерөнхий газраас сурагласаар 10 сарын хугацааг ардаа орхив. Бидний хоорондын яриа их товчхон. "Та нар цэргүүдээ өгөхийг шаардаж байгаа юу?" гэхэд "Тийм ээ" л гэнэ. "Яагаад өгөхгүй байгаа юм бол" гэхээр "Шалгаж байгаа гэдэг юм" гэсэн хариулт өгнө. "Оросын нутагт хэрэг үйлдээгүй нь тогтоогдсон гээ биз дээ?" гэвэл "Шалгах юм байдаг юм байлгүй дээ" гэсэн бараг хэвшмэл болчихсон зүйл л ярина. Харин саяхан ХХЕГ-ын штабын дарга хошууч генерал А. Баатарцогтоор ахлуулсан баг хоёр улсын хилийн уулзалт хэлэлцээр хийхээр хойд хил рүү явсан сураг сонсоод нөгөө гурван танхай цэргийн асуудал нэг тийшээ болсон байх гэсэн итгэл тээсээр ХХЕГ-ын албан хүнтэй холбогдож асууж сураглалаа. Гэтэл хилийн тойргийн уулзалт байсан болохоор тэр тухай яригдаагүй гэсэн хариулт авав. Мөн зэвсэглэж оргосон манай гурван цэрэг ОХУ-ын хил зөрчсөн гэдгээрээ ял шийтгүүлж, түүнийгээ тэнд эдэлж байгаа гэнэ. Тэдэнд хууль бусаар хил зөрчсөний төлөө гурав хүртэл жилийн хорих ял оноосон сурагтай. Хуулиар оноосон ялыг биеэр эдэлсний дараа л сая эх оронд нь буцаах асуудал яригдах бололтой. Энэ шийтгэлийг зөвхөн хил зөрчсөнийх нь төлөө ч бус, манай хилийг давж орж ирээд мал хулгайлдаг тувачуудыг хулгайн хэрэгт нь шоронд хорьчихдогийн хариуг барьсан үйлдэл гэж тайлбарлаж ч болох магадлалтай аж. Юутай ч, хүний аминд хүрсэн Ховдын гурван цэрэг мөддөө ирэхгүй нь тодорхой болжээ. 
Н.САРАНЧИМЭГ 



