Үргэлж хүнээрээ Дорлигоо

Түүний явсан газраар шинэчлэлийн жишиг тогтож үлддэг. Монголын төрийн байгууллагууд дотроос хамгийн сайн шинэчлэгдсэн нь зэвсэгт хүчин билээ.
Тамхи зараад гардуулдаг Гадаад хэргийн (гадаадад хэрэг төвөг тарих талыг хариуцдаг бололтой юм билээ. Зох.) яам, багш чагнах гээд баригддаг цагдаа, хүн хулгайлаад шарагддаг Дотоод хэргийн (Дотооддоо хэрэг төвөг сэдэх талыг дагнадаг гэх. Зох) яам зэрэгтэй харьцуулаад үз дээ. Манай армийн дайчид Америк болоод өрнөдийн орчин үеийн зэвсэгт хүчинтэй мөр зэрэгцэн энхийг сахиулж чадаж байгаа. Энэ яаманд Гадаад яаманд байдгаас дутуугүй гадаад хэлтэй сайн мэргэжилтнүүд бий, тэгээд тамхинд биш дайнд явдаг гээд бод доо. Манай цэргийнхэн олон улсын хэмжээнд ажил үүргээ нэр төртэй биелүүлдэг. Өөрөөр хэлбэл, дэлхийн стандарт мэргэжилтэн, албат, менежмент энэ салбарт бий. Идэр залуу насны мянга мянган залуус өнөөдөр цэрэгт мордохыг нэр төрийн хэрэг гэж үзэж байна. Цаашдаа манай армид элсэх нь дээд сургуульд орохоос хэцүү болж эхэлж байгаа юм. Бахархмаар байгаа биз? Энэ нь манай зэвсэгт хүчинд хийсэн амжилттай шинэчлэлийн үр дүн билээ. БНМАУ-ын социалист маягийн нүсэр армийг Монгол Улсын мэргэжлийн чадварлаг, орчин цагийн, боловсон, зэвсэгт хүчин болгох ажлын гол автор, зохион байгуулагч бол 1996-1998 онд Батлан хамгаалахын сайдаар ажилласан Дамбийн Дорлигжав юм аа. Цэргийн дээд цолтой генералууд толгойлдог энэ салбарыг анхлан иргэний сэхээтэн Дорлигжав тэргүүлсэн нь ч шинэлэг үзэгдэл байлаа. Энэ шинэчлэлийн өөр нэг автор нь Баабар. Мэдээж энэ үлгэр жишээ гайхамшигт үйл хэргийг ч олон улстөрч, цэргийн мэргэжлийн офицерууд хийлцсэн. Гэхдээ голлон зохион байгуулагч Дорлигоо яах аргагүй билээ. Үлгэр жишээ шинэчлэлийн жишиг болсон Батлан хамгаалах салбарыг Дорлигжаваар удирдуулсан тэр хоёр жилгүйгээр төсөөлөх аргагүй. Дараа нь тэрээр онцгой нөхцөлд ажиллах жишиг тогтоосон. Дорлигжавыг Батлан хамгаалахын сайдаар томилогдоод удаагүй байтал Хөтөл хотхонд холер хэмээх аймшигт тахал дэгдэж таарав. Батлан хамгаалахын сайд нь онцгой байдал хариуцаж байсны хувьд Д.Дорлигжав тахалтай тэмцэх, нийт үндэстнээ сэргийлэх ажлыг гайхалтай сайн удирдан зохион байгуулж чадсан билээ. Энд холер өвчнийг ахархан хугацаанд цаг алдалгүй оношлон тогтоосноос эхлээд хорио цээрийн дэглэмийг хэрхэн чадварлаг зохион байгуулж, эмчлэх, сэргийлэх ажлыг ямар чадварлаг удирдаж байсныг олон түмэн мартаагүй байгаа. Харамсалтай нь, Дорлигоогийн энэ шинэчлэл туршлагыг онцгой байдлын салбарт уламжлан авч үлдээгүй юм. Хонгор сум цианитад өртөх, Онцгой байдлынхан нисдэг тэрэгтэй алга болон осолдох зэрэг эгзэгтэй үеүдэд "Дорлигжав энэ ажлыг удирдсан бол яасан хурдан шийдээд өгөх бол", "Дорлигжав удирдаад алга бологсдыг эрсэн бол арай л өөр байх юм биш байгаа" гэхчилэнгийн юм надад л лав бодогдоод байсан. Бусад хүмүүст яасныг бол мэдэхгүй л дээ. Үүнийхээ сүүлээр тэрээр "Эрдэнэт" үйлдвэрийг удирдсан. Хувийн гэхэд арай төвөгтэй, улсын гэхэд бас биш болчихсон "Эрдэнэт" үйлдвэрийг Дорлигжав улсад, ард түмэнд эргүүлж авчирсан юм. "Эрдэнэт" үйлдвэрийг тойрсон олон драм одоо ч хүмүүсийн ой тойнд байж л байгаа. "Монгол ах дүү нар аа" гэж эхэлсэн, арван хүний цээж зураг нааж байгаад олшруулсан хуудас надад хадгалаастай байдаг. Ардчиллыг авчрахын тулд амь насаараа дэнчин тавин өлсгөлөн зарлаж суусан МоАХ-ны зүтгэлтнүүдийн нэрс, уриалга тэр байлаа. 1990 оны ардчилсан хувьсгалын голлох зүтгэлтний нэг нь Дорлигоо. Эх орныхоо хувь заяаны төлөө зүтгэх үйлсээ тэндээс эхэлсэн. Д.Бямбасүрэнгийн Засгийн газрын Шадар сайд байв. Монгол төрийнхөө төлөө зүтгэх үйлсээ ингэж өрнүүлсэн. Дорлигоогийн боловсрол чадвар үргэлж өсч, удирдсан салбар нь шинэчлэгдэн хөгжлийн жишиг тогтоож ирсэн. Нэг л юм өөрчлөгддөггүй. Их төлөв бид хоёр сурвалжлах барих ажил, хурал мурал, элдэв уулзалт дээр л таарна л даа. Тэрээр ажлаа дуусгаж аваад -За миний найз юу байна даа гэж ирээд жаахан хуучилж суугаад салдаг юм. Бид гучаад жилийн өмнөх найзууд. Оюутан байхдаа, бичсэн шүлгээ Дорлигоод их уншиж өгдөг байжээ. Бүхий залуу хүний нэгэн адил би шүлэг бичдэг байсан л даа. Одоо бол ямар шүлгээ унших билээ. Зүгээр л бие биеэ учиргүй элэгсгээр харж, залуу насны өдрүүдээ жаахан яриад салдаг. Дорлигоогийн энэ зан нь ерөөсөө өөрчлөгддөггүй. Би шүлэг бичихээ больсон ч гэсэн хэвээрээ. Дорлигоо сайд дарга, төр, нийгмийн зүтгэлтэн болсон ч гэсэн хэвээрээ... 
Б.Цэнддоо
