№209 (15858) 
1084 ОНЫ НАЙМДУГААР САРЫН 11.
ХЭРЭГЦЭЭ ХАНГАХ НЬ ЭРХЭМ ҮҮРЭГ

Социалист үйлдвэрлэлийн гол зорилт бол цаг төлөвлөгөө, даалгаврын тоо, үнийн дүнгээр биелүүлэх явдал төдий биш харин эрхэлсэн үйлдвэрлэл, хариуцсан ажил үүргийн чиглэлээр нийгэм, хүний эрэлт хэрэгцээг хангах явдал билээ. Гэхэд энэ чухал асуудалд байнга, хариуцлагагүй хандаж, чанар муутай, эрэлт хэрэгцээ хангахгүйгээр үндсэн бүтээгдэхүүнийг орлуулж авахыг эрмэлзэх зэргээр хөдөлмөрчдийн эрэлт хэрэгцээг хохироодог дутагдал зарим газарт оршсоор байна. 

Тухайлбал, Сүхбаатар хотын гурилын үйлдвэрийн Дорноговь аймгийн бөөний, худалдааны баазад нийлүүлсэн гурван зуугаад тонн гурил стандартын шаардлага, аж ахуйн гэрээний нөхцөлийг хангахгүй байснаас түүнийг дахин боловсруулах зэргээр ихээхэн хэмжээний үргүй зардал, чирэгдэл гаргажээ. Хүүхдийн гутал, хувцас, сүү, мах, цагаан идээ зэрэг өргөн хэрэгцээний зарим нэр төрлийн бараа, бүтээгдэхүүн үйлдвэрлэх, хуваарилахад бодит хэрэгцээ, шаардлагыг үл ойшоож, аж ахуйн гэрээгээр хүлээсэн үүргийг зөрчиж дур зоргоор авирлах явдал цөөнгүй байна. 

Түүнчлэн бэлтгэн нийлүүлэн, захиалагч байгууллага аяс ахуйн гэрээ байгуулахдаа бүтээгдэхүүнд нэр төрөл, ангилал, чанар, стандартын шаардлагыг нарийвчлан заахын оронд бүрхэгдүүлж, улмаар биелэлтийг дүгнэхдээ, тоо үнийн дүнгээр хааж орхидог ноцтой дутагдал ч бүрэн арилаагүй байна. Ийнхүү аж ахуйн гэрээ сахилгыг ноцтой зөрчдөгөөс болж нэг төрлийн бараа таваар нэг газар илүүдэж байхад нөгөөд нь дутагдах, гүйлгээгүй хадгалагдах, үйлдвэрлэлийн хэвийн ажиллагааг алдагдуулах зэргээр нийгэмд хохирол учруулж байна. Тухайлбал, Дорноговь аймгийн материалтехникийн хангамжийн удирдах газарт олон зуун нэрийн нэг сая шахам төгрөгийн бараа материал, тоног, төхөөрөмж, сэлбэг хэрэгсэл гүйлгээгүй, олон жилд хадгалагдаж байна. Улаанбаатар төмөр зам өнгөрөгч онд нүүрсний уурхайнуудад 4900 вагоныг аж ахуйн гэрээ, зохих графикийн дагуу тавьж өгөөгүйгээс 300 гаруй мянган тонн нүүрс ачих боломж алдуулсан төдийгүй хагас сая шахам төгрөгийн торгууль хүлээлээ. Мөн улаанбаатарын мод боловсруулах комбинат энэ оны эхний хагас жилд шаазангийн үйлдвэрт нийлүүлэх хайрцгийнхаа 30 гаруй хувийг өгөөгүйгээс болж 100 гаруй мянган шаазан эдлэхүүнийг худалдааны байгууллагад нийлүүлж чадсангүй Аж ахуйн гэрээгээр хүлээсэн үүргээ хий тасалдуулж, улсын сахилгыг ноцтой зөрчиж байгаа нь нам, улс, олон нийтийн байгууллагаас тэнд тавих шаардлага жигд сайжирч чадаагүйтэй холбоотой байна. Иймд аж ахуйн гэрээний сахилгыг бэхжүүлэх талаар нам, засгийн тавьж байгаа одоогийн шаардлагын хэмжээнд хүрч ажиллах нь нам, улс, олон нийтийн бүх шатны байгууллага, тэдгээрийн албан тушаалтан бүрийн чухал үүргийн нэг юм. 

Үйлдвэрлэсэн болон хэрэглэгчдэд нийлүүлэн бүтээгдэхүүн бүр нь байгууллага, хүний хэрэгцээ шаардлагыг хэр зэрэг хангаж байгаад биечлэн хяналт тавьж, чанарын тодорхой ахиц гаргаснаар энэ үүргийн биелэлт хэмжигдэх ёстой. 

Аж ахуйн гэрээгээр хүлээсэн үүргийг тасалдуулсан зөрчил бүрийг арбитрын байгууллага социалист сахилгыг бэхжүүлэх шаардлагатай нягт холбон үзэж, гэм буруутай албан хариуцлагатанд хохирол, төлбөрийг хууль зүйн дагуу ногдуулан, хуулийн хариуцлага хүлээлгэж байх үүрэгтэй. 

Гэтэл зарим арбитрч энэ үүргээ чанд биелүүлэхгүй байна. Ялангуяа аж ахуйн яамдын арбитрууд асуудлыг шийдвэрлэхдээ салбарын явцуу эрх ашгийг урьдал болгон салбарын дотоод дахь аж ахуйн гэрээний маргааныг өрөөсгөл шийдвэрлэдэг дутагдал нэлээд байна, Гэрээний харилцаанд оролцогч талууд гэм бурууг харилцан тэнцүү ногдуулан ижил хэмжээний торгуулийг бие биедээ тавьж хэлбэрдэж байхад арбитрын байгууллага, арбитрууд түүнтэй эвлэрч өнгөрүүлдэг зарчимгүй хандлага байгаагаар барахгүй гэмт хэргийн шинжтэй зөрчилд эрүүгийн хариуцлага хүлээлгэлгүй орхидог явдал үзэгдэж байна. 

Иймэрхүү ноцтой дутагдлыг арилгах талаар улсын болон аж ахуйн салбарын арбитрын байгууллага шургуу ажиллах хэрэгтэй. Арбитрын байгууллагын ажлын үр дүн нь бүртгэж хяналтдаа авсан аж ахуйн гэрээ, шийдвэрлэсэн маргаан, ногдуулсан торгуулийн тоо хэмжээгээр биш, бүтээгдэхүүн, ажил, үйлчилгээг гэрээнд заасан тоо хэмжээ, нэр төрлөөр нь зохих хугацаанд чанартай гүйцэтгэсэн эцсийн үр дүнгээр хэмжигдэх ёстой. 

Аж ахуйн гэрээний болон аж ахуйн хууль тогтоомжийн биелэлтэд тавих Улсын арбитрын байгууллагын хяналтыг эрс сайжруулах хэрэгтэй байна Аж ахуйн гэрээг хянан бүртгэх, түүнийг биелүүлэх, дүгнэх, аж ахуйн хууль тогтоомжийг гуйвалтгүй хэрэгжүүлэх, үйлдвэр, аж ахуйн байгууллага, албан тушаалтны хариуцлага, сахилгыг дээшлүүлэхэд арбитрын байгууллага идэвхтэй нөлөө үзүүлэх үүрэгтэй. 

Журам, сахилгыг бэхжүүлэх талаар Намын Төв Хорооны ээлжит бус VIII бүгд хурлын заалтыг хэрэгжүүлэх ажлын салшгүй нэг хэсэг нь аж ахуйн гэрээний хариуцлагыг шинэ шатанд гаргах явдал мөн. Иймээс улс нийгэм, байгууллага, хөдөлмөрчдийн хэрэгцээг зорилго чиглэлтэй хангах чухал хөшүүрэг болсон аж ахуйн гэрээ биелүүлэх хариуцлагыг өндөржүүлж арбитрын байгууллагын ажлыг сайжруулах асуудлыг намын байгууллага бүр хараа хяналтдаа авч шинэ арга барилаар ажиллавал зохино. 

