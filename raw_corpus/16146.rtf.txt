№183(16146)
1985 ОНЫ ДОЛДУГААР САРЫН 31.
Тууварчдын эрхэм зорилго

Хавар бэлтгэж үйлдвэр, баазад тууварлан тушаах малыг экспортын тав, махкомбинат гурван чиглэлд хоёр мянга гаруй суурь болгон найман мянга шахам тууварч малчин хариуцан аяныхаа замд гараад явж байна. Сүүлийн хоёр жил улсын хэмжээгээр бэлтгэлийн малын зүй бус хорогдлыг хорь гаруй хувь бууруулж, тууврын малд авахуулсан тарга хүчийг гуч гаруй хувьд хүргэж, үйлдвэр, баазад тушаах төлөвлөгөөг наймаас есөн мянга гаруй тонноор давуулан биелүүлжээ. 

Манай нам, засаг тууварчдын хөдөлмөр, бүтээл, зүтгэл чармайлтыг өндөр үнэлдэг. Тэдний эгнээнээс БНМАУ-ын хөдөлмөрийн баатар, гавьяат нэгдэлчин, бүх шатны ардын хурлын депутат, улс, аймаг, сумын аварга олноор төрлөө. Өнгөрсөн жил Дорнод аймгийн Баяндун сумын улсын аварга тууварчин Ц. Түвдэнжамц нэг үхэрт дунджаар 121,1 кг, Төв аймгийн Баянцагаан сумын Ч. Сампилдондов нэг хонинд 23,3 кг, Сүхбаатар аймгийн Асгат сумын С. Жагдар нэг ямаанд 18,2 кг жин нэмэгдүүлсэн нь тухайн жилийн дээд амжилт болсон билээ. Одоо манай тууварч малчид сайчуудынхаа амжилтад хүрэхийн төлөө эрмэлзэл дүүрэн ажиллаж малын зүй бус хорогдлыг урьд гурван жилийн дунджаас хориос доошгүй хувь багасгах, тарга хүчний төлөвлөгөөг давуулж, улс ардын аж ахуй, соёлыг хөгжүүлэх 1985 оны эхний хагас жилийн төлөвлөгөөний биелэлтийг хэлэлцсэн БНМАУ-ын Сайд нарын Зөвлөлийн хуралдааны болон тэргүүний тууварч малчдын улсын IV зөвлөлгөөний уриалгыг хэрэгжүүлж, хавар бэлтгэж, үйлдвэр, баазад тушаах малын төлөвлөгөөт жинг гурваас доошгүй хувь давуулах зорилттой ажиллаж байна. 

Малд улсын хэмжээгээр 24.6 - 31.7 - гоос доошгүй хувийн арга хүч авахуулж дээрх зорилтыг сая хэрэгжүүлнэ. Үүний тулд үндсэн бүтээгдэхүүн бол мах үйлдвэрлэл, түүний нөөцийг нэмэгдүүлэхэд шинжлэх ухааны ололт, тууварч малчдын баялаг туршлагыг ашиглан малыг дээд зэргээр таргалуулан тоо толгойн болон жингийн хорогдол гаргахгүйгээр ажиллах хэрэгтэй. 

Бэлтгэлийн малыг тууврын замд оторлон таргалуулах технологийг тууварч малчин бүр бүтээлчээр эзэмшиж ажиллах нь тавьсан зорилтыг биелүүлэх гол арга мөн. Хүмүүсийн харилцан адилгүй ажиллагаанаас болж өнгөрсөн жил тууврын суурийн хорь гаруй хувь нь малд авахуулах тарга хүчний төлөвлөгөөг биелүүлж чадаагүй, дөч гаруй хувь нь тууврын замд малаа хорогдуулж ихээхэн нөөц нэмэгдүүлэх боломж алдсанд дүгнэлт хийж, түүнийг давтахгүй ажиллах нь тууварч малчин, тэдгээрийн удирдах байгууллага, ажилтан бүрийн эрхэм чухал зорилт мөн. Бас улсын үнэт хөрөнгө хариуцах найдваргүй зарим этгээдийг тууврын ажилд томилдгоос бэлтгэлийн малыг солих, алдаж үрэгдүүлэх, худалдах зэрэг ноцтой зөрчил мэр сэр гардгийг таслан зогсоовол зохино. 

Мал тууварлана гэдэг нь замыг дагуулж туугаад байхын нэр биш тул баталсан маршрутын дагуу өвс ногооны соргог, ус, хужрын элбэгийг сонгон оторлож, аажмаар урагшлан тарга хүчийг гүйцэд авахуулахын төлөө бүхий д бололцоогоо дайчлах нь зүйтэй. 

Зун, намрын улиралд малыг аль болохоор тогтоож идэшлүүлэх хэрэгтэй юм. Малын төрөл, нас хүйсний байдалд ус, хужир нутаг бэлчээрийг тохируулан сонгох нь малчны арга ажиллагаа, санаачилгаас ихээхэн шалтгаална. Эрдэмтэн, мэргэжилтний судалгаанаас үзэхэд бог мал 14 - 16 цаг бэлчээрлэхдээ 2, 8 - 3 кг өвс ногоо идэж хоногт 80 - 120 грамм, бод мал 18 - 20 кг ногоо идээд 450 - 500 грамм жин нэмдгийг санаж малынхаа бэлчээрт байх хугацааг аль болохоор уртасгаж хоногт шаардагдах тэжээлийг бэлчээрээс авах нөхцөлийг бүрдүүлэх хэрэгтэй. Цагийн сайханд шөнө бэлчээж ч болох юм. Өвс ногооны шимтэйд идэшлүүлэн өдөр, бүр нэгээс хоёр удаа усалж, долоо хоногт мөн төдий удаа хужирлахаар бодож газар нутгаа тохируулж явах нь чухал. Малаа байнга ажиглаж тарга хүч хэрхэн авч байгааг судалж түүнд өөрийнхөө арга ажиллагааг тохируулах хэрэгтэй. 

Таван жилийн болон жилийн хувийн тооцоотой үүрэг амлалт авч ажиллах чанарын бригад байгуулах хөдөлгөөн өрнөж буйг дэмжиж туслалцаа үзүүлэх нь орон нутгийн нам, улс, хөдөө аж ахуйн байгууллагын үүрэг юм. Энэ жил аль ч аймгийн бэлтгэлийн малын тууврын зам, хянах, тушаах баазын нутагт ногоо сайхан ургаж, бэлчээрийн даац хүрэлцээтэй байгааг дүүрэн ашиглах хэрэгтэй. Тууварч малчдын дунд зарласан уралдааны болзлыг тогтмол хугацаанд дүгнэж, тэргүүний хүмүүсийг. урамшуулах ажлыг аймаг, сумын мал бэлтгэлийн комисс, контор, экспедицийн удирдлага хариуцан гүйцэтгэвэл зохино. 

Малын өвчнөөс урьдчилан сэргийлэх, эмчилгээний болон нүүдлийн цэг байгуулан ажиллах талаар аймгийн мал эмнэлгийн газар, холбогдох бусад байгууллага цаг алдалгүй шуурхай арга хэмжээ авч ажиллах шаардлагатай юм. Аймаг, сумын мал бэлтгэлийн комисс, сум нэгдлийн удирдлага тууварчдынхаа ажил амьдралыг сайтар судалж, халамжлан анхаарч, соёл, худалдаа ахуйн үйлчилгээ байнга оруулж байх нь чухал. 

МАХН-ын Төв Хорооны X бүгд хурлын шийдвэр, хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программыг хэрэгжүүлэхэд тууварч малчид их үүрэгтэй. Тэдэнд программыг сайтар сурталчлан ойлгуулах, хэвлэл, сонинг шуурхай хүргэх, радио нэвтрүүлэг сонсгоход төв, орон нутгийн нам, олон нийтийн байгууллага анхаарч туслах хэрэгтэй. Бэлтгэлийн малыг сайн таргалуулах, авсан тарга хүчийг хамгаалж нэг ч малын хорогдолгүй ажиллах тууварч малчин, мал бэлтгэлийн ажилтны хойшлуулшгүй зорилт болж байна. 

