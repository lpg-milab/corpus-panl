№253 (17156) 
1988 оны аравдугаар сарын 21.
Шинэчлэлийг эрүүлийг хамгаалахад

<< Хөдөлмөрчдийн эрүүл мэндийг сахин хамгаалах нь намын өдөр тутмын анхаарал халамжийг шаарддаг нийгмийн чухал зорилтын нэг байсаар ирсэн, байх ч болно >> гэж МАХН-ын XIX их хурал онцлон тэмдэглэсэн ёсоор эрүүлийг хамгаалах ажил үйлсэд ахиц өөрчлөлт гарсаар боловч улс орны хамгийн үнэт баялаг, социализмын чухал ололт болсон хүн ардын эрүүл мэндийг цаг үргэлж онцгой анхаарч халамжлах сорилт манай нийгмийн өмнө хэзээ хэзээнээс илүү хурц тавигдаж байна. 

Манайд хүүхэд болон насанд хүрэгчдийн өвчлөл, эндэгдлийн голлох шалтгаан нь анагаах ухаан өнөөдөр оношлон эмчлэх бүрэн бололцоотой амьсгалын зам, хоол боловсруулах эрхтний өвчин болохоос гадна, тэрчлэн эмчийн байнгын хяналтад байдаг бага насны хүүхэд илүүтэй өвчилж байгаа нь эмнэлгийн тусламжийн ажилд зохион байгуулалт, оношлогоо, элчилгээний шинж чанартай дутагдал ихээхэн түгээмэл болсныг харуулж байна. Эрүүлийг хамгаалах салбарын үйл ажиллагаанд даруй арилгаж болохоор иймэрхүү дутагдал гарсан нь хүн амын эрүүл мэндийг хамгаалан бэхжүүлэх ажилд шинэчлэлийг зоримог, шуурхай хийх шаардлагатайг гэрчилж байна. 

Сэтгэл төвдөхөөргүй баримт гэвэл улсын хэмжээнд 1987 онд өвчний улмаас 220 шахам мянган хүн гурван сая гаруй хоног, 104 мянган хүн өвчтэй хүүхдээ сахиж сая гаруй хоног тус тус хөдөлмөрөөс чөлөөлөгдөн нийгмийн даатгалаас тусламж авсныг хэлж болно. 

Социалист эрүүлийг хамгаалахын нэг үндсэн зарчим болох урьдчилан сэргийлэх ажил хоцрогдсоноос нэгэнт өвчилж хүндэрсэн хойно нь их зардал гарган эмчлэхэд хүрдэг дутагдал үргэлжилсээр байна. Түүнийг арилгахын тулд эрүүлийг хамгаалах нийт байгууллага, эмч, эмнэлгийн ажилтнууд нь хөдөлмөрчдийн амьдрах орчин, ажиллах нөхцөл хүний эрүүл мэндэд хэрхэн нөлөөлж байгааг сайтар хянаж эрүүл ахуйг сахих талаар гарсан дүрэм заавар, тэрчлэн БНМАУ-ын Эрүүлийг хамгаалах хуулийн заалтыг ширхэгчлэн биелүүлэхэд эрх үүргийнхээ дагуу өндөр шаардлагатай, хариуцлагатай хандах ёстой. 

Улсын ариун цэврийн шалган байцаах ерөнхий газраас эхлээд бүх шатны ариун цэвэр, халдвар судлалын байгууллагуудын үйл ажиллагаа дайчин шуурхай бус, далайц, үр дүн багатай, ер хүн ардын эрүүл мэндийг хамгаалахад хайнга ханддагаас тухайлбал одоо улсын хэмжээний цэвэрлэх байгууламжийн 40 гаруй хувь нь хагас дутуу ажилтан, бусад нь огт ажилладаггүйгээр барахгүй нэгж талбай дахь нян нь Тогтоогдсон хэмжээнээс 2 - 10 дахин их байна. Ер нь томхон хотын захын хороолол, аймаг, сумын төвийн хөдөлмөрчид, малчдын ундны болон ахуйн хэрэгцээний усны хангамж ч сайнгүй байгаагаас өвчин гарах нь цөөнгүй болжээ. 

Хүн амыг диспансерчлах талаар Эрүүлийг хамгаалах Яамнаас олон удаа заавар зөвлөлгөө өгч, багагүй бичиг цаас, цаг зарсан боловч эмч нар түүнийг идэвхтэй хэрэгжүүлэхийн оронд зөвхөн тооны хойноос хөөцөлдөн хэлбэрддэг байна. 

Одоо сумын эмнэлгүүдийн 44 хувь лабораторитой гэх боловч ихэнх нь шаардлагатай урвалж бодис, багаж хэрэгсэл дутмагаас бүрэн ажилладаггүй бөгөөд хот, аймгийн төвд хүч чадал багатай жижиг лабораториудад хийдэг шинжилгээний нэр төрөл цөөн, ачаалал ихтэй байгаа нь хүн амд үзүүлэх эмнэлгийн нарийн мэргэжлийн тусламжийн чанарыг ахиулж оношлогоо, эмчилгээг сайжруулах болон диспансерчлалын түвшинг ахиулахад саад болж байна. 

Эрүүлийг хамгаалах салбарт байгаа боловсронгуй сайн багаж хэрэгслийн ашиглалт хангалтгүй, эмч мэргэжилтний техникийн мэдлэг сулаас зарим багажийг ашигладаггүй, эвдэж хэмхлэх нь ч цөөнгүй байна. 

Аливаа өвчний зөвхөн хурц үеийг, эмийн хүчээр дарснаар эмч, өвчтөн хоёрын санаа амарч өвчинг архагшуулдаг нь салбарын ажил дахь ихээхэн хуучирсан явуургүй зүйл мөн бөгөөд эмийн бус эмчилгээний нэр төрөл, хүрэлцээг сайжруулах шаардлагатай байна. Эмийн гадаад захиалгыг хийхдээ үндэслэл сайтай бүтээлч хандахын зэрэгцээ эх орны эмийн үйлдвэрлэлийг нэмэгдүүлэх, эмнэлэг эмийн сангийн хамтын ажиллагааг бэхжүүлж, эмчийг зөв зохистой хуваарилж олон түмэнд эмийг буруу хэрэглэхийн хор уршгийг ойлгомжтойгоор сурталчлахад эм хангамжийн байгууллага шинэ сэтгэлгээ гаргах ёстой. 

Эрүүл эхээс эрүүл хүүхэд төрнө гэдэг зарчмыг тууштай баримталж эх барих, эмэгтэйчүүдийн өвөрмөц тусламжийн чанар, хүртээмжийг дээшлүүлж, ирээдүйн эх охидын талаар халамж тавьж, гэр бүлийн ёсны хүмүүжил, гэгээрэл соёлын ажлыг үндсээр нь өөрчлөн сайжруулах, хүүхэд багачууд, ялангуяа сургуулийн сурагчдын эрүүл мэндийг хамгаалах, тэдэнд эрүүл ахуй, ариун цэвэрч байдлыг хэвшүүлэх ажилд шинэчлэл, өөрчлөлт хийх талаар Эрүүлийг хамгаалах Яамны эх, нялхсын газар онцгой анхаарах цаг болжээ. 

Эрүүлийг хамгаалах салбарт шинэчлэл хийхдээ эмнэлгийн байгууллагын материаллаг баазыг бэхжүүлж, орчин үеийн багаж хэрэгслийн хангамжийг нэмэгдүүлэхийн зэрэгцээ нэмэлт хөрөнгө оруулалт, хүн, хүч шаардахгүй үр нөлөө ихтэй хөшүүрэг болох ажлын удирдлага, зохион байгуулалт, дэг журам, эмч, эмнэлгийн ажилтны сахилга хариуцлагыг эрс сайжруулах нь тулгамдсан зорилт хэвээр байна. 

Анагаах ухааны эрдэм шинжилгээний байгууллагуудын бүтэц, зохион байгуулалтыг нарийвчлан үзэж, тэдгээрийн ажлыг эрүүлийг хамгаалах салбарын зангилаа асуудлуудыг шийдвэрлэхэд чиглүүлж, эрдэм шинжилгээ, сургалт, практикийн байгууллагын ажлын уялдаа холбоог эрс сайжруулахгүйгээр эрүүлийг хамгаалахад шинэчлэл хийх аргагүй юм. 

Эрүүлийг хамгаалахын удирдлагын арга барил, төлөвлөлтийг өөрчлөн боловсронгуй болгох, эрүүлийг хамгаалах бүх шатны удирдлага, эмч, мэргэжилтэн бүрийн нийгмийн идэвх хариуцлага, мэдлэгийг дээш татаж, нийт хөдөлмөрчдөөс эрүүл мэндээ өөрөө хамгаалах болон эрүүлийг хамгаалах хуулийн заалтуудыг хатуу мөрдөж занших зэрэг гол чухал хүчин зүйлийг өөр хооронд нь уялдаатай шийдвэрлэхийг бүх нийтийн эрүүл энхийн эрх ашиг шаардаж байна. 

