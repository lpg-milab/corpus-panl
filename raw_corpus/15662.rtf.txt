№13(15662)
1984 ОНЫ НЭГДҮГЭЭР  САРЫН 15.
Зураг төслийн чанар

Төлөвлөгөөт барилга байгууламжийг чанартай зураг, төсвөөр цаг хугацаанд нь хангах нь их барилгын салбарын үндсэн зорилтыг амжилттай шийдвэрлэж, хөрөнгө оруулалтын үр ашгийг нэлэнхүйд нь дээшлүүлэх нэн чухал нөхцөл мөн. Нам, засаг зураг төслийн чанарыг сайжруулах талаар олон талт арга хэмжээ авч байгаагийн үр дүнд энэ ажлын чанар жилээс жилд сайжирч байна, 

Сүүлийн жилүүдэд зураг төслийн байгууллагын хамт олон ажилдаа тэргүүн туршлагыг бүтээлчээр нэвтрүүлж, архитектур төлөвлөлтийг сайжруулах, барилгын төсөвт өртгийг хямдруулах талаар социалист уралдааныг амжилттай өрнүүлж, амжилтад хүрч байна. Зөвхөн өнгөрсөн онд зураг төслийг шинжлэх ухааны үндэслэлтэй, оновчтой боловсруулснаар ган, цемент, мод зэрэг барилгын материалыг ихээхэн хэмнэх боломж олсны дээр барилга байгууламжийн төсөвт өртгийг нэлээд хямдруулав. Зураг төслийн байгууллагууд ЗХУ-ын ижил төрлийн байгууллагуудтай шууд харилцаа тогтоож, үйлдвэрлэлийн технологи, төлөвлөлт, тоног төхөөрөмжийн нарийн асуудлыг хамтран шийдвэрлэж байгаагийн зэрэгцээ манай оронд ажиллаж байгаа зөвлөлтийн өндөр мэдлэг, дадлага туршлагатай мэргэжилтнүүдийн баялаг туршлагыг нийт зураг төсөл зохиогчдод эзэмшүүлэх ажлыг төлөвлөгөөтэй хэрэгжүүлж, байна. Зураг төслийн ажилд нэг маягийн зураг, хийц, хэсэглэлийн цомгийг өргөн хэрэглэх, зургийг хуулахгүйгээр эх зургаас нь шууд буулгаж олшруулах, зарим төсөв, хийцийг электрон машинаар тооцоолох зэргээр боловсруулах хугацааг богиносгож, зураг зохиогчийн хөдөлмөрийг хөнгөвчиллөө. Манай архитектор, зураг төсөл зохиогчдын мэргэшлийн ур чадвар дээшилж байгаагийн үрээр чанар чансаатай бүтээл нэлээд гарч байна. Тухайлбал, пионерийн << Найрамдал >> лагерь, В. И. Лениний музейн барилга, Сэлэнгэ мөрний Гуртын гүүр зэрэг олон барилга байгууламж олон түмний таашаал хүлээж, шилдэг зураг төслөөр чанар сайтай барьсан барилгад олгодог БНМАУ-ын Сайд нарын Зөвлөлийн шагнал авчээ. 

Зураг, төсөвт экспертиз хийх ажлын чанар сайжирч, жил бүр хөрөнгө оруулалтыг олон сая төгрөгөөр хямдруулах бололцоо олгож байна. Гэвч нам, засгийн тавьж байгаа өндөр шаардлагыг зураг төслийн чанар бүрэн хангахгүй байна. Төлөвлөгөөт барилгын зураг, төсвийг хугацаанд нь гаргахгүй саатуулдаг, эсвэл чанаргүй боловсруулж барилгын захиалагч, гүйцэтгэгч байгууллагад чирэгдэл учруулдаг ноцтой дутагдал байсаар байна. Энэ нь зураг төслийн байгууллагын нам, захиргаа, олон нийтийн байгууллагын зүгээс зураг төсөл боловсруулах ажлын бүх хэсгийг жигд анхаарахгүй инженер техникийн ажилтнуудын онол, улс төр, эдийн засгийн мэдлэг, мэргэжлийг дээшлүүлэх, тэдний ажлын хариуцлага, хөдөлмөрийн сахилгыг бэхжүүлэх талаар учир дутагдалтай ажиллаж байгааг харуулж байна. Зураг төслийн чанарт тавих дотоод хяналт шалгалт хангалтгүй, зураг төсөл зохиогч зарим хүн орон нутгийн байгаль, цаг уурын онцлог нөхцөл, барилгын байгууллага, материалын үйлдвэрийн хүч чадал, боломж, барилга угсралтын ажлын технологийг тодорхой мэдэхгүй зэргээс алдаатай зураг, төсөв гарч байна. Ийм байдлаас болж барилгын үйлдвэрлэлийн явцад зургийн алдаа илэрч, зураг, төсвийг дахин хийх, нэмэгдэл төсөв шаардах явдал гарч байна. 

Зураг төсөлд шинжлэх ухаан техникийн ололтыг өргөн ашиглахгүй, дэвшилт технологи, хямд, бах бэх шинэ материалыг зурагт тэр бүр тусгахгүй байгаа нь барилгын өөрийн өртгийг хямдруулахад муугаар нөлөөлж байна. Ялангуяа материалын нөөцийг хэмнэж зарцуулах, хөдөлмөрийн бүтээмжийг дээшлүүлэх талаар зураг төсөл боловсруулах явцад төсөл зохиогчид бүтээлчээр хандаж эрэлхийлэхгүй байгааг анхаарвал зохино. Барилга байгууламжийн техникийн төслийг олон хувилбараар зохиож, шүүн хэлэлцсэний үндсэн дээр оновчтой хувилбарыг сонгож, боловсруулалтын чанарыг жигд сайжруулах талаар зураг төслийн байгууллагууд өндөр шаардлага тавьж ажиллах ёстой. 

Зураг төслийн чанарыг сайжруулах тухай асуудлыг авч үзэхдээ юуны өмнө зургийн эдийн засгийн үр ашиг хэр зэрэг өндөр байгаагаар дүгнэж, байвал зохино. Зураг төслийн чанарыг зөвхөн барилгын төсөвт өртгөөр үнэлэхгүй, хамгийн гол нь барилга байгууламжийн нэгж ажлын болон ашигтай талбай, эзлэхүүн, инженерийн шугам сүлжээний нэгж уртад ногдох хөдөлмөр зарцуулалтыг хэр зэрэг багасгаж, өртөг зардлыг хямдруулснаар үнэлэх нь чухал. Үйлдвэрийн болон иргэний барилга, хөдөө аж ахуйн цогцолборын зураг төслийг боловсруулахдаа ойролцоох үйлдвэр, аж ахуйн газрын туслах барилга байгууламж болон инженерийн шугам сүлжээг нэгтгэн төлөвлөдөг зангилгааны арга зэрэг төлөвлөлтийн дэвшилт аргыг чадварлаг ашиглах нь чухал. 

Барилгын үйлдвэрлэлийн өртөг зардлыг хямдруулах гол арга болох нэг маягийн зураг төслийн ач холбогдол их юм. Одоо хөрөнгө оруулалтаар барьж байгаа нийт барилгын 70 гаруй хувийг нэг маягийн зураг төсвөөр барьж байна. Иймд улс ардын аж ахуйн салбарын хэрэгцээ шаардлагыг хангах, чанартай боловсруулсан нэг маягийн зургийн нэр төрлийг олшруулах нь чухал. 

МАХН-ын XVIII их хурлаас << Зураг төслийн байгууллагууд нь зургийн архитектур, техникийн шийдийг үндсээр нь сайжруулж, зургийг улам хямд төсөр болгох, барилгыг зураг төслийн чанар сайтай баримт бичгээр тухай бүр хангаж байвал зохино >> гэж заасан билээ. Иймд зураг төслийн байгууллагын нам, захиргаа, олон нийтийн байгууллага архитекторч, инженер, техникчдэд мэргэжил, мэдлэгээ байнга дээшлүүлэх, ажлын хариуцлагыг эрс сайжруулах талаар зарчимт өндөр шаардлага тавьж, тэдний бүтээлч хөдөлмөр, урлан бүтээх авьяас чадварыг нь техник эдийн засгийн өндөр үзүүлэлт бүхий чанартай зураг төсөл боловсруулж, хэрэгжүүлэхэд төвлөрүүлэн чиглүүлбэл зохино. 

