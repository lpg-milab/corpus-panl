Сүхбаатарын өв 

МАХН, Ардын төрийг үндэслэн байгуулагч, Монгол ардын хувьсгалын удирдагч, манай үндэсний баатар Дамдины Сүхбаатарын мэндэлсний 96 жилийн ой өнөөдөр болж байна. 
Монголын ард түмний тууштай эх оронч, энэрэнгүй, үнэнч шударга, шантаршгүй бат зарчимч эрхэм дээд чанарыг шингээсэн суут хүний хувьд Д.Сүхбаатар хойч үедээ хувьсгалч, дайчин, хөдөлмөрч уламжлалын гайхамшигтай өвийг үлдээсэн билээ. 
Манай нам Д.Сүхбаатарын ариун гэрээсэд үнэнч байж, эртний Монгол нутагт шинэ нийгмийг цогцлон байгуулах их үйлсийг удирдан зохион байгуулахдаа хөдөлмөрчид, залуу үеийг их Сүхбаатарын үйл амьдралын үлэмжийн эрхэм сайхан жишээгээр хүмүүжүүлэхийг онцгой анхаарч ирлээ. 

Улс орны хөгжлийн эгзэгтэй, эргэлтийн үед түүхэн гарамгай үүрэг гүйцэтгэж, монголын ард түмний нийгмийн ба үндэсний эрх чөлөөний хөдөлгөөнийг ялалтад хүргэхэд цогтой хувьсгалч, тууштай интернационалч, халуун эх оронч Д.Сүхбаатар богинохон бөгөөд аугаа их утга агуулгатай амьдралаа бүрэн дүүрэн зориулсан юм. 

МАХН-ыг үндэслэн байгуулж, үндэсний болон нийгмийн дарлалыг эсэргүүцсэн хувьсгалд олон түмнийг зохион байгуулах, ялгуусан хувьсгалын ололтыг хамгаалж, бататгахын төлөө тэмцэлд Д.Сүхбаатар бие сэтгэл, хөрөнгө хогшил, ер юутай л байсан бэ тэр бүхнээ харамгүй зориулсан бөгөөд улс төрийн бодлогод огтхон ч гуйвж дайвдаггүй, туйлын цэгц шулуун, үнэнхүү эх оронч, интернационалч нэгэн үзүүрт савааг барьж, Монгол эх орныхоо нийгмийн дэвшлийн өнөө болоод хэтийн төлөвийг сайтар ухаарч, феодализмыг төдийгүй капитализмыг бүхий л хор уршгийнх нь үүднээс хурц шүүмжилж, монголын ард түмний түүхэн ирээдүйд бат итгэсэн жинхэнэ хувьсгалчийн үлгэртэй тод томруун дүр юм. 

Д.Сүхбаатар зөвхөн цэргийн жанжин, дайн байлдааны үйл хэргийн авьяастан төдийгүй улс төрийн цогтой удирдагч, их бичгийн хүн байлаа. 
Манай намын төв архивын Д.Сүхбаатарын санд түүний олон талтай үйл ажиллагааны холбогдолтой 1500 шахам баримт бичиг хадгалагдаж байгаа бөгөөд тэдгээр нь хувьсгалын удирдагчийн тухай албан ёсны анхны мэдээ сэлт, бүр 1912 оны үеийн баримт бичгээс эхлээд түүнийг насан эцэслэх хүртэлх үеийг хамарсан өргөн хүрээтэй үнэт зүйлс болно. 

Сүхбаатар судлал эхэлснээс хойшхи дал шахам жилд түүний баримт бичгийн эмхтгэл долоо дахин мөн бүрэн хэмжээний намтар дөрөв, хамтран зүтгэгчид, гадаадын хүмүүсийн дуртгал, ярианы эмхтгэл гурван удаа тус тус хэвлэгдсэн нь манай хувьсгалын түүхэн баримт бичгүүдийн дотор хамгийн олон удаа нийтлэгдсэний тоонд орж байна. 
Түүхчид, судлаачид, нам, улсын архивын ажилтнууд сүүлийн жилүүдэд Д.Сүхбаатарын амьдрал, үйл ажиллагаанд холбогдох олон тооны баримт бичиг, хэвлэлийн материал шинээр нээн олж, эрдэм шинжилгээний боловсруулалт хийж, их жанжны амьдрал үйлсийн тухай баримт бичгийн өв санг баяжуулсан байна. 
Д.Сүхбаатарын бичсэн өгүүлэл, өргөдөл, тушаал, заавар, захидал сэлт нь түүний үзэл баримтлалыг тодорхойлохоор барахгүй түүний хэл найруулга ямар нягт нямбай, үгийн сан нь хичнээн баян, бичгийн соёл, ардын аман зохиолын гүнзгий мэдлэг, ямар өвөрмөц сэтгэлгээтэй байгааг нь илтгэн харуулдаг үнэлж баршгүй чухал өв баялаг мөн. 
МАХН-ыг үзэл суртал, зохион байгуулалтын талаар бэхжүүлж, эгнээнийх нь нэгдлийг хангах, хувьсгалт засаг төрийн үйл ажиллагааг өргөжүүлэх, улс орныг батлан хамгаалах, ард түмний аж амьдралыг өөд татах, монгол, зөвлөлтийн ард түмний ган бат найрамдлыг бататган хөгжүүлэх талаар баримталж байсан зарчимч байр суурь, олон талтай үйл ажиллагаа нь Д.Сүхбаатарын хувьсгалт өв уламжлалын хамгийн гол зүйл юм. 
<< Манай намын өөрийнх нь өсөлт, бэхжилт, монголын нийгмийн хөгжил, дэвшлийн өнөөгийн хүрсэн түвшинд шинээр дэвшигдэн тавигдаж байгаа томоохон зорилтыг шийдвэрлэх үүднээс. . .намын зохион байгуулалт, үзэл суртлын ажлыг сайжруулах шинэ чухал зорилтыг хэлэлцэж байгаа энэ үед тэртээ 1921 онд дэлхийн хөдөлмөрчдийн их багш В.И.Ленин МАХН, Ардын хувьсгалын удирдагч Дамдины Сүхбаатар оролцсон монголын хувьсгалчдын төлөөлөгчдийг хүлээн авч уулзаад өгсөн үнэт чухал зөвлөлгөө, түүнчлэн Д.Сүхбаатараас нам, ард түмэндээ үлдээсэн ариун гэрээс өнөөдрийн манай ажил амьдралд улам тодрон харагдаж байна гэж МАХН-ын Төв Хорооны V бүгд хурал ( 1988 ) тэмдэглэсэн нь гүн гүнзгий учир холбогдолтой юм. 

Ардын хувьсгалын их удирдагчийн саруул мэргэн ухаан, өөртөө болон нөхдөдөө тавьдаг байсан зарчимч өндөр шаардлага, олон түмэнтэй тогтоосон хүнлэг энэрэнгүй, эгэл даруу харилцаа, тулгамдсан зорилтыг шийдвэрлэхэд хандах уян хатан чанар, эх орон, хүн ардынхаа төлөө юугаа ч хайрлахгүй зориулдаг халуун эх оронч үзэл, ард түмнийхээ зан үйл, соёлын эрхэм уламжлалыг гүнээ хүндэтгэх ах дүү анд нөхдийн элбэрлийг сахих бат журам нь өнөөгийн залуу үед үлгэр болох ёстой. 
Нөхөр Ж.Батмөнх Сүхбаатарын мэндэлсний 80 жилийн ойд зориулсан хуралд тавьсан илтгэлдээ, он цаг өнгөрөхөд Сүхбаатарын хувьсгалт өв уламжлалын үнэ цэн, ач холбогдол улам нэмэгдэж байгааг заагаад Д.Сүхбаатар хөдөлмөрчин ардын зовлон гачаал, хүсэл мөрөөдөлд ямагт анхааралтай ханддаг, сэтгэл булаам, тусархаг чанараараа жирийн ард, цэрэг эрсийг биедээ татсан, тэдэнтэй нягт барилдлагатай удирдагч байв гэж тэмдэглэсэн нь өнөө үеийнхэн ялангуяа удирдах ажилтан, нийт боловсон хүчинд эрхэмлэн суралцах чухал өв уламжлал мөн. 

Улс орны өмнө тавигдсан өөрчлөн байгуулалтын зорилт, шинэ хүнийг төлөвшүүлэх программын зорилтоо хэрэгжүүлэхдээ манай нам Д.Сүхбаатар, түүний журмын нөхөд, Ардын хувьсгалын партизан, ахмад хувьсгалчдынхаа шилдэг уламжлал, яндашгүй өвийг уламжлах, түүгээр залуу үеэ хүмүүжүүлэхийг чухал ач холбогдолтой гэж үзэж байна. 

Сүхбаатар судлалыг улам өргөжүүлэх, түүний хувьсгалт сэтгэлгээний төлөвшил, онол, стратеги, тактикийн баримтлалыг шинжлэх ухааны үндэстэй гүнзгийрүүлэн судалж, өөрчлөлт, шинэчлэлийн бодлогын үүднээс үнэлэлт дүгнэлт өгөх шаардлагатай байна. 
Д.Сүхбаатарын хувьсгалт өв уламжлалын чухал эх булаг болсон түүний баримт бичгийн бүрэн эмхтгэлийг хэвлэн гаргах, гадаад хэл дээр орчуулах ажлыг шуурхайлж тэдгээрт хийх түүх-эрдэм шинжилгээний боловсруулалтыг шинэ сэтгэлгээгээр, түүхэн үнэнийг сэргээх зарчмаар гүйцэтгэх шаардлагатай байна. 
Д.Сүхбаатар, түүний хамтран зүтгэгчдийн баримт бичгийг хэвлэн нийтлэх, судалж боловсруулахдаа цаг үеийн нөхцөлд тохируулан засамжилж, түүхэн үнэнийг гуйвуулж байсан хуучин сэтгэлгээг халж, одоочлох, монополичлох хандлагыг хүндэтгэж, хувьсгалчдын амьдрал, үйл ажиллагаанд бодитой дүгнэлт өгөх улмаар манай нам, улсын түүхийг шинэчлэн боловсруулахад найдвартай хэрэглүүр болгон эрдэм шинжилгээ, өргөн уншлагын гүйлгээнд оруулах хэрэгтэй байна. 

Монголын ард түмний гарамгай хүү Д.Сүхбаатарын ариун гэрээслэл, эрхэм дээд хүсэл мөрөөдлийг үнэнчээр хэрэгжүүлж байгаа манай орны хөдөлмөрчид, түүний залуу үе их удирдагчийнхаа хувьсгалт өв уламжлалыг үргэлжлүүлэн, шинэ нийгэм цогцлон байгуулах үйлсдээ цаг ямагт нандигнан дээдэлж байх болно. 


