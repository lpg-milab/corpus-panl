Аргаа барсан заамарчууд

Саяхан өвөл цагийн алтны уурхайн үйл ажиллагаа, нутгийн ард түмний ахуй амьдралтай танилцахаар Төв аймгийн Заамар сумыг зорилоо.
Зам зуур буудаллаж саатахад цас бус шороо пургиж байх юм. Бараг цасгүй хар тал. "Байгаль дэлхий үнэхээр их өөрчлөгдөж байна даа. Хоёр гурван жилийн өмнө арай ч ийм байгаагүй юм" гэж жолооч зам зуур халаглаж явлаа. Заамар сумын төвд албан ёсоор хөдөлмөр эрхэлдэг хэдхэн хүн байдаг нь төрийн захиргааны ажилчид, бусад нь "нинжа" гэхэд болно. "Алтан дорнод монгол" компани байрладаг "Өгөөмөр" тосгон өнгөрсөн оны хүн амын тооллогоор 3169 оршин суугчтай гэсэн статистик тоо гарсан ч ахуй амьжиргаагаа залгуулах гэсэн явуулын хүмүүсийн механик өсөлт зургаан мянгад хүрчээ. Үүнийг дагаад ажилгүйдэл, ядуурал, гэмт хэргийн түвшин өсөх хандлагатай байна. "Манайд ажлын байр маш дутмаг, тосгоны иргэдийн 40 хувь нь тогтмол ажил эрхэлдэг. Үлдсэн хэсэг газар шороогоо л түшиглэн амьдардаг." хэмээн "Өгөөмөр" тосгоны багийн дарга Д.Гансүх ярьж байлаа. Жил гаруйн өмнөөс хууль бусаар алт олборлогчдыг хумих зорилгоор харьяалал бүртгэлгүй 8000 гаруй хүнийг нүүлгэн шилжүүлж, "Алтан дорнод монгол"-ыг хамгаалалтад оруулахыг Төв аймгийн удирдлагууд зөвшөөрсөн юм байна. Хамгаалалтыг дотоодын цэргийн 801 дугаар анги, "нинжа" нартай тэмцэх ажиллагааг Заамар сумын цагдаа нар гүйцэтгэдэг гэнэ. Цагдаа, энгийн иргэдийн дунд, байнгын зөрчилдөөн өрнөдөг аж. Түмпэн үүрч яваа иргэдийг хэл өчиггүй ачаад Төв аймаг, нийслэлийн урьдчилан хориход аваачдаг. Энэ хоморголон ачилт одоо бараг заншил болжээ. Иргэдийн хэлж буйгаар "цагдаа нарын зодож нүдэн, хэл амаар доромжлох нь энүүхэнд. Хоморголон ачихдаа эрэгтэй, эмэгтэй гэж ялгадаггүй. Цагдаа нар торгууль гэж 15 мянгаас 30 мянгын хооронд нэртэй нэргүй мөнгө саадаг болсон гэнэ. Тэдний ярьж буйгаар Заамар сумын цагдаа Энхбаатар гэх залуу бүдүүлэг харьцаатай төдийгүй, хууль бус алт олборлогч эмэгтэйчүүдтэй зүй бусаар харьцаж, сүүлийн хоёр удаагийн ачилтаар 30-аад эмэгтэйг ямар ч харьяалалгүй Улаанбаатар хотын эмэгтэйчүүдийн эрүүлжүүлэх байранд 7-14 хоног хорьсон гэв. Энэ нь тэднийг шийтгэх гэсэн цагдаагийн даргын хувийн шийтгэл гэх. Харин цагдаа нарын энэ мэт үйлдэлд сумын Засаг дарга Д.Рах анхаарал хандуулдаггүй гэнэ. Иргэд "Үнэндээ айдас хүйдэстэйхэн л амьдарч байна" хэмээн ярьцгааж байлаа. Жирийн цагдаа нараас асууж лавлавал "Энэ бол бидний л ажил, цаанаас ямар тушаал өгнө. Бид биелүүлэх ёстой" гэв. Сумын засаг захиргааны нэг олзуурхууштай нь техник мэргэжлийн сургуулиа хэвээр авч үлджээ. Тэд алтны уурхайдаа түшиглэсэн бульдозорчин, хүнд даацын машинч, газар тариалан гээд олон мэргэжлээр боловсон хүчин бэлтгэдэг юм байна. Сургууль оюутнууддаа сард 23 мянган төгрөгийн цалин өгдөг тул зөвхөн хөдөөнөөс гэлтгүй хот, бусад аймгуудаас ч хүүхдүүд ирж суралцдаг. Эндээс мэргэжлийн үнэмлэхтэй төгссөн хүүхдүүдийг "Алтан дорнод монгол"-д бараг авдаггүй юм байх. Тус компанид цэвэрлэгчээр орохын тулд 200-300 мянган төгрөг барьж гүйж байж бүтдэг. Хэрэв түүнээс боломжийн алба хашъя гэвэл бүр ч ихийг өгөх хэрэг гарна. Алтны компани суманд тусламж өгөх тухай гэрээ байгуулжээ. Өнгөрсөн онд хүүхдийн цэцэрлэг бариулах, хөрөнгө мөнгийг "Алтан дорнод Монгол"-оос гаргаж, дараа жил гэхэд ашиглалтад өгөхөд бэлэн болоод байгаа аж. Мөн унаагүй сумын Засаг даргыг жийп машинаар хөл залгуулж, цагдаагийн хэсэгт УАЗ-469 машин өгсөн гэнэ. Сар бүр сумын төвийн хогийг үнэ төлбөргүй түрж цэвэрлэх тусламж үзүүлдэг аж. Харин ард иргэдийн амь амьжиргаанд л үзүүлэх бодит тусламж дутагдсан бололтой. Өнгөрсөн хавар "Алтан дорнод монгол" 50 гаруй хүнийг туслах ажилчнаар авсан боловч гурав сар ажиллуулаад 50 мянган төгрөг өгөөд л халжээ. Тус компаниас болж хохирч, эрх ашиг нь зөрчигдөөд буй өөр хэсэг хүмүүс бол "Ар наймган"-ы малчин өрхүүд юм. 1999 оноос Монгол Оросын хамтарсан "Ар наймган" компани байгуулагдан газар ашиглах 30 жилийн лицензийн эрх авчээ. Малчдын ярьж буйгаар эхний хоёр гурван жилд сөрөг муу зүйл нь мэдэгдээгүй аж. Гэвч өдгөө гол ус ширгэх, мал маллах бэлчээр газаргүй болоход хүрчээ. Энэ талаар малчин Н.Жанчив хэлэхдээ "Ар наймган" маань ам болгоноосоо булагтай сайхан нутаг байсан. Одоо Туул голоос бусад нь ширгэчихээд байна. Мал маллахад бэрхшээлтэй боллоо. Өвөлжөө, хаваржаа маань лицензтэй газарт нь орчихоод "Алтан дорнод Монгол" малчдын хооронд зөрчил үүсээд байгаа. Уг нь байгалийн уснаас гадна хоёр ч гүний худагтай. Тэрийг маань ч өмчлөөд авчихсан. Бидэнд ус өгдөггүй. Энэ асуудлаар "Алтан дорнод Монгол" ХХК-ын удирдлагатай уулзаж, нутгийн иргэдтэй санал солилцох арга хэмжээ зохион байгуулсан юм. Тус арга хэмжээ эх нутаг, Туул голоо хамгаалах, байгаль экологийн тэнцвэрт байдлыг хангах зорилгоор байгуулагдсан "Тосон Заамар-Туул гол" хөдөлгөөний тэргүүн Д.Энхтөр удирдан оролцов. Хөдөлгөөний тэргүүний хэлж буйгаар Заамар сумын тусгай хамгаалалттай газар нутгаас 10 мянган га газарт лиценз олгогдчихоод байгаа гэнэ. Энэ нь тус сумын газар нутгийн гуравны нэг хэсэг болчихоод байгаа аж. Тэд "Ар наймган" уурхайн дарга С.И.Сидоренко, мөн компанийн аюулгүй байдал хамгаалах албаны дарга П.П.Пискун нартай уулзаж ярилцсан билээ. Тус компани 600 гаруй монгол, 300 орчим орос ажилчинтай бөгөөд тэд дунджаар 600 мянган төгрөгийн цалинтай. Манай компанийн зүгээс сум, төдийгүй аймгийн санхүү төсөвт их хөрөнгө оруулалт хийдэг. Хэрэв энэ компани татан буугдвал Монголын 600 гаруй өрх амьжиргаа залгуулах эх үүсвэргүй болно. Хариуцлагатай уул уурхайн ёс зүйг бид эрхэмлэн ажилладаг. Өнгөрсөн онд 60 га газарт нөхөн сэргээлт хийсэн. Бид орон нутгийн иргэдээс боловсон хүчнээ бүрдүүлэх бодолтой байдаг ч боловсрол, мэргэжил дутмаг учраас ажлын шаардлага хангах нь цөөхөн байдаг" гэлээ. Малчдын төлөөлөл тэдэнд одоо ухсан газраас цааш дахин газар хөндөхгүй байх, малчин өрхийг усаар хангах зэрэг хэдэн шаардлага тавьсан юм. Үүнд компанийн дарга Сидоренко Бид өөрсдөөс шалтгаалах бүхнийг хийе. Дээш нь уламжилъя. Гэхдээ малчдын тавьж буй зарим шаардлага бодит байдалд нийцэхгүй байна. Хэрэв үүнээс цааш дахин газар хөндөхгүй гэвэл манай компанийн ажил тэр чигтээ зогсоно. Ингэх боломжгүй" гэлээ. Ийнхүү "Ар наймган" компаниас үүдсэн асуудлыг орон нутгийн түвшинд бус Байгаль орчны яам, УИХ-ын байнгын хороод зэрэг төрийн дээд байгууллагуудад хандахаар тохиролцсоноор уулзалт өндөрлөсөн юм. 
З.ЮМДҮНЧИН
