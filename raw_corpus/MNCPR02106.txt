Б.Лхагвасүрэнгийн Тархийг амраадаг газар

Ардын уран зохиолч Бавуугийн Лхагвасүрэнтэн ажлынхаа өрөөг ингэж нэрлэсэн юм. Түүний олон олон бүтээл энэ өрөөнд туурвигдсан болохоор тэр. Тамхины утаа суунагласан энэ өрөөний тавилга сав, ширээ сандал нь бүгд хүрэн өнгөтэйн дээр тос даан нүүгэлтэнэ. Шог зохиолч И.Цэрэнжамцтан өрөөнд нь холхиж байх юм. 
Шатар тавихаар ирсэн нь тэр гэнэ. Үүдэн тушаа хананд сүүмийсэн хөх уулын зураг өлгөсөн нь нүдэнд тусав. Наана нь ёлтойсон нуур үзэгдэнэ. "Харийн нуур" хэмээх энэ зургийг Лхагвасүрэн гуай өөрөө зуржээ. "Энэ нутгийн маань зураг. Миний нутаг үлгэр шиг юмаа. Наана нь байгаа ус бол миний Хатан Бүзэнхий гол. ... Сувдан эрдэнээр хөөсөрч байх нь Хатан Бүзэнхий голоо Сууж ядтал санагдах хаваржаа намаржаа хоёр минь" гэж дуу бий. Сосорбарам дуулдаг гэж тэр ярих. Зурсан зургаа яриад сэтгэл нь гэгэлзэв бололтой. Тамхиа шунагхан сороод утаан дотор нь сүүмийж бодлогошров. Шүүрс алдалтын дараа өөдөөс харсан хананд байх том зураг руугаа ширтлээ. "Миний хүүгийн зурсан Галдан бошигтын "Ганцаардал" гэдэг бүтээл" гэв. Өөдөөс маань ганцаардаж цөхөрсөн Галдан бошигт эцсэн морь, цуцсан сэтгэлтэй ширтэж харагдана. Лхагвасүрэн гуайг бүтээлээ туурвиад босоход бүтнээрээ нүдэнд нь тордог байхдаа энэ зураг гэж бодогдов. Баруун хананд нь бас нэг зураг. Нэр нь "Зүүдний цагаан унага". Саранхөхөө хүү нь санаашран байж зуржээ. Зорголын ууланд ертөнц багтана гэсэн санаатай. Зоргол хайрханы энгэрт дэлхийн бөмбөрцөг зураад, наана нь яндан цагаан унага янцгааж буйгаар дүрсэлжээ. "Үхтэлээ дэргэдээ байлгах зураг" гэж түүнийг онцолно лээ. Зоргол хайрхан уул түүний нутаг юм. Ширээнийх нь ард "Тал эх" гэсэн зураг дүүрэн харагдана. Нялх үр ээжийнхээ энгэрт асчээ. Лхагвасүрэн гуайн хүү ээжийнхээ залуу, өөрийнхөө багын зургаас сэдэвлэжээ. Сүүн цагаан дуслууд дэвсгэр нь болжээ тус зурган дээр. Зураг дуусах үед тэдний бага хүү нь "Ээжээ ээжээ энэ Саагий ах чинь өөрийгөө өөд нь татаж зурсан байна" гэж хэлэн бөөн инээдэм болж байжээ. Ийм нэг инээд баяслаар өлгийдүүлсэн жаргалтай зураг түүний ажлын өрөөний ар хананд нь нөмөрлөн байх вий. "Би хүүгийнхээ зурсан зургуудаар гоёдог хүн" гэж бардамнав. Бас л гоё сонсогдож байгаа биз. Лхагвасүрэн гуай тамхиа угсруулангаа ярьж байх юмаа -Монголын театрын том найруулагч Д.Найдандорж нэг удаа өрөөнд маань орж ирээд "Лхагваа ахын ажлын өрөө нэг харахад музей юм шиг, дахиад нэг харахад агуулах юм шиг, эсвэл бүр хогийн цэг ч юм шиг харагдах юм" гэж "доромжилсон". Миний ажлын өрөө бол ажил хийдэг л өрөө. Завсар нь бас шатар тоглодог газар. Дандаа ном хураалттай байдаг юм гээд хана дагуулан өрсөн хайрцаг хайрцгаар дүүрэн номыг заав. Цааш үргэлжлүүлэх нь: "Миний өрөөнд орж ирсэн хүн идээшиж их удаан суудаг юм. Энэ замбараагүй байдалд маань дургүй хүн цэвэрлээч гэж хэлэх л байх. Гэвч тэгж хэлдэг хүн таараагүй. Бас нэг юм нь миний өрөөний цонхоор Богд уул дүүрэн харагддаг. Би гиюүрэхээрээ Богд уулаа харж зогсдог. Одоо харин өндөр байшингууд цонх таглаад дотор бачимдах боллоо. Энэ хоёр өндрийн дундуур арай чамайн Богд уулаа харж байсан юм гэтэл нэмж 12 давхар баригдах юм гэнэ лээ гэж суусан. Мөнгөтэй улсаас болоод уул харах эрх маань хаагдаж байх шиг " гэж хэн нэгэнд гомдоллосон ... Нас ахихаар алсын бараа их хармаар санагдах юм. Уул их хармаар болдог юм байна гэж шүүрс алдана лээ. Тэрээр анх 17 настай энэ театрт ажилд орж анхны цалингаа авчээ. Тэр цагаас хойш сууж буй энэ өрөөнөөсөө хоёр удаа халагдах, гурван удаа орох тушаал авч байж. УИХ-ын танхимаас гараад шууд л энэ өрөөндөө иржээ. Чадах чадахгүй юмаар оролдож байхаар сэтгэлийн өрөө төлье гэж эргэж иржээ, тэр. Бид хоёрыг ийнхүү өрөө шинжин байхуй хажууд хоёр хүн шатар өрж эхэллээ. Нэг нь Цэрэнжамц гуай, нөгөө нь их найрагчийн нутгийн өвгөн ах нь. Өрөг хэнээс эхлэх нь насаа тоололцоход хүргэв. Цэрэнжамцтан: "Би 66-тай, арай ахмад нь байгаа биз" гэх. Үүнийг нь Лхагвасүрэн гуай үгүйсгэж "Цэрэнжамц худлаа залж байна. Яавч 66-тай байх ёсгүй" хэмээн хошуу нэмэрлэх. Энэхүү завсарлага ярианы дараа тэрээр: "Энэ өрөөнд ганцхан архи л уудаггүй юм. Мөн өрөөнд маань хов орж ирдэггүй. Хэрэв хов ярьсан нэгэн ирвэл би хөөгөөд гаргадаг. Ажлынхаа өрөөнд уурласан уураа гадагш нь гаргаж үзээгүй хүндээ би. Миний өрөөний гэгээ нь энэ юм. Уур гардаггүй, хов ордоггүй өрөө" гэж тодорхойлов. Таны өрөөнд компьютер алга гэхэд "Би компьютерийг хүний тархи түрэмгийлэгч гэж үздэг. Бүр үзэн яддаг" гэж хуучинсаг загнав... Түүний өрөөнд аяга, үнсний сав хоёр олон харагдана. Харин хундага харагдсангүй. Баруун талдаа баян Намсрайг судрын хаан Алтангэрэлтэй залжээ. Өрөөгөөр нь орж гардаг эрхмүүдийг сонирхоход "Урианхай нэлээн ирнэ. Зохиолчдын хорооноос З.Ядам хааяа морилон ирж шатар тавьдаг юм. Тоолж баршгүй дээ. Ихэнх нь уран бүтээлчид".. Хаалга сэв хийж нэгэн бүсгүй цаас тэврэн орж ирснээр "Хүүхэлдэйн театр"-ын дарга Б.Лхагвасүрэнгийн албаны ажил эхэлсэн. "Хүүхээд, наана чинь нэг засвар байна. Эрдэнэт хотын хүүхэлдэйн наадамд түрүүлэгч биш манлайлагч гэж засаарай" хэмээн бүсгүйд зааварлах. Дараа нь над руу эргэн "Ах нь ингээд л ном новш дотроо хөглөрөөд ажил гэр хоёрынхоо хооронд үхрийн жимээр амьдарч байна даа" гэсэн юм. Ардын уран зохиолчийн ажлын өрөөг сониучирхахад ийм ажээ. 
П.ХАШЧУЛУУН 

