Нийгмийн шинэчлэлд нэмэрлэх жор

Шинэчлэх үзэл моодонд орж байна. МАХН-ыг ч, АН-ыг ч, нийгмээ ч шинэчлэх тухай яриа газар авав. Шинэчлэлтийг зөвхөн "дээгүүрээ хувааж авах" нь учир дутагдалтай. Ам нээвэл уушги нээ гэж нэгэнт шинэтгэлийн тухай ярьж эхэлсэн юм чинь эх уурхайг нь мартах учиргүй. 
"Нэгдсэн улсад сэтгэхүйн агуу их өөрчлөлт хийх гол түлхүүр бол боловсролыг шинэчлэх" гэж Стенли Холл гэдэг америк ухаарсан нь америкийн амьдрал ардчилагдахад хувь нэмрээ оруулжээ. Хэдийгээр Монгол гэдэг нэрийн өмнө ардчилсан хэмээх шошго зүүсээр 16 оныг үдсэн ч сэтгэлийг шинэтгэж чадав уу. Шилжилтийн хэмээх тодорхойлолтод сэтгэлгээний шилжилт ч хамаарна. Энэ нь зарим тохиолдолд ардчиллын хэлбэрийг хуулсан ч агуулгыг нь орхигдуулахад нөлөөлсөн нь лав. Монголын амьдралыг "бүрэн төгс" ардчилахын тулд хэн нэгэн ухаантны хэлсэнчлэн 40-өөс дээш насныхныг "чад" хийхийг хүлээх нь найдвартай арга биш бололтой. Төрийн ордон энэ тэрийг ардчилах гээд мачийж байх зуур дунд сургуулиуд маань "социализмын маягийн бүтээгдэхүүн" бэлтгэн нийлүүлсээр байгаа юм чинь. "Төрийн зохицуулалт хийгээч" гэж хүмүүс шаардах нь орчин үеийн нийгэм дэх солгой өнгө. Ардчилсан нийгэмд хувь хүн өөртөө л найддаг бол төрийн гар харж, төрөөс хамаарах сэтгэлгээг социализмд хаяглаж болно. Тэнд л бүхнийг төр зохицуулдаг шүү дээ. Манай нийгэм эрлийз юм аа. Дээд түвшний хэдхэн хүн гэгээрээд нэмэр алга. Нийгмийн сэтгэхүйг шинэчлэх учиртай. Үүний тулд хүн бэлтгэдэг дунд сургуулиудаа анзааралгүй орхиж боломгүй. Хүүхэд эхийн хэвлийд бүрэлдэх үеэс эхлэн насанд хүрэх хугацаанд сэтгэл зүй нь хэрхэн өөрчлөгдөж буйг судалсан мөнөөх Стенли Холл "Дунд сургуульд хүүхдийн хүн болж төлөвших явц гүйцдэг" хэмээн дүгнэснийг энд онцолъё. Насанд хүрэгчдийн өмсүүлсэн номхотгох цамцан дахь хүүхэд Либераль үзэл хувь хүний үнэ цэнийг хамгийн их мэдрүүлдэг. Харин боловсролын салбар либеральчлагдаж байна уу? Багш төвтэй сургалтаас шавь төвтэй сургалтад шилжсэн гэж ярьдаг. Харин бодит байдал дээр бүх юм бахь байдгаараа. Багш самбарын өмнө зогсоод ярьдаг, хүүхдүүд зөвхөн сонсогчийн үүрэг гүйцэтгэдэг хэвээр. Нийслэлийн нэгэн дунд сургуулийн 11 дүгээр ангийн хэсэг сурагч "Сурагч төвтэй сургалт биш" гэж энэ бүхнийг тодорхойлж байна. Тэд "Хичээл дээр хүүхэд санаа бодлоо илэрхийлэх боломж хомс. Дунд сургуульд амьдралд хэрэг болохоор юм заадаггүй" гэлээ. Сурагч охин ярихдаа "Физикийн хичээл дээр бодлого бодож өчнөөн томъёо үздэг ч энэ онолоо амьдрал дээр яаж ашиглахыг мэдэхгүй" гэв. Тэд нэрээ хэлэхийг хүсээгүй бөгөөд багш нь мэдвэл "Чадчихна" гэдгээр үүнийгээ тайлбарласан. "Хүүхдийг хамгийн их шийтгэдэг нь багш нар" гэсэн дүгнэлтийг Зохистой хөгжлийн жендэр төвийнхөн хийжээ. Сурагчдын дунд хийсэн судалгаандаа үндэслэн тэд ийнхүү тодорхойлсон юм. Багш нар 60.5 хувиар энэ "номинацид" тодорсон бол 44 хувиар эцэг, эхчүүд удаалсан аж. Насанд хүрэгчдийн номхотгох цамцанд хүлээтэй өссөн хүүхэд бие даасан иргэн болж чадах уу. Төрийн сүлд өршөө хэмээн залбирч мөргөдөг өвөг дээдсийнхээ адил тэд ч бас "Төр гэдэг иргэнд үйлчлэхийн тулд бий болсон байгууллага" гэдгийг мартчих байх даа. "Төрөөс хүчтэй иргэн" хэзээ тэгээд төрөх юм бэ? Сурагчид ч бас сургууль гэдэг шоронгийн эсрэг жагсах ёстой юу? Сургуулийн дотоод дэг журмыг эсэргүүцэж 1970-аад оны эхээр Америкт дунд сургуулийн сурагчид жагсч байжээ. "Америкийн бүх сургууль шорон", "Сурагч бол хар боол" гэсэн самбар барьж жагссан аж. Монгол сурагчид ч бас бие даасан иргэн гэдгээ мэдрүүлэхийн тулд жагсах ёстой юу. Өдгөө жагсаал, цуглааны "бум" болж байгаа ч жагсаал гэдэг насанд хүрэгчид үзэл бодлоо тулгаж байгаа хэлбэр учраас тэдний тоглоомын дүрмийг хүүхдүүдэд санал болгох тохиромжтой бус. Боловсролыг либеральчлах найдвар тэгээд байна уу? БСШУ-ны яамны Мэргэжлийн боловсролын газрын дарга Р.Бат-Эрдэнэ "Дэлхий нийтээр боловсролд хандах хандлага нийтлэг болж байгаа" гэж хэллээ. Хэрэглэгчид чиглэсэн, сурагч төвтэй энэ хандлага Монголд ч нэвтэрч байгаа гэв. Хойд Америк, Европ, зүүн Азийн сургуулиудын туршлагаас авч хэрэглэсэн юм байх. Нийтлэг хандлагад захирагдсан гэх боловсролын стандартыг 200 гаруй хүний оролцоотойгоор боловсруулж, 2004 оны сүүлчээс хэрэгжүүлж эхэлжээ. Шинэ стандартаа хэрэгжүүлэхээр орон даяар сургалт хийж, үндсэндээ бүх багш нарыг хамарчээ. Цөөн хэдэн сургалтаар багш нарын хандлагыг бүрмөсөн өөрчилж чадахгүй гэдгийг Р.Бат-Эрдэнэ хүлээн зөвшөөрч байна. Харин багш нийгэмд хандах нүдний шилийг нь хүүхдэд зүүж өгдөг хүн шүү дээ. Багш манлайлагч байхын тулд маш өндөр шалгуур давах шаардлагатай. Харин тэдэнд шалгуур тавихын тулд цалин нь тэр хэрээр өндөр байх учиртай. Бага ангийн багш, цэцэрлэгийн багш нар хүнээр хүн хийдэг учраас бусдаас илүү үнэлэх нь шударга. Боловсролын хуулиндаа бас хүүхдийн үзэл бодол, байр суурийг хүндэтгэх заалтыг ч шигтгэх нь нэмэр болох вий. "Боловсрол бол тэргүүлэх салбар" гэдгийг цаасан дээрээс хөрсөн дээр буулгахсан. Шинэчлэлт Төрийн ордноос биш сургуулиас эхлэх ёстой юм биш үү. 
Б.Янжмаа
