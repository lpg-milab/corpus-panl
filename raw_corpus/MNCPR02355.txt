Нүүрснээс гаралтай шингэн түлшний дэлхий нийтийн өнөөгийн хэрэглээ

Нүүрснээс хийн түлш гарган авах арга, технологийг Герман, Франц улсын эрдэмтэн, зохион бүтээгчид одоогоос 200 гаруй жилийн өмнөөс судалж эхэлсэн түүхтэй.
Европын орнуудад 1850 оноос нүүрсний гаралтай хийн түлшийг хот суурин газрын нийтийн хэрэгцээний гэрэлтүүлэг, халаагуурын хэрэгсэлд ашиглаж эхэлсэн үеэс үйлдвэрлэл эрчимжиж, нүүрсний гаралтай хийн түлш Европ, Америк, Африк тивийн олон орны хүн ардын аж ахуйн төрөл бүрийн хэрэглээнд 1959 он хүртэл өргөн ашиглагдах болсон юм. Англи, Америкийн эрдэмтэд илүү үр ашигтай, эдийн засгийн хэмнэлттэй байгалийн хийн шингэрүүлсэн түлш гарган авах шинэ технологийг 1960 оноос нэвтрүүлснээр түүний хэрэглээ нь багасчээ. Нүүрстөрөгчжүүлэх ба хийжүүлэх гэсэн хоёр арга хэрэглэн нүүрснээс хийн түлш гарган авч байв. Харин 1920 онд Германы эрдэмтэн Фишер Тропс нүүрсийг шууд ба шууд бусаар шингэрүүлж бензин ба дизель түлш гарган авах сонгомол аргыг нэвтрүүлж эхэлсэн нь өнөөдрийг хүртэл хэрэглэгдэж байна. Шууд шингэрүүлэх аргыг хэрэглэн шингэн түлш гаргахад даралт, температурт тэсвэр муу, маш амархан шатаж дэлбэрэх аюултай нүүрс-устөрөгчийн ароматик нэгдлүүд их хэмжээгээр үүсдэг тул 1980 онд АНУ -ын засгийн газар ийм аргаар шингэн түлш үйлдвэрлэхийг хориглож байв. Шууд бус шингэрүүлэх арга нь нөгөө аргаа бодвол эдийн засгийн хувьд хэмнэлттэй байдаг гэнэ. Нүүрснээс гаргаж авсан шингэн түлшийг очлуурт ба дизель хөдөлгүүрт ашиглахад нэмэлт тоноглол, тусгай өөрчлөлт шаардахгүй шууд хэрэглэж болно. Нүүрснээс гаргаж авсан шингэн түлшийг газрын тос гаралтай шингэн түлштэй харьцуулж үзвэл хүхрийн нэгдэл огт байхгүй, хүлэмжийн хий 20 хувь буурдаг ба нүүрстөрөгчийн исэл (CO) үлэмж хэмжээгээр багасдаг сайн талтай. Шингэн түлшээр ажиллах дотоод шаталтын хөдөлгүүрийн яндангаас үндсэндээ долоон төрлийн хорт хий ялгардаг. Эдгээрээс дөрвөн төрөл нь хүлэмжийн хийд хамаарна. Хэдийгээр нүүрсний гаралтай шингэн түлшийг газрын тосны гаралтай түлштэй харьцуулахад олон төрлийн давуу тал харагдаж байгаа ч нүүрснээс Фишер Тропсийн аргаар гаргаж авсан шингэн түлшинд нүүрстөрөгчийн агууламж их байдаг болохоор шаталтын дараа нүүрсний исэл (CO) буюу угаарын хорт хий ихсэх сөрөг нөлөө ихтэй. Хот суурин газрын тээврийн хэрэгсэлд шууд ашиглахад тохиромжгүй гэдэг. Гэсэн ч хөгжингүй орнууд нүүрснээс гаралтай шингэн түлшинд агуулагдах нүүрстөрөгчийн хэмжээг бууруулах арга олсон байна. Ийм учраас энэ зууны илүү үр ашигтай түлшийг нүүрснээс гарган авч ашиглах болно гэдэгтэй дэлхий нийт санал нэг байгаа нь түүний нөөц, үнэ өртөгтэй холбоотой. Тухайлбал, дэлхий нийтийн нүүрсний нөөцийг байгалийн хий, газрын тосны нөөцтэй харьцуулбал 155 гаруй жил гэж үздэг юм байна. Газрын тосны нөөцийн 80 гаруй хувь дэлхийн 11 оронд байдаг бол нүүрсний гол нөөц дэлхийн 70 гаруй орныг хамардаг. Нэг баррель (159.6 литрийг 1 баррель гэнэ) газрын тосны үнэ 100 гаруй ам долларт хүрч, одоогоос гурван жилийн өмнөх үнэ нь даруй хоёр дахин өссөн өнөө үед нэг тонн нүүрсний дэлхийн зах зээлийн өнөөдрийн ханш 45-65 ам.доллар байгаа нь хямд харагдаж байна. Дэлхийн олон оронд нүүрснээс шингэн түлш гаргах үйлдвэрүүд тасралтгүй ажиллан, Америкт нэг өдөрт 57000 баррель, Хятад улсад 80000 баррель, Өмнөд Африкт 150000 баррель нүүрсний гаралтай шингэн түлшийг Фишер Тропсийн шууд бус аргаар үйлдвэрлэж байна. Хятадын эрдэмтэд нүүрснээс химийн аргаар диметил эфир гарган авч, энэ шингэн түлшээ хөдөө орон нутгийн айл өрхийн гал тогооны халаах хэрэгсэлд ашиглаж байгаа нь хүрээлэх орчинд сөрөг нөлөө багатай экологийн цэвэр түлш болох нь батлагдаж, бусад орнууд сонирхон судалгаа хийн, ашиглаж эхлээд байна. Хэд хэдэн орны судлаачид нүүрснээс гаралтай диметил эфирийг дизель түлш, газрын тосны гаралтай шингэрүүлсэн хийн оронд хэрэглэж болохыг судлан тогтоож, нүүрсний гаралтай чухал түлшний нэг хэмээн үзэж байна. Дизель хөдөлгүүрийн түлшний системийн гол эд ангиуд нь дизель түлшээр тослогддог тул тослох чадвар буюу зуурамтгай шинж чанар нь бага байдаг нүүрсний гаралтай диметил эфирийг дизель хөдөлгүүрт түлш болгон шууд ашиглах боломж тааруу юм. Ийм учраас диметил эфирийн зуурамтгай шинж чанарыг сайжруулах нэмэлт хольц хийж, дизель хөдөлгүүрийн түлш болгон ашиглах явдал нь уламжлалт газрын тосны гаралтай дизель түлшийг орлох эдийн засгийн үр ашиг сайн, ирээдүйн цэвэр түлшний нэг гэж үзэн хөгжингүй орнууд үйлдвэрлэл өргөжүүлэх саналтай байна. Нүүрснээс хийн ба шингэн түлш гаргахаас гадна бусад нөөцийг бодвол арай хямд өртөгтэй устөрөгчийн түлш гарган авч болох тул ирээдүйн устөрөгчийн түлшний гол нөөц ч хэмээн үзэж байна. 
ХААИС-ийн багш, доктор Г. Энхбаяр 
