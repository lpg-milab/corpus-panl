№82 (16045)         
1985 оны дөрөвдүгээр сарын 5.
АЗИ  ТИВИЙН ЭНХ ТАЙВНЫ  ТӨЛӨӨ

Социализмын энх тайванч, энэрэнгүй, ирээдүйдээ итгэх тууштай бодлогын ачаар дэлхий дахинд түгшүүртэй байдал, зэвсэглэлээр хөөцөлдөх империалист харгис санаархлыг хазаарлан зогсоох тэмцэлд улс түмэн нааштай амжилт олсоор байна. Дэлхий дахины энх амгалангийн үйлс нь нийт хүн төрөлхтөний нэгдмэл эрх ашигт нийцсэн түгээмэл ач холбогдолтой, интернационалч шинж чанартай билээ. 

Даян дэлхийн энх тайвны төлөө тэмцэл асар уудам газар нутаг, шигүү хүн ам бүхий Ази тивийн аюулгүй байдалтай салшгүй холбоотой юм. Гэтэл өнөөдөр Азийн нэлээд бүс нутаг, тухайлбал Ойрхи, Дундад болон Алс Дорнод, Зүүн өмнөд Ази, Баруун өмнөд Азид урьд урьдаас илүү түгшүүртэй байна. АНУ болон түүний хань хамсаатнууд Ази, Номхон далайн районд милитарист ажил явууллага үйлдэж, ЗХУ, социализм, үндэсний эрх чөлөөний хөдөлгөөний эсрэг өрсөж цохилт өгөх цөмийн пуужинт шинэ фронтыг энэ тивд байгуулахаар түрэмгий харгис санаархал өвөрлөж, түгшүүртэй байдлыг дэврээж байна. Империалист, жанжлагч хүч Зүүн өмнөд Азийн хэрэг явдалд хөндлөнгөөс оролцон, Энэтхэг хятадын хойгийн орнуудын тусгаар тогтнол, бүрэн эрх, нутаг дэвсгэрийн халдашгүй байдалд элдэв аргаар өнгөлзөж уул бүс нутагт бат бэх энх тайван тогтооход ноцтой саад тотгор болж байна. Японд милитаризм сэргээх, Вашингтон - Токио - Сөүлийн гурвалсан холбоо байгуулахад чиглэсэн империалист бүлгийнхний хорт ажиллагаа нь Азийн улс түмний энх тайван, үндэсний тусгаар тогтнол, нийгмийн дэвшлийн үйл хэрэгт улам бүр хохирол учруулж, аюултай заналхийлэл болж байна. 

Азийн социалист орны хувьд БНМАУ тус тивийн аюулгүй байдлын төлөө зарчимч байр суурь баттай баримтлан ЗХУ болон ах дүү социалист бусад оронтой тогтоосон найрамдал, тал бүрийн хамтын ажиллагаагаа хэлбэрэлтгүй хөгжүүлж энх тайвны өмөг түшиг болсон бодит социализмын байр суурь, социалист хамтын нөхөрлөлийн орнуудын нэгдэл нягтрал, хүч чадлыг бэхжүүлэхэд хувь нэмрээ оруулж байна. Азид энх тайвныг хамгаалан бэхжүүлэх асуудал бол олон улсын хурцадмал байдлыг намжаах, дэлхий дахинд итгэлцлийг бэхжүүлэх, улс түмний хооронд харилцан ашигтай хамтын ажиллагааг хөгжүүлэх үйлсийн салшгүй бүрэлдэхүүн хэсэг, чухал хүчин зүйл мөн. Өнөөдөр эхэлж байгаа Азийн улс түвшний энх тайвны төлөө тэмцлийн долоо хоногийн ажил ч бүхэлдээ үүнд чиглэж байна. 

Алс Дорнодод итгэлцлийг бэхжүүлэх арга хэмжээ боловсруулах тухай ЗХУ-ын санаачилга, Дундад болон Ойрхи Дорнод, Энэтхэгийн далай, Персийн булангийн хямралыг улс төрийн аргаар зохицуулахад чиглэсэн ЗХУ, тэрчлэн энхийг эрхэмлэгч бусад орны санал санаачилга, Ази, Номхон далайн улсуудын хооронд харилцан үл довтлох, хүч үл хэрэглэх конвенц байгуулах тухай БНМАУ-ын санал, Зүүн өмнөд Азийг энх тайван, тогтвортой байдал, хамтын ажиллагааны бүс болгох тухай Вьетнам, Лаос, Кампучийн санал, мөн эх орноо гаднын оролцоогүйгээр тайван замаар нэгтгэх талаар БНАСАУ-ын саналыг бодит байдалд хэрэгжүүлэх нь Азид энх тайвныг хамгаалан тогтворжуулахад шийдвэрлэх чухал ач холбогдолтой болно. Үүнчлэн зэвсэглэлээр хөөцөлдөхийг нэн даруй зогсоож, цөмийн зэвсгийн хүч нөөцийг хорогдуулан, улмаар устгах, цөмийн дайн гарах аюулыг арилгахын тулд шаардлагатай бүх арга хэмжээ авахыг уриалж, зургаан орны төр, засгийн газрын тэргүүн нарын энэ оны нэгдүгээр сард гаргасан Делийн тунхаглалын түгээмэл ач холбогдлыг монголын ард түмэн дэлхийн дэвшилт түмний адил өндрөөр үнэлж байна, 

Азийн социалист ууган орны нэг БНМАУ энх тайван, аюулгүй байдлаа хангах социализмын гадаад бодлогыг тууштай баримталж тус тивийн харилцан ойлголцож, хамтран ажиллах, аюулгүй байдлыг хамтын хүчээр хамгаалан бэхжүүлэх асуудалд байнга анхаарал тавьсаар ирлээ. Энэтхэг хятадын хойгийн ах дүү гурван оронтой БНМАУ-ын тогтоосон найрамдал хамтын ажиллагааг бэхжүүлэн хөгжүүлэхэд нөхөр Ж. Батмөнх тэргүүтэй манай нам, засгийн төлөөлөгчдийн 1979 онд эдгээр оронд хийсэн айлчлал өндөр ач холбогдолтой хэтийн сайхан төлөв нээж өгсөн билээ, БНСВУ, БНКАУ, БНАЛАУ-ын засгийн газрын урилгаар БНМАУ-ын Гадаад явдлын Яамны сайд М. Дүгэрсүрэнгийн хийсэн албан ёсны найрсаг айлчлалын үеэр санал бодол бүрэн нийцсэн элэгсэг дотно байдалд болсон яриа хэлэлцээд Азийн энх тайван, аюулгүй байдлыг сахин хамгаалан асуудал чухал байр эзэлсэн юм.

Манай улс энх тайванч бодлогоо хэрэгжүүлэхийн төлөө үйл ажиллагаагаа олон улсын байгууллагуудын хүрээнд идэвхтэй явуулж байна. НҮБ болон олон улсын бусад байгууллагын үйл ажиллагаанд идэвхтэй оролцож, цөмийн дайн гарах аюулыг сэрэмжлэн зайлуулах, зэвсэглэлээр хөөцөлдөх явдлыг зогсоох, дайн мөргөлдөөний голомтуудыг арилгах зэрэг тулгамдсан олон чухал асуудлыг шийдвэрлэхэд тус дөхөм үзүүлэхийн төлөө манай улс зарчимт байр суурь баримтлан удаа дараа санал тавьж ирлээ. БНМАУ-ын саналаар НҮБ-ын Ерөнхий Ассамблейн XXXIX чуулганаар баталсан Улс түмэн энх тайван орших эрхийн тухай Тунхаглалын гол үзэл санаа нь Ази болон даян дэлхийн улс түмний энх тайван аж төрөх нийтлэг эрмэлзэлд бүрэн дүүрэн нийцэж байгаа билээ. 

Ази тивд бий болсон энх тайван, социализм, нийгмийн дэвшил хөгжлийн гол өөрчлөлт нь хүн төрөлхтөний заналт дайсан фашизмыг бут ниргэсэн зөвлөлтийн ард түмний түүхэн баатарлаг ялалтын шууд үр дүн мөн. Дөчин жилийн турш дэлхийн дайны аюулыг үзэлгүй энх тунх аж төрж байгаа улс түмэн хоёрдугаар дайны түүхэн сургамжийг анхааран үзэж, энхийг эрхэмлэгч нэгдмэл зорилгот хамтын тэмцэл улам хүчтэй болгох нь өнөөгийн тулгамдсан чухал зорилт мөн. Манай ариун тэмцэлд хүн төрөлхтөний оюун ухаанд итгэх өөдрөг итгэл, улс түмний энх тайван орших дархан эрхийн төлөө тууштай бодлого юунаас ч эрхэм билээ. 

