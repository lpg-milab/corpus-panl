№93(16370)         
1986 оны дөрөвдүгээр сарын 18.
МАЛЧДЫН ТООЦОО

Мал аж ахуйг эдийн засгийн аргаар эрхлэн хөтлөх, түүний үйлдвэрлэлийн үйл ажиллагаанд хяналт тавих, мал бүрийг нүдлэн хамгаалахад орчин үеийн аргаар тооцоо мэдээлэл нэвтрүүлэх шаардлагатай юм. Одоогоор мал аж ахуйн үйлдвэрлэлийн үйл ажиллагаанд нийтдээ 95 нэрийн анхан шатны бүртгэл нэвтрээд байгаагаас жар гаруйг мал аж ахуйн мэргэжилтэн, хорь гаруйг нягтлан бодогч, тоо бүртгэгч, наймыг малчин, саальчид хариуцан хөтөлж байна. Мал аж ахуйн үйлдвэрлэлийг шуурхай удирдлагаар хангах, судалгаа шинжилгээ хийх, үнэлэлт дүгнэлт өгч хэтийн чиглэл зорилтыг тодорхойлон эдийн засгийн олон чухал асуудлыг боловсруулан шийдвэрлэхэд ийм нарийвчилсан тооцоо бүртгэлийг хариуцлагатай хөтөлж үйлдвэрлэлийн технологийн үе шат бүрийг тусгаж байх нь салбарын бүртгэл тооцооны ажилтан, мал аж ахуйн мэргэжилтнүүдийн заавал биелүүлэх үүрэг, ер нь хөгжлийн шаардлага мөн. 

Хөдөө аж ахуйн ялангуяа мал маллагааны арга ажиллагаа хоцорч, эмх цэгцгүй байгаа нь бүртгэл тооцооны доголдолтой шууд холбоотой юм. Малын зарим эмч зүй бусаар хорогдсон малд дор бүрт нь акт, тодорхойлолт бичиж шалтгааныг тогтоогоогүй, хожим нь бөөгнүүлж бүрдүүлсэн болж ор нэр бөглөдөг, хээлтэй малыг актаар хүлээлцдэггүй, үүлдэр сайжирсан онцгой ашиг шимтэй малыг зүсийн тусгай бүртгэлд авдаггүй, төлийг гарсан тухай бүрт нь акт бичиж нягтлан бодохын дансанд тусгадаггүй, малд өдөр тутам зарцуулсан тэжээлийн хэмжээг бүртгэдэггүй учраас бараг технологийн чанартай ийм чухал зүйлүүд ч тайлан тооцооны журамд ордоггүй байна. Мал алдагдах, сувайрах, хээл хаях, солигдох, зүй бусаар хорогдох зэрэг хариуцлагагүй, салан задгай, үрэлгэн байдал арилахгүй байгаагийн нэг шалтгаан нь тооцоо, тайлан бүртгэлийн сул тал мөн. 

Мал бүрийг нүдлэн хамгаалах, тарга хүч авахуулах, хээлтүүлэх, хээл хамгаалах, төллүүлэх ажилд болон гарсан төл нэг бүрт бүртгэлээр хяналт тавих нь зөвхөн өмч хөрөнгийг тооцоолох төдийгүй мал аж ахуйн үйлдвэрлэлийн үр ашгийг улам дээшлүүлэх, дотоод нөөцийг ашиглах, малчид, мэргэжилтнүүдийн хөдөлмөрийн үр дүнг үнэн зөв тодорхойлоход зайлшгүй хэрэгтэй. 

БНМАУ-ын Статистикийн төв газар, Сангийн Яамнаас эрхлэн Хөдөө аж ахуйн Яамтай хамтран мал аж ахуйн үйлдвэрлэлийн тооллого тооцоо, хээлтүүлэг, төллөлтийн холбогдолтой анхан шатны бүртгэлийг боловсруулж, энэ жилээс үйлдвэрлэлд мөрдүүлж эхэллээ. Шинэчилсэн бүртгэлийг хөтлөхдөө хээлтэгч малыг зүс, нэрийдэл, хувийн номер, им тамгаар нь ялган, хээлтүүлсэн, төллөсөн хугацааг тодорхой зааж, холбогдох хариуцах хүмүүс харилцан гарын үсгээ зурж баталж, ажил хэрэгчээр гүйцэтгэвэл зохино. 

Шинэчилсэн энэ бүртгэлийг нэвтрүүлснээр нийгмийн тал бүрийн орлого, зарлагын хөдөлгөөнийг сар тутам зүс, хувийн номероор тулган шалгахын дээр малын тооллого тогтмолжиж, хөлс олгох журам, хээлтүүлэг, хээл хаялт, сувайралт, төлийн бүртгэл, мэдээ тайлангийн баримтын бүрдэл, үндэслэл сайжирч, малын хорогдол ч тодорхой болж, зуун хээлтэгчээс авах төлийн тоо ч нэмэгдэх болно. 

Хээлтүүлэгт орсон малын тоог гол үзүүлэлт болгож авдаг байсан мэдээллийн хуучин журмыг өөрчилж, хээл авсан малын тоог гол үзүүлэлт болгох, цэвэр эрлийз үүлдрийн болон үүлдэр сайжирсан малыг тодорхой бүртгэлд оруулан, малчдын хөдөлмөр оролцооны коэффициентийг гаргахад ч дээрх тоо бүртгэлийг ашиглах боломжтой. 

Одоо олонхи аймагт үхэр, адуу, тэмээн сүргийг зүс, нэрийдэл, хувийн номер, им, тамгаар ялган бүртгэх ажил ид өрнөж Булган, Ховд, Баянхонгор аймагт нэлээд ахицтай байна. Булган аймгийн Орхон сумын << Чойбалсанч >> нэгдэл бүртгэл тооцооны ажлыг сайн зохион байгуулж, анхан шатны бүртгэлийг бүрэн хөтлүүлж, нягтлан бодохын сар, улирал, жилийн тайлан балансыг хугацаанд нь чанар, үзүүлэлт сайтай гаргадаг болжээ. Ийм бүртгэл хөтлөхдөө хээлтэгч малын насны байдал, удмыг судлах, олон төллөсөн буюу удаа дараа төл өгөөгүйг таваарын суурьд шилжүүлэх, охин төлийг шилж сонгох, хээл хаях, сувайрах шалтгааныг тогтоох, эцэг малын чанар байдлыг тодорхойлох зэрэг бүтээлч дун шинжилгээ хийдэг болсныг нэгдэл, аж ахуй бүрт бүрэн нэвтрүүлэх нь зүйтэй юм. 

Сүүлийн жилүүдэд саалийн механикжсан ферм, мал бордох талбай, мал төллүүлэх бааз зэрэг мал аж ахуйн олон цогцолбор байгуулж, ажиллах хүч төвлөрснөөс гадна мал аж ахуйн хамтын тооцоотой бригад, хэсэг бий болсон нь мал аж ахуйн технологийн шат дамжлага, үйл ажиллагаа бүрт анхан шатны бүртгэл, аж ахуйн дотоод тооцоо нэвтрүүлэхэд ихээхэн дөхөмтэй боллоо. 

Манай одоогийн нөхцөлд мал аж ахуйн үйлдвэрлэлийн технологи хэрхэн хэрэгжсэнийг нэгдэл, аж ахуйн удирдлага, бүртгэл тооцооны ажилтан бүр сайтар мэдэж байх боломж хангагдаагүйгээс гагцхүү малчин, саальчны хөтөлсөн анхан шатны бүртгэл болон мал аж ахуйн мэргэжилтэн, тоо бүртгэгчдийн гаргасан мэдээ тайлангаас үндэслэн дүгнэлт хийж байна. Ийм нөхцөлд зоотехникч, малын эмч, малчин, саальчин хариуцан хөтлөх бүртгэлийн эдийн засгийн ач холбогдлыг гүнзгий ухамсарлаж цаг хугацаанд нь үнэн зөв хөтөлж сурах, түүнд нь аж ахуйн удирдлагаас байнгын туслалцаа үзүүлж, хяналт тооцооны ухамсар, практикийн хэвшил тогтоовол зохино. 

Нийгмийн мал бүрийг ээмэг буюу хувийн дугаартай болгох арга хэмжээг яаралтай авч сүргийг нүдлэн хамгаалах, бүртгэл, мэдээ тайлангаар хяналт тавих боломжийг бүрдүүлэх хэрэгтэй байна. Мал аж ахуйн үйлдвэрлэлийн технологи, малын ашиг шим, тоо толгойд тавих хяналтыг сайжруулахын үндэс - бүртгэл, мэдээ тайланг газар бүрт зөв хөтөлж чадвал малын хорогдлын шалтгааныг судлах, зүй бусын замаар хорогдохыг зогсоох, мал аж ахуйн үйлдвэрлэлийг хөтлөн удирдах хуучирсан арга барилыг өөрчилж, үйлдвэрлэлийг эдийн засгийн аргаар удирдахад тууштай ахиц гарах болно. 

