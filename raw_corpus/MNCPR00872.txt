Хууль барьсан хүний өмнө хутга барьсан хүн хүчгүй

ШШГЕГ-ын дарга, хурандаа Жамцын Чойжанцантай ярилцлаа. 
-Монголд эдүгээ хот, хөдөөд засан хүмүүжүүлэх газар хэд байна, тэнд нийт хичнээн хүн ял эдэлж байна вэ?
-ШШГЕГ-ын харьяа төвлөрсөн хорих анги 20, хэсэг нэг, баривчлах ял эдлүүлэх байр 14 байна. Эдгээрээс Улаанбаатар хотод болон хот орчимд хорих анги долоо, хэсэг нэг, баривчлах ял эдлүүлэх анги нэг байрладаг ба тэдгээр нь дэглэмийн болон үүрэг чиглэлийн хувьд өөр өөрийн онцлог ялгаатай. Тухайлбал эмэгтэйчүүдийн, насанд хүрээгүйчүүдийн хорих анги, нэгдсэн эмнэлэг, дамжин өнгөрүүлэх ангийн, сүрьеэгийн эмнэлгийн гэсэн үүрэг чиглэлтэй байхаас гадна эмэгтэйчүүд, насанд хүрээгүйчүүдийн хорих ангиуд дэргэдээ баривчлах ял эдлүүлэх байртай байх жишээтэй. Бусад хорих анги, баривчлах ял эдлүүлэх байрууд нь аймаг, орон нутагт байрлаж байна. 2006 оны гуравдугаар сарын нэгний байдлаар дээрх хорих ангиудад 6800 орчим, баривчлах ял эдлүүлэх байруудад 250 орчим, нийтдээ 7000 гаруй ялтан ял эдэлж байна. -Манай хорих ангиудын нөхцөл, дундажаар нэг хүнд хэдэн кв метр газар ногдож байна. Өдөрт хэдэн к/к-ын илчлэгтэй хоол унд идэж, уудаг юм бол. -Хорих ангиудын ахуй нөхцөлийг сайжруулах талаар сүүлийн жилүүдэд нэлээд ажлыг зохион байгууллаа. Өнгөрсөн таван жилийн хугацаанд нийт 1200 орчим хүний багтаамжтай, ялтнууд дөрөв болон наймаараа байрлахаар өрөө бүхий 16 байрыг шинээр барьж өргөтгөн засварласан, зарим ангиудад халуун усны иж бүрэн барилгыг ашиглалтад оруулсан, Багануур, Дарьт, Зүүнхараа дахь хорих ангиудад таван төрлийн хүнсний ногоог тариалан жилд 1200-аад тонн ногоо хураан авч, төвлөрсөн хорих ангиудын ялтнуудын хүнсний хэрэгцээгээ бүрэн хангаж, Дархан, Хархорины хорих ангид гурилын цех ажиллуулан хэрэгцээнийхээ тодорхой хувийг хангадаг болсон, мөн нэгдсэн хорих, эмэгтэйчүүд, Мааньтын хорих ангиудад оёдлын цех ажиллуулж ялтны ор, дэрний хэрэглэл, хүйтний болон дулааны улирлын хувцсыг өөрсдийн хүчээр үйлдвэрлэн хангаж байна. Эдгээр ажлын үр дүнд хорих ангиудын ахуй нөхцөл сайжирсан. Харин нэг хүнд ногдох талбайн хувьд харилцан адилгүй байна. Холбогдох хуулиудад нэг хүнд 2.5 м2 -аас багагүй талбай ногдохоор заасан боловч онцгой дэглэмтэй хорих ангид ял эдлэгсдийн тоо сүүлийн гурван жилд гурав дахин өсч өнөөдрийн байдлаар 500 гаруй ялтантай болж, байрны багтаамж хүндрэлтэй болсныг анхаарч 2004 онд тус хорих ангид 80 хүний багтаамжтай байр барьсан бөгөөд 2006 онд 100 ялтны байр, зоны хашааг шинээр барихаар зураг төсөл, шаардагдах материалыг бэлэн болгон бэлтгэлээ хангаад байна. Ялтанд өдөрт нэг удаа цай талх, хоёр удаа халуун хоол олгож, цай, буцалсан усаар тогтмол хангадаг. Энэ нь хорих ангийн дэглэмийн онцлогоос хамааран хоногт 3400-3900 к/калори илчлэгтэй хоолоор хангах тухай хуулийн заалт зохих ёсоор хэрэгжиж байгаа гэж хэлж болно. Хорих анги, цагдан хорих байрууд улирал тутам хоригдогчдод олгож буй хоолоо шинжилгээнд өгч илчлэгийг нь тодорхойлуулдаг. Улсын мэргэжлийн байгууллагуудаас ч тогтмол хяналт тавьж ажилладаг. -Монголд ял эдэлж буй хүмүүсийн дотор (эрт эдүгээ) хамгийн олон жилийн ял сонсож "рекорд" тогтоосон ямар хүмүүс байдаг бол. -Хорих ял эдэлж буй ялтны дотор дээд тал нь есөн удаагийн ял шийтгэлтэй хүн бий. Нийтдээ шүүхээс 52 жилийн хорих ял сонсоод биеэр 30 жил, 6 сарын ял эдэлж байгаа ялтан байна. Хүний эрхийн асуудал учраас нэрийг нь энд хэлээд яахав дээ. -Манайд эдүгээ Гаалийн дарга Баатараас өөр авлигын хэргээр хоригдож шалгагдаж байсан хүн олон байдаг уу? -Цагдан хорих байруудад гэмт хэрэгт шалгагдан цагдан хорих таслан сэргийлэх арга хэмжээ авагдсан хүмүүсийг харж хамгаалах нь манай Тогтоол гүйцэтгэх газрын үүрэг мөн. Гэхдээ тус байгууллага тухайн хүн холбогдох хууль тогтоомжийн дагуу хоригдож байгаа эсэх, эрүүл мэнд, хорих байрны ахуй нөхцөл, харуул хамгаалалтыг голлон анхаардаг. Учир нь хоригдогчид холбогдох хэргийг цагдаагийн байгууллага шалгадаг учраас бидэнд гэмт хэргийн статистик тоо баримт байдаггүй. -Шүүхийн шийдвэр гүйцэтгэх ерөнхий газрын жилийн төсвийн хүрэлцээ мөнгө, хөрөнгийн бусад эх үүсвэр, үүнээс нэг ялтанд ногдох шууд болон шууд бус зардлын дүн, хэд хичнээн төгрөг байдаг юм бол. -Шүүхийн шийдвэр, гүйцэтгэх байгууллага 2000 оны эцсээр 300 гаруй сая төгрөгийн өртэй байсан нь төсөв хөрөнгийн байдалд хүндрэл учруулж байсан. Энэ байдлыг судлан анхаарал тавьж, өргүй болох талаар удирдлага зохион байгуулалтын арга хэмжээ авч ажилласнаар 2003 оноос хойш манай байгууллага системийн хэмжээнд бусдад төлөх өргүй болсон. Ер нь шүүхийн шийдвэр гүйцэтгэх байгууллагын тогтолцоог бэхжүүлэх талаар төр засгийн дээд байгууллага анхаарч зохих арга хэмжээ хэрэгжүүлж ирсэн бөгөөд төсөв санхүүжилтийн хувьд өнөөгийн түвшинд боломжтой байдаг. Ял эдэлж буй хүмүүсийн зардлын хувьд жилд дундажаар 5800 ялтнаар тооцон хоол хүнс, аж ахуйн бусад зардлыг төлөвлөн санхүүжүүлдэг юм. Гэтэл сүүлийн жилүүдэд жилд 10-12000 ялтан хорих ял эдэлж байгаа тул санхүүжилт дутагдах тал байдаг. Үүнийг бид хорих ангийн үйлдвэрлэлийн дотоод орлогоор нөхөн хангадаг тул төсөв хөрөнгийн хувьд ямар нэг бэрхшээл гарахгүй байна. -Шоронгийн дөрвөн ханан доторх цоожтой ертөнцөд элдэв дэг, эрүү шүүлт маш нууц байдалд амь бөхтэй зууралдаж байдаг гэлцэх юм. Энэ хэр ортой бол. Ноднин жил нэг хүн зодуулж нүдүүлсээр хянагчийн гарт амь алдсан тухай зурагтаар дахин дахин гараад л байсан. Энэ хэрэг нэг тийш болон шийдэгдэж, учир начир нь олдсон уу. -Та цагдан хорих байрны талаар асуугаад байх шиг байна. "Сэжигтэй яллагдагчийг баривчлах, цагдан хорих шийдвэрийг биелүүлэх тухай" хуульд зааснаар хорих өрөө байнгын цоожтой байх ёстой. Хоригдогчдоос бие биеэ айлгах, цохих, дарамт шахалт үзүүлэх явдал мэр сэр гардаг, тэдгээрийг илрүүлэн хуулийн дагуу сахилгын шийтгэл ногдуулах, хорих өрөөг сольж тусгаарлах зэрэг арга хэмжээг авдаг. Нөгөө талаар албан хаагчийн хариуцлагыг дээшлүүлэх, хоригдогчийн биед үзлэг тогтмол хийхийн зэрэгцээ телекамерын техник хэрэгслийг ашиглаж хяналтыг явуулж байна. Гэвч энэ зөрчил нь далд явагддаг учраас бүрэн хэмжээгээр хянаж таслан зогсооход учир дутагдалтай тал бий. 2005 оны тавдугаар сард сэжигтнээр цагдан хоригдсон Б.Мөнхбаяр гэгч хорих өрөөндөө бусдад зодуулсны улмаас 10 гаруй хоногийн дараа нас барсан асуудал гарсан. Үүнийг хянагч нь зодоод алсан мэтээр хоригдогчдод зодуулсан, ээлжинд гарч байсан хянагч түүнд тодорхой үндэслэлээр тусгай хэрэгсэл хэрэглэсэн нь үнэн. Энэ хэргийг цагдаагийн байгууллага эрүүгийн хэрэг үүсгэн шалгаж байгаа ба уг хэрэгт буруутай гэж шалгагдаж байгаа хоёр хянагч өнөөдрийг хүртэл цагдан хоригдож байгаа. Хоёр хянагчийн гэм бурууг үнэн зөвөөр нь шүүх эцэслэн шийдвэрлэх байх. Хорих анги, цагдан хорих байрны харуул хамгаалалтыг сайжруулах, хоригдогч, хянагч нарын хоорондын харилцааг байнга хянаж байх, тэдний дунд гарч болзошгүй хэрэг, зөрчлийг цаг алдалгүй илрүүлэх, таслан зогсоох, урьдчилан сэргийлэх үүднээс 2002-2005 онд гяндан, чанга, онцгой, жирийн дэглэмтэй 22 хорих ангид 100 хувь, Нийслэлийн Ганц худаг дахь Цагдан хорих төв, Архангай, Дархан-Уул, Дундговь, Орхон, Сэлэнгэ, Төв, Хөвсгөл, Хэнтий, Увс аймаг зэрэг нийт цагдан хорих байрны 45.4 хувь, Дархан-Уул, Дундговь, Орхон, Сэлэнгэ, Ховд аймаг, Нийслэлийн Хонхор дахь баривчлах ял эдлүүлэх зургаан байр буюу одоогоор ажиллаж байгаа нийт баривчлах, ял эдлүүлэх байрны 75 хувьд телекамерын хяналтын тоног төхөөрөмжийг шинээр тавьсны зэрэгцээ цахилгаан дохиолол бүхий бүсийг Тахир соёот дахь гяндан, Авдрант дахь онцгой дэглэмтэй хорих анги, чанга дэглэмтэй Багануур, Дарьт, Зүүнхараа, Нэгдсэн хорих, Тоосгоны хорих, Таширын аман дахь хорих ангиудад тус тус байгуулан хэвийн ажиллуулж байна. Нийслэлийн Ганц худаг дахь цагдан хорих 461 дүгээр ангийн 30 гаруй хорих өрөөнд телекамер суурилуулсан нь зохих үр дүнгээ өгч байна. Сүүлийн жилүүдэд ял эдэлж буй хүмүүсийн маргаашдаа итгэх итгэл, амьдралын үнэ цэнийг ухааруулж, нэг үгээр хэлбэл хүнийг хүн болгох талаар тэдний сэтгэл зүйд ямар засал хийж тархи, толгойтой нь яаж шинэлэг байдлаар ажиллаж байна. -Ялтанд хүмүүжлийн нөлөө үзүүлэх, тэднийг нийгэмшүүлэх ажлыг хуулийн хүрээнд зохион байгуулж байна. 2003 оноос хорих ангиудад нийгмийн ажилтны орон тоог бий болгон мэргэжлийн сургалтад хамруулан ажиллаж байна. Мөн насанд хүрээгүйчүүдийн хорих анги, гяндан, Цагдан хорих 461 дүгээр ангиудад сэтгэл зүйчийн орон тоо бий болгон мэргэжлийн хүнийг томилон ажиллуулж эхлээд байна. -Хүмүүжлийн ажлыг төрийн болон төрийн бус байгууллагуудтай хамтран олон хэлбэрээр явуулж байна. Тухайлбал "Шири шири" амьдрах ухаан төв зэрэг байгууллагатай хамтран ялтнуудыг өөрсдийнх нь хүсэлтээр бясалгалд хамруулж байгаа нь тодорхой үр дүн өгч байгаа. Гэмт хэрэг үйлдэн ял шийтгэгдсэн насанд хүрээгүй хүүхдүүдийн засрал хүмүүжлийг сайжруулах, тэднийг нийгмийн амьдралд бие даан орох сэтгэл зүйн бэлтгэлийг хангах, нийгэмшүүлэх, мэдлэг, боловсролыг дээшлүүлэхэд анхаарч 2001 онд Хүүхдийн хорих ангийн дэргэд Ерөнхий боловсролын тусгай сургууль байгуулан сургалт хичээл явуулахын зэрэгцээ дархан, мужаан, гар урлал, оёдлын мэргэжил эзэмшүүлэх сургалт явуулж, анхан шатны мэдлэг, дадлага эзэмшүүлэн гаргаж байна. Мөн хорих ангид ял эдэлж байгаад насанд хүрсэн хүүхдүүдийг насанд хүрэгчдийн хорих ангид тараан хуваарилан хамт ялыг нь эдлүүлдэг байсныг 2001 онд өөрчлөн насанд хүрээгүйчүүдийн хорих ангид ял эдэлж байгаад насанд хүрсэн хүүхдүүдийг зөвхөн Мөнгөнморьтын хорих ангид чанга дэглэмтэй хорих ангиас дэглэм буурсан хоригдлуудыг бусад хоригдлоос тусгаарлан ял эдлүүлэх тусгай салбар "Дарь-Эх дэх хэсэг"-т ялыг эдлүүлж байгаа нь засрал хүмүүжилд чухал нөлөөтэй арга хэмжээ болох нь харагдаж байна. -Тус Шүүхийн шийдвэр гүйцэтгэх ерөнхий газрын системд нийт хичнээн хүн ажиллаж байна. Тэдний дундаж цалин, ахуй хангамж, нийгмийн асуудал ер ямаршуу түвшинд байна. Жишээ нь 30 жил хянагч хийсэн хүн ялтангуудтай хамт амьдралынхаа 10 жилийг шоронд өнгөрөөдөг гэсэн тооцоо ч байдаг. Тэд чөлөөнд гарсан хойноо одооны ханшаар хэдэн төгрөгийн тэтгэвэр авдаг юм бол. -ШШГЕГ-ын системд нийтдээ 2000 гаруй хүн ажиллаж байна. Төрийн албан хаагчдын цалингийн хэмжээг тогтоосон Засгийн газрын тогтоолын дагуу зохих нэмэгдлийг нэмж олгодог, мөн төрийн тусгай алба хаасан хугацааны, цолны, хоригдолтой ажилласны зэрэг нэмэгдлүүдийг олгодог. Засгийн газрын тогтоолоор 2006 оны эхнээс төрийн албан хаагчдын цалинг 30 хувиар нэмэгдүүлсэн нь манай нийт албан хаагчдын урмыг сэргээсэн сайхан ажил болсон. -Дээр үед шорон дотроос наранд яваа болон нарсанд сууж буй хүмүүстэй тооцоо хийдэг өшөө авагчид "Шоронгийн сайд" дархлагдсан том гарын хулгарууд цөөн боловч мэр сэр байсан. Одоо тийм хүмүүс бий юү. -Ял эдлэгсдийн дотор олон удаагийн шийтгэлтэй, олон жил ял эдэлсэн хүмүүс бий. Гэвч дархлагдсан ч гэх юм уу, овгор гэж ярьдаг тийм ялтан байхгүй ээ. Харин хорих ангиудад ял эдлэгсдийн дийлэнх нь 18-35 насны залуучууд болж байгаад сэтгэл эмзэглэж явдаг даа. -Холоос ирсэн хүнээс үг дуулах сайхан гэлцдэг. Саяхан та болон танай байгууллагын хэдэн офицер Хонконгод буюу анхны Азийн оронд айлчлаад ирлээ. Аяны богцоо задалж ард олонтойгоо олз омгоо хуваалцаач. -Гонг Конгийн Хууль зүйн хорооны харьяа Засан хүмүүжүүлэх албадыг удирдах газрын ерөнхий тэргүүний урилгаар Шүүхийн шийдвэр гүйцэтгэх ерөнхий газрын төлөөлөгчид Гонг Конгод ажлын айлчлал хийв. Төлөөлөгчид айлчлалын хугацаанд Хонконгийн Засан хүмүүжүүлэх байгууллагын музей, Албан хаагчдын төв институт (Сургалтын төв), Кэйп Коллинсон дахь засан хүмүүжүүлэх газар, Тай Там Гап дахь Засан хүмүүжүүлэх газар, Лай Кинг дэх Албан хаагчдын сургалтын төв, Тай Лам дахь засан хүмүүжүүлэх газар, Стэйнли дэх хорих газар зэрэг Хонконгийн Засан хүмүүжүүлэх албадыг удирдах газрын нэгж, салбарын үйл ажиллагаатай танилцаж тэднээс суралцах авах гээхийн ухаанаар багагүй олзтой ирэв. Шүүхийн шийдвэр гүйцэтгэх ерөнхий газрын төлөөлөгчид Хонконгод хийсэн энэ удаагийн айлчлал нь Ази, номхон далайн бүс нутгийн хорих байгууллагуудын удирдах ажилтны бага хурлын гишүүн орнуудын дундаас анхны албан ёсны айлчлал болж байгаа бөгөөд Хонконгийн Хууль зүйн хороон харьяа Засан хүмүүжүүлэх албадыг удирдах газрын төлөөлөгчдийн 2005 оны наймдугаар сард Монгол Улсад хийсэн айлчлалын үеэр хоёр талын хооронд урьдчилан тохиролцсон ёсоор Шүүхийн шийдвэр гүйцэтгэх газрын дарга энэ удаагийн айлчлалаар Хамтын ажиллагааны хөтөлбөр байгуулан ажиллах эрх зүйн баримт бичгийн төслийг Хонконгийн талд өргөн барьсан. -Улсын хэмжээгээр одоо гэмт хэрэг хийгээд зугтсан болон засан хүмүүжүүлэх газраас оргосон хичнээн гэмт хэрэгтэн олны дунд нуугдан наранд ял завшиж явдаг бол. -2000 онд 333 ялтан оргож, тэднээс 119 ялтанг бариагүй байсан. Хорих ангийн харуул хамгаалалтыг чангатгах, ажилтнуудын сахилга хариуцлагыг дээшлүүлэх, орчин үеийн техник хэрэгсэл ашиглах замаар ялтан оргуулахгүй байх, оргосон ялтанг эрэн сурвалжлах, барих ажлыг сайжруулахад чиглэсэн удирдлага, зохион байгуулалтын арга хэмжээг хэрэгжүүлэн, ШШГЕГ-ын харьяа хорих ангиудын дунд 2001 оноос эхлэн "Оргодолгүй хамт олон" шалгаруулах байнгын болзол зарлан жил бүрийн эцэст дүгнэн шалгаруулж "Оргодолгүй хамт олон" өргөмжлөл, мөнгөн шагналаар шагнадаг журам тогтоосон. Эдгээр ажлын дүнд хорих ангиас ялтан оргох явдал жил дараалан буурсаар 2005 онд 32 ялтан оргосон нь 2000 онтой харьцуулахад 301-ээр буюу 90.3 хувиар буурсан байна. Энэ нь хорих байгууллагын түүхэнд сүүлийн 15 жилд байгаагүй амжилт гэж үзэж байна. Хорих ангиудын дунд "Оргодолгүй хамт олон" шалгаруулах болзлыг зарлан ажилласнаар 15 анги ямар нэг хэмжээгээр энэ болзлыг хангаж, Авдрант дахь онцгой дэглэмтэй хорих 403 дугаар анги сүүлийн гурван жил дараалан ялтны дундаас орголт гараагүй ажилласан. Одоо хорих анги, цагдан хорих байруудаас 1993 оноос хойш оргоод баригдаагүй нийт 35 оргодол ял завшиж байна. Эдгээрийн 33 нь хорих ангиас оргосон, хоёр нь цагдан хорих байрнаас оргосныг эрэн сурвалжлах ажлыг тогтмол явуулж байна. -Ялын дээд хэмжээ авсан хүн дотор хийгээгүй хэргийнхээ төлөө хэлмэгдэж амиа алдсан хүн олон биш ч гэсэн ганц нэг байдаг юм шиг хааяахан санагддаг. Олон удаа ялын дээд хэмжээ сонссон Завханы Эрдэнэ-Очир гэдэг хүний тухай радио, сонин хэвлэлээр саяхан бичээд л байсан шүү дээ. Та "буудан алах ял" авсан хүний сүүлчийн үгийг сонсч явав уу. -Цаазаар авах ялыг гүйцэтгэх асуудал төрийн нууцад хамаардаг тул энэ талаар дэлгэрэнгүй ярих боломжгүй юм. -Тус байгууллагын туслах аж ахуй хаана байна. Ер нь хоригдлуудыг энэ Мянганы замын их бүтээн байгуулалтад итгэл өгч ажиллуулъя гэвэл нөгөө тендер булаалддаг компаниуд нь дургүйцдэг болов уу. Яадаг бол. Ял эдэлж буй хүмүүсийн дотор хүнд механизм, машин тэрэг жолоодох нь байтугай инженер, зохион бүтээгчид ч мундахгүй олон бий биз дээ. -ШШГЕГ-ын туслах аж ахуй байхгүй, харин Шүүхийн шийдвэр гүйцэтгэх алба, хорих ангиудын дэргэд туслах аж ахуй эрхэлж байна. Бид туслах аж ахуй гэхээсээ илүү харьяа алба, хорих ангиудын дэргэд аж ахуйн нэгж байгуулан ажиллуулах талаар анхаарч, малжуулах, төмс хүнсний ногоо тариулах, тоосго хийх, шохойн чулуу олборлох, оёдлын үйлдвэрлэл эрхлүүлэх зэрэг чиглэлээр ажиллуулж хэвшээд байна. Манай байгууллагын системийн хэмжээнд 2001 онд 6000 гаруйхан малтай байсан бол малыг өсгөх, чанаржуулах арга хэмжээ авсаны үр дүнд 2005 оны эцэст 18000 гаруй малтай болж, эдгээр малын ашиг шимийг нэмэгдүүлэх, түүний зарцуулалтыг төвлөрсөн байдлаар хянах үүднээс А данстай болгон, жил бүр ашиг шимийн тооцоог хянан ажиллаж байна. Хорих ангиудын дэргэд аж ахуйн нэгж байгуулсан. Мянганы замын бүтээн байгуулалтын ажилд оролцох асуудлыг анхаарч судлан Архангай, Ховд, Баян-Өлгий чиглэлийн замын ажилд зарим хорих ангийн ялтнуудыг ажиллуулж байсан. Ер нь ял эдэлж буй хүмүүсийг хээр гадаа ажиллуулахад оргож зугтах асуудал гарах магадлал их байдаг тул харуул хамгаалалтын ажилд хүндрэл бэрхшээл тохиолддог. Ийм учраас харуул хамгаалалтын асуудлыг тал талаасаа сайн ярилцан зөв зохицуулаад хорих ангийн ялтнуудыг замын ажилд татан оролцуулна гэвэл бид татгалзах зүйлгүй л дээ. -Танай байгууллага боловсон хүчнээ бэлтгэх, тэдний мэргэжлийг дээшлүүлэх давтан сургах талаар ямар арга хэмжээ авч байна вэ? -ШШГ Байгууллагын боловсон хүчнийг сургаж бэлтгэх, давтан сургах, мэргэжлийг дээшлүүлэх ажлыг тогтмолжуулан сайжруулах зорилгоор ШШГЕГ-ын дэргэд ажлын зургаан өрөө хичээл, сургалтын хоёр танхим бүхий "Сургалтын төв"-ийн хоёр давхар барилга барьж 2002 оны есдүгээр сарын 01-ний өдрөөс сургалтын ажлаа эхлэн ажиллаж байна. Мөн сургалтын төвийн салбарыг Нийслэлийн Шүүхийн шийдвэр гүйцэтгэх алба, хорих 401, 421, 461 дүгээр ангиудын дэргэд байгуулан ажиллуулж байна. ШШГБ-ын Боловсон хүчнийг бэлтгэх, давтан сургах ойрын болон хэтийн төлөвийн талаар Ерөнхий газрын даргын зөвлөлөөр хэлэлцээд ХЗДХЯ-ны танилцуулсны үндсэн дээр Цагдаагийн Академийн шүүхийн шийдвэр биелүүлэх эрх зүйн тэнхимийг факультет болгон өргөтгөж, тус факультетэд жил бүр 30-35 оюутан, сонсогч элсүүлэн сургадаг. Мэргэжил дээшлүүлэх болон давтан сургах, мэргэшүүлэх чиглэлээр ШШГЕГ-ын сургалтын төв, дотоодын их, дээд сургууль, ОХУ бусад гадаад орны сургууль, мэргэжил нэгт байгууллагатай хамтран ажилласнаар нийт 1322 ажилтан буюу системийн бие бүрэлдэхүүний 64.1 хувийг сургалтад хамруулжээ. Системийн харьяа алба, хорих анги, салбар нэгжийн удирдах ажилтны мэргэжил, мэргэшил, ажил хэргийн мэдлэг ур чадварыг дээшлүүлэхэд гол анхаарлаа чиглүүлснээр төвлөрсөн хорих ангийн дарга нарын 100 хувь, орон нутгийн алба нэгжийн дарга нарын 92 хувь, дэд дарга нарын 60 хувийг тус тус мэргэжил дээшлүүлэх сургалтад хамруулсан. Өнөөдрийн байдлаар тус байгууллагын хэмжээнд ОХУ-ын их, дээд сургуульд докторантурт хоёр, ОХУ-ын ДЯЯ-ны Академид дөрөв, ОХУ-ын Рязань хот дахь дээд сургуульд зургаа, дотоод, гадаадын их сургуульд магистрантурт 18 ажилтан тус тус суралцаж байна. -Цаг зав гаргаж ярилцлага өгсөнд баярлалаа. -Хууль барьсан хүний өмнө хутга барьсан хүн хүчгүй гэж нэг мундаг үг байдаг даа. Энэ үгийг хэнбугай ч байлаа хааяахан нэг санахад илүүдэх юун билээ... 

