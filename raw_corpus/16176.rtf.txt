№213(16176)
1985 ОНЫ ЕСДҮГЭЭР САРЫН 4. 
Орон нутгийн цахилгаанжуулалт

Хөдөө аж ахуйн үйлдвэрлэлийг эрчимжүүлэхэд цахилгаан эрчим хүчний найдвартай хангамж нэн чухал юм. Ийм учраас << БНМАУ-ын хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программд >> мал аж ахуй, газар тариалангийн үйлдвэрлэлийг орчин үеийн өндөр бүтээмжтэй шинэ техник, төхөөрөмжөөр хангах замаар хонь хяргах, үнээ саах, мал угаах, малын хашаа байрыг ариутгах, төл бойжуулах ажлыг механикжуулах, цахилгаан эрчим хүчийг өргөн хэрэглэх зорилт чухал суурь эзэлж байна. 

Хөдөө аж ахуйн байгууллага, тэдгээрийн үйлдвэрлэлийн нэгж мал аж ахуйн суурийг цахилгаанаар хангах ажлыг улс орныг цахилгаанжуулах нэгдсэн бодлогын үндсэн дээр төлөвлөгөөтэйгөөр хэрэгжүүлэхийг программд заагаад уг зорилтыг хангах практик арга замуудыг тодорхойлсон юм. 

Мал аж ахуйн суурь, хэсэг, тариалангийн тасаг, бригад зэрэг үйлдвэрлэлийн үндсэн нэгжүүд өргөн уудам нутаг дэвсгэрт таруу байрлан эрчим хүчийг харьцангуй бага хэрэглэж байгаа, бэлчээрийн мал аж ахуйн өвөрмөц технологийн улмаас нутаг сэлгэн нүүх зэрэг үйлдвэрлэл, байршлын онцлогтой байдгийг харгалзан тэдгээрийн эрчим хүчний хэрэгцээг гол төлөв өндөр хүчдэлийн цахилгаан дамжуулах шугам, дэд станц барьж байгуулахын зэрэгцээ бага хүч чадлын суурин болон зөөврийн дизель цахилгаан станц, нар, ус, салхины хүч зэрэг эрчим хүчний эргэж нөхөгдөх үүсвэрүүдийг өргөн ашиглах замаар хангахаар бодож, тэдгээрийг бодитой ажил болгох цогцолбор арга хэмжээг төлөвлөж нэлээдийг нь хэрэгжүүлж эхлээд байна. Тухайлбал, ЗХУ-ын техник, мэргэжилтний оролцоотойгоор манай эрчим хүчний барилгачид сүүлийн жилүүдэд Дархан Эрдэнэт Улаанбаатар, Булган Хархорины 220, 110 кват цахилгаан дамжуулах шугам, дэд станцыг амжилттай барьж байгуулсны дүнд тэдгээрийн дагуухь нэгдэл, сангийн аж ахуйн төв, зарим бригад, хэсгийг төвийн эрчим хүчний системд хамруулжээ. 

Улсын хэмжээнд сумын төвийг үндсэнд нь цахилгаанжууллаа. Төв, Сэлэнгэ, Булган зэрэг аймгийн олонхи нэгдэл, сангийн аж ахуй төвлөрсөн системд холбогдож, саалийн механикжсан ферм, хонь хяргах станцтай боллоо. Эдгээрийн дүнд хөдөө аж ахуйд ашиглаж байгаа дизель болон дэд станцын нийлбэр хүч чадал сүүлчийн таван жилд бараг хоёр дахин нэмэгдэж, цахилгаан эрчим хүчний нийт хэрэглээний тэн хагас нь үйлдвэрлэлд зориулагджээ. 

Хөдөөгийн хөдөлмөрчид хөргөгч, телевизор, цахилгаан пийшин, угаагч машин зэрэг гэр ахуйн техникийг өргөн ашиглах болсноор цахилгаан эрчим хүчний хэрэглээ ихээхэн өсч байна. Түүнчлэн төл мал, торон, дэгдээхэйг хэт улаан, ягаан туяагаар шарах, тэдгээрийн үйлчилгээгээр хортон шавьж, бичил организмыг устгах, шилэн хүлэмжид таримлуудын ургацыг нэмэгдүүлэх зэргээр ашиглаж үр дүнд хүрч байна. Энгийн механик төхөөрөмжийг ашиглан цахилгаанжуулах боломжийг ч ашиглан байна. 

Архангай, Төв, Хэнтий аймгийн Хангай, Эрдэнэ, Биндэр сумын сүү, тосны заводад цөцгийн тос боловсруулах ажлыг цахилгаанжуулснаар хөдөлмөрийн бүтээмжийг хоёроос гурав дахин нэмэгдүүлж, бүтээгдэхүүний чанарыг сайжруулжээ. Ийм ахиц амжилт байвч хөдөөг цахилгаанжуулах ажил эхлэлийн чанартай байна. Ихэнх сумын төвд цахилгааныг зөвхөн гэрэлтүүлгийн зориулалтаар ашиглаж байна. Нэгдлийн бригад, хэсгийн ихэнх нь цахилгаангүй сууриудын цахилгаанжилт бараг хувь эзлэхгүй шахам байна. Мөн нэгэнт суурьшмал тоног төхөөрөмжийн хүч чадлыг дутуу ашиглан, тухайн үйлдвэрлэлийн болон зэргэцээх шат дамжлагыг иж бүрэн цахилгаанжуулахгүйгээс эцсийн үр дүн, өгөөж хангалтгүй байгаа юм. 

Судалгаанаас үзэхэд нутгийн үүлдрийн үнээ, хонины ердөө нэгээс хоёр хувийг цахилгаан агрегатаар сааж, хяргаж байна. Улсын хэмжээний саалийн механикжсан фермүүдийн тоноглолын цахилгаан хөдөлгүүрүүдийн арав шахам хувь нь гэмтэлтэйгээс үнээнд тэжээл, ус өгөх, хашаа байрыг цэвэрлэх зэрэг олон дамжлагын ажлыг гараар гүйцэтгэж байна. 

Одоо сум, бригад, хэсгийн төвд цахилгаан эрчим хүчийг үйлдвэрлэлийн зориулалтаар ашиглах хэмжээг эрс нэмэгдүүлэх, аль болох олон суурийг цахилгаан хэрэглэдэг болгож тэнд гар хөдөлмөрийн боломжтой бүх хэсгийг механикжуулах, гэр ахуйн цахилгаан хэрэгсэл өргөн нэвтрүүлэх явдал чухал зорилт болж байна. 

Энэхүү өргөн цар хүрээтэй зорилтыг хэрэгжүүлэхэд эрдэм шинжилгээний болон түлш, эрчим хүч, төлөвлөгөө, санхүү, материалтехникийн хангамж, худалдааны байгууллагын идэвхтэй оролцоо гарцаагүй чухал учраас тэдгээр байгууллага халуун гараа сунгаж туслах нь зүйтэй. 

Мал аж ахуйн сууриудад эрчим хүчний эргэж нөхөгдөх эх үүсвэрийг түгээмэл ашиглах ялангуяа худгаас ус татах, цахилгаан гаргах салхиц агрегат, нарны зай зэрэг манай орны нөхцөлд тохиромжтой нь нотлогдсон төхөөрөмжүүдийг туршилтын хүрээнээс нийтийн хэрэглээний хүрээнд шилжүүлэх хэрэгтэй байна. Иймээс хялбар хийцтэй, хямд үнэтэй эдгээр тоноглолыг үйлдвэрлэлийн төлөвлөгөө, материал техник хангамжийн балансад тусган, зохих стандарт, техникийн нөхцөлийн дагуу олноор үйлдвэрлэх асуудлыг шуурхай шийдвэрлэвэл зохино. 

ЗХУ, социалист бусад орны туршлагаар судалгаа шинжилгээ, туршилт, үйлдвэрлэлийг салбар дундын эрдэм шинжилгээ үйлдвэрлэлийн хамтлаг зэрэг зохион байгуулалтын оновчтой хэлбэрт оруулах талаар холбогдох яам, тусгай газар, эдийн засгийн төв байгууллагууд арга хэмжээ авах нь зүйтэй байна. 

Бригад, хэсэг, ферм, суурийг цахилгаанжуулах нь алс хэтийн зорилго биш өнөө маргаашгүй шамдаж хийвэл зохих тулгамдсан ажлын нэг болжээ. Иймээс тухайн орон нутгийн цахилгаан эрчим хүчний хангамжийг тууштай нэмэгдүүлэх, түүний ашиглалтын үр ашгийг дээшлүүлэх, гар хөдөлмөрийг механикжуулах ажлыг нэгдсэн бодлого, төлөвлөгөөний үндсэн дээр зохион байгуулж түүний явц, үр дүнд намын байгууллага байнга хяналт тавьж чиглүүлэн удирдаж байвал зохино. 

