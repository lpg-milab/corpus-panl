Анх Туулыг хараад урсаад дуусдаггүй ямар сонин юм гээд гайхаж байлаа

Сайд нарын зөвлөлийн дарга асан, Монгол Улсын гавьяат эдийн засагч Думаагийн Содномтой ярилцлаа.
-Та дурсамжийн номондоо аавынхаа тухай нэлээн тодорхой бичсэн байсан. Харин та ээжээрээ овоглодог. Таны аавын талаар ярилцлагаа эхэлье? -Манай аав бол Аргалын уулын алтан Чой гэж нутагтаа нэлээн алдартай хүн байсан. Тэр үеийн хүмүүс дотроо нэлээн сэргэлэн цовоо, манайхны ярьдгаар сайн эр байсан юм шиг байгаа юм. Би ааваасаа тав зургаан настайдаа өнчирч үлдсэн хүн л дээ. Дэлхийн II дайны өмнөх жилүүдэд манай урд хил тайван биш байсан. Тэр үед манай төр засаг нутгийн сэргэлэн улсыг тагнуул, туршуулын ажилд дайчилж байж л дээ. Манай аав их олон удаа ирж очиж байсан юм билээ. 1939 онд юм уу даа, яваад тэр чигээрээ алга болчихсон. Яасан учрыг нь бид мэддэггүй байлаа. 1945 оны сүүлчээр, дайн дууссаны дараа манай нутгаас алга болчихсон их олон хүн гарч ирсэн. Тэд бол тагнуулаар Өвөр Монголд явж байгаад баригдаж, дайны дараа суллагдсан хүмүүс байсан. Бид ч аавыгаа бусдын адил ирэх байх гэж хараад байсан ч ирээгүй юм. -Тэгээд ямар ч сураггүй юу? -Аавынхаа тухай сургийг би хамгийн анх 1958 онд сонссон. Манай аавын дүү Зундуй гэж хүн байлаа. Тэр алга болсон байгаад сүүлд ирсэн юм л даа. Манай аав урд явж байхдаа баригдаад япон цэргийн агт хариулж байжээ. Тэгж байхдаа хоёр нөхөртэйгөө хамт оргосон. Монголынхоо хил дээрээ ирчихээд ядраад унтаж байгаад баригдсан гэнэ лээ. Тэгээд буудуулсан гэдэг юм. Гэхдээ аав нөгөө хоёр хүнийхээ амийг аврахын тулд "эд буруугүй, гол буруутан нь би" гэж хамаг хэргийг өөртөө хүлээсэн гэсэн. Зундуй гуай надад ингэж хэлсэн юм. Сүүлд би аавынхаа сургийг гаргах гэж тагнуул, хилийн цэрэг, батлан хамгаалахын архиваас хайгаад олж чадаагүй. Гэтэл 1980 оны үед сонинд манай аавын тухай хэд хэдэн удаа гарсан. Энэ нь хамт явж байгаад амьд гарсан нөгөө хоёр хүний үр хүүхдүүд нь дуулсан зүйлээ бичсэн юм шиг байдаг. Сонинд бичсэн зүйл нь Зундуй ахын ярьдагтай яг таардаг юм. Миний аав ийм л хүн байсан. -Таны санаанд аавын тань дүр үлдсэн үү? -Бага байхдаа дүр төрхийг нь бүдэгхэн санадаг байсан. Аавын маань ганц сайхан зураг байсан юм. 1946 онд би Дорноговиос Улаанбаатарт шилжиж ирэхдээ Баянмөнх сумандаа гэрээ, жаал зугаа юмтайгаа орхисон. Тэнд аавын зураг үлдсэн байсан. Одоо олддоггүй юм. Зураг ч байхгүй, бага байхдаа харсан аавынхаа төрхийг ч санадаггүй юм. -Аавгүй өссөн бага нас, ээжийнхээ тухай одоо эргээд санахад танд ямар дурсамж буудаг вэ? -Бид чинь эжий ааваасаа долуулаа шүү дээ. Хамгийн том ах маань 1944 оны үед 18 настай байхдаа нас барсан. Одоо бодоход уушгины хатгалгаа байсан шиг байгаа юм. Эмчилгээ энэ тэр гэж байсангүй. Тэгээд бид зургуулаа үлдсэн. Эжий маань нөхөргүй ганцаараа зургаан хүүхдээ өсгөн хүмүүжүүлж, сургууль соёлд явуулж, бидний төлөө бүх амьдралаа зориулсан. Дайны үеийн хүнд бэрх цагийг ганцаараа хэдэн хүүхэдтэйгээ туулж өнгөрүүлсэн тийм л хүн. Баатар гэж хэлэхээр олон ийм эхчүүд бий. -Та хэд дэх хүүхэд нь вэ? -Би дороосоо хоёр дахь нь. Миний дээр дөрвөн ах, дор нэг эмэгтэй байсан. Одоо бүгдээрээ бурхан болчихсон. Би ганцаараа үлджээ. Энэ жил хий насаа нэмэх юм бол 75 хүрчихэж. Тэднийгээ бодоход их хэцүү. Байгалийн жам ёс юм даа гээд л тууслхийгээд байж байна. -Танай гэр бүлд Жамсран нэртэй хоёр хүн байсан юм билээ. Ер нь ах дүү нарынхаа тухай эргээд санавал... ? -Хоёр Жамсран гэж байсан юм. Миний хоёр ахыг хоёуланг нь Жамсран гэдэг байсан. Яагаад тэгж ижил нэр байсан юм, бүү мэд. Бид том Жамсран ах, бага Жамсран ах гэж дууддаг. Бидний хамгийн сайхан зүйл юу вэ гэхээр хоорондоо маш эвсэг. Айл амьтны хүмүүс хүртэл гайхаж ярьдаг л байсан, "энэ Думаагийн хүүхдүүд хоорондоо ямар сайхан эвсэг юм" гэж. Ямар ч сайхан хүмүүс байсан юм бэ дээ гэж тэднийхээ тухай бодож явдаг даа. Бүгдээрээ хөдөлмөрч, бүгд л жирийн сайхан амьдарч явсан. Баян тансаглаад явсан юм байхгүй. Бүр ядуураад гуйлгачлаад явсан ч үгүй. Ихэнх нь олон хүүхэдтэй. Одоо тэдний маань үр хүүхдүүд гээд их олон хүн бий. Цагаан сараар би хамгийн том нь болчихож байгаа юм. Бүгдээрээ нийлээд 100-гаад хүн л ирж золгодог доо. -Яагаад ээжээрээ овоглосон юм бэ? -Аав тагнуул энэ тэр гээд гараад явчихаж. Түүнийг нь ярьдаггүй, зарладаггүй байсан шиг байгаа юм. Түүнээс болсон уу, эжий маань намайг өөрөөрөө овоглосон. Бодвол нарийн учир зовлон байсан байлгүй дээ. Бид бүгдээрээ Думаагийн гэсэн овогтой. Аав маань Чойжамц гэдэг нэртэй хүн байсан. -Та ургийнхаа овгийг аавынхаа нэрээр өгсөн байсан уу? -Сүүлд би овгоо Алтан Чой болгосон. Одоо Алтан Чой овогтой Думаагийн Содном шүү дээ. -13-тайдаа хотод иржээ. Хүрээ хэмнэл, суурин амьдралын зах зухтай танилцаад гайхаж бишрэх зүйл гарч байв уу? -Тэр чинь 1946 он шүү дээ. Тэр үед Улаанбаатар маань одоотой харьцуулбал маш жижигхэн байж. Голдуу л гэр байсан. Намайг орж ирж байхад хотын төвд байсан том барилга юу байв гэвэл, Гадаад яамны байшин дөнгөж баригдаад дуусч байсан. Одоогийн Хөрөнгийн бирж кинотеатр байсан, бас л дөнгөж баригдсан барилга. Дуурийн театр баригдаж байсан. Багшийн дээд сургуулийн дунд хэсэг нь л байсан. Сүүлд хоёр тийш нь сунгасан юм ш дээ. Тэр чинь сургууль биш Засгийн газрын ордон байсан юм. Төв шуудангийн урд талын Ардчилсан намын хотын байранд Мал аж ахуйн яам байсан. Ленин клуб баригдсан байсан. Одоогийн Дүрслэх урлагийн музей Их дэлгүүр. Хотын төвийн барилга байшин гэвэл энэ шүү дээ. Тэгээд л жижиг жижиг гэрүүд. Сүхбаатарын хөшөөг дөнгөж босгочихсон эргэн тойрныг нь засаагүй, баахан шороо байсан. Одоо энэ Төрийн ордны суурин дээр модон театр байлаа. Ингээд л гүйцээ. Хотод хоёр, гурван зуун мянган хүн л байсан байх. Гэхдээ хот үзээгүй, хөдөөнөөс ирсэн миний хувьд олон бужигнасан, сонин газар байлаа. -Говьд ус элбэг биш. Туул голын тухай таны нэг дурсамж байдаг даа... ? -Баянзүрхийн гүүрний хажууд ирээд буухад Туул голыг анх удаа үзэж байгаа юм. Дорноговиос наашаа гараад хамгийн анх урсгал ус үзэж байгаа маань тэр. Одоог бодвол Туул маш том гол байсан шүү дээ. Урсаад алга болж дуусчихдаггүй ямар сонин юм бэ гэж гайхаж байсан. -Хот руу зорих хэрэг зориг юу байв? -Сургуульд орох гэж. Дөрөвдүгээр ангиа төгсчихөөд наашаа ирсэн хэрэг. Уг нь аймгийн төв дээр 10 жилийн сургууль байсан юм. Том Жамсран ах маань энд офицерийн сургуульд сурдаг. Ах маань татсан юм. Гэхдээ бас намайг урлагийн сургуульд оруулчих санаатай. Би яадаг байсан гэхээр, дуулдаг, бас лимбэ тоглочихдог. Даанч бид хоёр урлагийн сургууль гэдгийг нь олж чадаагүй юм. Харин нагац ах маань өөрийнхөө төгссөн сургуульд сур гээд санхүүгийн техникумд оруулчихсан. -Дөрөв төгсөөд л үү? -Тэгсэн. Тэр үед бага сургууль төгссөн хүүхдүүдийг техникумд элсүүлдэг байсан. 13 нас гэдэг хэтэрхий бага байж л дээ. Тэнд гурван жил сурч төгсөөд ажил хийх ёстой. Би 16 настай төгсөх болчихоод байдаг. Төгсөөд 16-тай ажил хийж болохгүй байсан учраас захирал нэг жил бэлтгэлд сур гэсэн. Уг нь би шалгалт өгөөд тэнцчихсэн. Тэгээд л би нэг жил бэлтгэлд суулаа. Тэнд тоо, хэл бичиг хоёроо давтасхийгээд л уйтгартайхан шиг жил өнгөрөөсөн. Эжийдээ захиа бичсээр байгаад л жилийг өнгөрөөсөн. Техникумаа 50 онд төгссөн. Төсвийн байгууллагын нягтлан бодогч гэсэн мэргэжилтэй. Тэгээд л ажил хийж эхэлсэн. -Сургуульд орсноос хойш таны амьдрал харьцангуй дардан байсан юм шиг санагддаг... ? -Тэгэлгүй яахав. Төгсөөд Сангийн яаманд байцаагч, хэдэн сарын дараа орлогын нягтлан бодогч болсон. Учиргүй их бэрхшээл зовлон үзээгүй гэхэд болно. Сургууль багш нар маань ч их сайхан хүмүүс байж. Яг л эцэг эх шиг зааж сургана. Төгсөөд ирэхэд яамныхан их сайхан зааж сургасан. Тэр хүмүүсийн дэмжлэг, анхаарал халамжийн ачаар л амьдрал маань цаашаа залгамжлагдаад явсан. -Сангийн яаманд ажиллаж байхдаа аравдугаар ангиа төгссөн гэсэн үү? -Ажилд орсон жилээсээ эхлээд оройн арван жилд орсон. Техникум долдугаар ангийн боловсрол өгдөг байсан юм ш дээ. Гурван жил сурч байж арван жилийн боловсролтой болох ёстой. 17 цагт ажил тараад шөнийн 12 цаг хүртэл хичээлдээ сууна. Тэгээд харьж унтсан болоод өглөө 09 цагт ажил дээр бэлэн байх ёстой. Гурван жил тэгж явсан. Арваа төгсвөл их сургуульд шалгалт өгч болох байсан юм. Төгсөөд шалгалт өгтөл зөвшөөрөөгүй. "Чи орос хэл жаахан сураадах" гэж манай Сангийн сайд Д.Моломжамц хэллээ. Жил хэртэй орос хэлний бэлтгэл хийж байгаад 1954 онд Эрхүүгийн их сургуульд явсан юм. -Таны орос хэл сурсан арга сонирхолтой юм билээ. Манай уншигчдад ч хэрэгтэй байх... ? -Одоо та нар англи хэл сурна гэж байнаа даа. Тэгэх юм бол эхлээд англи ном хуулаад л бичээд бай. Ойлгосон, ойлгоогүй хамаагүй хуулаад бичээд бай. Бичээд байхад тэр үг, өгүүлбэр толгойд чинь үлдчихнэ. Орос номын нэг хуудсыг гурван удаа хуулаад биччихэд л дөрөв дэхийг нь харалгүй шууд цээжээрээ бичдэг болчихдог. Номын хуудас тэр чигээрээ толгойд үлдчихэж байгаа юм. Тэр дотроосоо мэдэхгүй үгээ тольдоно, хүмүүсээс асууж ойлгож авна. Бүхэл бүтэн өгүүлбэрүүд л толгойд үлдээд байгаа юм. Маш сайн арга. Сонсч харахаас гадна бодол санаанд сайхан үлдэж байгаа юм. Ямар ч байсан хойно очоод ойр зуурынхаа юмыг ойлгоод, аж ахуй эрхэлсэн захиралтайгаа хэл амаа ойлголцоод ярьчихдаг л байсан. Лекцээ бүгдийг нь ойлгож арай чадахгүй. Гэхдээ юуны тухай яриад байгааг нь гадарлаад байхтайгаа болчихсон байсан. -Ер нь төр засгийн томхон ажил хийх, өөрөөр хэлбэл, улс төрийн карьер хөөхөд танд хамгийн их нөлөөлсөн хүн хэн бэ? -Чи карьер гэж байна. Бидний тэр үед улс төрийн карьер хөөх, албан тушаал хөөцөлдөх ойлголт, сонирхол ерөөсөө байгаагүй. Яаж явсан гэхээр, сайн ажиллах хэрэгтэй, энэ улс орны төлөө юм хийх хэрэгтэй гэсэн л ойлголт байсан. Ажилд сургая, сайн боловсон хүчин болгоё гэсэн хүмүүс биднийг түшиж байсан. Надад хамгийн их түшиг болж байсан хүн бол саяхан нас барчихлаа даа, Д.Моломжамц гуай. Сангийн яаманд ажиллаж байхад Сангийн сайд байлаа, сүүлд 40-өөд жил хамт ажиллалаа. Төв хорооны нарийн бичгийн дарга, Улс төрийн товчооны гишүүн байсан. Намайг хойшоо явахад Д.Моломжамц гуай Сангийн сайд байсан, төгсөөд ирэхэд Б.Дүгэрсүрэн гуай болсон байв. Б.Дүгэрсүрэн гуай бол хуучин манай хэлтсийн дарга байсан хүн л дээ. Энэ хоёр хүний ач буян, ивээл дор л би ажлын дөртэй болсон хүн. Түүнээс биш өөрөө карьер хөөж явсан юм биш. Одоогийн ойлголтоор албан тушаалын төлөө янз бүрийн арга хэрэглэж явсангүй. Биднийг тийм ажил хий гэж үүрэг өгдөг. Тэгэхэд нь тэгье гэж дурлах биш, чадах болов уу яах бол гэсэн асуултыг өөртөө ч, бусдад ч тавьдаг. Бидний үед тийм л байсан. -Хойшоо сургуульд яваад орос бүсгүйтэй гэрлээд иржээ. Ер нь орос эхнэртэй болчихно гэж бодож байв уу? -Бодоогүй. Залуу хүүхэд яахав дээ, сургуулиа төгсөнө, ажил хийнэ, гэр бүлтэй болно гэсэн ерөнхий юм бодож байсан болохоос биш орос эхнэртэй болно гэсэн төсөөлөл энэ тэр байсангүй. Танилцаад сайхан найзлаад явж байгаад, төгсөхийнхөө урд гэрлэхээр шийдээд тэндээ бүртгүүлсэн. -Орос бэрээ ээж тань яаж хүлээж авсан бэ? -Ээж яахав дээ, сайхан хүлээж авсан, хөөрхий минь. Ирээд ийм гэр бүлтэй болсон шүү л гэсэн. Ээж "Аан" л гэж байсан. "Хэзээ ирэх юм бэ хүү минь" гэж байна. Гэрээрээ орж эжий аавтайгаа ярьчихаад, паспорт энэ тэрээ янзлаад хүрээд ирэх байхаа л гэсэн. Ээж "За" л гэж байсан. -Монголчууд нас ахих тусам нутгаа их санадаг гэж ярьдаг. Танай гэр бүлийн хүн нутаг орноо санадаг болов уу? -Нутгаа саналгүй яахав. 1959 онд гэр бүлийн хүн маань ирсэн. Бид хоёр жил өнжөөд ч юм уу нутгаад нь явдаг байлаа. Ялангуяа манай Верагийн эжий амьд байхад байнга очиж уулздаг байсан. 1983 оны үед өөд болсон доо, хөөрхий. Түүнээс хойш ч гэсэн бид ирж очоод л байдаг байсан. Одоо ч байнга утсаар ярина, холбоотой байдаг аа. Манай эхнэрийн хоёр ч дүү нь нутагтаа бий. Эгч нь өөд болсон. Ингээд цөөрөөд л байх юм. -Монголын харьяат болчихсон уу? -Манай эхнэр Оросын харьяат. Монголын харьяат болгож яах юм. Эх орон, эх, дүү нараас нь салгаж авчирчихаад бас тэгж болохгүй ш дээ. Тийм ч учраас ирэх очих юм сайхан бүтдэг юм. Оросын харьяат байлаа гээд энд зовлон болоод байх юм алга шүү дээ. Энд ирснээсээ сарын дараа Улаанбаатар төмөр замд ажилд орсон. Улс ардын аж ахуйн дээд сургууль төгссөн, төлөвлөлтийн эдийн засагч мэргэжилтэй хүн. 1992 он хүртэл тасралтгүй ажиллаж байгаад тэтгэвэртээ гарсан. -Танай эхнэрийг монгол зан заншлыг их сайн мэддэг, илүү монголжсон гэж ярьдаг юм билээ... ? -Тэгэлгүй яахав дээ, олон жил амьдарчихаад суралгүй яахав. Нэгдүгээрт амьдрал өөрөө сургана, мөн хүнээсээ их шалтгаална. Монголоор хэнтэй ч, ямар ч сэдвээр ярина. Танил найз нар маш их ээ. Гадуур явж байхад "Вера гуай сайн байна уу" гээд хууч яриад байдаг хүн миний таньдгаас илүү их байдаг. -Хүүхдүүддээ яагаад монгол нэр өгөөгүй юм бэ? -Нэг тал нь монгол, нэг тал нь орос хүн. Дундаас нь гарсан хүүхдүүдийн харьяатын асуудал гарнаа даа. Хоёулаа Монголын харьяат. Харьяат нь монгол юм чинь нэр орос байж яагаад болохгүй гэж. -Хүүхдүүдээс чинь аавынхаа мэргэжлийг өвлөсөн үү? -Охин маань хэл утга зохиолын багш. Хүү хуульч. Миний мэргэжлийг өвлөсөн хүн байхгүй. -Эрдэнэтийн талаар анх Монголд ашиггүй Орост ашигтай гэрээ хийсэн гэдэг. Тэр үед та төрийн томхон алба хашиж байсан. Яг юу болсон юм бэ? -Эрдэнэтийг анх байгуулсан, гэрээ хэлэлцээр ч тэр Монголд маш их ашигтай. Монголын эдийн засагт том хувь нэмэр оруулж байгаа. Өнөөдөр ялгаагүй. Гэхдээ тэр үед жаахан асуудал байсан. Үндсэндээ хоёр л асуудал байсан даа. Бүтээгдэхүүн борлуулж байсан үнийг нь жаахан илүү тогтоох сонирхол байсан. Хоёрт, байгалийн баялаг ашигласны төлбөр авах ёстой гэж ярьж байсан юм. Оросоос авсан зээлээ өгөх, Оросын талын хөрөнгө оруулалтыг нөхөөд, дээрээс нь ашиг өгсний дараа хамтарсан үйлдвэр биш Монголынх болгоно гэсэн саналыг би тавьж байсан. Хамгийн сүүлчийн санаа ч хууль зүйн үндэстэй биш л дээ. Харин үнийг нь нэмж авна, ялангуяа валютын зөрүүний үнийг Монголдоо бүрэн авна. Нөөц ашигласны төлбөр авна гэдэг дээр жаахан бэрхшээл гарч байсан. Гэхдээ намайг Засгийн газарт ажиллаж байхад заримыг нь шийдсэн, нөөц ашигласны төлбөрийн асуудал 1990 он гарч байж шийдэгдсэн юм. Тэр үедээ л гарч байсан бэрхшээл болохоос биш одоо бүх асуудал сайхан шийдэгдсэн байгаа. Ер нь ярьдаг юм, дээр үеийн манай удирдлагууд Монголынхоо эрх ашгийг хамгаалдаггүй энэ тэр гээд л. Тийм биш ээ. Ашиг сонирхлынхоо төлөө яриад, ойлгуулах гээд оролцоод тэмцдэг байсан. Шийдүүлдэг ч байсан. Тиймээс Монголын эрх ашгийг хамгаалаагүй, түүний төлөө яваагүй гэх юм бол, миний хувьд урдаас нь нэлээн хатуухан үг хэлнэ. Явж байсан, чадаж байсан гэдгийгээ батлах баримт гаргаж ирж чаднаа. -Ер нь ашигт малтмал, байгалийн баялагтай холбоотой асуудлаар манайхан тэр бүр өөртөө ашигтай, оновчтой шийдвэр гаргаж чаддаггүй гэвэл та тийм ээ гэх үү, үгүй гэх үү? -Төгөлдөр иж бүрэн, бүх талаас нь бодсон шийдээ гаргаж чадахгүй байна. Ер нь чадахын төлөө, шийдэхийн төлөө ажиллаж байгаа гэдгийг үгүйсгэж болохгүй. Тийм ч учраас ашигт малтмалын ашиглалттай холбогдсон асуудлаар иргэний хөдөлгөөнүүдээс тавьж байгаа шаардлагад маш анхааралтай хандаж, юу нь болж байна, юу нь болохгүй вэ гэдэгт ухаалаг дүгнэлт хийх хэрэгтэй. Би танай сонинд зориуд энэ асуудлаар, нэлээд олон хуудас маш чухал асуудлыг хөндсөн материал бичиж өгсөн байгаа. Харамсалтай нь, нийтлэгдэхгүй хойшлогдоод байна. Үүний хувьд би жаахан гомдолтой байгаа шүү. Чиний хөндөж байгаа энэ асуудал үнэхээр Монголын нийгэм, төр засаг, иргэн бүрийн санааг зовоож байгаа хамгийн гол асуудал болчихоод байна. Ашигт малтмалыг тойрсон асуудал, төрийн тогтолцоог боловсронгуй болгох, авлига хээл хахууль, ядуурлаас яаж гарах вэ гэсэн энэ дөрөв нийгмийн том асуудал болчихоод байна. Ашигт малтмалын асуудлаар би үгээ хэлэх ёстой гэж бодож байгаа. -Газрын тостой холбоотой нэг асуулт байна. Газрын тосны олборлолтоор Америкийн хоёр компанитай гэрээ хийхдээ Монголд ашиггүй хувилбар сонгосон гэдэг. Таныг "Газрын тос" компанийн хэрэг эрхлэх газрын дарга байсан болохоор асууж байгаа юм. Үнэхээр тийм хэрэг болсон уу? -1991 оны сүүлээр Америкийн "Соко", "Медальон" хоёр компанитай манай газрын тосныхон бүтээгдэхүүн хуваах нөхцөлтэй гэрээ байгуулсан. Тэр гэрээний нөхцөлүүдийг алдаатай байгуулсан гэж би үздэг. Гэрээг Засгийн газарт оруулан батлуулах гэж байхад нь би энэ ийм ийм алдаатай гэдгийг маш тодорхой бичиж, яамных нь сайдад өгч байсан. Түүнийг ч анхаараагүй өнгөрсөн. Энэ асуудал түүх болон өнгөрөөд алга болох биш, хэзээ нэгэн цагт хойч үе ямар нөхцөлтэй гэрээ байгуулсан гэдгийг эргэж харах зайлшгүй нөхцөл гарнаа. Яагаад гэхээр тэр гэрээ нэг, хоёр жилийн хугацаатай зүйл биш, дөч тавин жил хүчинтэй байх гэрээ. Тиймээс би зориуд дурсамжийн номондоо энэ талаар маш тодорхой бичсэн байгаа. Өнөөдөр тэр хоёр компанитай ярих юм байхгүй. Хоёулаа алга болсон сураг байна лээ. Оронд нь Хятадын компаниуд ажиллаж байгаа юм гэнэ лээ. Чухам Хятадын компаниуд ямар гэрээ дагаж мөрдөж байгаа, анх байгуулсан гэрээ тэр чигээрээ байгаа юу бүү мэд. Одоо Газрын тосны хэрэг эрхлэх газрын залуус учрыг нь ойлгож засч залруулах ажил хийж байгаа байх. Намайг ажлаа өгсний дараа буюу 1991 оны сүүлчээс хойш миний ажлыг авсан хүний хийсэн алдаатай шийдвэр л дээ, энэ бол. -Одоо та ямар ажил хийж байна вэ? -"Монголын алт" компанид зөвлөх хийгээд 10 гаруй жил болж байна. -Ж.Батмөнх гуайг ажлаа өгсний дараа намаас нь хөөж, шүүхэд дуудаж байсан гэдэг. Танд ийм явдал тохиож байв уу? -Батмөнх гуайг ажлаас нь өөрчилсөн, намаас нь хөөгөөгүй юм ш дээ. Ер нь тэр үед Улс төрийн товчоонд ажиллаж байсан жинхэнэ гишүүн, орлогч гишүүн гээд 10-аад хүнийг 1990 оны тавдугаар сард намаас арга хэмжээ авсан. Нэлээд олныг нь намаас хөөсөн. Батмөнх гуай бид хоёрыг намаас хөөгөөгүй, намаас хөөхийг сануулж донгодсон гэсэн Бүгд хурлын шийдвэр байдаг юм. Одоо ч тэр шийдвэр хэвээрээ байж л байгаа. Гол дүгнэлт бол Цэдэнбалыг тойрон хүрээлж байсан гэдгээр эхэлсэн. Биднийг прокурорт хоёр жил мөрдсөн. Найман жил хүртэл шоронд хорих ял төлөвлөөд байцаагаад байсан. Миний хувьд бол хоёр зүйлээр яллах гэж байсан. Нэг нь Цэдэнбал гуайн хадгаламжийн мөнгийг Орост гуйвуулж, өөрт нь өгсөн. Нөгөө нь удирдах ажил хийж байсан тав билүү зургаан хүнд тусгай тэтгэвэр тогтоож өгсөн гэсэн ял тулгаж байв. -Цэдэнбал гуайн хадгаламжид хэдэн төгрөг байсан юм бэ? -Цэдэнбал гуай 40 гаруй жил ажиллаад авч байсан цалингаасаа хуримтлуулсан нэг сая төгрөг л байсан юм даа. Тэр үед их мөнгө л дөө. Хойно гэр бүлтэйгээ амьдарч байхдаа "тэр мөнгөө гуйвуулж аваад ашиглая" гэсэн. Би Сайд нарын зөвлөлийн дарга байсан учраас зөвшөөрөл өгсөн. Хүн өөрийнхөө хувийн юмыг аваад ашиглая гэхэд хориг тавина гэдэг юу гэсэн үг вэ. Хэрвээ хүний өөрийнх нь хувийн хөрөнгийг ашиглах эрхийг нь хаана гэвэл би өөрөө хүний эрхийг зөрчсөн хэрэгтэн болох байсан. Намайг буруу хэрэг хийсэн гэж шүүх шийд гаргавал шүүх өөрөө хүний эрхэд халдсан шийд гаргасан болно шүү гэсэн тайлбар хэлдэг байлаа. -Тусгай тэтгэвэр тогтоосон гэдэг нь... ? -Үнэхээр зургаан хүнд би тусгай тэтгэвэр тогтоосон нь үнэн. Нэг хүнд 1400 төгрөгийн тэтгэвэр тогтоосон байсан. Тэр үеийн тэтгэврийн хуулинд тусгай тэтгэвэр тогтоох асуудлыг Сайд нарын зөвлөл шийднэ гэсэн заалт бий. Би хуулийн хүрээнд л тусгай тэтгэвэр тогтоосон. Чи намайг хууль биелүүллээ гэж арга хэмжээ авах гэж байгаа бол хууль зөрчсөн шийд гаргах та л буруудна даа гэж л хэлдэг байсан. Ямар нэгэн аргаар буруутгах гэж хоёр жил гаруй биднийг зовоосон. Дуудахаар нь очоод өнөөхөө л хэлдэг. Тэгж тэгж нэг юм дуусч нийслэлийн шүүхэд шилжүүлсэн. Шүүх авч үзээд ямар ч хэрэг хийсэн юм алга гээд хурал энэ тэр болсонгүй шийдээ гаргасан. Хуучин засаг төрийг удирдаж байсан хүмүүсийг ямар нэгэн аргаар буруутгаж шоронд хийчих санаа л байсан байх. Тийм л муухай юм болж байсан даа. Жишээлэхэд, манай гэрт ирээд хамаг эд хогшлыг бүртгэж акт гаргаад, шүүхийн шийдвэр гарахаас нааш хэрэглэж, худалдаж болохгүй гэсэн. Миний муу хөгшний ээмэг, бөгжийг хүртэл бүгдийг нь бөөгнүүлж лацдаж байсан. Тэгж дарамталж байсан. Ажлаасаа халагдсан цалингүй, тэтгэвэр тогтоогоогүй, банкинд хадгалсан 20 мянган төгрөгөө авах гээд очсон бас хорьчихсон байсан. Банкнаас мөнгөө авч чаддаггүй, гэр доторх эд хөрөнгөө эдэлж чаддаггүй. Муу хөгшинтэйгөө Славгород явмаар байдаг, тэр бас хориотой. Хоёр жил иймэрхүү байдалтай амьдарсан. -Хоёрын хоёр жил үү? -Хоёр жил. Хувьсгал гэдэг тийм ч амархан хийчихдэг эд биш. Хувьсгалын үеэр тэнэг амьтад гарч ирээд самрах юм бол юу ч хийж магадгүй. Би үүнийгээ хэлмэгдүүлэлтийн ирмэг дээр гэж бичсэн юм. Үнэндээ хэлмэгдэж байсан гэвэл болох юм. Ийм л муухай зүйл байсан юм. Үүнээс болгоомжилж байх хэрэгтэй. Ийм явдал болсныг залуучууд мэдэж байх ёстой. 
Д.Оюунтуяа
