№ 9184 (17087)      
1988 оны наймдугаар  сарын 1.  
СОЁЛЫН НЭГДСЭН БОДЛОГО

Нийгмийн шинэчлэлд соёлын гүйцэтгэх үүргийг дээшлүүлэх чухал нөхцөлийн нэг нь энэ салбарт шинжлэх ухааны үндэс бүхий нэгдсэн бодлого боловсруулж хэрэгжүүлэх явдал юм. 

Соёл, урлагийг хөгжүүлэх талаар намын дэвшүүлсэн өргөн хүрээтэй зорилтыг соёлын салбарын түвшинд нэгдмэл бодлого болгон хэрэгжүүлэх явдал хангалтгүй байна. Манай орны соёлын салбар нь зохион байгуулалтын хувьд янз бүрийн системд ажилладаг байгууллагуудын цогцолбор юм. Уг цогцолборыг бүрдүүлж байгаа байгууллагуудын ажиллагаа өнөөдрийн байдлаар харилцан уялдаа холбоо муутай, чиг чигээ хөөсөн шинжтэй байна. Хамгийн ойрын жишээ дурдахад сангийн аж ахуйн клуб, номын сан МҮЭ-ийн системд, кино үзвэр нь соёлын Яамны системд ажиллаж, нэг байшинд зохиогдож байгаа ажил хэдэн байгууллагын удирдлага чиглэлээр явж ирлээ. Төмөр замын дагуухь сумдын төвд сум нэгдлийн болон төмөр замын ажилчдын клуб, номын сангууд хоорондоо ямар я уялдаа холбоогүй зэрэгцэн ажиллаж байна. 

Нэгдсэн бодлого боловсруулж хэрэгжүүлэх, ажлын нягт уялдаа холбоог хангах талаар зөвхөн өөр өөр системүүдийн хооронд төдийгүй, нэг системийн дотоодод ч хангалтгүй байна. Соёлын Яам, уран бүтээлийн зарим эвлэл холбоод хэдийгээр нэг системд, нэг зорилгын төлөө зохион байгуулалт, материаллаг нөхцөл, боловсон хүчний нэг бааз дээр ажилладаг боловч зохиож байгаа ажил нь бас л харилцан уялдаагүй бие биетэйгээ зөрчилдөж, үр өгөөжийг бууруулсаар байна. 

Соёлын Яам, уран бүтээлийн эвлэл холбоод нэгдсэн бодлого, нэгдмэл хүчээр намын соёлын бодлогыг хэрэгжүүлэх гол зорилгынхоо төлөө үр ашигтай хамтран ажиллах ёстой. Харин ололт амжилтыг өөр өөртөө өрсөж хамааруулах, дутагдал доголдлыг бие бие рүүгээ түлхэн нэр цэвэр гарахын хойноос хөөцөлдөх, үзүүлбэрийн элдэв арга хэрэглэн биесээсээ давахын төлөв өрсөлдөх, уран бүтээлчдийн үзэл суртал, уран сайхны хувьд чанартай бүтээл туурвих нэгэн зорилгын дор нэгтгэн нягтруулахын оронд тэдний төгссөн сургууль, мэргэжил, боловсролын түвшин, бүтээж туурвиж байгаа бүтээлийн төрөл зүйл, насны болон бусад шинж тэмдгээр нь янз бүрийн хэсэг, бүлэг, болгон задалж, сөргөлдөөний уур амьсгалыг бий болгох зэрэг нь хэрэг дээрээ намын соёлын бодлого, соёл, урлагийн хөгжлийн эрх ашигт үндсээрээ харш юм. Соёлын салбар дахь харилцан уялдаа холбоогүй удирдлагын боловсронгуй биш систем нь уг салбарын хөгжлийг хурдасгах, материал хөрөнгө, санхүүгийн болон мэргэжлийн боловсон хүчний нөөцийг оновчтой ашиглах, энэ үндсэн дээр зохиож байгаа ажлын үзэл суртал, соёл, хүмүүжлийг дээшлүүлэхэд ноцтой саад болж байна. Соёлын нэгдсэн бодлого боловсруулж хэрэгжүүлэх явдал дутагдалтайн гол шалтгаан нь соёл, урлагийн байгууллагууд олон систем, яам, газрын харьяанд ажиллаж байгаад төдийгүй гагцхүү өөртөө соёл, урлагийн байгууллага бүхий тэдгээр байгууллагын ажлын нягт уялдаа холбоог хангаж, нэгдсэн бодлого хэрэгжүүлэх зохион байгуулалтын оновчтой механизмыг олж хэрэглэж чадаагүйд байна. 

Зөвлөлт Холбоот Улс, ах дүү бусад оронд удирдлагын бүх түвшинд байгууллага дундын соёлын зөвлөл зэрэг уялдуулан зохицуулагч байгууллагыг бий болгож, тэдгээрээр дамжуулан хөдөлмөрчдийн дунд зохиох соёл, олон түмний ажил, соёлын үйлчилгээг оновчтой явуулж байгаа туршлагыг судлан үзэж, өөрийн орны онцлогт тохируулан хэрэглэх нь зүйтэй байна. Энэ талаар саяхан хуралдаж өнгөрсөн БНМАУ-ын Ардыи Их Хурлын чуулган дээр тодорхой яригдсан бөгөөд түүнээс хойш нэлээд хугацаа өнгөрч байгаа боловч соёлын салбарын нэгдсэн бодлого боловсруулах, хэрэгжүүлэх талаар холбогдох байгууллагаас хийсэн тодорхой алхам бас л харагдахгүй байна. 

Хөдөлмөрчдийн янз бүрийн давхаргын дунд соёл олон түмний ажил зохиодог байгууллагуудын арга зүйн албадыг нэгтгэн төвлөрүүлэх, мэргэжлийн боловсон хүчин бэлтгэх, давтан бэлтгэх, хөгжмийн зэмсэг, соёлын техник хэрэгслийг үйлдвэрлэх, захиалах, хуваарилах ажлыг ч нэгдсэн бодлогын үндсэн дээр хэрэгжүүлэх явдал чухал байна. Нэгэнт бий болсон хийгээд цаашид барьж байгуулах соёлын материаллаг баазын ашиглалтыг сайжруулах, тэдгээрийг харьяалал харгалзахгүй нийт хүн амын хэрэгцээг хангахад чиглүүлэн оновчтой ашиглах талаар холбогдох байгууллагууд анхаарч уг асуудалд албан байгууллагын явцуу сонирхлын үүднээс биш, улс, нийгэм, хөдөлмөрчдийн эрх ашгийн үүднээс, шинэ сэтгэлгээгээр хандаж байх явдал чухал байна. 

Соёл, урлагийн байгууллагын бүтэц, зохион байгуулалт, хөгжлийн хэтийн төлөвийг зөв тодорхойлох, үйл ажиллагааны үр дүнг тооцоолох ажил шинжлэх ухааны үндэслэл муутай байгаа нь соёлын салбарын удирдлагын түвшинг бууруулах нэг шалтгаан болж байна. Соёл, урлагийн байгууллагыг хөгжүүлэх, материаллаг баазыг бэхжүүлэх, мэргэжлийн боловсон хүчнээр хангахад баримтлах шинжлэх ухааны үндэстэй норматив боловсруулж хэрэглэх, соёлыг хөгжүүлэхэд хэтийн төлөвлөгөөний гүйцэтгэх үүргийг эрс дээшлүүлэх хэрэгтэй байна. Социалист байгуулалтын хөгжил, хөдөлмөрчдийн аж байдал, соёл боловсролын түвшингийн өөрчлөлт, шинжлэх ухаан техникийн дэвшил, ялангуяа өнөөгийн өөрчлөн байгуулалтын бодит процесс, ардчилал, ил тод байдлын нөлөөн дор хүмүүсийн  үзэл санаа, сэтгэл зүй, үнэлэмжийн баримтлалд гарч буй шинэ үзэгдэл, цаашдын хандлага, хүн амын хэрэглээний бүтцийн шинэ өөрчлөлт зэрэг олон чухал асуудлаар социологийн судалгаа явуулж, түүний үр дүнд гарсан шинжлэх ухааны зөвлөмж, прогноз, моделийг соёлын нэгдсэн бодлого боловсруулах, хэрэгжүүлэхэд өргөн ашиглах шаардлага тавигдаж байна, 

Энэ бүхэнд соёлын салбарын удирдлагыг улсын хэмжээгээр хэрэгжүүлэх үүрэг бүхий Соёлын Яам Үндсэн хуулиар олгогдсон эрхээ бүрэн эдэлж, зохих байр сууриа эзлэн, соёлын нэгдсэн бодлогыг боловсруулж хэрэгжүүлэхэд гол санаачлагч, зохион байгуулагч болж ажиллах явдал хойшлуулшгүй зорилт болж байна

