Ижил дасал болсон морио орхиод явах хамгийн хэцүү байсан

Сүйх тэрэг хөллөсөн шинэ цагийн бадарчин Л.Цогмандах Монгол орны ихэнх нутгаар таван сарын турш гороолоод иржээ. Түүнтэй уулзаж аян замын сониноос хуваалцлаа.
-Сайн явж ирэв үү. Зорьсон хэрэг бүтэв үү? -Сайн явж ирлээ. Өнгөрсөн наймдугаар сарын 5-нд Улаанбаатар хотоос нар зөв эргэн Төв аймгийн Эрдэнэ сум руу хөдлөөд Багануур, Хэнтий, Дорнод, Сүхбаатар, Дорноговь, Говьсүмбэр, Дундговь, Өмнөговь, Өвөрхангай, Баянхонгор аймгуудаар явж нийт 40 гаруй хийдээр орж, тэндэхийн лам хуврагуудтай танилцан авч явсан 108 боть номоо айлдан сүсэгтэн олондоо номын хур буулгаад ирлээ. Төлөвлөсөн маршрутынхаа 80 хувийг туулаад тодорхой шалтгааны улмаас Баянхонгор аймаг хүрээд буцаад ирлээ. -Ямар шалтгаанаар? -Би Баянхонгор аймгийн Өлзийт сумаас хэд хэдэн шалтгааны улмаас аяллаа зогсоохоор шийдсэн. Нэгдүгээрт морь эцсэн, хоёрдугаарт судар ачсан тэрэгний арал хугарсан. Энэ бүгдийг засаад явж болох байсан боловч хамгийн гол шалтгаан нь 108 боть номноос маань гурав нь дутчихсан. Миний аяллын гол зорилго нь ард түмэндээ буян үйлдэх, газар лусыг тахих байсан. 108 боть бүтнээрээ байж л ариун дагшин, буян хурах ёстой. Тиймээс би дутуу номтой явах нь нүгэл гэж үзээд Баянхонгор аймгаас машинаар ирсэн. -Номоо хаана алга болсныг мэдээгүй хэрэг үү? -Би очсон газар бүртээ судраа гаргаж тэндэхийн лам хуврагуудтай нийлж тухайн суурингийн дөрвөн талд гарч мандал өргөж ган, зуд байгалийн элдэв лай ланчигаас хамгаалах шашны зан үйл үйлдэж байлаа. Энэ үеэр сүсэгтэн олон миний судрыг барьж орон гэрээ тойрч гороолох үзэгдэл давтагддаг байсан. Тэр бүрийд би номоо бүртгэдэггүй дараа газар очиход бүрэн л байдаг байсан. Хамгийн сүүлд Өвөрхангайн Богдоос хөдлөөд Баянхонгор аймгийн Өлзийт суманд очих хооронд л дутчихсан юм. Гэхдээ ном алга болсон нь намайг хорлох гэсэн санаатай үйлдэл гэж бодохгүй байна. Гороо хийгээд ир гэснийг сүсэгтнүүд маань бүр ав гэж ойлгосон уу эсвэл хүүхдүүд сонирхоод авчихсан байх. -Энэ хол замыг ганцаараа туулна гэдэг амаргүй. Хэцүү нь юу байв? -Ганцаараа нэртэй боловч сүсэгтэн олон нэг газраас нөгөөд газарчлах маягаар өртөөлөн тусалж дэмжиж явлаа. Үндсэндээ Улаанбаатараас Дорнод, Дорноговиос Өмнөговийн Манлай сум хүртэлх замд ганцаараа явсан. Бусад тохиолдолд нутгийн сүсэгтнүүд нэг газраас нөгөөд хань болон хүргэж өгдөг байсан. Тухайлбал, Дорноговь аймгаас Шагдарсүрэн гэгч 70 настай өвөө Сүхбаатар хүртэл ханилж явсан. Тэндээс "Эрдэнэ мандал" хийдийн лам Далайхүү Дорноговь хүртэл явсан. Өмнөговийн Манлай сумаас иргэн н.Адъяа аймгийнхаа төв хүртэл явсан. Хүмүүс сүсгээрээ хамт явъя гэхээр татгалзаж болдоггүй юм билээ. Түүнчлэн Сүхбаатар аймгийн Баяндэлгэр сумын "Улааны хийд"-ийн хамба лам Амарсайхан хүч тамир алдсан гурван морийг маань авч үлдэн говийн нутгаар явах тэмээ бэлэглэсэн. Тэмээгээр Сүхбаатар аймгаас Өмнөговь хүртэл 1000 гаруй км зам туулан сүүлдээ тэмээний хөл нь улдаад явж чадахгүй болсон. Хөл муутай тэмээг маань Өмнөговь аймгийн төвд амьдардаг Төмөрбаатар гэдэг хүн ганц мориороо сольж явуулсан. Эдгээр сайн санаат хүмүүст баярласнаа танай сониноор уламжилмаар байна. Энэ аяллын хамгийн хэцүү нь муудаж эцсэн морио орхиод шинэ морь аваад гарах л байсан. Ижил дасал болсон морио орхиод эргээд харахад найз, ойр дотны хүн шиг харагддаг юм билээ. Нөгөө талаар хот газар өссөн миний хувьд тэрэгний морь сургана гэдэг амаргүй байсан. Энэ хугацаанд морь сургах багагүй туршлагатай болоод ирлээ. -Хичнээн морь, тэмээ сэлгэв. Бас хэдэн гутал, дээл солив? -Зургаан морь нэг тэмээ сэлгэж унасан. Анх гарахад Эрдэнэ сумын Засаг дарга н.Жамбал, Баянхонгор аймгийн харьяат Гочоосүрэн гэдэг хүмүүс нэг нэг морь өгснийг тэрэгний сургасан нэг мориор солиод гарсан. Тэр морь Хэнтий хүртэл яваад Тэндэхийн хийдийн өвгөн лам, шавь Нарангарал нар шодон буурал морь бэлэглэсэн. Тэндээс шинэ мориндоо тэргээ хөллөн эцсэн морио хөтлөн явсаар Дорноговь ороход тус аймгийн Засаг дарга бор голтой цавьдар морь бэлэглэсэн. Энэ гурван морио сэлгэсээр Сүхбаатарын Баяндэлгэрт орхисон нь тэр. Нэг монгол гутал, хоёр ботинк, нэг пүүз элээсэн. Гурван дээлтэй явсан, урагдаагүй харин гандсан. -Таны авч явсан морьд одоо эзэндээ хүрсэн болов уу? -Одоохондоо хүмүүстэйгээ хэл авалцаж амжаагүй байна. Морьд нутаг гүйсэн байж магадгүй. Гэхдээ эдгээр морьд бүгд сэтэрлэгдэн үлдсэн. -Сүйх тэргээ авчирсан биз дээ Одоо хаана байгаа вэ? -Тэргээ авчирч чадаагүй удахгүй авчирна. Баянхонгорт айлын хашаанд байгаа. Тэрэг анх гарахдаа улаан шар өнгийн будагтай гарсан бол одоо цэнхэр өнгөтэй болтлоо хадгаар бүрхэгдсэн. Авчраад хаана байлгахаа сайн шийдээгүй байна. -Хээр ганцаараа хонож, төөрч будилж байв уу. Хүмүүс таныг хэр хүлээж авч байв? -Учиргүй төөрч будилахгүй ч зорьсон газраа очиж чадахгүй хээр хонох тохиолдол бишгүй л байлаа. Гэхдээ цаг агаар харьцангуй гайгүй болохоор даарч бээрэхийн зовлонг амссангүй. Хөдөөгийн ард түмэн эртний зан заншлаараа сайхан хүлээж авч байна. Зарим малчин айлууд бараанаар л цай, идээ барин тосч авах юм. Нэг газраас нөгөөд очиход миний тухай зар тарчихсан их сайхан хүлээн авсан. Хамгийн хөгжилтэй нь намайг очихоос өмнө зарим газраар Төвд лам Монголыг тойрч яваа гэсэн зар тарчихсан байсан. Намайг Монголоор яриад байхаар зарим сүсэгтнүүд гайхаад байсан гэсэн. -Та аялалд гарахын өмнө явсан газрынхаа зургийг хальсанд буулган альбом гаргана гэж байсан. Хэр арвин бүтээлтэй ирэв дээ? -36 кадртай дөрвөн хальс зураг авсан угаалгаж амжаагүй л байна. Сонин гоё агшнууд олон байгаа. Би замын турш ном уншиж, хурал хурахаас гадна замд таарсан 400 гаруй овоо тахилганы хогийг цэвэрлэсэн. Энэ дашрамд нийт сүсэгтнүүддээ хэлэхэд гадаад явж гахай, тахианы мах идэж үзэхийн өмнө эх орноороо нэг аялаад үзээч ээ. Бидний үзэж хараагүй зөндөө сайхан зүйл байдаг юм байна. Мөн Утайгүмбэн явж мөргөнө гэж зардал чирэгдэл болж байснаас унасан газар шорооныхоо уул, овоог шүтэж байгаач ээ гэж хэлмээр байна. 
Д.Цогзолмаа
