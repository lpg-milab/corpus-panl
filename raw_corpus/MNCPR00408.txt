Осолдох шахсан онгоцны хэргээс цагдааг холхон байлгах сонирхол явж байна

Улаанбаатар-Баруун-Уртын чиглэлд нислэг үйлдэж байсан "Хангарьд" компанийн АН-38 онгоцонд гарсан зөрчил олон нийтийн анхаарлын төвд байна.
17 зорчигчтой, урд дугуйгүй онгоц нислэг үйлдэж явахыг Буянт-Ухаад үүргээ гүйцэтгэж байсан ажилтнууд мэдэж шаардлагатай арга хэмжээг аваагүй бол хэрэг явдал хэрхэн өрнөх байсныг хэлэхэд хэцүү. Тухайн өдрийн нислэгт хамаатай бүх ажилтнуудыг нэг бүрчлэн дуудаж мэдүүлэг авах ажиллагаа ид явагдаж байна. Харин ОХУ-аас ирж яваа гэх шинжээчдийн баг одоо болтол улаанбаатарт ирээгүй байгаа аж. Тэдний тухай асууж суртал Алтанбулагаар машинаар ирж яваа улс шүү дээ, ямар нисч яваа биш гэх уцаарлангуй хариуг олж сонсов. Хэрэг явдал ямар ч учир шалтгаантай байж болно. Гагцхүү шалгаж нягтлах л ёстой. Шалгах ажиллагаанд харин ямар нэгэн хөндлөнгийн дарамт шахалт орох вий гэх болгоомжлол цагдаагийн байгууллагад байгаа аж. Нислэгийн өмнө онгоцны бэлэн байдлыг дүрэм журмын дагуу шалгаж шинжилсэн гэх мэдүүлгийг одоогоор ам нэгтэй өгч эхлээд байгаа холбогдох хүмүүс хэвлэл мэдээллийн хэрэгслүүдийг ашиглан өөрсдийн "мессеж"-ийг цацаж эхлэв үү гэх хардлага эрүүгийнхэнд байгаа бололтой. Тэдний зүгээс зохион байгуулалттай гэмээр нэгэн мэдээлэл нисгэсэн нь дугуйны боолтыг чангалалгүй мартсан гэх мессеж юм. Хэрэв энэ батлагдвал ганц хоёр засварчин золиослоод л хэл үггүй хэрэг явдалд цэг тавих хялбархан гарц бий болох бололтой. Гэвч цагдаагийн байгууллагад боолтыг чангалалгүй орхисон юм уу, боолтыг нислэгийн өмнө хэн нэгэн сулласан уу гэдгийг шалгаж тогтоох мэргэжлийн шаардлага байгаад байдаг. Энэ хоёр зорилго зөрөлдөж, нисэхийнхэн цагдааг хэрэг явдлаас холхон байлгах сонирхол цухалзуулж эхлээд байгаа талаар эх сурвалж мэдээлж байна. Онцгой байдал үүссэн үед мөрдөх тусгай зарчим гэж байдаг юм байна. Харамсалтай нь нисэхийнхэн энэ зарчмаасаа зугтаж, онцгой байдлын үед цагдаадаа дуулгалгүй тэрхэн хавиараа өнгөрөөчих сонин бодлого явуулаад байгаа ажээ. Саяны хэрэг явдлын үед ч энэ явдал давтагдсан гэнэ. Элгээрээ тун эгзэгтэй буулт хийж байгаа онгоц руу цагдаагаа ойртуулахгүй гадуурхаж жигтэй хачин бодлого явуулж байгааг тус онгоцонд сууж явсан нэгэн нэртэй хуульч манайд мэдээлсэн юм. Зүй нь цагдаагийн байгууллага хамгийн эхний шалгалтыг хийх ёстой. Гэтэл нисэхийн зарим нэгэн хариуцлагагүй албадын хачирхалтай бодлогоос болж цагдаа энэ хэрэг дээр "жийгдсэн" байна. Цагдааг ойртуулахгүй байх даалгавар харин хэнийх вэ. Энэ асуултын хариуг холбогдох хүмүүс шалгаж тогтооно биз ээ. Өнгөрсөн зун Буянт-Ухаад бас нэгэн жигтэй явдал болжээ. Харин яагаад ч юм тэр тухай гадагшаа мэдээлэгдээгүй. Зургадугаар сарын 30-ны өдөр карго буюу гадаадаас ирсэн ачаа тээш дамжин өнгөрөх байгууламж дээр японоос ирсэн нэгэн ачаан дотор тэсрэх бодис болон бусад ноцтой зүйлсийг мэдэрдэг тусгай дохиолол дуугарчээ. Уг дохио дуугараад нэлээн удсан байхад мөн л нисэхийнхэн цагдаагаасаа тас нууж орхисон байж. Энэ хэргийг МИАТ-ын Цагдаагийн хэлтсийн дарга өөрөө олж мэдэж байж бүрэлдэхүүнээ хүчээр оруулсан гэж нисэхийн нэгэн үйлчилгээний ажилтан бидэнд мөн мэдээлсэн юм. Түүний ярьж байгаагаар бол хэн нэгэн хүн утас андууран цагдаагийн даргын өрөө рүү холбогдчихсон гэнэ. Хүүе түргэн гараарай, наана чинь дэлбэрэлт болох гэж байна гэсэн бачимдуу дуу харилцуурын цаана сонсогдсон, тэгээд та хаанаас ярьж байгаа, хэн бэ хэмээн лавлатал утсаа шууд тасалчихсан гэж тухайн үед цагдаагийн дарга карго дээр хүмүүстэйгээ ирчихсэн байхдаа ярьж, тэднийг хашгиран загнаж байсан гэж тэр ярив. Тухайн үед цагдаагийн дарга "Та нар онцгой байдлын үед мөрдөх журмаа барина шүү. Энэ чинь хүний амь настай холбоотой асуудал. Яагаад дохиолол дуугараад ийм удсан байхад бидэнд дуулгадаггүй юм бэ" хэмээн тачигнаж, төд удалгүй төвөөс баахан бүрэлдэхүүнээ дуудаж авчирсан. Бөөн л бужигнаан болоод байсан. Тэр ачаан дотор болохгүй л юм байсан юм шиг байна лээ" хэмээн үйлчилгээний ажилтан ярилаа. Хэрэв энэ мэдээлэл үнэн бол каргод дуугарсан дохиолол ямар учиртай, Японоос ирсэн ачаан дотор юу байсан. Яагаад хэвлэлийнхэн өдий болтол мэдээгүй зэрэг олон асуулт гарч ирж байна. МИАТ дахь цагдаагийн тасаг төвдөө бараг мартагдсан гэж хэлж болохоор хязгаарлагдмал нөхцөлд үйл ажиллагаагаа явуулж ирсэн бол одоо хэлтэс болон өргөжиж, хүн хүчээр өмнөхөөс арай бэхэжсэн гэдэг. Үнэхээр ч дэлхий даяар терроризмын аюул харанга дэлдэж буй өнөө үед Буянт-Ухаа шиг чухал газарт цагдаагийн байгууллагын хүч сул байж болохгүйг мэргэжилтнүүд сүүлийн үед ам нэгтэйгээр хүлээн зөвшөөрч байгаа. Гэхдээ мэргэжлийн үүргээ гүйцэтгэхэд нь саад тотгор гарсаар байгаа бололтой. Өмнө нь тэнд цагдаа байгаа үгүй нь мэдэгддэггүй шахам хол хөндий ажиллаж амьдарч ирсэн хуучин хэвшил нөлөөлөөд ч байж болох. Гэхдээ тэнд цагдаагийн бүхэл бүтэн байгууллага ажиллаж байгаа гэдгийг нисэхийн том толгойтнууд мэдэрч, мэдэж байх шаардлага гарцаагүй гарч иржээ. Арай аливаа хэрэг явдлыг цагдаад үнэр авахуулалгүй өнгөрөөд байж сурсан муухай дадал нь тавигдахгүй байгаа юм биш байгаа. 
