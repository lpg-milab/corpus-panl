Яармагийн дэнжид шинэ хотхон баригдана

Солонгосын Янсанаас ч илүү том хот Улаанбаатарт сүндэрлэх гэж буй нь "Яармаг шинэ хот" нэртэй юм. Энэхүү хотхоныг байгуулахад БНСУ-аас хөрөнгө оруулж байгаа билээ. 
Мөн тус улсын "ВКВ" групп энэхүү бүтээн босголтод 281.5 тэрбум вонн зарцуулахаар болж группын төлөөлөгчид ч манайд иржээ. Тэд ойрын өдрүүдэд шинэ хотхон хэрхэн сүндэрлүүлэх тал дээр Нийслэлийн хот төлөвлөлт, эрдэм шинжилгээ, зураг төслийн хүрээлэнгийнхэнтэй хамтарч ажиллажээ. Тэд өнөөдөр Яармагийн дэнжийг төвлөрсөн шугам сүлжээнд хэрхэн холбох бас бус ажлуудын талаар холбогдох албаны хүмүүстэй уулзаж ярилцаад маргааш эх орондоо буцах юм байна. Энэ ажлыг удирдан зохион байгуулагчдын хэлснээр, "Яармаг шинэ хот"-ыг барих ажлыг ирэх оны дөрөвдүгээр сард эхлэх юм байна. Гурван үе шаттай баригдах уг хотын нэгдүгээр хэсэг 2007 онд баригдаж дуусах нь. Эхний удаад нэг сая 241 мянга 600 метр талбайн барилгажилтын ажлыг эхлүүлэх юм. Юуны түрүүнд манайдаа орон сууцны үлгэр жишээ загвар хороолол байх болно хэмээн ажлын хэсгийнхэн ам бардам ярина лээ. Ингэхдээ барилгын гол гүйцэтгэгч нь Солонгосын компани байх учраас томоохон хэмжээний группүүд Улаанбаатарт орж ирэх гэнэ. Харин материал нийлүүлэх зэрэг туслан гүйцэтгэгч компанид Монголын талыг оролцуулахаар төлөвлөөд буй аж. Шинэ хотын барилгууд дээд тал нь 15 давхар өндөртэй байх нь. Харин тэнд манай улсын хүн амын 126 мянга нь оршин суух боломжтой гэнэ. Орон сууцны бүсээр дотор нь гурав ангилагдах юм. Тэр нь нам давхрын сууцны бүс, дунд, өндөр гэгдэх бөгөөд нам бүсийнхэн 2-3 давхар сууцтай. Бас эдэлбэр газартай байх нь. Хамгийн гол нь энэ бүсийнхнийг уулын бэл хавиар байршуулах юм. Дараа нь дунд, дээдүүд нь эгнэн жагсах аж. Ингэснээр дунд бүсийнхэн 7-8 давхар өндөртэй орон сууцанд аж төрөх юм байна. Юутай ч эхний ээлжинд 40 мянган айлын орон сууцны мастер төлөвлөгөөг боловсруулжээ. Түүний хоёр мянга нь төрийн албан хаагчдад зориулагдана. Гэхдээ энэ саналыг Солонгосын тал тавьсан бөгөөд энэ тоог хоёр мянгаар хязгаарлахгүйгээр 4500-д хүргэх боломжтой аж. Дараагийн ээлжинд гэр хорооллынхныг ч багтаахаар төлөвлөөд байгаа гэнэ. Яармагийн дэнж шугам сүлжээнд холбогдоно Тэнд сүндэрлэх нэгдүгээр хэсгийн барилгажилт 2007-2009 оны хооронд өрнөх юм. Харин хоёрдугаар хэсгийнх нь 2009-2013 он хүртэл үргэлжлэх нь. Төгсгөлийн шат нь 2013-2020 он хүртэл хийгдэх тухай Нийслэлийн хот төлөвлөлт, эрдэм шинжилгээ, зураг төслийн хүрээлэнгийн мэргэжилтэн Д.Сарантуяа онцлов. Ажлын хэсэг саяхан шинэ хотыг байгалийн хий ашиглаж цахилгаан, дулаанаар хангах судалгаа хийжээ. Ингэснээр эхний удаад нэг, хоёрдугаар хэсгийн цахилгаан, дулааныг төвлөрсөн хангамжаас авах шийдэлд хүрчээ. Түүнчлэн дөрөвдүгээр цахилгаан станцаас шугам татаж "Яармаг шинэ хот"-ын нэг, хоёрдугаар хэсгийг дулаан цахилгаанаар хангахаар болсон байна. Харин гуравдугаар хэсэгт байгалийн хийг ашиглах боломжтой гэнэ лээ. Мөн инженерийн шугам сүлжээ татах ажил ирэх 2007 онд нэгдүгээр хэсгийн ажилтай хамт эхлэх юм байна. Хотоо дагаад зам ч өөрчлөгдөнө Шинэ хотыг дагаад Яармагийн зам, гүүр ч өөрчлөгдөн тэлэх аж. Одоогийн Яармагийн замыг буюу хуучнаар наадамчдын гудамжийг гурван эгнээгээр өргөтгөх гэнэ. Ингэснээр зам тэлж 40 метрийн өргөнтэй болох ажээ. Харин баруун талаар нь дөрвөн урсгалтай 20 метрийн өргөнтэй шинэ гүүр барихаар төлөвлөжээ. Энэ гүүр нь Улаанбаатар хотыг 2020 он хүртэл хөгжүүлэх ерөнхий төлөвлөгөөнд тусгагдсан бусад замуудтай холбогдох юм байна. Шинэ хотын бүх юм шинэ байх нь Одоогоор тэнд ерөнхий боловсролын дөрвөн ч сургууль баригдахаар төлөвлөгдөөд буй аж. Сургууль тус бүрийг дөт, тохиромжтой газарт барих юм байна. Соёл үйлчилгээ засаг захиргааны чиглэлийн барилгууд баригдах бөгөөд тэр нь 20 давхар өндөртэй. Ингэснээр тухайн бүсэд аж төрөгсдийн хувьд хотоос зайдуу хэмээн толгойгоо гашилгах шаардлагагүй болох нь. Өөрөөр хэлбэл, автомашин цагт 80 километрийн хурдтай давхих замтай болно гэсэн үг. "Яармаг шинэ хот" Янсанаас ямар ялгаатай вэ? Хот байгуулалтын стандартын талаар хөгжилтэй хөл нийлүүлээгүй манайхны дунд "Яармаг шинэ хот"-ыг Солонгосын Янсан хотын туршлагаар барьж байна уу хэмээн лавлагсдын тоо цөөнгүй. БНСУ-ын "ВКВ" группын мэргэжилтнүүдийн мэдээлснээр Яармагийн дэнжид сүндэрлэх шинэхэн хот Янсанаас ч илүү байх нь. Үүнийгээ тэд эх орондоо байгуулсан олон шинэ хорооллынхоо туршлагаар батлахаа ч хэлж байна лээ. Ер нь байршлын хувьд нэн тохиромжтой тул гадаадаас ирсэн хийгээд буцсан жуулчид, зочдын замд ийн хотхон босгоход хүргэжээ. Тэгээд ч энэ хэрээр Яармагийн гэр хорооллыг ч хөгжүүлэхээр болоод байгаа аж. Юутай ч Солонгосын тал монголчуудын сэтгэлд хүрсэн хотыг л Яармагийн дэнжид сүндэрлүүлэх нь Янсанаас ялгарах онцлог нь байх юм. Мөн тэнд Богд хаан уулын Өндөр ширээтээс эх авсан хур борооны урсгал хоёр сайр байдгийг ашиглаж хиймэл гол урсгах нь. Түүнчлэн жалгыг хиймэл нууранд шилжүүлэн цэцэрлэгт хүрээлэн байгуулахаар төлөвлөж байна. Тэр нь зүүнээс баруун тийшээ, хойноос өмнө зүгт чиглэсэн 100 метрийн өргөнтэй байх зэрэг техникийн шийдлүүдийг шинэ хотод байрлуулахаар төлөвлөжээ. Ийн Богд хаан уулын бэл хормойд оршиж байгаагийн хувьд хамгаалалтын ногоон бүс байгуулахаар болжээ. Зарим хэсэгт нь шинээр мод суулгах юм. 
