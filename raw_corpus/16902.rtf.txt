№312(16902)     
1987 оны арван хоёрдугаар сарын 30.    
МАЛЧНЫ ХӨДӨЛМӨРИЙН БҮТЭЭМЖ

<< Манай хөдөө аж ахуйн гол салбар бэлчээрийн мал аж ахуй нь байгаль, цаг агаарын байдлаас хамааралтай экстенсив арга ажиллагаанаас ангижраагүй гэдгийг хэн ч үгүйсгэхгүй. Гэхдээ энэхүү бодит бэрхшээлийг гагцхүү хүний ухамсартай, зохион байгуулалттай, чиглэсэн зорилготой үйл ажиллагаагаар даван туулж, үйлдвэрлэлийг амжилттай хөгжүүлж төлөвлөсөн үр дүнд хүргэж чадах юм >> гэж МАХН-ын Төв Хорооны IV бүгд хуралд тавьсан илтгэлдээ нөхөр Ж. Батмөнх цохон тэмдэглэсэн юм. Мал аж ахуйн үйлдвэрлэлд хариулга маллагаанаас гадна мал ноослох, угаах, гар тэжээл бэлтгэх, худгаас ус татах, хөрзөн, тэжээл зөөх зэрэг олон янзын ажил багтдаг учраас малчны хөдөлмөрийн бүтээмж нь зөвхөн малын тоо толгойг өсгөн олшруулахаар хэмжигддэггүй билээ. 

Сүү, цагаан идээ бэлтгэхээс эхлээд мал аж ахуйн төрөл бүрийн ажил гар ажиллагаанд дулдуйдаж байгаа одоогийн нөхцөлд малчны хөдөлмөрийн бүтээмжийг бууруулдаг явцуу дамжлага маш олон байна. Мал аж ахуйн үйлдвэрлэлд машин тоноглол нэвтрүүлж, эдэлж эзэмшиж сураагүйн улмаас малчны хөдөлмөрийг хөнгөвчилж, бүтээмжийг дээшлүүлэх тухай ярих аргагүй байгаагийн буруу нь малчных биш харин бүтээгдэхүүнийг нь хэрэглэдэг газруудын зүгээс бэлтгэх, тээвэрлэх, боловсруулах, хадгалах, борлуулах дамжлагуудаа өөд татаагүйгээр барахгүй тэнд чанарыг муутгах, үрэгдэж хаягдах тийм дутагдал арилаагүйтэй шууд холбоотой. 

Манай улсад металл боловсруулах хорь гаруй үйлдвэр, хэдэн зуун цех, тасагт тавигдсан тоног төхөөрөмж, хорь гаруй зохион бүтээх товчоодод 150 гаруй зохион бүтээгчид ажиллаж байгаа нь мал аж ахуйн үйлдвэрлэлд шаардлагатай тоног төхөөрөмж, механикжуулалт зүйл бүтээж туслах хангалттай потенциал, том нөөц юм. Зохион бүтээх албад, зохион бүтээгчдэд мал аж ахуйн суурь, фермийн ажлыг иж бүрэн механикжуулах, малчдын гэрэлтүүлгийн хялбар хийцийн агрегат хийх, ахуйн үйлчилгээний зориулалттай тоноглол бүтээж нэвтрүүлэх гэх мэтийн тодорхой чиглэлтэйгээр улсын захиалга даалгавар өгч ажлыг нь тайлангаар биш бодит бүтээлээр дүгнэх арга барилд шилжих хэрэгтэй боллоо. 

Техник засварлах. металл боловсруулах үйлдвэрийн асуудал эрхэлсэн комисс, Тээврийн яам, Хөнгөн үйлдвэрийн Яам, Хөдөө аж ахуй, хүнсний үйлдвэрийн Яамны харьяа зохион бүтээх товчоод мал ах ахуйн үйлдвэрлэлийн үйл ажиллагааг боловсронгуй болгоход туслах талаар 1988 онд тодорхой өөрчлөлт гаргах шаардлагатай байна. 

Хөдөөгийн хөдөлмөрчдийн хэрэгцээнд зориулан мал жинлэх жин, уурын зуухны сэлбэг, ердийн хөсгийн тэрэг үйлдвэрлэх зэрэг биелүүлэхэд харьцангуй хялбар даалгаврыг ч авто засварын үйлдвэрлэлийн нэгдэл, хэмжил зүйн албаныг удирдах ерөнхий газар. арьс ширний үйлдвэрийн нэгдэл зэрэг байгууллага 1987 онд тасалдуулсан ноцтой дутагдлаа шинэ онд арилгах ёстой. 

Металл боловсруулах үйлдвэр, аж ахуйн газрын дэргэдэх механик цехүүдэд ойрын хоёр жилд орон нутгийн нөхцөлд хиам үйлдвэрлэх, давс нунтаглах, айраг бүлэх, ааруул хийх тоноглол, хээрийн нөхцөлд ачаа ачих, буулгах шингэн шахуургын төхөөрөмж зэрэг дөчөөд төрлийн тоног төхөөрөмж. мал эмнэлгийн болон малчдын гэр ахуйн зориулалттай гуч гаруй төрлийн багаж хэрэгсэл, өргөн хэрэглээний хоёр зуу гаруй нэрийн бараа, хөдөө аж ахуйн зориулалттай зуу гаруй нэрийн сэлбэгийг хоршилт, зохицуулалтаар үйлдвэрлэх даалгаврыг холбогдох байгууллагууд эртнээс бэлтгэлээ хангаж хугацаанд нь чанар сайтай, ажил хэрэгчээр биелүүлбэл зохино. Ингэж чадвал МАХН-ын Төв Хорооны IV бүгд хурлаас хөдөөгийн хөдөлмөрчдийн ахуйн амьдрал, хөдөлмөрийн бүтээмжийг дээшлүүлэх, хүнд хүчир, гар ажиллагааг нь хөнгөвчлөхөд туслах талаар өгсөн заалтыг хэрэгжүүлэх болно. 

БНМАУ-ын эдийн засаг, нийгмийг 1988 онд хөгжүүлэх улсын төлөвлөгөөний дагуу цахилгаан дамжуулах 700 гаруй километр урт шугам барих, 25 мянган кВт нийлбэр хүч чадалтай дизель агрегат суурилуулах, 1, 6 мянга орчим зөөврийн цахилгаан агрегат нийлүүлэх учраас энэ бололцоог ч дүүрэн ашиглах хэрэгтэй. 

Хөдөө аж ахуйн эрдэм шинжилгээний байгууллага байгаль газар зүйн бүс тус бүрт тодорхой чиглэлээр төрөлжсөн хүрээлэн, станцуудыг байгуулан ажиллуулах зохион байгуулалт хийхдээ гар хөдөлмөрийг механикжуулах, хөнгөвчлөх асуудлыг тэдгээрт давхар хариуцуулах нь зүйтэй юм. 

Малчдын хөдөлмөр, ахуйн нөхцөлийг сайжруулан, хөдөлмөр хөнгөвчлөх тоноглолын ашиглалтыг сайжруулах, улмаар нар, салхины хүчээр худгаас ус татах, гэрэлтүүлэх хэрэгсэл, дотоод шаталтын хөдөлгүүртэй агрегат орон нутагт турших ажиллагааг ч боловсронгуй болгож, наад зах нь Дорноговь, Дундговь, Өмнөговь аймгийн хэмжээнд хангайн бүсийн зарим аймгийг хүргэвэл ахиц гарах нь илэрхий байна. 

Одоо манай орны бэлчээрийн жар гаруй хувийг усжуулсан, инженерийн болон ердийн хийцтэй худаг хэдэн арван мянгыг байгуулсан гэх боловч үнэн хэрэг дээрээ эзний ёсоор эзэмшиж чадаагүй эвдэж, тонож үрэгдүүлсэн, хөдөлмөр хөнгөвчлөх ус өргөгчөөр тоноглоогүй орхигдсон худаг олон мянгаараа байна. Мал аж ахуйн үйлдвэрлэл, малчдын хөдөлмөр ахуйн хэрэгцээнд зориулсан машин, тоноглол, багаж хэрэгсэл, хөдөлмөр хөнгөвчлөх зүйл сэдэж санаачлах, зохион бүтээх талаар эрдэмтэд, инженер, техник, зохион бүтээгчид ажилдаа чанарын эргэлт гаргах цаг болжээ. 

Малчдын хөдөлмөрийн бүтээмж дээшлүүлэхийн тулд тэдний гар хөдөлмөрийг хөнгөвчлөх талаар ажил хэрэгч анхаарал тавьж мал аж ахуйд аж үйлдвэрийн салбараас үзүүлэх туслалцааг эрс дээшлүүлж, шинжлэх ухааны ололтыг үйлдвэрлэлтэй холбож, эрдэм шинжилгээний байгууллагын хүчийг нэгтгэж, нэгдсэн бодлоготой ажил өрнүүлэхийг мал аж ахуйн үйлдвэрлэлийн эрх ашиг, түүнтэй шууд холбоотой эх орны нийтлэг амин хэрэгцээ шаардаж байна. 

