№69  (16033)      
1985 оны гуравдугаар   сарын  21.
ЭМНЭЛГИЙН ҮЙЛЧИЛГЭЭ

<< Ажлын арга барилыг үндсээр нь өөрчлөн сайжруулах, газар сайгүй өндөр зохион байгуулалттай байж, ухамсартай сахилгыг бэхжүүлэх замаар төлөвлөгөөт зорилтыг биелүүлэх нөөц бололцоо манайд бүрэн байгааг шууд хэлэх хэрэгтэй >> гэж Намын Төв Хорооны IX бүгд хурал дээр нөхөр Ж. Батмөнх зааж хэлсэн нь манай ажлын нийт салбар, түүний дотор эрүүлийг хамгаалах системийн үйл ажиллагаанд бүрэн хамаарагдах ёстой. Эрүүлийг хамгаалахын практикт шинжлэх ухаан техникийн ололт нэвтрэн, материаллаг бааз бэхжиж, амжилт гаргах нөхцөл бололцоо өссөөр байна. 

Өнгөрсөн жилээс иммунологийн шинжилгээний аргууд, хэт авианы эхограф, судасны шинжилгээний иж бүрэн аппарат зэрэг орчин үеийн шинжлэх ухаан техникийн шинэхэн ололтыг эмнэлгийн ажлын практикт нэвтрүүлж шинэ, чухал алхам хийжээ. Эмнэлэг, үйлчилгээний ажлын чанарт шинжлэх ухаан техникийн ололт их үүрэгтэй боловч юуны өмнө эмч, эмнэлгийн ажилтны ажлын арга барил, зохион байгуулалт, өдөр тутмын уйгагүй хөдөлмөр, ухамсартай сахилга, хүний төлөө тавих анхаарал халамжаас тэдний ажлын үр дүн ихээхэн шалтгаална. 

МАХН-ын Төв Хорооны тогтоолд ( 1984 он ) эмнэлэг, үйлчилгээний ажлын дутагдлыг тодорхой зааж, өргөн хүрээтэй зорилт дэвшүүлснийг хэрэгжүүлэхийн тулд эрүүлийг хамгаалах нийт байгууллага эмч, эмнэлгийн ажилтан хариуцлага, сахилгаа сайжруулах зохион байгуулалт, хяналт шалгалтын зарчимч ажил хийж, << сахилгын өдөр >> зохиох, эмнэлэг үйлчилгээний ажлын чанарт дамжсан хяналт тавих, чанарын удирдлагын иж бүрэн системийг нэвтрүүлэх зэрэг арга туршлага хот, хөдөөний эмнэлэг, урьдчилан сэргийлэх байгууллагын ажилд нэвтэрч ур дүн өгч байна. 

Улаанбаатар хотын Сүхбаатарын районы нэгдсэн хэсгийн эмч О. Мэдэхгүй, Улсын клиникийн төв эмнэлгийн мэс заслын тасгийн эрхлэгч Г. Нямхүү, Булган аймгийн Баян-Агт сумын << Их ирээдүй >> нэгдлийн хоёрдугаар бригадын бага эмч Т. Жүгдэрнамжил, Улсын хүүхдийн клиникийн төв эмнэлгийн сувилагч ажилдаа амжилт гаргаж, хүн ардын эрүүл мэндийн төлөө хөдөлмөр, зүтгэлээ дайчлан ажиллаж, 1984 оны эмнэлэг үйлчилгээний салбарын аварга болжээ. 

Эмнэлгийн үйлчилгээний ажилд зарим тодорхой ахиц гарч байгаа боловч сахилга, хариуцлагыг ажлын байр, цэг салбар, хөдөлмөрийн хамт олон бүрт жигд сайжруулан, гаргасан шийдвэрийн биелэлтийг биечлэн зохион байгуулж, тогтмол хянаж байх талаар эмчилгээ үйлчилгээнд дутагдал доголдол гаргах, хөдөлмөрчдийг гомдоох, чирэгдүүлэх явдал бүрэн арилж бас л хараахан чадаагүй байна. Үзлэг, эмчилгээ, шинжилгээг алдалгүй оновчтой хийх, оношийг үндэслэлтэй. хянуур тавих нь эмнэлгийн ажлын чанарын бодит илэрхийлэл байдаг. Гэтэл дээрх шаардлагыг хэрэгжүүлэх ажил эмнэлгийн хамт олон бүрт тэр бүрий төгөлдөр сайн хэвшиж мөн л чадаагүйгээр барахгүй, ууж согтууран, эмчийн ёс суртахууныг гажууддаг байдал ч мэр сэр үзэгдсээр байна. 

Эмээр эмчилж, мэс засал хийсний дараа нөхөн Сэргээх эмчилгээг өргөн ашиглаж, эмгэг процессыг төгс анагаах боломжийг зарим эмнэлэгт одоо хүртэл хангалтгүй ашиглаж байгаагаас эмчилгээний үр дүн хангалтгүй байна. Хүн амд үзүүлж байгаа эмнэлгийн тусламжийн дийлэнх хувийг эзэлдэг больницоос гадуур үзүүлэх ажлын зохион байгуулалт, үйлчилгээний арга хэлбэрийг боловсронгуй болгож чадахгүй байна. Ялангуяа аймаг, хот, районд хүүхдийн амбулаторийг зохих ёсоор бүрэн байгуулаагүйгээс багачуудад нарийн мэргэжлийн эмнэлгийн үндсэн тусламж үзүүлэх ажилд ихээхэн дутагдал байгааг нэн даруй арилгавал зохино. 

Хүмүүс эмнэлэгт ирэхдээ эмчлүүлэхийн зэрэгцээ ажил, амралтын дэглэмийн талаар зөвлөлгөө авах, биеэ чийрэгжүүлэх, өвчнөөс урьдчилан сэргийлэх зэрэг олон янзын эрэлт хүсэлттэй байдаг тул тэдний хүсэлтийг хангахуйц үйлчилгээ шаардагдах болно. Амбулатори, поликлиникоос карт олгох, эмчид үзүүлэх зэрэг үйлчилгээнд удаан хугацаагаар хүлээлгэж, чирэгдэл гаргаж хөдөлмөрчдийн хувийн болон нийгмийн хөдөлмөрийн үнэт цагийг үр ашиггүй өнгөрөөдөг дутагдал арилахгүй л байна. Эмнэлгийн байгууллагын цагийн хуваарь, дотоод журмыг боловсронгуй болгон, түүнийг хөдөлмөрчдөд таниулах, зарим гол мэргэжлийн эмчийн үзлэг, тарианы болон нөхөн сэргээх эмчилгээний тасаг, кабинетийн ээлжийн цагийг зохицуулах, эмнэлгийн бичиг баримтыг журмын дагуу тухай бүрт нь бэлтгэх, хөдөлмөрчдөөс захиалга авч үйлчлэх ажлыг боловсон шуурхай болгох хэрэгтэй. 

Эмнэлгийн үйлчилгээний чанарыг дээшлүүлэхэд өндөр мэргэжлийн эрдэмтэн, багш нарын үзлэгийг амбулатори поликлиникт зохион байгуулах нь их нөлөөтэй учир 1984 онд Улаанбаатар хотын 13 амбулатори, поликлиникт энэ талаар зохиосон ажлын туршлагыг бататган, орон нутагт дэлгэрүүлэх хэрэгтэй. Эмчилгээний үйлчилгээнд тогтоосон журам горимын нарийн баримталж, хяналт шалгалтыг чанаржуулан, эмч, ажилтан бүрийн хариуцлагыг жигд сайжруулж, эмчлэх, оношлох, урьдчилан сэргийлэх ажлын арга хэлбэрийг төгөлдөржүүлэн, анагаах ухаан, эрүүлийг хамгаалахын орчин үеийн ололтыг шуурхай нэвтрүүлэх, эрүүл ахуйн суртал нэвтрүүлгийг хүчтэй болгоход БНМАУ-ын Эрүүлийг хамгаалах Яам, эмнэлэг, гэгээрлийн болон эрдэм шинжилгээний байгууллагууд тууштай, дайчин, шуурхай ажил зохиох хэрэгтэй байна. 

Хөдөлмөрчдийн эрүүл мэндийг хамгаалан, бэхжүүлснээр ард түмний сайн сайхан аж байдлыг дээшлүүлж, улс ардын аж ахуй, соёлыг хөгжүүлэх төлөвлөгөөг ханган биелүүлэхэд сайхан бололцоог бүрдүүлнэ гэдгийг эмнэлэг, урьдчилан сэргийлэх нийт байгууллага, эмч, ажилтан бүр хатуу санаж, эмнэлгийн үйлчилгээнд чанарын удирдлага, бодлогыг тууштай нэвтрүүлье. 

