№248(17465)       
1989 оны аравдугаар сарын 17, 
ЗАЛУУЧУУД, ЁС СУРТАХУУН

Монгол оронд цогцлон буй болсон сайн сайхан зүйл бүхэн үе үеийнхний бүтээл мөн. Ахмад үеийнхнээс залуу үедээ найдаж, өвлүүлж үлдээх гол өв хөрөнгө бол өнөөгийн Монгол улс, түүний цэцэглэн хөгжиж байгаа аж үйлдвэр, хөдөө аж ахуй, соёл урлаг юм. Хэд хэдэн үеийнхний амь насаа зориулж хүч хөдөлмөр, авьяас эрдмээ шингээсэн социалист ололтоо улам баяжуулж нэр төртэй залгамжлах найдвартай залуу үе манайд өсөж өндийж байгаад бүх нийтээр бахархдаг. Өндөр соёлтой, коммунист ёс суртахуунтай залуу үеийнхэн л эх орон, ард түмнийхээ итгэл найдварыг бүрэн биелүүлж Монгол эх орноо улам хөгжүүлэн дэлхийн тэргүүний улс гүрний хөгжлийн зиндаанд хүргэж чадна. Манай залуусын өнөө үеийнхний эрдэм мэдлэгийн түвшин, сурсан сонссон, үзсэн харсан, эзэмшиж, эзэгнэсэн зүйл нь бусдаас дутахгүй амьдарч, бүтээж, туурвихад бүрэн боломжтой. Харин ертөнцийг үзэх үзэл, амьдрал хөдөлмөрийг үнэлэх хүн олны хэмжүүр болсон ёс суртахууны үзэл хүмүүжлийн тухайд бол сэтгэл төвдөхгүй өнгөрч болмооргүй учир дутагдалтай зүйлүүд бий билээ

МАХН-ын Тов Хорооны V бүгд хурал хөдөлмөрчдийн ялангуяа залуу үеийнхний ёс суртахууны хүмүүжлийг дээшлүүлэх нь намын үзэл суртлын ажлын гол зорилт гэж тодорхойлон заасан нь гүн гүнзгий учир холбогдолтой. Залуучуудын дунд социалист аж төрөх ёсонд харш үзэгдэл, ёс суртахууны доголдол гардаг нь зарим талаар өсөх хандлагатай байгаа нь залуу үеийнхэндээ хамаг хүсэл мөрөөдөл, үйл хэргээ найдаж гардуулахыг хүсэж буй ахмад үеийнхний төдийгүй хувьсгалын буухиаг шилжүүлэн авч буй залуучуудыг өөрсдийн нь ч идэрхэн зүрх, ариухан бодол оюуныг түгшээж байгаа нь мэдээж. 

Ажил хөдөлмөрөөс зайлсхийдэг, хүний эрхэнд халддаг, ууж согтуурдаг, хулгай дээрэм хийдэг тийм хүнд сайхан амьдрал, сайн үйлсээ найдаж шилжүүлэх гэж хэн бодох вэ? . Тийм ноцтой доголдолтой, ёс суртахууны хомсдолтой үр хүүхэд ардаа үлдээхийг хүсэх эцэг эх ч хаа байх билээ. Тэгэхээр залуучуудын ёс суртахууны хүмүүжлийн асуудалд хоёр үе харилцан хариуцлага хүлээж, аль аль талаасаа чармайлт гаргах цогцолбор арга хэмжээ шаардагдаж байна. Залуу насны гэнэн томоогүйн харгайгаар эндэх, бугалах, амьдралын урсгалд хөл алдах, оршин байгаа нийгэм " " амьдрал орчинтой зөв харьцахгүй, тэвдэх зэргээр залуу хүн алдаж, онох тохиолдол гарч болох бөгөөд хэргийн гол нь хазайсан дээр нь түлхэх биш харин татаж авах, түшиж хүмүүжүүлэхэд оршино. Ахмад үеийн зарим хэсгийн дотор одоогийн залуучууд болохоо байсан мэтээр хий дэмий бухимдах, залуучуудын дунд бол ахмад үеийнхэн нэлдээ хоцрогдож доройтсон мэтээр ширвэлзэн голох хандлага цухалздагийн аль аль нь ажил хэрэгт тус биш ус болно. Үрээ голдог эх, эхээ голдог үр байх ёсгүй. Байдаг бол тэр нь үнэхээр ёс суртахууны дампуурал мөн. Манайд ийм дампуурал гарах ёсгүй. Эцэг эх үр хүүхэд, багш шавийн элбэрэл журам бат сахидаг өндөр дээд уламжлал манайд бий. Тэр уламжлалыг мартах учиргүй. Ах зах нь сургаалаа хайрлаж дүү балчир нь түүнийг сонсож ухаажихын жам ёсыг бид хатуу баримталбал зохино. 

Монгол орон аажмаар суурин амьдралд шилжиж байна. Хамтаар аж төрөх соёлыг хүүхэд, залуучууд маань эзэмшиж байна. Нэг байшинг хэдэн үе дамжин эдлэх, нэг үйлдвэрт өвөг дээдэс, үр ачаараа залгамжлал хөдөлмөрлөх, эцсийн тарьсан модны сүүдэрт хүү нь, ач гуч нь амран суух тийм залгамж чанар бий болж байна. Залгамж чанарыг нийтийн аж ахуй, социалист өмчөөр зогсохгүй с суртахуунд хангах хэрэгтэй болж байна. 

Нийгмийн амьдрал, хувь хүний ёс суртахуун хоёр салшгүй шүтэлцээ бүхий нарийн холбоотой болохоор нийгмийн харилцаан дахь харш үзэгдэлтэй эвлэршгүй тэнцэх нь бүх нийтийн ч үүрэг, хувь хүний ч үүрэг юм. Өөрчлөлт, шинэчлэл гагцхүү ахмад үе, настай хүмүүст шаардагдаас байгаа зүйл биш, харин залуу үеийнхэн, тэдний эвлэлдэн нэгдсэн байгууллагад юу юунаас илүү шаардлагатай ажил юм. 

Манай залуучуудын дайчин манлай нь МХЗЭ мөн гэдгийг мэдэхгүй хүн байхгүй. Өөрчлөлт, шинэчлэлд ч МХЗЭ хуучин сэтгэлгээгээр хандах үндэс байхгүй. МХЗЭ-д огтхон ч байж таарахгүй хүнд суртал, хөшүүн хойрго байдал, зогсонги залхуу чанар, захиргаадалт, хоосон яриа түүний ажил үйлсэд амь бөхтэй зууралдаж, залуучуудын байгууллагын ажилтан, идэвхтэй, сонгуультан идэвхгүй, байр суурь баримталж байх учиргүй. МХЗЭ-ийн аль ч шатны байгууллагын нарийн бичгийн дарга нар үе тэнгийнхнийгээ зөвхөн даргалж, командалж байх мэт захиргааны хуучин сэтгэлгээг орхиж залуучуудыг араасаа дагуулж, тэдний төлөө тэмцэж тэднийг дэмжиж, тусалж, улс төрийн манлайлагчийнхаа үүргийг ухаарч ажлынхаа арга барилыг ч залуу хэлбэрээр байнга баяжуулан төгөлдөржүүлж байх нь хэнээр ч хэлүүлэлтгүй ойлголт юм. 

Залуу хүмүүс бүтээн байгуулах ариун цагаан хөдлмөрийн явц дунд, хөдөлмөрийн хамт олон дотор төлөвшихөөс оор замгүй юм. Гэтэл олон мянган залуус ажил хөдөлмөр эрхлээгүй, хөдөлмөрийн хамт олноос хөндийрөн, нийгмийн баялгаас хөдөлмөрийн бус аргаар эдэлж хэрэглэх болсоор нэлээд хугацаа өнгөрлөө. Ноцтой үр дагаварт хүрч болох ийм баримтыг нүд анин өнгөрөх, анзаарахгүй зөнд нь орхиход хүрвэл залуучуудын цөөнх хэсгийн дотор ёс суртахууны гүнзгий хямрал гарч олонхийнхоо эрүүл бие цогцост муугаар нөлөөлнө гэдгийг ахмад, залуу хоёр үеийн аль алин нь тууштай анхаарч залуучуудыг цэвэр ариун ёс суртахуунтай болгоход эцэг эх, сургууль багш нар, төр, ХЗЭ, оюутны болон пионерийн байгууллага онцгой үүрэг гүйцэтгэх ёстой. 

Залуучуудтайгаа улс эх орон, ард түмний өмнө тулгамдаж байгаа бэрхшээлийг илэн далангүй ярилцаж түүнийг даван туулахад залуучуудыг татан оролцуулж сэргэлэн оюун, шавхагдашгүй хүч авьяасыг нь дайчилж ирээдүйдээ итгэх итгэл үнэмшилтэй, амьдралын зорилго тэмцэлтэй, иргэний зориг, сэтгэлийн тэнхээтэй, ёс суртахууны зөв төлөвшилтэй халуун эх оронч, тууштай интернационалч хүмүүжилтэй болгоход хөрөнгө хүч хайрлахгүй бүх нийтээр чармайхыг, эх орны ирээдүйн эрх ашиг шаардаж байна. 

