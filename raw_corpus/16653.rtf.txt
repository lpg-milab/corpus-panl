№63 (16653)         
1987 оны гуравдугаар сарын 14
Эдийн засгийн шинэ сэтгэлгээ

МАХН-ын Төв Хорооны II ( 1986 оны ) бүгд хурлаас удирдах ажилтан, аж ахуйн боловсон хүчин бүр өргөн хүрээтэй сэтгэн бодож авхаалж самбаатай ажиллаж сурахын чухлыг тэмдэглэж << . . . Аж ахуйн механизмыг боловсронгуй болгох ажлын эцсийн зорилго нь ажилчин, барилгачин, малчин, нэг үгээр хэлбэл хүн бүрийн сэтгэлгээнд эдийн засгийн аргаар эрчимтэй нөлөөлж, тэднийг идэвхжүүлэх, ажлын хамгийн сайн үр дүнг илүү урамшуулах бодлогыг тууштай хэрэгжүүлэх явдал мөн >> гэж заасан билээ. 

Удирдлагын эдийн засгийн аргад суралцах, аж ахуйн механизмын үйлчлэлийн давуу талыг хөдөлмөрийн хамт олон, хүн бүрт ойлгуулахыг илүү анхаарч байгаа газарт ажлын эцсийн үр дүн давуутай байдгийг эдийн засгийн туршилт хийж байгаа үйлдвэр, аж ахуйн газруудын үйл ажиллагааны сүүлийн жилүүдийн дүн харуулж байна. 

Шинэ нийгэм байгуулах гол арга, шийдвэрлэх хүчин зүйл болсон хөдөлмөрийн бүтээмжийг дээшлүүлэх, хөдөлмөр материалын нөөцийг оновчтой зарцуулах, арвилан хэмнэхийн ач холбогдлыг хүн бүрт сайтар ухамсарлуулаагүйгээс төлөвлөгөөг ямар ч үнээр хамаагүй биелүүлэхийг эрмэлзэх, илүү орон тоо, материалын нөөцийг шохоорхож биелүүлэхэд хялбар доогуур төлөвлөгөө авахыг хичээдэг хандлага илэрдэг нь эдийн засгийн хоцрогдсон сэтгэлгээ хүчтэй байгаагийн илрэл мөн. Хөдөлмөрийн бүтээмж дээшлүүлэх төлөвлөгөө тасалсан үйлдвэр, байгууллагын гуравны нэг нь түлш, эрчим хүч, барилга, ой, мод, нийтийн аж ахуй, үйлчилгээний салбарт ногдож байгаагийн дотор ой, модны аж үйлдвэрийн салбарын нийт газрын хагас нь таваарын бүтээгдэхүүний нэг төгрөгт ногдох зардлыг хямдруулах даалгаврыг тасалжээ. Мөн өртөг зардал хямдруулах төлөвлөгөөтэй үйлдвэр, байгууллагын гуравны нэг нь өгөгдсөн даалгаврыг тасалсан төдийгүй нийт хэмнэлтийн дөрөвний нэгтэй тэнцэх хэмжээний үргүй зардал гаргажээ. 

Дурдсан салбарын үйлдвэр, аж ахуйн газруудад үйлдвэрлэлийг автоматжуулах, механикжуулах, шинэ техник, технологи, шинжлэх ухааны ололтыг нэвтрүүлэх зэрэг бүтээмж дээшлүүлэх, өртөг зардлыг хямдруулах тогтвортой хүчин зүйлүүдийг туу ашиглаж өндөр бүтээмжтэй техникийг сул зогсоох буюу ганц ээлжээр дутуу ачаалалтай ажиллуулж байгаа нь тасалдлын гол шалтгаан, эдийн засгийн сэтгэлгээ шинэчлэгдээгүйн баримт мөн. Эдийн засгийн ур ашгийн үзүүлэлтийг байгууллага, хамт олон бүр харилцан адилгүй биелүүлж байгаагаас нийгмийн хэмжээнд үндэсний орлогын үйлдвэрлэлээс материаллаг зардлын өсөлт түрүүлэх зохисгүй байдалд хүргэж, улмаар ард түмний чинээлэг аж байдал, соёлын хэмжээг дээшлүүлэхэд ашиглах нөөцийг багасгадаг. Үүнийг хөдөлмөрийн хамт олон, хүн бүрт ухамсарлуулж ойлгуулах нь эдийн засгийн шинэ сэтгэлгээ төлөвшүүлэх үндэс болох ёстой. 

Хөдөлмөрчдийн эдийн засгийн боловсролыг дээшлүүлэхдээ юуны урьд нийгмийн баялаг, цаг хугацааны үнэ цэнийг гүнзгий ойлгуулж, ажил амьдралдаа ухамсартай харгалзан үздэг болгохыг чухалчилбал удирдлагын албадлага, захиргааны аргаас эдийн засгийн аргад шилжихэд улам Дөхөмтэй болно. VIII таван жилд нийгмийн үйлдвэрлэлийн ур ашгийн гол үзүүлэлтийн болон байгаа потенциалын нэг хувийн өсөлтөд ногдох хэмжээ ихээхэн нэмэгдэж, нэгжийн үнэ цэнэ улам өснө. Үндэсний орлого, нийгмийн нийт бүтээгдэхүүний хэмжээ өнгөрсөн таван жилийнхээс олон арван сая төгрөгөөр, нийгмийн хөдөлмөрийн бүтээмжийг дөрөвний нэгээр, улс ардын аж ахуйн нийт үндсэн фондыг 1, 5 дахин нэмэгдүүлэх учраас сул зогссон юм уу машин тоноглолыг Дутуу ачаалалтай ашигласан минут бүр ямар их хохиролтойг ажлын байр бүрт ухамсарлаж ажиллах нь чухал байна. Эдийн засгийн шинэ сэтгэлгээ бол чухамдаа социалист эх оронч үзэл, хүмүүжлийн чухал шалгуур үзүүлэлт болж хэрэгжих ёстойг анхаарвал зохино. Ийм сэтгэлгээг социалист уралдааны дайчлагч чанартай нягт холбож чадаагүйгээс хөдөлмөрийн бүтээмжийг төлөвлөгөөнөөс нэг хувь давуулах, өртөг зардлыг 0, 5 хувь хямдруулах талаар социалист уралдаанд үүрэг авдаг боловч биелүүлж чадахгүй, зарим нь тийм үүрэг авахаас зайлсхийдэг байна. Үүний гол шалтгаан нь үйлдвэрлэлийн анхан шатны нэгж, ажилчдын санаачилга, эдийн засгийн тооцоог үндэслэхгүй, зөвхөн удирдах ажилтнуудын хүрээнд механикаар тооцоолж, зохион байгуулалтын амьд ажлыг орхигдуулсан явдал юм. 

Норм, нормативыг шинжлэх ухааны үндэслэлтэй тогтоох, шинэ техник, технологийг нэвтрүүлэх, явцуу дамжлагыг арилгах, гар хөдөлмөрийг механикжуулсан тухай бүрт нь хянаж дэвшилттэй болгох нь ажилчдад эдийн засгийн сэтгэлгээг төлөвшүүлэх нэг арга зам мөн. Ингэснээр ажилчид бүтээмжийн нормоо өөрсдөө хянаж шинэчлэх, олон тоног төхөөрөмжийг зэрэг үйлчлэх зэрэг шинэ хүний ёс суртахууны шинж чанарыг төлөвшүүлж байна. Хөдөлмөрийн хамт олон, хүн бүрийг хариуцаж байгаа социалист өмчийг хамгаалж арвижуулах, өндөр өгөөжтэй ашиглах арга замыг эрж, ажил хэрэгч ашигладаг болгох нь эдийн засагчаар сэтгэхийн чухал сургууль мөн. Гэтэл өнөөдөр олонхи үйлдвэр, аж ахуйн газар, ялангуяа хөдөө аж ахуйн нэгдлүүдийн удирдлага шинэ машин техник, барилга байгууламжийг гагцхүү улсын хөрөнгө оруулалтаар олж бэлтгэх, барьж байгуулахыг урьдал болгож байна. Ийм учраас аливаа хөрөнгө материалыг зарцуулах, машин төхөөрөмжийг ашигласны өгөөжийг заавал тооцоолж, тэдгээрээс хоёрдогч түүхий эдийн журмаар хэрэглэх зүйлийг нарийн тогтоох хэрэгтэй. 

Үйлдвэрлэлийн хамт олны анхан шатны нэгжид хөдөлмөр зохион байгуулалт, урамшууллын дэвшилт хэлбэр, аж ахуйн дотоод тооцоог бүтээлч нэвтрүүлэх замаар хүн бүрийг эдийн засагчаар сэтгэдэг болгохыг нам, олон нийтийн байгууллагууд онцгой анхаарвал зохино. Дэвшилт хэлбэрийг улам өргөжүүлэн, байгууллагыг бүхэлд нь хамруулан бие даасан байдлыг бэхжүүлж, өөрийгөө бүрэн санхүүжүүлэх журамд шилжүүлэх нь удирдлагын эдийн засгийн аргад бүрэн шилжихийн баталгаа мөн. 

