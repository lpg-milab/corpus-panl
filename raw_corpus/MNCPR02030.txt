Зөөлөн, тансаг бүтээгдэхүүний түүхий эд ноолуурын ханш улам өснө

ӨнӨӨ жил ноолуур 40 мЯнган тӨгрӨгт хҮрнэ Энэ жилийн ноолуурын үнэ ханшийг тандвал тийм ч муугүй байх бололтой. Гадаад зах зээл дээр ноолуурын үнэ ерөнхийдөө өсөх хандлагатай байгаа юм. Самнасан ноолуур одоогийн байдлаар дэлхийн зах зээл дээр 60-70 орчим ам.долларын ханштай байна. Цаашид энэ үнэ 80 ам.доллар хүртэл өсөх хандлагатай байгаа гэж ийм төрлийн бизнес эрхлэгчид болон судлаачид үзэж байна. Тиймээс малчид өнөө хавар ноолуураа дор хаяж 30 мянган төгрөгөөс доош үнэлүүлэхгүй байх бололцоотой. 
Одоогийн байдлаар түүхий эдийн ихэнх зах дээр нэг килограмм бохир ноолуур 28-30 мянган төгрөгийн үнэтэй байгаа юм. Ноолуурын гарц дөнгөж эхлэх үеэрх дээрх ханшийн дээд үнэ ноолуур элбэгших цагт доод үнэ болдог нь олон жилийн судалгаагаар батлагджээ. Гэхдээ малчид эхний гарцын ноолуураа уг нь нэлээд өндөр үнээр үнэлүүлэх бололцоотой байдаг аж. Учир нь хаврын эхэнд, хамгийн түрүүнд самнасан ноолуур гарц ихтэй, хялгас багатай, цэвэр байдаг гэнэ. Тиймээс ч ноолуур элбэгших хүртэл хэсэг хугацаанд үнэ өсөөд элбэгших үед жаахан буураад цаашид тогтмолждог ажээ. Тэгэхлээр өнөө жилийн ноолуурын ханш 40 мянган төгрөгт лав хүрэх бололтой. Доод үнэ 33-34 мянган төгрөгөөс буурахгүй нь. Ноолуурын ханш буулгах ЧенжҮҮдийн оролдлого бҮтэхгҮй Манай улсад жилд 3500-3600 тн ноолуур гардаг байна. Үүний 1000 орчим тн ноолуурыг дотоодын үйлдвэрүүд авч бусад нь ил, далдаар урд хөрш рүү гардаг аж. Өнөө жилийн хувьд гадаад зах зээл дээрх ноолуурын ханш өсч буйтай холбогдуулан дотоодын үйлдвэрүүд дээрхээс илүү хэмжээний ноолуур авах төлөвтэй байгаа юм. Мэдээж дотоод үйлдвэр хөрөнгө мөнгөний гачигдлаас шалтгаалан хямд үнээр ноолуур авах бодлого баримталдаг гэх боловч өнөө жилийн хувьд өрсөлдөөн ихтэйн улмаас ченжүүдийн адил ханшаар авах бололтой. Дэлхий дээр сүлжмэл, тэр дундаа ноолууран зөөлөн тансаг хэрэглээний эрэлт хэрэгцээ ихэсч байгаа учир үндэсний үйлдвэрүүд бүтээгдэхүүнээ борлуулж чадахгүй, шатна гэсэн ойлголтоос ангижрах аж. Ер нь цаашид ноолуурын ханш аль ч зах зээл дээр буурахгүй хэмээн судлаачид үзэж байсан. Нөгөөтэйгүүр энэ онд хил, гаалийнхны хяналт шалгалт чангарч ноолуур татваргүйгээр хууль бусаар хил давах ажиллагаа буурах магадлалтай. Үүнд гаалийнхны авлигын хэрэг илэрч зарим хилийн боомтоор хууль бусаар ноолуур давуулсан гэх хэрэг сөхөгдөж эхэлсэнтэй холбоотой гэж үзэх хүн цөөнгүй байгаа. Гэхдээ хил хаагдсан, хяналт чангарсан гэдгээр ноолуурын ханш бууруулахыг оролддог ченжүүд энэ хаврын хувьд тийм ч их амжилтад хүрэхгүй, хүрдэг ч үгүй гэнэ. Гадаад зах зээл дээр ялангуяа монголын ноолуурын эрэлт хэрэгцээ өндөр байгаа цагт дотоодын үнэ ханшийг бууруулах сөрөг нөлөө үзүүлж чадахгүй юм байна. Дотоодын ҮйлдвэрҮҮд ЧенжҮҮдтэй ӨрсӨлдӨнӨ Монголын ноолуурын зах зээлийг голчлон тодорхойлдог гэж хэлж болох урд хөршид ноолуурын эрэлт хэрэгцээ улам л өсөх хандлагатай байна. Өнгөрсөн онд БНХАУ манай улсаас 2000 орчим тн ноолуур импортоор авчээ. Тиймээс дээрх тоог нэмэгдүүлэх сонирхолтой байгаа хятадын бизнес эрхлэгчид монголын дотоодын үйлдвэрүүдтэй үнэ хаялцах нөхцөл бүрдэж байгаа нь малчдын хувьд таатай. Үндэсний үйлдвэр болох "Говь", "Буян", "Ээрмэл" зэрэг томоохон компаниуд дээр "Монгол Амикал" нэмэгдэн энэ жил ээрэх шугамтай болж байгаа нь ноолуурын хэрэгцээ дээрх үйлдвэрүүдэд өсч байгаа гэсэн үг юм. Ингэхлээр малчдын хувьд ирээдүйд ноолуурын ханшид санаа зовох хэрэггүй болох нь. Харин ноолуурын гарцаа ахиулах, чанарт сэтгэл тавих шаарлага тулгарч байна. Ямааг биш ноолуур гаргадаг хонь өсгөе. Малын түүхий эдээр ялангуяа ямаатай бол ноолуураар нь амьдрал ахуйгаа залгуулаад барахгүй машин тэрэгтэй ч болох боломж байгааг мэдэрсэн малчид нэг хэсэг ямаагаа өсгөхийн төлөө чамгүй чармайлт гаргасан. Тиймээс ч улсад ямааны тоо толгой дээгүүр цохиж байгаа. Гэхдээ тоонд биш чанарт бас анхаарал хандуулах цаг болсон гэдгийг жил ирэх тусам харуулсаар байна. Улаан, цагаан ямаа олширч цайвар ноолуур үнэд хүрэх, олон төрлийн бүтээгдэхүүн гаргаж болдгоороо үйлдвэрт нэр төрөл нь олшрох ашигтай хэдий ч Монгол ямааны ноолуурын ширхэг жилээс жилд бүдүүрч байгаа хэмээн гадны бизнес эрхлэгчид голонгуй хандах төлөвтэй болж байгаа гэнэ. Цайвар ноолуур гаргана гээд Уулын бор, Говь гурван сайхны ямаагаар эрлийзжүүлж байгаа нь дээрх байдалд хүргэж буй бололтой. Тиймээс цаашид ямааны тоо толгойг багасгаж харин их хэмжээний, цэвэр, үнэд хүрэх нарийн ноолууртай ямааг өсгөх тал дээр төрөөс зориуд арга хэмжээ авах шаардлага тулгарч байгаа гэдгийг эрдэмтэн судлаачид тайлбарлаж байна. Хэрэв малчид тоо хөөцөлдөж чанарт анхаарахгүй удаан үргэлжилбэл ноолуурын ханш одоогийнхоос хоёр дахин буурах аюул тулгарч байгаа аж. Нөгөө талаар ямаа ургамлыг үндсээр нь иддэг учир цөлжилт үүсгэж буй хамгийн гол дайсан нь гэнэ. Тиймээс БНХАУ ямааг эрс цөөлж эхэлжээ. Харин ямааныхаа оронд ноолуур гаргадаг хонь өсгөж буй талаар Английн "Wool record" буюу Ноосны мэдээлэл сэтгүүлийн өнгөрсөн сарын дугаарт дурдсан байна. Хятадын зөвхөн Уйгар, Шинжан мужид ямааны ноолуурын ширхгээс хэд дахин нарийн микронтой ноолуур гаргадаг хонь 2004 онд 12 мянга байсан бол өнгөрсөн онд 210 мянга болтлоо өссөн тухай бичжээ. Энэ хонийг цаашид ч улам өсгөх бодлого баримталж байгаа нь нэг талаас ноолуур сайжрах нөгөө талаас ямааг бодвол хонины мах зах зээлд эрэлт ихтэй учир эдийн засагт ч асар их ашиг, шимтэй малын тоонд оруулж байна. Дээрх төрлийн нэг хониноос монгол ханшаар бодоход дор хаяж 100 мянган төгрөгийн, өөрөөр хэлбэл 4-5 кг ноолуур гаргадаг байна. Б.АЛТАНТУУЛ 
