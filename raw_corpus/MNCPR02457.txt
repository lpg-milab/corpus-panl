Т у в а

Монгол, Орос, Хятадад тархан суурьшиж буй үндэстний нэг нь тувачууд. Тува буюу урианхайчууд. Монголчууд бидэнтэй салшгүй холбоотой энэ үндэстэн хэдэн мянган жилийн өмнөөс төв Азид ирж суурьшжээ.
Өдгөө Тувагийн үндсэн хүн ам нь ОХУ-ын өмнөд нутагт оршин суудаг. Статистикийн судалгаагаар Орост 198.4 мянга, Монголд 40 мянга, Хятадын Шиньжаан-Уйгарт 3000 тува үндэстэн амьдардаг. Чингэс хааны хүү Зүчи Тувагийн омгуудыг эрхшээлдээ оруулж XIII-XIV зуун гэхэд Тувагийн тархай бутархай омгууд нь Монголын эрхшээлд бүрмөсөн орсон түүхтэй. Тува нь Тагна-Урианхай Урианхайн хязгаар нэртэй Монгол Улсын нэгэн хэсэг байлаа. 1921 оноос Ардын хувьсгалын баатрууд Зөвлөлт засгаас тусламж гуйсан бичигтээ "Хаант Оросын үед булаагдсан Урианхайн хязгаарыг бидэнд эргүүлэн өгөх... " гэсэн хүсэлтийг оруулж байжээ. Ингэж идэвхийлэн хөөцөлдөгчийн нэг нь Солийн Данзан байв. Зөвлөлтүүд "Тува нь Оросын харьяат биш бас Монголынх ч биш" гээд тусгаар тогтносон Танну-Тува улс гэдгийг байгуулсан. Монгол Улс Танну-Туватай дипломат харилцаа тогтоож, Элчин сайд суулгаж байлаа. Гэтэл Сальчиг Тогоогоор удирдуулсан Танну-Тува улс 1944 онд гэнэт тусгаар тогтнолоосоо татгалзан Зөвлөлтийн бүрэлдэхүүнд орох өргөдөл гаргах нь тэр. Ингээд Монголын Тагна-Урианхайн хязгаар үүрд Зөвлөлт-Тува болов. Үүнд уурссан Х.Чойбалсан С.Тогоог хүлээн авалт дээр алгадаж унагасан гэх яриа байдаг. Харин Салчиг Тогоо (Оросоор Салчик Тока гэдэг) Лениний одонгоор хамгийн олон удаа шагнагдсан хүнээр тодорч Зөвлөлтийн түүхэнд оржээ. С.Тогоогийн бичсэн "Ардын үг" хэмээх ном ХХ зууны дундуур монгол хэлээр орчуулагдан гарсан байдаг. Тувагийн Бүгд Найрамдах улс 170.5 мянган ам километр газар нутагтай 306 мянган хүн амтайгаас тал нь тува үндэстэн юм. Красноярскийн хязгаар, Эрхүү муж, Буриад, Алтайн Бүгд найрамдах улс болон Монголтой хиллэдэг. ОХУ-ын хамгийн буурай хөгжилтэй бүс нутгийн тоонд ордог. Зөвлөлтийн дэмжлэгтэйгээр Тувагийн эдийн засаг нь нэг хэсэгтээ хурдацтай хөгжсөн боловч ЗХУ задарснаас хойш эдийн засгийн бүтэц бараг сүйрсэн гэж хэлж болно. Тиймээс Оросын эрх баригчдын тодорхойлсноор нийгэм эдийн засгийн гүн хямралд ороод байгаа юм. Ажилгүйчүүдийн тоогоороо Орост толгой цохидог, эрүүгийн гэмт хэрэг хамгийн их гардаг аюултай бүс нутагт тооцогддог. Үүний нэг жишээ гэвэл хил дамнасан малын хулгай. Монголын баруун-хойд аймгуудад хамгийн их газар аваад буй үзэгдэл. Олон жилийн турш Монгол Тувагийн хууль сахиулах байгууллагынхан тэмцэж байгаа боловч одоо болтол дорвитой үр дүнд хүрээгүй байна. Орос дахь тувачуудын амьдрал залгуулдаг нэг зүйл нь хар тамхи гаргаж авдаг ургамал. Түүнийгээ Орост төдийгүй хил дамнуулан борлуулдаг аж. Хар тамхи хууль бусаар худалдах явдалтай Тувагийн эрх баригчид тэмцсээр ирсэн гэнэ. Гэвч энэ нь зөвхөн нэр төдий тэмцэл гэгддэг. Тувагийн бүгд найрамдах улс нь өөрийн Үндсэн хуультай, Улуг хурал буюу Их хуралтай, Засгийн газартай. 1990 оноос Шериг-оол Ооржак нь тасралтгүй Тувагийн Ерөнхийлөгчийн албыг хашсан. Тэрбээр цагтаа Зөвлөлтийн Коммунист намын Тувагийн салбарын нарийн бичгийн даргаар ажиллажээ. Өдгөө "Нэгдсэн Орос" намын Тува дахь салбарын дарга. Өнгөрсөн оны аравдугаар сард болсон Тувагийн парламентын сонгуулиас хойш Кремль түүний халааг авах хүнийг хайж эхэлсэн гэсэн яриа газар авчээ. Ойрын хугацаанд ОХУ-ын Ерөнхийлөгч Владимир Путин Тувагийн парламентад Ерөнхийлөгчид нэр дэвшигчийн асуудлыг оруулж хэлэлцүүлэх юм. Чухам хэнийг дэвшүүлэхээр төлөвлөж байгааг чандлан нууцалж байгаа гэнэ. Зарим нэгэн эх сурвалжийн мэдээлснээр ОХУ-ын Ерөнхийлөгчийн дэмждэг "Нэгдсэн Орос" намын Тува дахь салбарын дарга Шолбан Кара-оол, Онц байдлын яамны сайд Сергей Шойгу нарын нэгийг нь дэвшүүлнэ гэсэн яриа гарчээ. Шолбан Кара-оолаг "Нэгдсэн Орос", "Шударга Орос" намууд дэмжиж байгаа гэнэ. Гэтэл одоогийн Ерөнхийлөгч Шериг-оол Ооржак мэдэгдэл хийхдээ түүнийг дахин энэ албанд сонгогдохыг Кремль дэмжсэн гэжээ. Энэ нь мэдээжийн хэрэг Москвад суугаа эрх баригчдад таалагдсангүй. Улс төр судлаачид ч үүнийг маш буруу алхам хэмээн дүгнэсэн. Тувагийн Ерөнхийлөгчийн асуудал нь тус бүгд найрамдах улсыг улс төрийн хямралд оруулаад байгаа бас нэгэн тулгамдсан асуудал. В.Путин нэр дэвшигчийн асуудлыг парламентаар хэлэлцүүлсэн тохиолдолд Тува улс төрийн хямралаас гарах юм. В.Путин Тувагийн Ерөнхийлөгчид нэрийг нь дэвшүүлж магадгүй гэгдэж буй Кара-оол Шолбан Валерьевич. Тувагийн парламентын дарга . 1998 оны зургадугаар сарын 30-нд уг албан тушаалд томилогдсон байна. 2001 он хүртэл ОХУ-ын Холбооны Зөвлөлийн гишүүн байжээ. 1966 онд төрсөн тэрбээр Уралын улсын их сургуулийг дүүргэжээ. Энэ албанд томилогдох хамгийн өндөр магадлалтай нь ОХУ-ын Онц байдлын яамны сайд Сергей Шойгу. Оросын улс төрийн хүрээнд хүлээн зөвшөөрөгдсөн хүн. 2004 онд олон нийтийн санал асуулга явуулж хамгийн нэр хүндтэй улстөрчдийг шалгаруулахад Сергей Шойгу хоёрдугаарт буюу В.Путины дараа орсон байжээ. Тэрбээр Тувагийн Чадан хотод төрсөн. Тэрбээр В.Путины итгэлийг хүлээсэн, түүнийг Засгийн газрыг тэргүүлэх болсон тэр мөчөөс хамтран ажилласан билээ. Түүний удирддаг яам нь гэнэтийн аюул нүүрлэсэн халуун цэг дээр хамгийн түрүүн хүрэлцэн ирдэг. 1999 онд түүнийг анх Онц байдлын яамны сайдаар томилсон бөгөөд мөн ондоо хурандаа генерал цол хүртэж, ОХУ-ын Ерөнхийлөгчийг дэмждэг "Нэгдсэн Орос" хөдөлгөөний тэргүүн болсон. Түүнээс нэг жилийн дараа ОХУ-ын Ерөнхий сайдын орлогчийн үүрэг давхар гүйцэтгэж байсан. 2001 онд Якут үерт автаж нэлээд хохирол учирсан билээ. Тухайн үед С.Шойгу мэдэгдэл хийхдээ хэрвээ байдлыг хяналтдаа авч, сэргээн босгож чадахгүй бол өөрийнхөө хүсэлтээр албан ажлаа өгнө хэмээн мэдэгдэж байсан. Хэрвээ С.Шойгуг Тувагийн Ерөнхийлөгч болгохоор нэрийг нь дэвшүүлж, парламент нь батлах юм бол тус бүс нутгийн хөгжилд эергээр нөлөөлөх нь гарцаагүй. Оросын улс төрийн хүрээнд нөлөөтэй, чадварлаг Ерөнхийлөгчтэй байх нь Тувагийн хувьд хамгийн чухал. Газар нутгийн байрлал зэргээс шалтгаалан төвд суугаа удирдагчдын хараанд өртөхөө больсон тус бүс нутгийн аврал нь энэ болно. 
Ю.Дэлгэрмаа
