Арван тавтай хүү аварга, аав болоод ирлээ

Балжинням, дашням давхацсан намрын дунд сарын 17-ны өдөр "Баянгол" зочид буудал хөл ихтэй байлаа.
Японы мэргэжлийн сумогийн 69 дэх ёкозүна Хакухо М.Даваажаргал шинэ цолныхоо найрыг хийв. Уригдсан 500 гаруй зочин 19 цаг гэхэд суудлаа эзэлцгээсэн юм. Үүний өмнө гавьяат тамирчин Хакухо сэтгүүлчидтэй уулзан найрны талаар болон тэмцээний тухай сонирхсон асуултад хариулсан. Ингэхдээ бүх хэвлэл мэдээллийн хэрэгслийн төлөөллийг оролцуулж, үйл ажиллагаагаа олон нийтэд хүргэхээр амласан юм. Гэвч энэ мэдээллийг шууд дамжуулсан телевизийнхэн олон сурвалжлагч шаардлагагүй гэсэн тул нэг ч сэтгүүлч оруулахгүй гэсээр найраа эхэлсэн аж. Сураг сонсвол олон сэтгүүлч орчихвол хоол унд идүүлэхгүй хойгуур, урдуур холхидог гэсэн бололтой. Энэ өдрийн хувьд хамгийн оргил үзүүлбэр нь ёкозүна цолтны ёслол байлаа. Ёслолыг Хакухо М.Даваажаргалын дэвжээний анд Рюүо Э.Санчирболд болон нутаг нэгт сумоч, гавьяат тамирчин Кёкүтэнхо Н.Цэвэгням нар олонд сонирхуулав. Харин үүний дараа гавьяат жүжигчин Д.Сосорбарамаар хөтлүүлсэн ёкозүна болон гавьяат цолны баяр жинхэнэ утгаараа эхлэв. Заалны голд зассан урт ширээнд найрын эзний хүндтэй зочид суусан байна. Тэдний дотор мэдээж хамгийн хүндтэй хүн нь Хакухо М.Даваажаргалын аав хөдөлмөрийн баатар, гавьяат тамирчин дархан аварга Ж.Мөнхбат, ээж Ө.Тамир нар байв. Мөн ёкозүнагийн гэргий Япон улсын иргэн Саёоко Увада, Хакухогийн дэвжээний багш Күмагатани нар хойморт заларчээ. Тэднээс гадна гарцаагүй гол хойморт суух эрхэм бол Д.Батбаяр. Кёкүшюүзан нэрээр сумод барилдаж, монгол хөвгүүдийн амжилтын замыг засахын зэрэгцээ 69 дэх их аваргыг сумод хөтлөн оруулсан эрхэм гэдгээр нь түүнийг спорт сонирхогчид андахгүй биз ээ. Гол зочдын хажуу дахь ширээнд найрын чимэг болсон зочид суусан байв. Хөдөлмөрийн баатар, гавьяат тамирчин УИХ-ын гишүүн Б.Бат-Эрдэнэ болон даян аварга А.Сүхбат, далай аварга Г.Өсөхбаяр, хурц арслан Д.Мөнх-Эрдэнэ тэргүүтэй үндэсний бөхийн шилдгүүд зэрэгцжээ. Аварга Б.Бат-Эр-дэнэ, Г.Өсөхбаяр нар үндэсний дээлээр гоёсон бол А.Сүхбат, Д.Мөнх-Эрдэнэ нар европ хослол өмссөн харагдана. Мөн Засгийн газрын Хэрэг эрхлэх газрын дарга Су.Батболд, УИХ-ын гишүүн Л.Одончимэд, Д.Дондог, Гандантэгчинлэн хийдийн хамба лам Д.Чойжамц, Монголын анхны Ерөнхийлөгч П.Очирбат гэргийн хамт байлцав. Бас Япон улсаас Монгол Улсад суугаа Элчин сайд, Франц улсаас манай улсад суугаа Элчин сайд уригджээ. Бас Төв аймгийн Эрдэнэсант сумынхан ирсэн зочдын талаас илүү хувийг эзэлж байлаа. Ингээд зочдоос улс төр, урлаг, спортын төлөөллийг тайзнаа урив. Монгол бөхийн аваргууд, Д.Дондог гишүүн, Ж.Мөнхбат аварга, гавьяат тамирчин Кёкүшюүзан Д.Батбаяр нар багтжээ. Тэд нэг нэг алх барин "ажилд орлоо". Тайзан дээр байрлуулсан модон төрхийг нүдэх юм байна. Тэгээд дотроос нь Японы үндэсний архи гарах учиртай. Энэ үйлдлийг уригдсан эрхмүүд тийм ч сайн хийгээгүй тул нөгөө торх хэсэг нүдүүлэв. Ингээд хөтлөгчийн үгийн дэм урам өгөхөд эрчүүд бараг цөм цохилоо. Саки асгарлаа. "Эхний хундагыг та бүхний төлөө. Тогтоогоорой!" гэж сануулснаар уригдсан зочид урдахаа барилаа. Энэ үеэр аварга хүүгийн аварга аав 15-хан настай бандиа гурван сарын визтэй Япон улсыг зорьсныг ярьж, ийн ёкозүна цолны найр хийнэ чинээ бодоогүйгээ хэлэв. Харин дэвжээний багш нь сумоч болно гэхэд хэцүүхэн жижигхэн биетэй хүү ирснийг сануулав. Ямартай ч 22 насандаа мэргэжлийн сумогийн дээд цолыг хүртсэн Хакухогоор бахархах, урмын үг өгөх хүн энэ өдөр багадсангүй. Бас олон олон амжилтын эзэн болохыг ч хүсч байлаа. Ёкозүна маань байн байн тайзнаа уригдан босч, суухын хооронд найрлав. Энэ хооронд их аваргын ээж япон бэртэйгээ элдвийг хуучилна. Сураг сонсвол Хакухогийн гэргий монгол хэл бага сага мэддэг гэнэ. Ямартай ч Ө.Тамир гуай ярьж, Саёоко гайхсан, уулга алдсан төрхтэй үдшийг өнгөрөөв. Үүнийг харсан манай нэг сэтгүүлч "Ямар бэлэг өгч байгааг хадам ээж тайлбарлаж байна. Харин нөгөөх нь уулга алдан баярлах юм" гэж хаалганы завсраар үзсэн бид хэсэг инээлдэв. Ер нь бол найрын турш Хакухогийн ээж япон бэрдээ хань болсон. Сумочийн найрыг сурвалжлах мандат олгоогүй тул ихэнх сэтгүүлч "хулгайгаар" орцгоосон юм. Тэгээд хамгаалагчаас бултана. Энэ хооронд "Эрдэнэсантад газар өгч байна, зураг ваар өглөө" гэх хөтлөгчийн үг чих дэлсэнэ. Мөн ихэнх зочин мөнгөн аягатай сүү, дугтуйтай мөнгө барьсан байна. Тэр болгоныг тайзан дээр гарч өгөх нь зохимжгүй гэж үзээд ширээ тойроод дугаарлаж эхлэв. Ирсэн зочид болгон бэлэг сэлт барьж, их аваргыг олон ч удаа босгосон. Ингээд 21 цаг дөхөхөд зочдын түрүүч гэрээ зорилоо. Найрнаас Ерөнхийлөгч асан П.Очирбат, гэргийн хамт түрүүлэн гарлаа. Харин дараа нь гишүүд гарч одсон. Ямартай ч мэргэжлийн сумогийн дээд зиндаанд амжилттай барилдан дөрөв дэх удаагаа түрүүлж, ёкозүна цол хүртээд байгаа Хакухо М.Даваажаргал билэгт сайн өдрөөр нутаг нэгтнүүдтэйгээ найрлалаа. Түүнийг шинэ цол хүртээд, гавьяат болсны дараа нь монголчууд хүлээн авч уулзсан нь энэ байв. Мөн 15 настай хүү явуулсан бол аав болоод иржээ гэх яриа чих дэлсэнэ. Тэгээд сониуч нэг нь бэрээ шинжиж, соргог нэг нь өмнөх цолны найртай нь энэ удаагийнхыг харьцуулж байна. Их аварга Асашёорюү Д.Дагвадоржийн ёкозүна цолны найр ямар боллоо хэмээн эргэн санаж, эргэцүүлэх хүн ч таарлаа. 
Б.Бадмаа
