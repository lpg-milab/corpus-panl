№233 (16510)                
1986 оны есдүгээр сарын 28.
Нам,  аж ахуйн ажлын зааг

Намын ажлын гол фронт бол эдийн засаг мөн. Улсын төлөвлөгөө, эдийн засгийн зорилтыг амжилттай шийдвэрлэхийн тулд боловсон хүчнийг дайчлах, уралдаан өрнүүлэх, хүмүүсийн хөДөлмөр, ахуйн нөхцөлийг сайжруулах, социалист өмч, нийгмийн баялгийг арвижуулах, хөдөлмөрийн бүтээмж, үйлдвэрлэлийн үр ашиг, бүтээгдэхүүний чанарыг дээшлүүлэх, нөөц бололцоог бүрэн ашиглах, шинжлэх ухаан техникийн дэвшил, тэргүүн туршлагыг нэвтрүүлэх зэрэг өдөр тутмын чухал ажлыг улс төрийн удирдлагаар хангаж, түүнд тохирсон шинэ арга хэлбэр, дайчлагч механизмыг олж ажиллах нь намын байгууллагын дайчин чадварын нэг үндэс мөн. Намын байгууллагын ажил нь аж ахуйнх, арга хэрэгсэл нь улс төрийнх байх ёстой гэсэн зарчим, нам, аж ахуйн ажлын зааг ялгааг харгалзан үзэхэд баримталбал зохих гол чиглэл юм. Намын байгууллагууд эдийн засгийг удирдахдаа гол, аж ахуйн байгууллагыг алгасах, зэрэгцэх, орлох биш харин тэдгээрээр дамжуулан намын бодлого, шийдвэрийг хэрэгжүүлэх ажлыг гардан зохион байгуулах ёстой. 

МАХН-ын XIX их хурал намын байгууллагаас аж ахуй соёлын байгуулалтыг удирдахдаа << Төр, аж ахуйн байгууллагын өөрийнх нь гүйцэтгэвэл зохих үүргийг шүүрэн авч хутгалдан орох буюу орлон ажиллах, улмаар тэдгээр байгууллагын ажилтны хариуцлагыг сулруулахад хүргэдэг буруу практикийг эрс шийдвэртэй өөрчилбөл зохино >> гэж онцлон тэмдэглэсэн нь онцгой учир холбогдолтой заалт юм. Намын зарим байгууллага, ажилтан, эдийн засгийн гол гогцоо асуудалд боловсон хүчний анхаарлыг төвлөрүүлэн үйлдвэрлэлийн эцсийн үр дүнг чухалчлан алсын хараатай ажиллахын оронд аж ахуйн өдөр тутмын аар саар ажлыг голлон хөөцөлдөж, төлөвлөгөө биелүүлэхийг ерөнхий шаардаж, тооны үзүүлэлтийг урьдал болгодгоос намын байгууллагын ажлын үр дүн, эдийн засагт үзүүлэх нөлөө нь хангалтгүй байгаа юм. Ийм дутагдлыг арилгахын тулд үйлдвэрлэлийн нэгж, ажлын байр бүрт намын нөлөө, хяналтыг хүчтэй болгох, үүний тулд шийдвэрлэх хэсэгт намын гишүүдийг оновчтой байршуулах, тэргүүний хүмүүсээс шилж сонгон намд элсүүлэх, намын зохион байгуулагч томилох, нам, ХЗЭ-ийн хэсэг байгуулах, захиргааны үйл ажиллагаанд хяналт тавих комисс ажиллуулах, коммунистуудын үзлэг хийж, аж ахуйн удирдах боловсон хүчний тайланг намын гишүүдийн болон хамт олны хурлаар хэлэлцүүлэн үнэлэлт дүгнэлт өгүүлэх хэсэг олон арга хэлбэрийн ажлыг шургуу зохион байгуулах нь чухал юм. 

Ер нь намын байгууллагаас аж ахуй. соёлын байгуулалтыг удирдах гэдэг нь тэр чиглэлийн ажил эрхэлсэн боловсон хүчнийг идэвхжүүлэн дайчилна гэсэн үг юм. Аж ахуйн боловсон хүчнийг идэвхжүүлэн дайчлах намын ажлын арга хэлбэр, механизмыг чадварлаг ашиглахын оронд төр, аж ахуйн ажилтны гүйцэтгэвэл зохих өдөр тутмын асуудлыг орлон шийдвэрлэх гэж оролдох, материал сэлбэгээр хангах, машин тэрэг хуваарилах зэрэг аж ахуйн ажилд хутгалдан оролцож, нам, аж ахуйн ажлын зааг ялгааг бүрхэгдүүлж суудаг намын байгууллага, ажилтан нэлээд байна. Үүнээс болоод тоног төхөөрөмж, материал техник олуулах, хөрөнгө мөнгө хуваарилуулах, барилга байшин бариулах зэрэг шууд хамаарахгүй өдий төдий асуудлыг намын байгууллагадаа тулган тавьж аж ахуйн ажлыг хамжиж хийхийг оролдох, өрөө дутагдлаас бие зайлж, хоцрогдол хохирлыг намын үүр, хорооныхоо нарийн бичгийн даргад тохох, хуваалцах, бэрхшээл түвэгтэй асуудлыг намын байгууллагын нэр хүндийг ашиглан амар хялбар аргаар шийдвэрлүүлэхийг хичээх эрмэлзэлтэй аж ахуйн удирдах ажилтнууд олшроход хүрч байгаа нь нууц биш юм. 

Улс төрийн системийн гол цөм болсон намын байгууллага нь төр, олон нийт, аж ахуйн бүх байгууллагын үйл ажиллагааг уялдуулан зохицуулж, тэдний бие даасан байдал, өөрөө санаачлагч шинжийг нь хангахад онцгой анхаарал тавьж туслан чиглүүлэх үүрэгтэй. Өнөө үед аж ахуйн байгууллагын хамгийн гол зорилт нь орлогоороо зарлагаа нөхөж ашигтай ажиллах, өөрийгөө санхүүжүүлж бие даах замаар нийгмийн үйлдвэрлэлийн үр ашиг, чанарыг дээшлүүлэх явдал мөн. Үүнээс өөр зам байхгүй. Намын байгууллагуудаас, аж ахуйн байгууллагын удирдах ажилтан, коммунистуудын ажилд зарчимч дүгнэлт өгч, намаас тавьж байгаа дээрх өндөр шаардлагын түвшинд хүрч ажил үүргээ хариуцаж чадаж байгаа эсэхэд нь шүүмжлэлтэй дүн шинжилгээ хийж, хүлээлгэсэн итгэл найдварыг нэр төртэй биелүүлдэг болгон хүмүүжүүлэхэд гол ажлаа чиглүүлэх хэрэгтэй. 

Хөдөлмөрийн хамт олны гишүүн бүртэй ганцаарчлан ажиллаж, хүн хүмүүжүүлэх ажлынхаа эрч далайц, үр нөлөөг дээшлүүлэн, хүмүүсийн ахуй, хөдөлмөрийн нөхцөлийг сайжруулах, оюун санааны эрэлт хэрэгцээг хангахад намын үзэл суртал, зохион байгуулалтын ажлыг бүрэн чиглүүлэх, хамт олны ажлын сайн эхлэл, бүтээлч санаачилга бүрийг дэмжин дэлгэрүүлж байх нь аж ахуйн байгуулалтыг удирдах чухал арга мөн. 

Гологдол гаргах. нөөц бололцоогоо дайчлахгүй амар хялбарыг харах, төлөвлөгөөг ямар ч үнээр хамаагүй биелүүлэхийг урьдал болгох буюу таслах, хөдөлмөрийн сахилга, нийгмийн хэв журам зөрчих зэрэг нийгмийн амьдралд хор уршиг тарьж байгаа ноцтой дутагдлын учир шалтгааныг судлан олж арилгах арга замыг төлөвлөн хэрэгжүүлэх нь намын байгууллагаас аж ахуйн ажлын эцсийн үр дүнг дээшлүүлэх чухал хөшүүрэг юм. 

Нам, аж ахуйн ажлын зааг ялгааг чанд баримтлан үр дүнтэй удирдан чиглүүлж чадах эсэх нь намын байгууллагыг удирдаж байгаа намын ажилтан, сонгуульт идэвхтний мэдлэг боловсрол, удирдлагын арга ухаан, улс төрийн соёлоос шууд хамаарах болно. 

Нам, аж ахуйн ажлын зааг ялгааг баримтлах гэдэг нь мөн чанартаа нам, улс, аж ахуйн байгууллага бүр, ажилтан нэг бүр шууд эрхэлсэн ажлаа хэний ч гар харалгүй бүрэн гүйцэтгэж, түүнийхээ төлөө хүлээх хариуцлагаа эрс өндөржүүлнэ гэсэн үг юм. 

