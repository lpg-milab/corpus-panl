"МИ-8"нисдэг тэргээр ан хийж байгаад осолдсоныг нуун дарагдуулжээ

Хүний амь сүйдээгүй өнгөрсөн болохоос сая осолдсон Зэвсэгт хүчний жанжин штабын "МИ-8"-ын дугуй нь дээшээ харан унасан байдал чухам тэнд юу болсныг илхэн харагдуулаад байна. Нислэгийн түүхэнд дугуй нь дээшээ годройтож сэнсээрээ газар хатгасныг хэзээ ч буулт гэж нэрлэдэггүй юм байна. Тэгтэл Зэвсэгт хүчний жанжин штабаас бодит үнэнээс хазайсан мэдээлэл олон нийтэд цацаж өөрсдийн булхайтай буруу үйл ажиллагаагаа далдалж эхлэв. Үнэн хэрэгтээ УИХ-ын гишүүн Ц.Батаа хувийнхаа ажлаа амжуулж уг онгоцыг тав, зургаан мянган ам.доллараар хөлслөн Япон, хятадын бизнесмэнүүдийг зугаацуулж ан хийж явсан байна. Улсын аюулгүйн үйл ажиллагаанд зориулагдсан Батлан хамгаалах яамны хэмжээнд ганцхан байдаг онгоцоор шүү дээ. Эхнээсээ л энэ нислэг хууль зөрчсөн юм байж. Улсын нисэхийн тухай хуульд арилжааны нислэг хийхийг хориглоно хэмээн заасан. Хэрвээ арилжааны нислэг хийх тохиолдолд Иргэний нисэхийн тухай хуулийг барина. Гэхдээ үүнийг онцгой үүргийн нислэгийн тээврийн үйлчилгээний үед ашиглах ёстой гэнэ. Ийм нислэгт тэнцэх гэрчилгээ авахаас эхлээд нисгэгч жилийн дотор хоёр удаа сургалтад зайлшгүй хамрагдах, өөрөө дохиолол өгдөг тоног төхөөрөмж зайлшгүй суулгасан зэрэг шаардлагууд байдаг аж. Хууль зөрчиж байгуулагдсан гэрээ ёсоор бол уг "МИ-8" осолддог өдрийн 12 цаг 50 минутад Улаанбаатарт эргэн ирэх ёстой байсан. Тэгтэл 17 цагийн орчимд Төв аймгийн Борнуур сумын нутагт явж байгаад газар эгц дээшээ харан унасан байдаг. Энэ хооронд ан хийж агаарын шугамаа зөрчсөн тэднээс Зэвсэгт хүчний жанжин штабынхан холбоо тасарч багагүй сандралдсан гэнэ. Мэдээж энэ ноцтой явдлыг хав дараад өнгөрөлгүй яахав. Тухайн үед "МИ-8"-д явсан хүмүүс архи нэлээд уусан нь цагдаагийн байгууллагын мөрдөн байцаалтын үеэр тогтоогджээ. Гэхдээ нисгэгч согтууруулах ундаа хэрэглээгүй юм билээ. 
Үнэндээ "МИ-8"-ыг техникийн шалтгааны улмаас аргагүйдэлтийн буулт хийсэн гэх мэдээллийг Зэвсэгт хүчний жанжин штабаас албан ёсоор мэдээлэлдээ дурдсан ч энэ нь бас л худлаа бололтой. "МИ-8" осолдсон шалтгаан бол ан хийх гэж байгаад хэтэрхий нам дор доошилсноос буцаж дээшээ хөөрч чадахгүйд хүрснээс үүдэлтэй хэмээн баттай эх сурвалж өгүүлэв. Чухам энэ эгзэгтэй үед нисгэгч туршлагатай байж цахилгаан техник хэрэгслээ унтрааж амжсанаас дэлбэрэх аюулд хүрэлгүй элгээрээ эвхрэн унасан бололтой. Энэ хэрэгт Эрүүгийн хуулийн 217 дугаар зүйл Агаарын болон төмөр замын тээврийн хэрэгслийн хилийн журам зөрчсөн гэдэг үндэслэлээр эрүүгийн хэрэг үүсчээ. Батлан хамгаалах яам хил хязгаар эргэх, онцгой тохиолдолд нисгэдэг цорын ганц нисдэг тэргээ ийнхүү ан хийж явсан хүмүүсийн балгаар нэгмөсөн жагсаалтаас гаргачихав. Учир нь сэнсээрээ газар хатгасан нисдэг тэрэг буцаад ашиглах бололцоогүй болдог аж. Хууль зөрчсөн арилжааны энэ нислэгийг мэдсээр байж Иргэний нисэхийн ерөнхий газрын төлөөлөл нисэхийн өмнөх хяналт шалгалтад сайн үнэлгээ тавьсан байх юм. Сар гаруйн өмнө зорчигч тээвэрлэсэн "Эйр Чайна"-гийн 737 хурдтай тийрэлтийн онгоц далавчаараа газар шүргэж осолдох дөхсөн. Тухайн үед Чингэс хаан олон улсын нисэх буудлын суултын нарийвчилсан техник ажиллаагүйгээс дээрх ноцтой зөрчил гарсныг түрээсэлдэг хятадын компани руу бурууг тохоод асуудлыг чимээгүй дараад өнгөрөөсөн гэдэг юм билээ. Одоо ч мөн ялгаагүй хүний аминд хүрэхдээ тулсан энэ явдлыг холбогдох газрынхан нуун дарагдуулж өөрсдийгөө хаацайлахаар улайрч байна. ИНЕГ, Батлан хамгаалахын сайд, дарга генералгүй худлаа мэдээлэл цацаж ард түмнийг хуурдгаа болих цаг нэгэнт болжээ. Олон хавар нэгэндээ гэгчээр удаа дараагийн булхайгаа хав дарсаар байвал эргээд харамсаад ч барахгүй хохиролд хүрэх нь байна. Ил тод алдаа оноогоо дэнсэлж байж тулгарч болох аюулаас сэрэмжилж чадах биз ээ. 
Б.Долзодмаа
