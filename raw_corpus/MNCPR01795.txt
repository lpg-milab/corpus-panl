Мянган долларын "мөхөөлдөс"

Ирэх сонгууль аль эрт, бүр өмнөх сонгуулийн маргаашаас л эхэлчихээд байна. Сонгуулиас сонгуулийн хооронд бидний амьдрал үргэлжилсээр үр дүн нь "Хохь чинь" гэмээр гардаг билээ. Эрдэнийн хувь, эх орны хишиг хэмээх "Хундага тавиулахгүй уулгах, хутга тавиулахгүй идүүлэх" нийгэмчлэл рүүгээ буцах марафон сонгууль эхэлчихээд удаж буйг илтгэнэ. Бүх салбар нь, түүний дотор улстөр, шашин хийд, хэвлэл мэдээлэл нь хүртэл уул уурхайжсан нь голланд өвчин хүндэрч буйн рентген зураг. Ц.Элбэгдоржийн бичсэн "Эрдэнийн хувь" өгүүллийн гарчиг АН-ын гол амлалт болсонтой зэрэгцэн "Эх орны хишиг" сангийн тухай хуулийн төсөл бэлэн. Засгийн газраас УИХ-д өргөн барихаар бэлтгэсэн бичиг цаас МАХН-ын "хотол бялуу"-ны исгэсэн гурил. 
Улстөрийн зах дээр татварыг хөнгөлөх, ажлын байр нэмэгдүүлэх, бизнесийг дэмжих, төрийн оролцоог багасгах гэх зэрэг бодлого зорилгыг бүтээгдэхүүн болгон гаргадаг бол шууд л авлига тараахаар зүтгэцгээх нь монгол сонгуулийн хөтөлбөрүүд. Тэгшитгэн хуваарилах хуучинсаг саналуудыг эрх чөлөөгөөрөө арилжих "ардчилсан" сонгууль зургадугаар сарын 29-нд өндөрлөнө.
Засгийн газрууд цагаан тугаа өргөсөн ажилгүйдэл, ядуурал эрх чөлөөний сүүлчийн зоогийн үнэ мэт. Хүний зовлон дээр өрж буй тоглоомын дүр зураг коммунизмыг нойрноос нь сэрээсэн шоглоом болж байна. "Эх орны хишиг сан"-гаас эхний жилд хүртэх 50 мянган төгрөгийн сургаар авч сурчихсан хүмүүс бичиг баримтаа бүрдүүлэхээр оочерлож эхэллээ. "Мянган долларын цалинтай бол ч Солонгос руу гараад яахав" гэсэн хүсэл мөрөөдөл дээр гарт баригдаагүй мянган ногоон биднийг хоосон хэтэвчээ тэмтрэхэд хүргэж байна.
Наанаа ард түмэн ухаантай гэж магтах улстөрчид цаанаа олон нийтийг тоо боддоггүй, тодорхой баталгаа шаарддаггүй, сэтгэл хөдлөлөөрөө уухайлан шуурчихдаг гэдгийг тооцжээ. Мөрөөдлөөр зуурсан мөхөөлдөсний худалдагчид жороо тайлбарлацгаан орой бүр хоймор заларна. Газрын доорхи баялаг ард түмний өмч мөн ч хайж олоод, боловсруулж олборлоод борлуулж худалдах үе шатыг дамжиж байж сая жинхэнэ утгаараа мөнгө хөрөнгө болж бүтнэ. МАХН-ын 50 мянга гэдэг нь уурхай ашиглалтад ороогүй байхаас эхлээд улсын төсвөөс мөнгө түгээнэ, ажил эхлэхээр нэмээд явна гэсэн утгатай. АН "Харав уу. Өөрсдөө ихэнхийг нь аваад ард түмэнд 50 мянгыг л өгөх гэж байна. Жилийн 50 мянга гэдэг чинь өдрийн 120 төгрөг. Тал бууз, талхны булан, автобусанд сууж хүрэхгүй бутархай мөнгө хялайлгана шүү" хэмээн довтлоод эхлэв. 
Бэлэн мөнгө биш арай өөр ягаан, цэнхэр тасалбар тараана гэж зарим нам мэдэгдсэн. Ашиггүй ажиллаж, алдагдал хүлээвэл, төрийн оролцоотой үйлдвэр 100 жилийн нойлын цаас, принтерийн хор шахуулж зардлаа нэмчихээд байвал ард түмэн хувьцаа эзэмшсэнийхээ төлөө хариуцлага хүлээж "Эрдэнийн торгууль" төлүүлэх санал. 
Алтай Таванбогдоос Соёлз уул хүртэлх өргөн уудам нутаг төрсөн бүхний гар дээр жил тутамд 1000 доллар тавих боломж бий юу.
Таван тэрбум чулуун, 1,7 тэрбум коксжих нүүрстэй Тавантолгойн орд газраас олборлосон баялгийг борлуулж, орлогоосоо өртгийг нь хасаад гарах ашиг нь 2,5 тэрбум долларт хүрвэл монгол хүн болж төрсний харамжаа гардах юм. Нам засгийн нигүүлсэнгүй их хайр халамжийн 2,5 тэрбум доллар гэдэг нь өнөөгийн Монголын ДНБ-ий тал хувь, өсөн нэмэгдсэн төсөвтэй бүхэлдээ тэнцэх юм байна. Эдийн засагчид, бизнесийн шинжээчдийн хэлж буйгаар 1000 долларын хувь хүртээхэд жилдээ 80 сая тонн нүүрс олборлох улсын төлөвлөгөө зохиох хэрэгтэй болно. Жилдээ найман сая тонн нүүрс олборлож буй өнөөгийн хүчин чадлыг 10 дахин нэмэгдүүлэх төлөвлөгөө. Чулуун нүүрсний тонных нь өртөг одоогийн үнээр 3,5 доллар. Борлуулалтынх нь үнэ 25-27 доллар болж байна. Нийт олборлолтын 20 хувийг коксжих нүүрс эзэлнэ гэвэл тонныг нь 60-80 доллараар худалдана. Наян сая тонн нүүрс олборлох, угаах аварга том уурхай 2,6 тэрбум доллараар төрнө. Тээвэрлэх төмөр замыг нь бас барих хэрэгтэй болно. Нүүрс угааж кокс гаргах үйлдвэр үгүйлэгдэнэ. Далай мэт гүний ус хүрэлцэхээр мэлтэлзэхгүй бол 1000 доллар банкиндаа л байдаг хэвээр үлдэнэ. Чих дөжрөм нүргээн нь мегагерцээр хэмжигдэмгүй бүтээн байгуулах сайхан ч, дараа нь мянган ногоон атгацгаах бүр дур булаам ч, 15 жилийн хугацаа хэрэгтэй. Өнөөдөр эхлэхэд 2023 онд дуусч, ирээдүйн "Шилдэг 76 улстөрч" тууз хайчилцгаан зогсох юм. Наян сая тонноор нь ухдаг нүсэр том уурхай дэлхийд бий. Байхдаа дөрөв, таван уурхай л байна. 
Европт нэг тонн коксжих нүүрсний үнэ 210 евро орчимд байна. Энэ үнэ бидэнд шууд хамаарахгүй. Хөгшин тив рүү Сибирь, Москваг нэг бүр нь 60 тонны даацтай вагоноор зөөвөл өртөг нь бараг алттай барьцаж өснө. Монголын нүүрсийг авах зах нь Хятад. Урагшаа нэг тонн нүүрсийг 60 орчим доллараар худалдаж байна. Наян сая тоннын 20 сая нь коксжих нүүрс байна гэвэл үнэ нь 1,2 тэрбум доллар болно. Үүнээс ашиг нь тэрбум гэж тооцъё. Жаран сая тонн чулуун нүүрсээ одоогийнхоос өсгөж, тонныг нь 30 доллараар бодоход хоёр тэрбум шахам доллар олж болох юм. Нүсэр бөгөөд байгуулагдталаа 15 жил өнгөрөх тооцоо гарч байна. 
Нүүрсээ нүүлгэхгүй эрчим хүч үйлдвэрлээд гаргах ашигтай арга зам бий. Хүчин чадал нь 3600 мегабаттай цахилгаан станц барихад 3,6 тэрбум доллар хэрэгтэй. Барьж босгоход дөрвөн жил орно. 
Жилд 15 сая тонныг олборлох их том зорилт. Ажиллах хүч, инженер техникчдээ мянга мянгаар нь сургаж авах, дагаад босгох хот, орон сууц, дэд бүтэц гээд бодитоор тооцвол шороо хүрздэхийн дайтай юм биш гэдгийг гадарлаж болно. 
Эцсийн ганц мэх гэдэг шиг нэг арга байж болох юм. Урьдчилж ногдол ашиг өгөх, тав, магадгүй 10 тэрбум доллар төлөх оператор компанид эрхийг нь өгч, хурдхан шиг идэцгээж эхлэх хувилбар. Уг нь уул уурхайн хуримтлал зүгээр суугаад авах биш, татварын нэн хөнгөлөлттэй орчинд бизнес эрхэлж, ажил хөдөлмөрөөрөө ая тухтай амьдрах, хөгжсөн орны малынхаас дор хүн эмнэлгүүдээ солих, хүүхэд залуус нь сурч боловсрох боломж билээ. Эрх чөлөө, хөгжсөн хүн, дэвшсэн соёл, чанартай амьдрал, дүүрэн боломж л тусгаар тогтнол болохоос төрийн мэдлийн 51-100 хувь, улсын үйлдвэрийн газрууд ердөө коммунизмын манаач нар билээ. 
Үлгэр ч бай, өглөг ч бай зүгээр суухад минь мөнгө өгөөд байвал... Бүр хүсэхгүй байхад хүчээр шахуу тулгаад унавал яах вэ? Төрөөс өглөг хүлээж, хувь хишиг горьдвол хариуд нь юу болдог вэ? 
"Төрийг энэ дэлхий дээрх диваажин байлгахыг хүсэцгээвэл яг эсрэгээрээ там болж л хувирдаг" гэж Дө Токвиль аль 160 жилийн өмнө хариулчихсан юм билээ.
Д.Хуяг 