Алтан манеж эргэлээ...

Тэртээ 1941 оны долдугаар сарын 10-ны өдөр Монголд цирк хэмээх урлагийн төрөл мэндэлж, мянга мянган үзэгчдэдээ уг урлагийн амтыг мэдрүүлж байсан билээ.
Байгуулагдсанаасаа хойш 30 жилийн дараа буюу 1971 онд "цэнхэр асарт" орж байсан циркийн хамт олон ойрын үед дорвитой бүтээл хийхгүй байсаар өнгөрсөн аравдугаар сард менежментийн хувьчлалд орж, сумогийн их аварга Д.Дагвадоржийн дүү Д.Сэржбүдээгийн тэргүүлдэг "АСА групп" менежментийн гэрээгээр хоёр жил ажиллуулахаар болсон билээ. Нийт 2.7 тэрбум төгрөгийн хөрөнгө оруулалт хийсэн циркийнхэн шинэ үүд хаалгаа өнгөрөгч бямба гаригт нээж тус байгууллагын хамт олон бүрэн бүрэлдэхүүнээрээ "Алтан манеж эргэлээ" тоглолтоо хийлээ. Циркийн цэнхэр асрыг гаднаас нь харахад бүхэлд нь шинэчлэн засвар хийжээ. Гэрлэн чимэглэлээр дээврээ чимсэн нь хүрэлцэн ирсэн зочдын нүдийг хужирлана. Доод давхарт нь хувцасны өрөө, худалдааны хэсэг, тамхи татах тусгай өрөө зэргийг орчин үеийн шаардлага хангахуйц засварлан, тохижуулжээ. Тоглолт товлосон цагтаа эхэлж, хүмүүс байраа эзлэв. Хүндэтгэлийн суудалд Ардчилсан намын дарга Ц.Элбэгдорж, төрийн хошой шагналт Н.Жанцанноров, Улсын аварга Д.Сумъяабазар, түүний аав ээж, далай аварга Г.Өсөхбаяр, дархан аварга Ж.Мөнхбат, гавьяат жүжигчин Д.Сосорбарам нарын урлаг, соёл, спорт, төр, нийгмийн алдартнууд ирсэн байв. Тоглолтыг нээж БСШУЯ-ны сайд Н.Болормаа, "АСА групп"-ын тэргүүн Д.Сэржбүдээ нар үг хэлсэн. Анхны үзүүлбэр "Будартай акробат". Соёлын тэргүүний ажилтан Отгонбаатар ахлагчтай жүжигчид болон ҮДБЭЧ-ын бүжигчдийн хамтарсан энэ үзүүлбэрийг үзэгчид дуу алдан үзэж сонирхсон. Агаарт дүүлэн, эргэж буух авьяаслаг жүжигчдийн гайхамшигт тоглолтыг ирсэн зочид их л тааламжтай хүлээж авна лээ. Ихэвчлэн урлагийн тоглолт, хошин урлагийн хөтөлбөр үздэг үзэгчдэд энэ үдшийн циркийн тоглолт шинэ, содон байгаа нь анзаарагдаж байлаа. Тоглолтын туршид Улсын филармонийн "Баянмонгол" чуулгын найрал хөгжим эгшиглэж, акробат гэх мэт сэтгэл догдлуулсан үзүүлбэрүүдийн үед бөмбөрийн дуу нүргэлэх нь улам ч сүр нэмнэ. Уран нугаралт, хэцэн дээрх үзүүлбэр, хос акробат, жонглёр зэрэг дараа дараачийн үзүүлбэрүүд үргэлжилсээр... Тоглолтын дундуур Ч.Хатанбаатар нарын алиалагчид гарч ирэн үзэгчдийг баясгаж, танхим дүүрэн инээд хөөр болж байсан юм. Хөтөлбөрийн дараагийн үзүүлбэр БНАСАУ-ын Пхеньяны хаврын баярын тусгай байрын шагналт М.Мөнхтуул, Г.Энх-Амгалан нарын "Даавуун дээрх гимнастик". Дээврээс унжсан даавуунаас зүүгдэн агаарт нисэн дүүлж, уян налархай хөдөлгөөн хийх нь гайхалтай харагдана. 1955 онд гавьяат жүжигчин Д.Дамдины анх үзүүлж байсан "Хүч тамирын гайхамшиг"-ийн үзүүлбэрийг өдгөө түүний шавь гавьяат жүжигчин Я.Амаржаргал үргэлжлүүлж байгаа юм билээ. Энэ удаа тэр 870 кг-ын жинтэй тэнцэх хүндийг өргөж үзэгчдийн халуун алга ташилтыг хүртсэн. Ийнхүү арав гаруй үзүүлбэрийн дараа тоглолт түр завсарлалаа. Завсарлага хооронд таазнаас тор бэхэлж эхлэв. Дээгүүр нь утас, дүүжлүүр зүүсэн харагдана. "Хүнд үзүүлбэр тоглох гэж байгаа бололтой" хэмээн үзэгчдийн ярилцах нь сонсдоно. Хэсэг хугацаа өнгөрсний дараа тэдний таамаг үнэн болж таарав. Газраас 15 орчим метрийн өндөрт хоёр эмэгтэй, гурван залуу гарч нэгнээс нэгэнд нисч дүүлэх нь сэтгэл догдлуулна. Тэдгээр авьяаслаг залуус бол "Үүрийн цолмон" хамтлагийнхан. Ийнхүү энэ үдшийн тоглолт үзэгчдийг гайхшруулсан, догдлуулсан бас хөгжөөсөн үнэхээр сайхан тоглолт болсон юм. Дээсээр наадагчид, уран нугаралтын чуулбар гээд л ээлжит содон үзүүлбэрүүд хөвөрсөөр... Үзэгчдийн алга ташилт үргэлжилсээр... Циркийн хөтлөгч соёлын тэргүүний ажилтан Баярсайхан "Морьтны наадам" хэмээх дараагийн үзүүлбэрийг зарлалаа. Энэ бол соёлын тэргүүний ажилтан Н.Болдбаатар ахлагчтай жүжигчдийн морьтой хийх гайхалтай үзүүлбэр байв. Н.Болдбаатарын унасан бор морь тайзнаа гарч ирмэгцээ урд талын баруун хөлөө нугалан үзэгчидтэй мэндлэх нь өхөөрдөм хөөрхөн. Морьтон эр ч дугуй заал тойрон давхилдах морьдынхоо аясаар янз бүрийн үзүүлбэр хийх аж. Морьд давхиж байх мөчид доогуур нь ороод нөгөө талаар нь гарч ирэх нь морьтойгоо дэлхийг захирч ирсэн монгол түмний бахдлыг төрүүлнэ. Ийнхүү 66 жилийн түүхтэй "Монгол цирк"-ийн алтан манеж эргэн сэргэлээ. 
Т.Гэрэлмаа
