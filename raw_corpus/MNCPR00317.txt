Манай тамирчид "А" зэрэглэлийн тэмцээнээс дөрвөн алтан медальтай ирлээ

Манай боксын тамирчид Ази тивийн аварга шалгаруулах тэмцээнд амжилттай оролцож ирсний дараа Европын тамирчидтай гар зөрүүлж өөрсдийн авьяас чадварыг тодорхой хэмжээнд харуулаад иржээ. 
Өнгөрөгч сарын 25-наас энэ сарын 9 хүртэл ОХУ, Чех зэрэг оронд зохиогдсон гурван тэмцээнд манай тамирчид дараалан оролцож нийтдээ 27 медальтай эх орондоо ирсэн байна. Анхны тэмцээн өнгөрсөн сарын 25-28-нд ОХУ-ын Буриадад зохиогдсон ЗХУ-ын ардын жүжигчин Кобзоны нэрэмжит тэмцээн юм. Энд манай улсаас 15 тамирчин оролцож дөрвөн алт, хоёр мөнгө, зургаан хүрэл медаль хүртэж, дасгалжуулагч спортын мастер Л.Энхбаатар шилдэг шүүгчээр шалгарч Кобзоны нэрэмжит алтан цагийн эзэн болжээ. Дараагийн тэмцээн Чехийн Острова хотод болсон ба үүнд 13 орны 60 гаруй тамирчид өрсөлдсөн байна. Сонирхолтой нь Азиас ганцхан Монгол улс тус тэмцээнд оролцжээ. Энэ тэмцээнд оролцсон манай зургаан тамирчны гурав нь буюу ОУХМ О.Батхүү (54кг), Б.Содгэрэл (57 кг), У.Мөнх-Эрдэнэ (60 кг) нар хүрэл медаль хүртжээ. Дээрх хоёр шатны тэмцээний дараа манай тамирчид энэ сарын 6-9-нд Читад болсон Ах дүү Стипановын нэрэмжит бүх оросын аварга шалгаруулах "А" зэрэглэлийн тэмцээнд амжилттай оролцож багаараа тэргүүн байрын цом хүртжээ. Тус тэмцээнд 60 гаруй тамирчин өрсөлдсөн бөгөөд манайхаас 15 тамирчин оролцож дөрвөн алт, дөрвөн мөнгө, дөрвөн хүрэл медаль хүртсэн. Үүнээс Сэрдамба (48 кг), Бадар-Ууган (51 кг), О.Батхүү (54 кг), Б.Отгонбаяр (69 кг) тус бүр алтан медаль хүртжээ. Сонирхуулахад, тус тэмцээний үеэр Ази тивийн боксын холбооны шүүгч Г.Батгэрэл шилдэг шүүгчээр шалгарч цом хүртсэн байна. Ийнхүү манай тамирчид Европын тамирчидтай эн тэнцүү өрсөлдөж дараа дараагийн тэмцээнүүдэд Монгол хүчтэй өрсөлдөгч гэдгийг сануулаад ирсэндээ туйлын баяртай байгаа гэнэ. Эдгээр цуврал тэмцээн нь ирэх сард БНХАУ-д зохиогдох Боксын дэлхийн аварга шалгаруулах тэмцээний өмнө зохиогдож буй томоохон бэлтгэл тоглолт боллоо хэмээн Боксын холбооны мэргэжилтнүүд үзэж байгаа аж. 
Д.Цогзолмаа
