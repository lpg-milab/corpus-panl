Их Хятадад уусан шингэсэн монголчуудын нутгаар Хөх хот буюу ногоон хот

Алба амины ажил хослуулан өмнөд хөршийнхөө нутгаар нэлээн урт зам туулж аялаад ирлээ. Эрээн, Хөх хот гээд бичвэл сонин биш биз. Яагаад гэвэл манайхан бараг өдөр болгон ирж очдог, бас тэгээд тийшээ зүглээгүй хүн ч ховор. Харин монгол хүн тэгтлээ олон очдоггүй, Хятадын зүүн өмнөд хязгаар нутаг, тэр дундаа Шар тэнгисийн эрэг хавийн муж хотууд, бүр хөдөөгийн хятад хүмүүсийн ажил амьдрал сонин байх болов уу. 

Гэхдээ Хөх хот, Эрээн хоёрынхоо талаар дуугүй өнгөрч бас болмооргүй. 
Сүүлийн арваадхан жилийн дотор энэ хоёр хот гурав дахин өргөжин тэлж, хөгжлийн хурдац түргэн байгаа төдийгүй ард түмнийх нь амьдрал сайжирчээ. Одоогоос арван жилийн өмнө манай Замын-Үүд, Эрээн хоёр яг л адилхан элсэндээ дарагдсан хэдэн байшин хашаа байж билээ. Өнөөдөр Замын-Үүдэд тоотой хэдэн барилга байшинг эс тооцвол яг л хэвээрээ "элсэн сум" янзаараа. 
Хөх хот. Зүүн урагшаа, баруун хойшоо Далан Хар ууландаа тултал барилга байшин, орон сууц барьж, арван жилийн өмнөх Хөх хоттой ижилхэн хоёр том бүтээн байгуулалтын ажил амжуулжээ. Зүүн өмнө тийшээ тэлсэн их барилга байгуулалтын дунд "Өвөр Монголын өдрийн сонин"-ы арван хэдэн давхар сүрлэг ордон содон харагдаж байлаа. Дэргэд нь усан бассейн, өнгө өнгөөр солонгорсон шөнийн парк, хөшөө дурсгалын цогцолбор, харж ханашгүй сайхан бүхнийг өвөр монгол нөхөд маань бүтээн босгожээ. Баруун хойд зүг рүүгээ тэлсэн хэсэгт Москвагийн их сургуулийг дуурайлгаж барьсан Өвөр Монголын эрчим хүчний их сургуулийн ордон, олон улсад нэртэй сүүний үйлдвэрийн цогцолбор зэрэг тансаг орд харшууд боссон байна. Хөх хот бол ногоон хот болж. Барилга байшин, замын хоёр талаар тариагүй мод бут, цэцэг жимс алга. Манай хотын замаар явахад шатамхай хийн гашуун утаа хамар цоргидог бол тэнд ургамал, цэцгийн үнэр үнэртэх юм даа. Сүүлийн ганцхан жилд зургаан мянган айл шинэ тохилог сууцанд шилжиж орсон гэнэ. 
Хөх хотод Өвөр Монголын сонин сэтгүүлүүдийн холбооны тэргүүн ноён Уул (Агула) болон бусад хэвлэл мэдээллийн газрын нөхдүүдтэй уулзаж ярилцлаа. Энэ нөхөрсөг уулзалтыг Хөх хотод суугаа Монголын консул Ц.Баасанжав (УИХ-ын гишүүн байсан) Өвөр Монголын утга зохиолын хүрээлэнгийн захирал Бо.Цэцэн нар зохион байгуулсан юм. Өвөр Монголын нэр хүндтэй зохиолч, сэтгүүлчид энэ уулзалтад оролцсон. 

"Зэрлэг" хҮнээс салж амрав 
Орой 18 цагийн галт тэргээр Хятадын алс дорно хязгаар руу хөдлөх боллоо. Хөх хотын галт тэрэгний буудал дээр түмэн хүн бужигнаж байна. Газарч маань намайг дагуулаад буудлан, урсдаг шатаар дээш нь гарлаа. Хоёрдугаар давхрын асар том танхим хүнээр пиг дүүрэн байна. Энэ хүмүүс бүгд дорно зүг аялах галт тэргийг хүлээж байгаа нь энэ гэнэ. Зүрхших шиг боллоо. Цуваанд орж билетээ шалгуулаад гадна шатаар уруудаж зам дээр гарлаа. Арав гаруй вагон зогсож байна. Тус бүрийн орох хаалган дээр зуу гаруй хүмүүс байх аж. Газарчдаа хэллээ. "Багтмааргүй бол билетээ буцаагаад хойшлуулъя" гэлээ. Тэр сайн ойлгохгүй дүлэгнээд байна. Газарч гэдэг маань надаас хэд дүү, өвөр Монгол өвгөн Жилинбаяр. Бид хоёр монголоор тун муу ойлголцоно. Хятад руу нэвтрүүлэхдээ бол гарамгай. Бууж суухаас эхлээд, газар нутгаа бол Жилинбаяр тун сайн мэднэ. Өөрт нь жаахан тааламжгүй зүйлийг бол мэдэхийг ч хүсэхгүй. Чихгүй юм шиг л байна. 
Энэ нөхөр ийм газартай, юугаа хийж тэр алс хязгаар нутгийг зорьж байгаа юм бол гэж та лав гайхаж байгаа. Ноднин жил "Монголын мэдээ" сонинд "Тэнэмэл хүн АНУ-ын иргэн болоод ирлээ" гэсэн ярилцлага нийтлэгдсэнийг та санаж байж магадгүй. Энэ ярилцлага өгсөн хүн бол одоогийн миний зорьж яваа Өвөр Монголын Монголжин хошуу гэж байсан, одоо бол БНХАУ-ын Ляонин мужид багтаж байгаа, уг гарвал нь монгол хэрнээ одоо уусаад бараг алга болсон нэгэн цөөнхийн иргэн Аюурзанын Өлзийбаяр гэгч юм. А.Өлзийбаяр, одоо миний зорьж яваа тэр Монголжин хошууны Зосын голын эрэг дээр монгол айлд төрж өсөөд 17 настай гурван хүүхэд "Монголд Чойбалсангийн нэрэмжит улсын их сургууль гэж байдаг гэнэ. Түүнд очиж суралцана" хэмээн Дорнод аймагтай хиллэдэг Хятадын нутаг дахь Нөмрөгийн рашаанаар чиг барин явганаар оргосон юм билээ. Тэгээд Нөмрөгийн гол орчмоор хил даван Дорнодын зүүн хилээр орж ирэн урагшаа алхах тэнхэл тасарсан гурван хүүхдийг хилийн цэргүүд "баривчилж" Тамсагбулаг, Дорнодоор дамжуулан шоронд хорьж, хүнд ажилд нухалж, тусгай үүрэг гүйцэтгүүлж байсаар нэгэн сонин тохиолдлоор Өлзийбаяр маань АУИС-ийн анагаах ухааны ангид орж их эмч болсон хүн. Энэ хүн Монголд 27 жил амьдраад 1990-ээд оны үед монгол эмч нар Польш руу гарахад тийшээ очоод бас л нэг сонин тохиолдлоор АНУ-д гарч, тэнд 12 жил амьдран АНУ-ын иргэн болчихоод эргэж ирэхэд нь би уулзаж ярилцсан хэрэг. Энэ хүний 60 насны амьдрал бүхлээрээ адал явдал. Хоёр ч удаа сүрэг чонон дунд орсон, бас тусгай үүрэг гүйцэтгэх гэж хөглөсөн, шоронд гурван удаа хоригдсон, 1966 оны үерээр "баатарлаг гавьяа" байгуулж улсын их сургуульд дуртай ангидаа орох эрхээр шагнуулсан, зүү бариа заслын аргаар "эмчилгээгүй" гэсэн олон хүнийг эмчилж эдгэрүүлсэн гэх мэт сонин түүхийг бид хоёр ярилцсан юм. Уг ярилцлага интернэтээр цацагдсаны дараа, одоо Чикаго хотод суугаа их эмч А.Өлзийбаяр болон ярилцсан надад олон хүнээс захидал ирсэн. Энэ сонин амьдралаа ном болгооч гэж. Өлзийбаяр ч ном хийлгэхээр шийдсэн. Зориуд Монголд ирж олон хоног ажил амьдралаа ярьж билээ. А.Өлзийбаярын ах дүү, төрөл төрөгсөд нь Хөх хот, Монголжин хошуунд байдаг учир номын материал цуглуулахаар явж байгаа нь энэ. Энэ эмч, нутгаасаа оргож гарсан учир өөрийгөө маш их нууцалж байсан. Гэр орныхноос нь хэн ч мэдээгүй байж. Ээж нь хүүгийнхээ хойноос зовж шаналан, өдөр болгон долоон бурхан тойруулж тавьчихаад "Отгон хүүгийн минь амьд явуулж өгөөч" гэж залбирдаг байсан, орой болгон гадаа гарч зогсоод хоёр хөхөө ээлжилж гарган "хүүгээ ирээч" гэж далладаг байснаа уулзаж чадалгүй нас барсан, харин аав нь сүүлд хүүгээрээ уриулан Улаанбаатарт ирж торгон дээл, зулагтай монгол гутал өмсч, хэт хутга зүүгээд Сүхбаатарын талбайгаар алхаж байсан гэдэг. Энэ номын материал цуглуулахаар Хөх хотын галт тэрэгний буудал дээр зогсч байгаа маань энэ. 
Газарчийг маань хариу хэлж амжаагүй байхад хаалга онгойж, тэр олон залуучууд бид хоёрыг бараг л өргөөд оруулчихлаа. Буцах газаргүй болов. Нэгэнт орсных урагшаа яваад л байлаа. Энэ вагон нь зөвхөн сандалтай л вагон юм. Манайд "Налайхын вагон" гэж суугаа сандалтай вагон явдаг даа, яг л тийм. Явсаар байгаад нөгөө хаалганы тэнд гэдрэгээ харсан хоёр сандал дээр суучихлаа. Зургаа зургаагаар зэрэгцсэн 20 эгнээ сандал байна. Зарим нь суудалгүй зогсож байна. Ингээд бодоход нэг вагонд зуун гуч дөчин хүн явна. Арав гаруй вагонд 1500-2000 хүн яваа бололтой. Өөдөөс харсан сандал дээр гурван залуу явна. Бүгд л хятад хүмүүс бололтой. Орж ирэнгүүтээ л гурван том ууттай юм задалсан нь дан хүнс. Том өргөст хэмх нэг нэгийг шороотой өвстэй нь идчихлээ. Зангидсан гарын хэртэй улаан лооль хоёр хоёрыг, цагаан самар нэг уутыг гэхчилэн баахан ногоо самар идчихээд түргэн хоол онгойлгож зайдас хэд хэдийг хугалж хийн, халуун усаар даруулаад идэцгээчихлээ. Газарчнаасаа "Энэ хүмүүс яасан их өлссөн  хүмүүс вэ" гэсэн чинь "Уурхайчид байна. Хоногтоо бараг л нэг хооллоно шүү дээ" гэж билээ. Хэдэн цаг иймэрхүү байдлаар явлаа. Бидний очих, Монголжин хошууны төв Фу-Шинь хот бол хориод цаг явж очих газар. Цааш нь хоёр цаг гучин минут машинаар явж "Долоон айлынхаа барааг харна. Хөх хотоос хөдлөхийн өмнө би газарчиндаа "Сэтгүүлч хүн онгоцоор бууж мордоод байж болохгүй. Жирийн хүмүүсийн дунд амьдрал үзэж явах хэрэгтэй" гэсэн маань хатуухан ч тоглоом болчихов уу даа гэж бодож явлаа. Шөнө арван цагийн үед суудлаа налаад суугаагаараа зүүрмэглэтэл нөгөө хаалганы тэндээс согтуу юмуу солиотой юмуу хүний дуу хадаж цочоолоо. Таягтай, сахал үсэндээ баригдсан дөч эргэм насны хүн, суудал болгон дээр очиж мөнгө нэхэж загнах юм. Ард нь өрөөсөн гаргүй залуу зүүгдээд, хятад бололтой дууг тун эвлэгхэн дуулах аж. Тэр хашгичиж загнаад байгаа хүний үгийг газарчнаасаа лавлатал "Би ядуу нь үнэн. Тахир дутуу нь үнэн. Та нар намайг ийм болгосон. Хүн болгон мөнгө өгөх ёстой" гэж байна гэлээ. Тэр зэрлэг эрийг бодвол юу ч хялгайлгаж боломгүй. Бид хоёр мөнгө өгсөнгүй. Ашгүй энэ үед нэг өртөөн дээр ирж зогслоо. 

Вагоноосоо бууж гҮйцгээлээ 
Газарч маань "Түргэн бууя. Унтдаг вагон ард холгүй яваа. Тэнд очиж сууя" гээд чемоданыг маань шүүрч аваад хаалга руу гүйлээ. Хоёулаа буучихаад ар тийшээ их хурдаллаа. Зургаан вагон өнгөрч байтал хөдлөх дохио өгдөг юм байна. Газарч маань ойрхон хаалга руу ор гээд чирлээ. Тэгсэн чинь юун суудал байтугай, хөл хийх нүх ч үгүй вагонд орж явчихлаа. Нөгөө нөхөр маань ар тийшээ л зүтгээд байдаг. Хоёр вагон өнгөрөхөд үнэхээр ортой, тасалгаатай вагонд ирлээ. Хаалгагүй тасалгаатай, гурван давхар модон ортой, орон дээр нь нимгэн гудас хаячихсан, дэр хөнжилтэй юм. Уул нь газарч маань энд билет авсан юм байж. Зохицуулагч нь хатуу хяналттай, нарийн бүртгэл данстай вагонд иржээ. Бид хоёрын орыг хэнд ч өгсөнгүй хоосон байна. Билетийг хурааж аваад ор эзэмших карт олгох юм. Сүүлд тэр картыг хурааж авч зузаан дэвтэртээ номероор нь хийгээд билетийг буцааж олгодог нарийн дэгтэй аж. 
Шөнө орой болсон тул бид хоёр унтахаар хэвтлээ. Хүмүүс ч бараг орондоо орчихож. Сайхан зүүрмэглэж байтал л эмэгтэй хүний дуу хадлаа. Зэргэлдээх тасаглааны бололтой нэг залуу эмэгтэй гар утсаараа ярьж байснаа, чанга чанга дуугараад хэрэлдэж эхэллээ. Цаад хүнтэйгээ, орилоод л хэрэлдээд байх юм. Бүх хүмүүсийн нойр хулжив бололтой. Зарим нь нөгөө хүүхэн рүү юм хэлж л байх юм. Ер тоосон янз алга. Хориод минут хэрэлдлээ. Юу болж байгааг газарчаасаа асуухад "Энэ хүүхэдтэй хүүхэн нөхрөөсөө салаад гэрээдээ явж байгаа юм байна. Нөхөр нь эвлэрье, эргээд ир гэхээр энэ хүүхэн чи тэгвэл ээжийгээ миний нүдэнд харагдахгүй газар хөөж явуул гээд байх юм. Зохицож болохгүй байна" гэлээ. Зохицуулагч янз бүрээр үзэж байж хүүхнийг номхотгосноор дахин зүүрмэглэлээ. Нэг  мэдсэн чинь хүүхэд часхийж орилоод сэрээчихлээ. Нөгөө хүүхний хүүхэд шээх гэсэн бололтой юм. Бас л арваад минут орилж, алга тас няс хийж байж намжлаа.Тэгтэл ч үүр цайлаа. Нүдээ нухалсан бид "Вагон ресторан"-ыг хайж эхлэх нь тэр. Тэгсэн чинь рестораны сандал ширээн дээгүүр дүүрэн хүн унтаж байна. Зарим нь гуталтай хөлөө хоолны ширээн дээр тавьчихаж. Нойрмог үйлчлэгчээс нь хоол цай байна уу гэсэн чинь "Шингэн будаа байна" гэнэ. Усанд чанасан, ямар ч амтгүй будаагаар өглөөний зоог барилаа. 

Зосын голын эрэг дээр 
Шинэ өглөө эхэллээ. Замын хоёр талаар байсхийгээд л том хот үргэлжилнэ. Эсвэл битүү ногоон ой, гишгэх газаргүй болтол нь хагалсан тариан талбай, хөдөөгийнхний суурьшсан жижиг шавар байшин, хэрмэн хашаа үргэлжилнэ. Газарч маань "Бид Хятадын дорно зүгийн Шартэнгисийн эргийн хотуудаар явж байна" гэх. Шэнь Чан гэж далайн том боомт хот байна. 10-20 км зайтай газар тэнгисийн эрэг байгаа гэнэ. Хоёр гуравхан км-ийн нөгөө алдартай Шэнь Чанын халуун рашаан байгаа аж. Бүх төрлийн өвчнийг анагаадаг, хол ойрын улс орнуудаас хүртэл хүмүүс очиж амардаг энэ алдартай рашааныг зорьсон хүмүүс их байдаг гэнэ. 
Энэ хотын захдуухан, хэсэг газрын жижиг байшин хашааг нураан, трактороор түрж, том машинуудад ачиж байх юм. Газарч маань над тариачны газрыг худалдаж авах тухай ярьж байна. Газар үнэтэй болсон гэнэ. Улс ч юм уу, хувийн пүүс компаниуд тариачны газрыг гэрээгээр худалдаж авч өгөлцдөг байж. Тэгсэн чинь будлиан их гарах болсон гэнэ. Газраа чөлөөлүүлээд барилгаа барьчихсан пүүс компаниуд сүүлд нь унжиж тариачдыг хохироох явдал их гардаг болсноос одоо газрынхаа үнийг урьдчилж авдаг болсон гэнэ. Улс ч адилхан, хувийн пүүс компаниуд ч адилхан газрынх нь мөнгийг бэлэн төлөөд барилга объектоо барьдаг болсон ажээ. Хятадад эдийн засгийн эргэлтэд хамгийн их орсон зүйл бол газар гэнэ. 
Бид оройхон хэрд Хятадын алс дорнодын том хот Фушинд хүрч ирлээ. Нүүрс, хар төмөрлөгийн болон бусад томоохон үйлдвэрүүдээрээ дэлхийд нэрд гарсан энэ хот бол Ляонин мужийн төв, үүнд Монголжин зэрэг хэд хэдэн хошуу хамаарагддаг юм байна. Фушин хотын зүүн дүүрэг нь тэр аяараа Монголжин хошууных энд "Фушин хотын монгол дунд сургууль" гэж таван давхар том сургууль байна. Уугуул нутгийн монголчууд цөөн тоотой байвч монгол хэлээ бараг мартаж. Арван үгийн долоо нь хятад байх жишээтэй. Энд би А.Өлзийбаярын хоёр бага эгч 85 настай Дүүрэгч, 81 настай Бо-Ши нартай уулзсан юм. Хоёулаа монгол хэлээр бараг нэвтрэлцэхгүй болсон байна. Дүүрэгч эмээгийнх хоёр давхар тохилог сууцанд амьдардаг хүүхэд нь хувийн гоё тэрэгтэй, дажгүй амьдардаг юм байна. Бид Монголжин хошууны дээр үеийн амьдрал, эднийхэн хэрхэн аж төрж байсан талаар өдөржин ярьж, зураг авч, тааваараа саатлаа. 
Миний очих гэсэн газар хүрээгүй л байлаа. Тэр бол Монголжин хошууны Зосын сумын төв дэх "Долоон гэр" буюу А.Өлзийбаярын жинхэнэ өсч төрсөн гудамж юм. Бид эндээс "Долоон гэр"-т гал голомтоо сахиж үлдээд байгаа бага эгч Бо-Ши-тэй хамт Дүүрэгч эмээгийн хүүхдүүдээр хүргүүлэн "Зосын сум" орсон юм. 50 метр хэртэй өргөн цэлэлзэж байдаг Зосын гол нь ширгээд, манай Сэлбэ шиг болж. Хөвөөн дээр нь үргэлжилсэн "Долоон гэр" буюу баахан шавар хэрэм, жижигхэн шавар байшингууд. Эдгээр гудамжны дунд хэрд үүдэн дээрээ илжиг луус уяагүй ганцхан хашаа байгаа нь Бо-Ши эмээгийнх. Хүү Хан Шуй Чуан, бэр Фон Ми болон ач зээ нарынхаа хамт амьдардаг юм байна. Эндхийн шавар байшингууд харахад сүр муутай ч дотроо тохилог сайхан юм. А.Өлзийбаярын үндсэн гол голомт энэ л үлдэж дээ. Том жижиг хоёр өрөө, дундаа гал тогоотой. Галын өрөөнөөсөө халдаг, уурын халаагууртай. Айл болгоных нь том өрөөний дунд бэсрэгхэн радиатор зоосон. Тэр нь өвөл сайн халдаг гэнэ. Хулс, цоор голдуухан маш жижиг түлшээр сайн халаадаг халаагууртай юм. Хотынхоо айл болгоныг ийм халаагууртай болгох сон гэж бодож явлаа. 
Би-Ши эмээ биднийг ач хүүгийндээ урилаа. Тракторчин Хан Шоу Хуй гэж хорин хэдэн настай залуу байна. Жилийн өмнө Чи Фантай гэрлэжээ. Өрх тусгаарлаж тохилог хашаа байшинтай болгосон байна. Гэр дотроо бараг бүх айлын заншил ёсоор урт модон наар (ор)-тай. Телевизор, хөргөгч, хөгжим, бүх зүйл байна. Хашаанд нь хувийн машин, трактор нь ч байна. 
Энд миний уулзсан, монголоор чөлөөтэй нэвтрэлцсэн хүн бол ахмад багш Лийдэнжав юм. Эндхийн сургуулиудад олон жил багшлаад тэтгэвэртээ гарчээ. Тэрээр 
-Монгол хэл мэддэг ахмад үеийнхэн ч бараг алга болж байна даа. Биднээр л дуусгавар болох байх. Тун цөөхөн хүн үлдсэн. Хойч үеийнхэн маань хятад хэлтэй, хятад бичигтэй, их үндэстний соёлтой, ард түмэн л болж үлдэх юм байна. Амьдрал ерөнхийдөө зүгээр. Хөдөөд ажилладаг залуус ховор болсон. Бид мэт нь л хэдэн ногоо услаж, амьжиргаагаа залгуулах юм шив дээ гэж ярилаа. Лийдэнжав сард 1600 юанийн тэтгэвэр авдаг гэнэ. Манайхаар бол 250-260 мянган төгрөг юм уу даа. Жилийн хэрэгцээний ногоогоо тариалаад авчихдаг, бас илүү гаргаад худалдчихдаг гэнэ. Цөөн хэдэн гахай тахиатай, манайхан шиг өвлийн үүц гэж малаа унагаад байдаггүй гэнэ. Айл болгон илжиг луустай. Ойр зуурын ачлаганд түүн шиг сайн унаа байхгүй гэнэ. Ийм нэг ард түмний дунд хэдэн цаг саатлаа. 
Энэ нутагт одоогоос хэдэн арван жилийн өмнө Монголжийн хааны сүрэг малладаг монгол цустай, монгол хэлтэй, монгол соёлтой, монгол шашин мөргөлтэй хэсэг бүлэг үндэстэн амьдардаг байж. Түүнийг Монголжин хошуу гэж албан ёсны хэл, бичиг нь монголоор явдаг байсан санж. Монголжин хошуу их Хятадын нэгэн мужид багтаж, цагийн сааталд их Хятадад уусан алга болжээ. Одоо тэнд бүх зүйл хятад хэлээр, хятад бичгээр явж байна. Фу-Шинь хотын зүүн захын зарим барилгын үүдэн дээр ор нэр төдий монгол хаяг л үлдэж. Тэгэхдээ хуучин бичгээр бичсэн монгол хаяг нь нүдэнд нь үзэгдэх төдий жижиг, хятад хаяг нь асар томоор дурайж харагдах юм. Жижиг үндэстэн том улс гүрэнд уусан шингэхийн тод илрэл энэ буюу. 
Фу Шинь хотыг би газрын зураг дээр үзлээ. Зүүн талдаа БНАСАУ, өмнө талдаа Хятадын Шар тэнгис, хойт талдаа ӨМӨЗО-ы Жирэм аймагтай хиллэж тун ойрхон оршдог юм байна. Монгол туургатны их бичгийн хүн, нэрт зохиолч Ванчинбалын Инжиннаш нарын суу билэгтнүүдийг төрүүлж гаргасан, үлгэрийн гэмээр энэ сайхан нутагт сэтгэл гэгэлзэн буцаж билээ. 
Г.Жамъян (МУСГЗ). 
БНХАУ. ӨМӨЗО Хөх хот 

