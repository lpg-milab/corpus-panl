Би их даврамтгай хүн

Ази тивийн аварга шалгаруулах сонирхогчдын боксын 24 дэх удаагийн тэмцээнд манай улсын тамирчид 10 жинд хүч үзэж гурван алт, хоёр мөнгөн медаль хүртсэн амжилтаар багаараа хоёрдугаар байрт орсон.
Ийм амжилт гаргахад ачааны хүндийг үүрэлцсэн Монгол Улсын гавьяат дасгалжуулагч, Үндэсний шигшээ багийн ахлах дасгалжуулагч, академич Д.Бандитай хөөрөлдлөө. -Азийн аваргын тэмцээн сайхан болж өндөрлөхөд таны оруулсан хувь нэмэр их байлаа. Гавьяатын сэтгэгдэл уншигчдад маань сонин байх нь мэдээж. -Миний таньдаг олон дасгалжуулагч, шүүгчид энэ тэмцээнд ирсэн. Тэд бүгд л зохион байгуулалт маш сайн боллоо гэж эрхий хуруугаа гозойлгож байна. Манай шигшээ багаас хүнд жингийн Энхтайван маань матаас орж хасагдсаныг эс тооцвол 10 жинд хүч үзлээ. Тамирчид маань улсынхаа нэр төрийг өргөж үнэхээр сайхан тэмцэлдлээ. Гурвалсан алт, хос мөнгө авсан. Гэхдээ л... би их даврамтгай хүн ш дээ. Энхтайван маань 36-тай гээд хасагдаагүй бол ч... Мөнх-Эр-дэ-нийгээ, Зоригоогоо медаль авчихаасай гэж их л бодож байсан даа./санаа алдав/ -У.Мөнх-Эрдэнэд хүмүүс нэлээд найдлага тавьж байсан. Дасгалжуулагчийн хувьд та ямар бодолтой байна? -Мөнх-Эрдэнэ маань маш их жин хасдаг болсон. Саяын тэмцээнд гэхэд 7-8 кг хассан. Химийн цомд гурав, Гранприд дөрөв ялж алтан медалиудыг нь авчирсан. Ойр ойрхон болсон тэмцээнүүдэд оролцоод сэргэлтийн бэлтгэл дутсан байхыг үгүйсгэхгүй. Мөнх-Эрдэнийг маань Монголын ард түмэн их хүндэтгэж явдаг юм байна гэдгийг сая мэдэж авлаа. Ганцхан жишээ дурдахад л түүнийг ялагдангуут л пиг дүүрэн хүнтэй байсан Бөхийн өргөө хоосроод явчихсан. Тэр үнэхээр олон шүтэн бишрэгчтэй тамирчин юм. -69 кг-д мөнгө авсан М.Нандин-Эрдэнийг тэмцээнээс арваадхан хоногийн өмнө бэлтгэлд оруулсан гэлүү? -Уг нь энэ жинд Чулуунтөмөр оролцох байсан ч гарын хүнд бэртлийн улмаас орох боломжгүй болж, "Алдар" нийгэмлэгийн тамирчин М.Нандин-Эрдэнийг оруулах болсон. Нандин-Эрдэнэ маань үнэхээр гайхалтай тулаануудыг хийж, багш нарынхаа тактикаас илүү тоглолт хийсэн. Алтын төлөө үзэж байхдаа мөр нь эвгүй болоод, би тамирчнаа хайрлаад цааш тоглуулахыг хүсээгүй. Ганц гартай хүн хоёр гартай хүнтэй тоглоно гэдэг хэн ч бодсон хүч тэнцвэргүй тулаан болох байсан. Залуу хүний ирээдүйг тэгж баллаж болохгүй. -Манайхан Азийн аваргаас дээд тал нь хэдэн алт авч байсан бол? -Бомбейгоос Батбилэг, Отгонбаяр хоёр, Бээжингээс Баярсайхан, Энхбат хоёр хос алтан медаль хүртэж байсан. 1995 онд Узбекстаны Ташкент хотод болсон тэмцээнээс Т.Үйтүмэн алт, Батбилэг хүрэл медаль авчирснаас хойш аварга авалгүй 12 жил болоод байсныг залуу тамирчид маань эвдлээ. -Айдгаа ардаа хийгээд авлаа. Одоо нэг хэсэг амсхийх байх. Тамирчдаа яаж амраах вэ? -Их ч хөдөлмөрлөлөө. Эднийгээ гурав хоног гэрт нь амраагаад, "Эрдэнэт" үйлдвэрийн "Сэлэнгэ" амралтын газар руу аваад явна даа. Тэнд нэг сар орчим амрахын хажуугаар бэлтгэлийг нь хийлгэнэ. -Тив, дэлхийн аварга болоход Засгийн газраас олгодог мөнгөн шагнал хэвээрээ билүү? -Уг нь тивийн аварга болсон тамирчдад 12 сая төгрөг олгох Засгийн газрын 208 дугаар тогтоол гэж байсан. Харамсалтай нь, одоо хүчингүй болчихсон. Ийм сайхан амжилт гаргасан тамирчдаа улс маань шагнаасай гэж бодож сууна. -Манай тамирчдыг Бээжингийн олимпоос наана ойрын хугацаанд ямар том тэмцээнүүд хүлээж байна? -БНХАУ-ын Шинжааны Үрүмчи хотод ирэх наймдугаар сарын 8-нд А зэрэглэлийн тэмцээн болно. АНУ-ын Чикаго хотноо энэ оны аравдугаар сарын 16-наас арваннэгдүгээр сарын 1-нийг дуустал болох ДАШТ гээд хэд хэдэн том тэмцээнд эднийгээ аваад очно доо. 
Л.Батцэнгэл