Зам ачааллаа даахгүй болов уу, эсвэл...

Чих дүлийртэл машиныхаа дуут дохиог хангинуулах жолооч, уурлаж бухимдаж яарсан, тэвдэж сандарсан хүмүүсийн дүр төрхийг хотын гудамжны хаанаас бол хаанаас өдөр бүр харж болно. Бусад улс оронд хүмүүсийн амгалан тайван байдлыг алдагдуулахгүй гэдэг үүднээс машины дуут дохиог чанга дуугаргахыг хориглодог юм гэсэн.
Ийм тохиолдолд бүр торгох ч арга хэмжээ авдаг юм билээ. Өнөөдөр Монголд авто ослоос хүний амь нас эд хөрөнгө сүйдэх нь хэвийн үзэгдэл мэт ойлгогдох болсон. Авто ослын улмаас нэг өдрийн дотор 10 гаруй хүн талийгаач болж үүн дээр нэмж өдий төдий хүн тахир дутуу зэрэмдэг болж байна. Өдөр ирэх бүр хотын шүдний өвчин болоод буй энэ асуудалд анхаарлаа хандуулах байгууллага бол Замын цагдаагийн газар. Замын цагдаагийн газрын үндсэн үүрэг бол хөдөлгөөнийг зөв зохион байгуулах, аваар осолд олон нийтийг хүргэхгүй байх. 1990-ээд оноос хойш автомашинжих үзэгдэл маш хурдацтай хөгжиж тээврийн хэрэгслийн тоо 2,5 дахин нэмэгдсэн. Ийнхүү автомашин хүн болгоны хэрэгцээ болж тоо нь ихэссэн атал хөдөлгөөнийг зохион байгуулах ажил, техник хэрэгсэл, байгууллагын зохион байгуулалт хуучин хэвээрээ хоцрогдож үлдсэн талаар олон хүн саналаа хэлдэг. Замын голд эрээн мод барьсан цагдаа зогссоноор хөдөлгөөнийг хяналтад бүрэн авч чадахгүй юм. Манайхан мэргэлж, төлөглөж үздэг шиг гадна үзэмжнээс харж байгаад зөвхөн өөрт зогсоохыг санагдсан машинд шүгэл тасхийлгэдэг. Засгийн газрын дугаартай жип голцуу машиныг бол тэр болгон зогсоогоод байдаггүй учраас архи үнэртүүлсэн байхад ч гэмгүй гэдгийг жолооч нар андахгүй болчихсон. Харин ажил албаа амжуулж яваа жирийн иргэдийн цаг завыг барж бичиг баримттай яваа эсэхийг шалгадаг. Үнэн хэрэгтээ замын хөдөлгөөнд зүй зохистой оролцох нь жолоочийн эн тэргүүний үүрэг болохоос биш бичиг баримт бол дараачийн асуудал. Манай улсад замын хөдөлгөөн түүний зүй тогтол аюулгүй байдлыг хангах асуудлыг шинжилж судалдаг эрдэм шинжилгээний байгууллага, замын хөдөлгөөнийг зохион байгуулах алба, мэргэжлийн боловсон хүчин ерөөс байдаггүйгээс олон сөрөг үр дагавар гарч байна. Цагдаа нь арван жилийн боловсролтой, офицер нь хуулийн дээд сургууль төгссөн. Гэтэл хөдөлгөөн зохион байгуулах алба бол инженерийн хийх ажил. Сонин хэвлэл, телевизээр холбогдох албаны хүмүүс мэдээлэл хийхдээ "Зам ачааллаа даахгүй болсон" гэж ард түмний амыг тагладаг. Үнэн хэрэгтээ зам ачааллаа даахгүй болсон бус замын хөдөлгөөнийг зохион байгуулалтгүйгээс замын бөглөрөл, түгжрэл гарч байгааг тэр болгон хүмүүс анзаардаггүй. Зам ачааллаа даахгүй боллоо гэхэд энэ нь хэний хариуцлагагүйгээс вэ. Хариуцсан ажилтнууд нь ажлаа хийдэггүйгээс ийм байдалд хүрч байгаа бус уу. Хөдөлгөөний аюулгүй байдлыг хангах ажил судалгаа муутай явж ирсний тод жишээ бусад орны туршлагыг өнгөцхөн хуулбарладагт бий. Ямар сайндаа л гэрэл дохио тавьдаг юм байна, замыг цагаан хараар өнгө алаглуулж буддаг гэх мэтийг автоматаар дууриаж ирснээс замын хөдөлгөөний тухай нарийн төлөвлөлтийг сайтар судалсангүй. Энэ талаар ганц жишээ дурдъя. Саяхан Замын цагдаагийн газрын нэгэн дарга ОХУ явж ирэхдээ нэг чигийн хөдөлгөөн байдаг гэдгийг дуулаад Монголдоо хэрэгжүүлжээ. Бусдын туршлагыг автоматаар хуулбарлаж ирснийхээ дагуу 32-ын тойрог, 100 айл, Дэнжийн мянгыг нэг чигийн хөдөлгөөнд оруулав. Ном дүрмээрээ бол нэг чигийн хөдөлгөөнд ороход зэрэгцээ гудамжны хоорондын зай 350 м-ээс бага тохиолдолд үүнийг хэрэгжүүлдэг аж. Гэтэл дээрх тойргуудыг нэг чигийн хөдөлгөөнд оруулснаар хэн нэгэн гэртээ харихын тулд хэдэн арван км газрыг тойрч цаг заваа барахын зэрэгцээ шатахуун тос гээд үргүй хоосон баахан зардал гаргахад хүрсэн. Түүнээс өнөө хүсээд байсан замын түгжрэл, бөглөрөл нь арилсангүй. Нэгэнт ул суурьтай судалж шийдвэрлэсэн асуудал биш болохоор тун удалгүй энэ шийдвэр эргээд цуцлагдав. Анх нэг чигийн хөдөлгөөнд оруулах үеэр замын дагуух автобусны буудал ТҮЦ, үйлчилгээ эрхэлж байсан иргэдийн амьжиргаа татан буугдаж асар их алдагдалд орсон талаар тухайн үед гомдол гарч байсан. Тэгвэл өнөөдөр энэ хохирлыг хэн хариуцах вэ гэдэг асуудал сөхөгдөж гарах нь мэдээж. Нэг чигийн хөдөлгөөнд оруулах саналыг гаргасан Замын цагдаагийн газар хариуцах уу. Нэгэнт замын хөдөлгөөний хяналтыг буруу зохион байгуулж байгаагаас авто ослын тоо нэмэгдэнэ үү гэхээс буурахгүй нь лавтай. Авто ослын үед хоёр тал хоорондоо зохицож шийдвэрлэж болно гэсэн замын хөдөлгөөний дүрэм саяхнаас хэрэгжиж эхэлсэн. Тиймээс хоорондоо зохицсон тохиолдолд энэ нь замын цагдаагийн бүртгэлд орохгүй гэсэн үг. Үүн дээр замын цагдаагийн зарим нэг байцаагч нар ажлаа муу хийж байна гэж загнуулахгүйн үүднээс гарсан ослыг бүртгэлд оруулахгүй "хармаалдаг" гэнэ. Ингэж "хармаалдаг" учир нь дээрээс дарга нар дүүргийнхэнд танай нутаг дэвсгэрт аваар осол их гарч байна гэж дарамталдгаас тэр гэнэ. Хэдийгээр замын хөдөлгөөнд саад болж зогсохыг хориглосон тэмдэгтэй газар зогссон машиныг ачих нь зүйтэй ч энэ ажлыг хувийн компани гүйцэтгэж буй нь харамсалтай. Торгуулийн мөнгө хувь хүний халаасанд биш Замын цагдаагийн газарт орж автомашины зогсоол талбай гаргах, явган хүний гарц гарам гаргах, уулзвар замын нөхцөлийг сайжруулах, техник хэрэгсэл тавих зэрэг нэн даруй шаардлагатай зүйлд зарцуулагдвал хэрэгтэйсэн. Тендер зарлалгүйгээр хувийн компаниудад ачих эрхийг олгосон нь ямар нэгэн эрх мэдэлтний хувийн эрх ашгийн сонирхол байгааг харуулж байгаа юм. Өнөөдөр зам тээврийн ослоос нийгэмд учирч буй хохирлын хэмжээ нийгэмд түгшүүрийн харанга дэлдэхүйц хэмжээнд хүрчихээд байхад хэн нэгэн албан тушаалаа хадгалж үлдэхийн тулд нөхцөл байдал сайн байгаа мэтээр ойлгуулж байгаа нь манайхаас өөр хаана ч байхгүй ялзрал биз ээ. Зарим нэг албан тушаалтан авто ослын тоо буурч байгаа мэтээр олон нийтэд мэдээлсэн нь бий. Үнэн хэрэгтээ авто ослын улмаас амиа алдаж, гэмтэж бэртэж буй хүний тоо дайны талбараас ирэх мэдээнээс дутахааргүй аймшигтай их байгаа. Нэгэнт Замын цагдаагийн ерөнхий газраас байдал сайн байгаа мэтээр ойлгуулдаг учраас улсаас төсөв мөнгө хангалттай хуваарилдаггүй бололтой. Өнөөдөр үнэн бодитой мэдээлэл олон нийтэд хүргэж байж энэ салбарт хөрөнгө оруулалт хийж онцгой хүнд байдлаас гарахгүй бол цаашид Замын цагдаагийн газар оршин тогтнох эсэх яригдах хэмжээнд хүрэхгүй гэх баталгаа алга. 
Б.Долзодмаа

