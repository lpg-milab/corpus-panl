Би эндээс явахгүй

Хатгал тосгоныхон жижигхээн хүсэлт бичиж дор нь баахан гарын үсэг зураад сүүлийн хэдэн сар тэндхийн "харьяат" болоод байгаа эвэнк эрдээ өгөөд нийслэл рүү явуулжээ. 
Түүний визний хугацаагаа сунгах болсон учир тус болох гэсэн хэрэг. Хүсэлтийг сонирхвол "... Түүний амьдралд тустай санаанууд, туршлагатай ажлууд манай тосгоны хөгжилд ихээхэн тус нэмэр оруулах учир бид түүнийг алдахыг хүсэхгүй байна. Тэрээр аль хэдийнэ өчүүхэн хувийн орлогоосоо нийгмийн болон экологийн шаардлагад зарцуулаад эхэлсэн байгаа учир бид түүнийг үнэхээр алдмааргүй байна" гэжээ. Ямар хүн хаанаас ирээд Хатгалынханд ингэтлээ таалагдсан юм бол. Нийслэлд ирсэн болохоор цаг болзон уулзах санал тавилаа. Индиан хүнийг санагдуулам төрхтэй 60 гаруй настай тэрбээр Михайл Грей Вольф Груев хэмээн өөрийгөө танилцууллаа. Grey wolf буюу саарал чоно гэсэн овогтой гэсэн. Хотод ирээд өдрийн дотор л визээ сунгуулна гэж бодсон бололтой байшин барьж байсан тэр хувцастайгаа сандруухан ирсэн бололтой. Өөрөө хийсэн бололтой хэлхгэр илгэн өмд, өөрийнхөө урласан гуталтайгаа одоо Улаанбаатарын гудамжаар алхаж яваа. Ноосон цамц дээр зузаан хантааз өмссөн нь Хатгалд сэрүүхэн байгааг илтгэнэ. Бүсэлхий хүрэм урт буурал гэзгээ сүлжсэн энэ хижээл эрийг хаанаас нь ч харсан хаа нэг кинон дээр гардаг Америкийн уугуул индиан эр санагдаад байсан. Урт замын эхэн Груев гуайн уг гарал орос. 1940 онд Сибирьт төрсөн. Өөрөөр хэлбэл, Сибирийн цаатны удам угсааг залгамжлах хүн юм. Эх орны дайны үед тэдний гэр бүл улаан армийг дагасаар Польш, Чехословакт очиж, Германд суурьшсан байна. Зүүн Германд уул уурхайн чиглэлээр суралцаж байхад нь ээж нь ор сураггүй алга болж, өнчин хоцорчээ. Хүү оюутны ширээнд хамт сурч байсан вьетнам бүсгүйд сэтгэл алдарч, хайр сэтгэлтэй болов. Бүсгүй сургуулиа төгсөөд нутаг буцсан ч сүйт хархүүд араас нь явах боломж гарсангүй. Үүнийг тухайн үеийн хаалттай нийгэмтэй холбон тайлбарлаж байсан. Дараа нь яаж ийж байгаад баруун Герман руу гарсан ч тун удалгүй түүнд золгүй мэдээ ирсэн юм. Дайны үеэр сэтгэлтэй бүсгүйнх нь амьдарч байсан байшин бөмбөгдөлтөд өртөн гэр бүлээрээ эндсэн мэдээ түүнийг "тэнүүлчний" амьдралд оруулсан гэж болохоор байлаа. Груев гуай улс улсаар хэрэн аялж эхэллээ. Өдгөө тэрээр дэлхийн 25 оронд аялсан байна. Нэг хэсэг усан онгоцон дээр ажиллаж байсан ч хүнд бэртэл аван гэртээ нэлээн удаан хэвтсэн юм байх. Энэ үеэрээ зураг зурж, өөрөө реклам дизайны зураг хийдэг болов. Хожим Америкт индианчуудтай хамт байх үедээ Навахо омгийн зураг урлалд суралцаж, нэлээд бүтээл туурвижээ. Тэр үед нэгэн найз нь "Чи өөрөө цаатан угсааных байж хүний юм зураад байх юм. Өөрийнхөө урлагийг сэргээж, тэр талын бүтээл хийгээч" гэж зөвлөснөөс яг өөрийн ялгарах өнгө төрхөө олсон гэдэг. Түүний цаатны соёл, зураг урлалыг харуулсан бүтээлүүд Америкт патентлагдаж, дэлхийд данстай болсон нь энэ. Сибириэс Хөвсгөлд Груев гуай Сибирьт очиж тэндхийн цаатнууддаа тусалж дэмжих санаачилга гаргаж. Сэтгэл шулуудаж, ажлаа эхэлсэн ч Орос орон хэтэрхий хүнд сурталтай байж. Дааж давшгүй мөнгө нэхэж, татварын дороос босохооргүй болтол дарж. Ингээд хэдэн жилийн дараа орхихоос өөр аргагүйд хүрсэн гэсэн. Түүний дараа Монголын цаатнууд түүний сэтгэлийг татаж эхэлжээ. Монгол харьцангуй ардчилал хөгжсөн орон. Ажил бүтэх магадлал өндөр байсан учир хүлгийн жолоогоо наашаа эргүүлжээ. Ингээд оны өмнөхөн гурван чингэлэг ачаагаа нааш нь илгээж, өөрөө нэгдүгээр сард ирсэн байна. Харин түүний чингэлгийг уулын тагтад цаатнууд дээр аваачаад өгөх унаа тэрэг ч олдсонгүй болохоор ойрыг нь бодож Хатгалд буужээ. Зорилго нь Хойд Азийн уугуул иргэдийн соёл, боловсролын төв байгуулан, цаатан иргэдэд төрөл бүрийн сургалт явуулж, тэдний соёл, зан заншил, уламжлалыг сэргээх. Нутагтаа байхдаа машин, тоног төхөөрөмж, сургалтын материал цуглуулж эхэлсэн нь тийнхүү гурван чингэлэг болсон байна. Түүний хэлснээр Монголын цаатнууд Сибирийн эвэнк (цаатнууд)-үүдээс өөр гаралтай. Хөвсгөлийн цаатнууд түрэг гаралтай болохоор үг хэллэг, зан заншил нь ч өөр байлаа. Одоо Груев гуай банз дүнз худалдан авч, байшингаа эхэлжээ. Эхлээд өөрийн ажлын байр болгон гэр хэлбэрийн модон сууц барьж байгаа гэсэн. Хойтон жилээс Соёлын төвөө барих юм. Тэр үеэр л өнөө сургалтууд нь эхэлнэ. Энэ миний ясаа тавих нутаг "Та гэр бүлтэй юу" гэхэд Груев гуай "Гэр бүл гээд яриад байх юм байхгүй ээ. Хүний амьдрал тойрог хэлбэртэй явдаг. Енисей мөрний эрэгт төрсөн хүү явж явж анх төрсөн газартаа эргэн ирж байна. Мөхөх, дуусах газартаа эргэн ирж байна. Ясаа тавих газраа ирсэн. Би эндээс явахгүй" хэмээлээ. Үнэхээр тэрбээр паспортынхоо завсар гэрээслэлээ бичээд хадгалдаг гэнэ лээ. Бие муутай болохоор ямар нэг эрсдэл гарвал... хэмээн тооцсон биз. Гэрээслэлдээ "нас барсны дараа нутагт минь битгий аваачаарай. Хууль дүрэмд харшлахгүй бол энэ тайгад миний чандрыг цацаарай. Зурагнуудыг охинд маань өгөх юм" гэх зэргээр бичсэн байдаг гэнэ. Охин гэснээс Буриадад ажиллаж байхдаа тэндхийн бүсгүйтэй гэр бүл болж, охинтой болжээ. Хожим тэд тус тусдаа амьдрах болсон ч сэтгэлийн гэрэл болсон охиноо бэтгэртлээ санадаг гэнэ лээ. Хатгалд ирээд Груев гуай шинэ гэр бүлтэй болжээ. Тэндхийн ядруухан амьдралтай өвөө, ач хоёр гэр бүлийн гишүүд нь. Хэл ус мэдэхгүй ч тэд бие биеэ ядах юмгүй ойлголцдог. 82-той өвөөг эвэнк эр өөрийн өвөө шигээ хүндэлж, өвгөн түүнийг хүү шигээ бөөцийлнө. "Би худлаа хөөрөгдөөд өвөө гээд байгаа юм биш ээ. Намайг яг хүү шигээ бодож, тусалдаг. Ямар нэгэн худлаа хуурмаг харьцаа бидний дунд байхгүй. Тийм өндөр настай гэхэд хачин ажилсаг. Барилгын ажилд ханцуй шамлаад л орчихдог. Залуучуудаас ч дээр. Магадгүй, өвөө залуу байхдаа над шиг хүн байсан байх. Би хөгшрөөд өвөө шигээ болох байх. Би гэр бүлийнхээ хоол унд, хэрэгцээг зохицуулдаг. Тэд надад сэтгэл зүрхээрээ хань болдог. Бид хэл мэдэхгүй байж бие биенээ ингэж сайн ойлгоод байгаа нь үндэс угсаатай маань холбоотой" хэмээлээ. Байшин барилга барихад нутгийнхан түүнд баахан үнэтэй материал шахах гэнэ. Эсвэл чанаргүй бараа өгнө. Тэр бүхний төлөө тэмцэл хийдэг хүн нь өвөө. Та тийм баян хүн үү? Тэр тийм баян хүн юм болов уу. Яагаад бүх материалыг өөрөөсөө гаргаж, хүмүүст зориулсан үйлчилгээ хийх гээд байна вэ гэсэн асуултыг хүн бүр түүнээс асуудаг гэсэн. Үнэндээ хамаг хөрөнгөө тэр гурван чингэлэг сургалтын хэрэгсэл, ачаа бараа болгочихсон хэрэг. Сар бүр Германаас ирдэг группийнхээ мөнгөөр хоол ундаа базааж, байшин барих материал хэрэгсэл худалдаж авдаг байна. "Би герман хүн биш ээ, Германд мэргэжил дээшлүүлж ирсэн Сибирийн цаатан хүн шүү" гэж өөрийгөө танилцуулах Груев гуай ан, амьтдад зориулсан хөшөө босгох хэтийн зорилготой. 120 метр хадан дээр амьтдыг мөнхлөх тэрхүү хөшөө хэрэв босвол Гиннесийн амжилтад ч бүртгэж болох гэнэ. Тэгвэл Хатгалд 10 давхар байшингаас өндөр хөшөө сүндэрлэх нь. Гэхдээ амьтанд зориулсан шүү. Груев гуайн хийдэг өөр нэг ажил нь Хөвсгөл далайн эрэг орчмын хогийг цэвэрлэх. Далайн эрэг дагуу хаясан айлуудын зуухны хэмхэрхий, элдэв гялгар цаас, хог хаягдлыг түүж цэвэрлэхээ хийх л ёстой ажлынхаа нэг гэж үздэг түүнд нутгийнхан ам сайтай байна. Ямартаа л гарын үсэг цуглуулж явуулахав. Ийм л нэг сонин эрхэмтэй уулзлаа. Хөгшин Европоос зугтах шахам ирсэн түүний үг, бүтээл, амьдрал нь сонирхолтой юм. Овгийнхоо нэрний тайлал болсон саарал чонын зурагтай малгай өмсч, үүргэвч үүрсэн түүний чихэнд мөнгөн гархи зүүлттэй. Малгай, үүргэвч, өмд, гутал гээд өмсч байгаа бүхнээ тэр өөрөө урлажээ. Соёлын төвөө барьсан хойноо заах сургалтын нэгэнд нь энэхүү оёдол орох юм гэсэн. Одоо тэрбээр "Хамт олны итгэлцэл" төрийн бус байгууллагын Хатгал дахь төслийн удирдагч хэмээх албыг давхар хаших болжээ. Эднийхтэй холбогдсон түүх нь гэвэл Германд байхдаа харилцаатай байжээ. Интернэтээр харилцдаг, сонирхсон зүйлээ асуудаг байж. Дараа нь нэг л мэдэхэд, "Би Монголд ирчихлээ" гээд утасдаж. Эртнээс биеэ мэдэх тэдний ажил, нөхөрлөлийн түүх ингэж эхэлсэн байна. 
Д.Оюунтуяа
