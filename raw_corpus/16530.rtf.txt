№253 (16530)        
1986 оны аравдугаар сарын 22.
ҮЙЛДВЭРЛЭЛИЙН ШУУРХАЙ УДИРДЛАГА

МАХН-ын XIX их хуралд манай орны хөдөө аж ахуйн салбарын өмнө дэвшүүлсэн зорилтыг амжилттай шийдвэрлэх үндсэн нөхцөлийн нэг бол үйлдвэрлэлийн удирдлагыг улам боловсронгуй, дайчин шуурхай болгож, үр дүнг нь дээшлүүлэх, өөрөөр хэлбэл ажлын хуучирсан арга барилыг түргэн өөрчлөн, шинэ аргаар ажиллах явдад мөн. Намын XIX их хурлын тайлан илтгэлд << . . . удирдан зохион байгуулах ажлын дутагдлаас болж үйлдвэрлэлийг нэмэгдүүлэх, үр ашгийг нь дээшлүүлэх, хүн амын үйлчилгээг сайжруулах их нөөц бололцоо алдаж байгааг шууд хэлэх хэрэгтэй >> гэж онцлон тэмдэглэсэн юм. 

Ийм учраас хөдөө аж ахуйн үйлдвэрлэл, үйлчилгээ, хөдөлмөр зохион байгуулалтыг эрс сайжруулах, ганц бололцоог илрүүлэн ашиглах, бүтээгдэхүүний гоо, хэмжээ, чанар, үр ашгийг нэмэгдүүлэхэд чиглэгдсэн шинжлэх ухааны үндэслэлтэй шуурхай удирдлага чухал болж байна. 

Юуны өмнө намын байгууллагын удирдлагын өдөр тутмын үйл ажиллагаа нь нам, засгийн болон өөрийн гаргасан шийдвэрийг хэрэгжүүлэх зохион байгуулалт, улс төр, хүмүүжлийн амьд тодорхой ажил, малчид, тариаланчдыг идэвхжүүлэх, нийгмийн амьдралд өргөнөөр хатан оролцуулахад чиглэх ёстой. Ингэхдээ хамгийн гол гогцоо үндсэн асуудлыг зөв сонгон олж, тал бүрээс нягтлан судалсны үндсэн дээр хэрэгжүүлэх арга хэмжээг иж бүрэн боловсруулж, түүнийг гүйцэтгэхэд нам, улс, олон нийтийн байгууллага, удирдах ажилтан, мэргэжилтэн, хүн бүрийг тодорхой үүрэгтэй оролцуулж, тэдний хүчийг зөв зохион байгуулж чадвал үр дунд хүрдгийг тэргүүний байгууллага, хамт олны туршлага харуулж байна. 

Мал аж ахуй, тариалангийн үйлдвэрлэлийг шуурхай удирдлагаар хангахад тэнд ажиллаж байгаа коммунистуудын нийгмийн идэвх, манлайлах ролийг дээшлүүлэх, зөв хуваарилан байршуулах замаар намын нөлөөг хүчтэй болгох, үзэл суртлын ажилд иж бүрэн хандах, боловсон хүчин, мэргэжилтнийг ажилд дадлагажуулах, хариуцлага, сахилга, санаачилгыг дээшлүүлэх явдал онцгой байранд тавигдаж байна. 

Нөгөө талаар, үйлдвэрлэлийн үндсэн нэгжид ажиллагчидтай тулж ажиллахын оронд асуудлыг дээш, доош дамжуулах, мэдээ судалгаа, тогтоол шийдвэрийн биелэлт, төлөвлөгөө шаардаад дүгнэлт хийж эргэж мэдээлэлгүй өнгөрөх, гүйцэтгэлийг шалгахгүй орхих, шил шилээ харсан олон төлөөлөгч томилох зэрэг удирдлагын хуучирсан арга барилыг өөрчлөх хэрэгтэй байна. 

Хөдөө аж ахуйн үйлдвэрлэлийн ажиллагаанд шат дамжлага олширч цаг алдах, орон тоо нэмэгдэх тэр хэмжээгээр хариуцах үүрэг давхардаж зэрэгцэн ажиллах, эсвэл асуудлыг бие бие рүүгээ түлхэх зэргээр бригад, цогцолбор, хэсэг, хувь хүний ажил хариуцах хариуцлага, сахилга сулрах хандлага гардаг. Иймээс тэдгээрийн гүйцэтгэх үүрэг, хариуцлага, ажлын норм хэмжээг тодорхой болгох замаар удирдлагын давхардсан шат дамжлагыг багасгах, шинжлэх ухааны үндэслэлтэй норматив боловсруулж мөрдөх шаардлагатай байна. 

Мэдээ судалгаа, дороос ирж байгаа мэдээллийг хүлээн авч, дүгнэлт хийгээд удирдлагын арга барилд бүрэн ашиглаж чаддаггүйгээс ноос, хадлан бэлтгэх, ургац хураах зэрэг цаг үеийн ажил тогтсон хугацаандаа тэр бүр биелэхгүй байна. 

Хурал, зөвлөлгөөн бол асуудлыг хамтарч хэлэлцэж шийдвэрлэх, удирдлагад бүх шатны боловсон хүчин, мэргэжилтэн, малчин хөдөлмөрчин олныг өргөн оролцуулах, удирдлагын шийдвэрийг хэрэгжүүлэхэд туслах чухал зүйл мөн. Гэхдээ бригадын өдөрлөг, хөдөлмөрчдийн болон нэгдлийн зөвлөлийн, мөн бусад төрөлжсөн хурал зөвлөлгөөнийг богино хугацаанд чанартай хийж, илүү бичиг цаас, тайлан мэдээг багасгах нь удирдлагыг шуурхай болгоход шууд нөлөөлнө. 

Үйлдвэрлэлийг тууштай эрчимжүүлэхийн зэрэгцээ түүнийг хөтлөн удирдах технологийг улам боловсронГуй болгож, чанд мөрдөх явдал хөдөө аж ахуйн үйлдвэрлэлийн удирдлагын анхаарлын төвд байх ёстой асуудал мөн. 

Мад аж ахуйг эрхлэн хөтлөх системийн үндсэн хэсгийг бүрдүүлж буй хариулга маллагаа, тэжээллэг, арчилгаа, эмчлэн сэргийлэх арга хэмжээ болон хээлтүүлэг, төл бойжуулах зэрэг үйлдвэрлэлийн дамжлага бүр өөрийн гэсэн технологитой бөгөөд тэдгээрийн сахилгын гол хэмжүүр нь юуны өмнө цаг хугацааны шаардлага гэдгийг хатуу баримтлах хэрэгтэй. 

Хөдөө аж ахуйн үйлдвэрлэлийн удирдлагын арга барилыг шинэчлэн өөрчлөх нь ам ажил, шийдвэр гүйцэтгэлийн нэгдлийг хангаж, бүх шатны удирдах ажилтан, мэргэжилтний ажил хэрэгт хандах ухамсар, Санаачилга, чадварыг орчин үеийн өндөр шаардлагын түвшинд хүртэл сайжруулна гэсэн үг юм. 

Энэ ажил нь сахилга бэхжүүлж, дэг журам, хариуцлагыг сайжруулахаас эхэлж сум нэгдэл, бригад, байгууллага, хамт олны гар нийлсэн хамтач ажиллагаа бий болгосон цагт хялбархан хэрэгжинэ. Хурц, түвэгтэй асуудлыг цаг үед нь дэвшүүлэн тавьж шийдвэрлэхээс шантран хойшлуулж хугацаа алдах, санаа амарлингуй байдалд автагдах, хуучирч үеэ өнгөрөөсөн зогсонги байдалтай зууралдах нь удирдлагын дайчин давшингуй чанарыг алдагдуулна гэдгийг ямагт анхаарч ажиллавал зохино. 

Ажлын явц, эцсийн үр дүн, мэдээ судалгаа, тайлан бүртгэл тооцооны үнэн зөв эсэхэд тавих гүйцэтгэлийн хяналт шалгалт бол удирдлагыг шуурхай болгох шалгарсан аргын нэг юм. Сум нэгдэл, бригад, суурьд хийж байгаа шалгалт тооны хувьд цөөнгүй байдаг боловч түүний үр дүн, нөлөөлөх чанар хангалтгүй, ор нэр болгож хэлбэрдэх, тулгамдсан асуудлыг газар дээр нь шийдэж чадахгүй явдал цөөнгүй гардгийг эцэс болгох хэрэгтэй. 

Сүүлийн үед хөдөө аж ахуйн үйлдвэрлэлд нэвтэрч байгаа хөдөлмөр зохион байгуулалтын дэвшилт хэлбэр бригад, хэсгийн систем, бааз цогцолборууд, түүнчлэн аймаг, сум, бригад, хэсгийг холбосон утсан болон радио холбоо, бусад техник хэрэгсэл нь удирдлагыг төвлөрүүлж шуурхай болгох мэдээлэл хүлээн авах, дамжуулахад чухал үүрэг гүйцэтгэж байна. Гагцхүү тэдгээрийн зохион байгуулалт, үйлчилгээний чанарыг сайжруулах хэрэгтэй. 

