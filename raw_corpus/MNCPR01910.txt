Тоосон дундаа тойрон уралдана гэв үү

Энэ оны үндэсний их баяр наадмын хурдан морьдыг олон улсын жишгээр байгууламж тойруулан уралдуулахаар болж буй тухай телевизээр саяхан цухасхан дурдаж мэдээлснийг сонсоод, 
мөн 2007 оны зургадугаар сарын 5-нд улсын их баяр наадмын хурдан морины асуудал хариуцсан салбар хороо, морин спорт уяачдын холбооноос уяачид, морь сонирхогчидтой энэ жилийн улсын их баяр наадмын хурдан морины уралдаан хагас тойруугаар уралдах, шулуун замын турш торон хашаа татаж /барьж/ эргэх үед нь хашаагаа нээх эсвэл хүүхэд, морь хоёрын аль нэгэнд GPS зүүж уралдуулах гэсэн гурван санал хэлэлцүүлж, Засгийн газраас хурдан морины уралдааны дүрэмд өөрчлөлт оруулсны дагуу хагас тойруу замаар уралдуулах болсон тухай болон хурдан морины уралдаанд зориулан 147 сая төгрөг төсөвлөөд байгааг "Өдрийн сонин"-ы №131 /2583/ дугаараас уншаад юусан билээ хэмээн бодож дараахь саналаа тэрлэв. Ном хэвлэлд тэмдэглэснээс үзэхэд XVIII зууны сүүлийн хагасаас эхлэн Богдхан уулын тайлга тахилга-баяр наадмыг Хүй долоон худаг хэмээх нэгэн сайхан тал хөндийд хийдэг байсан түүхэн уламжлалыг сэргээн сүүлийн жилүүдэд үндэсний их баяр наадмын хурдан морьдоо тэрхүү Хүй долоон худагт уралдуулдаг болсныг хурдан морины уралдаан сонирхогч түмэн олон, төр, засгийн удирдах бүрэлдэхүүн, гадаад, дотоодын зочид төлөөлөгчид, аялагчид шандаст хүлгийн эр бяр, хурдан морь унаач бяцхан хөвгүүд охидын эрэмгий дайчин чадвар, авьяас билиг, эцэг эхчүүдийн зориг тэвчээр, уужуу тайван ухаан, мохошгүй чанарыг дор бүрнээ магтан баясаж, тэнүүн талд хараа талибан, сэтгэл хангалуун, амар тайван цэнгэлийн манлайд умбан шумбан наадаж буйг хэн ч харваас юутай сайхан, юутай сонихон, юутай бахархалтай, юутай гайхалтайсан билээ. Улсын их баяр наадамд уралдах нас насны морьдын тоо хэдэн зуу хүрдэг нь тун сайхан байдаг даа. Их насны 800-аад морь уралдана гэж үзээд морь тавих зурхайн өргөнийг 800-900 метрээр тооцож байгаа юм байна. Ийнхүү өргөнтэй зурхайгаас 800-900 морь гарч байгууламж тойрч уралдана гэвэл зул бүрэн задарч морьд цувтал хүүхэд болон моринд тун их халгаатай байх болно. Яагаад гэвэл иртэй бяртай, уралдаж сурсан морь тойруу хэсэгт ямар нэг байдлаар /уургагч мориор зүйрлэн бодов/ нална. Энэ үед хүүхэд мориноос ойчих, морь мориндоо тээглэж бүдрэн унах боломж илүү байх болно. Иймд гараанаас тойрог замд орох хүртэл доод тал нь 5-7 км шулуун замаар давхивал дээрх эрсдэл гарахгүй буюу бага байх болно. Морь эргэсний дараахь эхний хэдэн км-т хүүхэд морио залах биш, мориныхоо аясаар амь дүйн явдаг юм шүү. Хэрвээ гараанаас гармагцаа байгууламж тойрон уралдвал хүүхэд болон моринд тохиолдож болох эрсдэл илүү байхаас гадна цаашдаа цээжинд яваа морьд хоцорч яваа морьдоо хэдэн ч тойргоор гүйцэн урд, хойноо орж давхих учир хэний ямар морь түрүүлж, хоцорч явааг наадамчид ялган танихад ихээхэн түвэгтэй буюу сайн давхиж буй хурдан морьд, уяа сойлго, идэш тэжээлийг нь зөв тохируулаагүйгээс эсвэл унаач хүүхдийн арга барилаас хоцорч буй морины "холимог" уралдаан болох тул орчин цагийн "будлиан" бас нэгээр нэмэгдэх нь дамжиггүй дээ. Хэдэн жилийн өмнө хурдан морьдоо барианы зүг биш, гарааны зүг гаргаж далан тойруулан давхиулж шулуун замд оруулан уралдуулж бас нэг үзсэнсэн. Тэгсгээд үүнээ бас болив оо. Түргэний голд ямар их хүч хөрөнгө зарцуулсан бол. Ямархуу үр дүн гарсныг тооцсон болов уу. Хөрөнгө чинээтэй, ачтай, буянтай, алдар цолт уяачдын санаачилгаар хурдан морины үнэ тэнгэрт хадсаар олон жилийг ардаа орхижээ. Гэтэл эл хугацаанд хурдан морь унаач хүүхдийнхээ амь насны баталгааг хэрхэн сайжруулсан билээ гэдгээ бодож эцэг эхчүүд, уяачид, төр засаг маань хэрхэн ямар шийдэл, үр дүнд хүрснээ эргэн санавал ямар вэ? Морьдын хурдныг гайхан мориороо "гайхуулан" цэнгэн жаргахдаа би хурдан морь унаж байгаа хүүгээ, хүүхдийг төдөн саяар үнэлэн даатгасан шүү, ямар нэг эрсдэл тохиолдлоо гэхэд аль ч оронд очоод эмнүүлэхэд хүрэлцэхүйц мөнгө дөө гэж ярьж хэлж, түүнээ биелүүлж байгаагаа хөөрөлдөх ялдамдаа хүүхдийн төлөө "За" гээд хийцгээдэг болцгооё. Чингэвэл бэл бэнчинтэйгээ харуулахын сацуу нинжин сэтгэлтэй, ёс суртахууны дээдийг өөртөө шингээснээ өөрийн оронд төдийгүй даяаршиж буй ертөнцийн хүмүүст харуулсан сайхан үйлс байх нь тодорхой доо. Баяр наадмын үйл ажиллагааг зохион байгуулан ажиллаж байгаа албан тушаалтан бүр юун түрүүнд хурдан морь унаач хүүхэд нэг бүрийн эрүүл мэнд, амь насыг эрсдлээс хамгаалахад онцгой анхааран эл ажлыг нэгийн нэгдүгээрт тавин ажиллаасай гэсэн "далдхан" мөрөөдөл наадамчин бүрт байдаг шүү. Чингэж чадваас харууслын "хар манан"-гүй цэнгэцгээхийн зэрэгцээ эрүүл монгол хүний тоо нэмэгдэж байх болно. Байгууламж тойрон олон зуун морь нэгэн зэрэг уралдахад тухайн газрын хөрс бараг нэлэнхүйдээ эвдэрч, тоос шороо босч тоосон үүл тодорхой хугацаанд тогтон суунаглах учир морь, хүүхэд хоёр замаа бүрэн сайн харж уралдахад ихээхэн саадтай байх нь дамжиггүй. Энэхүү тоос, тоосонцроос үүссэн хөшгөн харанхуй яг ямар цаг хугацаанд арилахыг миний хувьд хэлж мэдэхгүй ч тухайн насны морь барианд орж "мэндийн босго", "баян ходоод" морь барих талбайд иртэл үргэлжлэн суунаглах нь лавтай болов уу. Иймээс эл байдал нь хүн хийгээд хурдан морины эрүүл мэндэд зайлшгүй сөргөөр нөлөөлнө. Шулуун замаар хичнээн ч морь нэгэн зэрэг давхиад өнгөрөхөд газрын хөрс сэндийлэгдэн эвдэрч шороо босдог ч морьд урагшилж, тоос шороо ард үлдэн хоцрох тул боссон тоос ямагт шингэрч байдаг онцлогтой. Гэтэл тойргоор уралдаж буй морьдоос үүсэж буй тоос шороо улам нэмэгдэж өтгөрөн тунарч тогтох болно гэдгийг эргэцүүлэн нэг бодох нь зүйтэй. Шулуун замаар уралдаж буй морь олон байлаа ч давхиж өнгөрсөн морины мөрөн дээр дараагийн морь тэр бүр гишгэж өнгөрөх нь тийм ч их таарахгүй дээ. Тэгвэл тойрог замд уралдаж буй тохиолдолд морины мөр нэг газарт олон дахин давтагдах нь лавтай тул газрын хөрс гэнэт ихээр эвдэрч сэндийлэгдэх учир тоос шороо ихээр босч агаарын бохирдлыг шулуун замд уралдсан уралдааны үеийнхээс илүү байх агаад тухайн тэр хэсгийн хөрсний эвдрэл дэндүү их байх болно доо. Байгууламж тойруулан хурдан морьдоо давхиулсаар морины уралдааныг бүрэн дүүрэн харуулж чадна гэж нэг нэгнээ хуурч хулхидсанаас очсон газар, буусан бууц, суусан газартаа хог новш үлдээхгүй цэвэр цэмцгэр байх, байлгах ажил хийвээс улс орон маань хөгжин дээшилж буйн нэгэн нотолгоо болноо доо. Хурдан морины уралдааныг "төмөр" хөлөгтнүүд даган давхигчид нь хэн байдаг билээ. Тэдгээр "товарищ"-ийн зүйд эс нийцэх хөөрүү сэтгэлээс үүдэлтэй эл үйл ажиллагааг хянан зогсоож, зохицуулж байх үүрэг, эрх бүхий хүмүүстээ өөдтэйхөн шиг цалин өгөөд ажиллуул л даа. Чингэвээс морь унаач хүүхэд, хурдан морьд, түүний эзэд болон байгаль орчинд тун бага хохирол, сүйтгэл учирнаа даа хөөрхий. Морь уралдуулах тойрог замын хувилбарыг санан сэдэж "ШБОС"-дон хэрэгжүүлэхийг зорьж буй хүмүүсийн маань хэд хичнээн нь хурдан морь унаж, уяж, морь унах, уяхын жаргал, зовлон, сайхан хийгээд хэцүү бэрхийг өөрийн бие, сэтгэлээрээ мэдэрсэн хүмүүс л байдаг байх даа. Морь уралдчих газаргүй юм шиг нэг дор цөөн морь уралдуулдаг гадаадын загварыг үндэсний морины уралдаандаа авч хэрэглэх нь хэр зэрэг зохистой юм бол. Өгөөжтэй гэмээргүй эл загварыг туршин үзэхийн оронд тэдгээр орны хүн ардын хөдөлмөрч, бүтээлч, арвин хямагч, суусан газраа хог новшоо хаяад явдаггүй сайхан чанаруудыг сурталчлан сургаж, цэнгэж наадсан бууриа тусгай хүн хүчээр цэвэрлүүлдэггүй болгох юмсан. Үүнийг тэрлэгч бивээр Булган аймгийн Сайхан сумын уугуул, Улаанбаатарын суугуул нэгээн. Ийнхүү өөрийгөө тодотгосны учир нь адуу малаар баян нутагт, айрагны сайхнаар ундаалж өссөн, бага балчир үедээ нас насны хурдан хүлэг унаж Сайхан болон Могод сумын наадамд олон удаа түрүүлж, айрагдаж байсан хийгээд аавыгаа даган морь уяж байснаа дурсан нэг санасан хэрэг. Үндэсний их баяр наадмын хурдан морины салбар хороо, Монголын морин спорт уяачдын холбоо, Улаанбаатар хотын захирагчийн ажлын алба үндэсний их баяр наадмын хурдан морь уралдах замын дүрэмд хийсэн шинэчлэлийнхээ аль хэсэг нь болж, аль хэсэг нь болохгүй байна гэдгээ шүүн тунгаагаасай хэмээн хүснэм. 
Баатад Д.АВИРМЭД 
