Чингэс хаанд Ц.Төмөрбаатар тоглохоор болжээ

Их Монгол Улс байгуулагдсаны 800 жилийн ойд зориулж уран бүтээлчид дор бүртээ л бүтээл туурвиж байгаа ч Чингэс хааны тухай кино нэлээд сүр дуулиантай бас хэл ам дагуулж буй.
Хэдэн жилийн өмнөөс л хийгдэхээр яригдаж байсан кино хөрөнгө мөнгө нь шийдэгдэхгүй байсаар сүүлдээ Их ойд зориулан япончуудтай хамтран бүтээхээр болсон. Хэдийгээр хамтарсан бүтээл гэж байгаа боловч Японы тал дангаараа мөнгө гаргаж байгаа, манайхан их ойд зориулсан учраас тодорхой хэмжээний хувь орж байгаа хэмээн өгсөн авсан нь тодорхойгүй кино зураг авалт үргэлжилж байгаа. Үүний араас найруулагч Л.Эрдэнэбулган тэргүүтэй хэсэг уран бүтээлчид нэхэж, монголчууд их ойдоо зориулж өөрсдөө кино бүтээх ёстой хэмээн ард түмнээсээ хандив гуйж эхэлсэн. Тус киноны зураг авалт энэ сарын 20-ноос эхлэх гэж байгаатай холбогдуулан ерөнхий менежер, Монгол улсын гавьяат жүжигчин Ц.Түвшинтөгс тэргүүтэй уран бүтээлчид өчигдөр хэвлэлийнхэнд мэдээлэл хийлээ. Энэ киног бүтээхэд нэг тэрбум төгрөг зарцуулах бөгөөд томоохон аж ахуйн нэгж, компаниуд хандив амласан ч яг одоогоор өгчихөж байгаа зүйл байхгүй. Харин ард түмэн бага ч гэсэн сэтгэлээрээ хандивлаж байгаа. Хичнээн хэмжээний мөнгө хуримталсныг одоогоор хэлэх боломжгүй хэмээсэн. Гэхдээ зураг авах шатандаа хүрснээс үзэхэд хандивын сан боломжийн байгааг илтгэнэ. Эхний зураг авалт Хэнтий аймгийн Дэлгэрхаан сумын нутагт болох юм байна. Сорогдогийн Жаргалсайханы зохиолоор хийж буй гурван ангит тус киноны гол дүрүүд хэдийнэ тодорсон байна. Тухайлбал, Чингэс хаанд төрийн соёрхолт жүжигчин Ц.Төмөрбаатар, Жамухад ардын жүжигчин Д.Цэрэндагва, Боорчид гавьяат жүжигчин Ц.Түвшинтөгс, Хасарт анх хасарын дүрээр олны танил болсон гавьяат жүжигчин Б.Жаргалсайхан, Өэлүн эхэд жүжигчин С.Энхтуул, Есүхэйд А.Дашпэлжээ, Таян хаанд Баян-Өлгий аймгийн драмын театрын захирал Р.Өсерхан тоглохоор болжээ. Түүнчлэн Буриад, Өвөрмонголоос урилгаар жүжигчид ирж тоглох аж. Харин Бөртэ, Хулан нарт тоглох жүжигчдийг сонгож амжаагүй байгаа учраас сонирхсон охид, хүүхнүүдийг пробонд ирж орохыг зохион байгуулагчид урьсан. Япончуудын хийж буй кино ирэх арванхоёрдугаар сард бэлэн болох бол эдний кино ч мөн тэр үед нээлтээ хийх зорилготой байгаа гэсэн. Өрсөлдөгч киноны талаар янз бүрийн сөрөг мэдээлэл ирж байгаа ч тэд шүүмжлэхгүй. Хэдхэн сарын дараа хийсэн бүтээлээ олон түмнээр үнэлүүлж дүн тавиулах учраас тэр гэнэ. Холливудаас Чингэсийн тухай киноны уралдаан энэ жил зарласан учраас Чингэсийн тухай кино олноор хийгдэж байгаа. Тухайлбал, одоо Хятадад кино хийж байгаа бол удахгүй оросууд ч хийх гэнэ. Дээрх уралдааныг 2008 онд дүгнэх бөгөөд үүнд үнэлэгдэх бүтээл хийхийг тэд зорьж байгаа аж. Энэ талаар Ц.Түвшинтөгс ярихдаа "Япончууд сайн менежмент хийж, дэлхийд суртчиллаа гэхэд эцсийн дүнд самурай л гарна. Чингэсийн цус ген зөвхөн монголчуудад л байгаа учраас биднээс өөр Чингэсийн тухай киног сайн хийх улс байхгүй. Монгол цустай хүн бүр биднийг дэмжих байх" хэмээсэн. Ард түмний хөрөнгөөр бүтэж байгаа гэж хэлж болох тус кинонд ерөнхий сайд дэмжлэг үзүүлнэ гэсэнд уран бүтээлчид баяртай байна лээ. Хандивын ажиллагаа цаашид тасралтгүй үргэлжлэх бөгөөд энэ сарын 7-нд "UB палас"-ын "Open air"-т бүх оддын нэгдсэн хандивын тоглолт зохион байгуулах юм. Энэ тоглолтын тасалбар 2000 төгрөгийн үнэтэй бөгөөд тасалбар авсан хүн бүрт хандив өргөсөн хэмээн батламж гардуулах гэнэ. Түүнчлэн 2500 төгрөг хандивласан хүнд Чингэсийн хөрөг бүхий энгэрийн тэмдэг, 10 мянган төгрөг бол "Алтан гэрэгэ", нэг сая бол Чингэсийн алтан цээж баримлаар тус тус урамшуулах аж. 
Д.Цогзолмаа

