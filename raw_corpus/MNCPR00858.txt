Хүн эцэг эх, эх орон, эх хэл гурвыг сонгож төрдөггүй

"Эх хэлний өдөр"-ийг тохиолдуулан "Монгол хэлбичгийн багш нарын үндэсний холбоо"-ны гүйцэтгэх захирал, Боловсролын хүрээлэнгийн эрдэм шинжилгээний ахлах ажилтан, СХУ-ны доктор /Ph/, профессор Д.Баттогтохтой ярилцлаа.
-Эх хэлний өдрийг манай улсад хэзээнээс тэмдэглэх болсон бэ. Энэ өдрийг тэмдэглэхийн ач холбогдол гэж байна уу? -1991 онд Монголын Соёлын сангаас (Г.Мэнд-Ооёо) санаачлан "Бичиг соёлын хишиг өдөр"-ийг тэмдэглэсэн түүхтэй. 1994 оноос Засгийн газрын шийдвэрээр "Үндэсний бичиг үсгийн баяр" болгон зарлаж, жил бүрийн тавдугаар сарын хоёрны өдөр ёслон тэмдэглэх болсон. 2008 оныг ЮНЕСКО-гоос дэлхий дахины эх хэлний өдөр хэмээн зарлан тунхаглав. Энэ ажлын хүрээнд Монголын үндэсний радио телевиз, сонин хэвлэлээр эх хэл бичгээ эрхэмлэх, сурч судлах, сурталчлах, бүх нийтийн эх хэлний боловсролд зориулсан нэвтрүүлэг, нийтлэлийг өргөн явуулж байна. Эх хэлний өдөрт зориулж Төрийн хэлний зөвлөл, Үндэсний төв номын сан хамтран "Босоо бичиг минь" сэдэвт эрдэм шинжилгээний хурлыг зохион байгуулж байна. Эх хэлний өдрөөр үндэсний бичиг үсгийн баяр зохиох болсон нь монгол бичгээ тухайлан дээдэлсэн, хайрлан хамгаалсан, сурч судлахыг уриалсан зөв зүйтэй соёлын арга хэмжээ мөн. Түүнчлэн "Монгол бичгийн үндэсний хөтөлбөр-2"-ыг боловсруулж байна. Орчин үед улс үндэстэн бүхэн эх хэл бичгээ дээдлэн хайрлаж, даяаршлын давалгаанд цохиулахгүй хамгаалан авч үлдэх нь үндэстний оршин тогтнох нэг баталгаа болох төдийгүй үндэстэн бүрийн хэл соёл өөр өөрийн өнгө төрхөөрөө хөгжихөд, түүнчлэн бүх нийтийн эх хэлний боловсролыг дээшлүүлэхэд энэ ажлын ач холбогдол оршино. -Сүүлийн үед хэлний эрдэмтэд монгол хэл гэхээсээ эх хэл гэж их ярьж бичих болов. Бас төрөлх хэл гэх нь ч буй. Ямар ялгаатай вэ? -Үгэнд утгаас гадна чимэг, аялгуу, өнгө, баймж чанар гэж их чухал зүйл буй. "Эх хэл" гэх нь илүү баймж санаатай, өөриймссөн, элгэмссэн, энхрийлсэн өнгө аястай, эх дэлхий, эх орон, эх нутаг, эх эцэг, эх түүх гэдэгтэй адил сайхан монгол хоршоо үг бөгөөд хэлэх, сонсоход хөнгөн, зөөлөн, эевэргүү, хүний сэтгэлд хүрч нөлөөлөх талаараа эрхэм хүндэтгэлтэй үг юм. "Родной язык"-ийг үгчилбэл төрөлх хэл, утгалбал эх хэл. Төрөлх хэл нь "оновчгүй үг оноогүй сум" л даа. Хэл бол төрмөл бус заяамал зүйл. Хүн эцэг эх, эх орон, эх хэл гурвыг сонгож төрдөггүй, харин тэд заяадаг юм. Сонгох олон, заяах ганц. Завшаанаар заяасан цор ганц зүйлийг нүдний цөцгий мэт хайрлан хамгаалахгүй бол болохгүй. Эх эцэг үхвэл хэн орлох вэ? , "Эх орноосоо хагацсан хүн бутнаас булжсан болжмор мэт хөөрхий", Эх хэлээ алдвал юуг яаж сэтгэн хэнтэй харилцах вэ? Чухам үүнд л эх хэлний утга учир оршино. "Эх хэлээ эрхэмлэе", "Эх хэл-их соёл", "Эх хэл-эрдмийн түлхүүр", "Эх хэлний сургалт, боловсрол" гэх мэтээр ярьж бичвэл улс үндэстэн, удам гарвалаа заасан "монгол" гэх үгээс илүү үйлдэлтэй, өргөн хүрээтэй, үр нөлөөтэй, үндэсний соёлын сүегэр үг болно. -"Эх хэл-их соёл" болохыг тодруулна уу? -Ер хэл гэдэг бол тухайн үндэстний бүх соёлын хамаг үр шимийг хамж хадгалдаг, бас хамгаалдаг, уламжлан залгамжлуулдаг "хаан соёл" юм. Хэлгүйгээр хүний сэтгэхүй хөгжихгүй, хүн-нийгмийн харилцаа явагдахгүй, эрдэм боловсрол боловсрохгүй, чухамдаа үндэсний мөхөл, соёлын балай харанхуй нүүрлэнэ гэсэн үг. Хүнийг адгууснаас ялгадаг зүйл нь хэл сэтгэхүй хоёр. Сэтгэхүйн тусгал хийгээд багаж нь хэл. Хэлээр сэтгэж, ярьж, бичиж ухаан эрдэм соёлыг бүтээдэг. Үндэстний соёлын үр нь хэл, жимс нь түүх, соёл, зан заншил, бичиг үсэг, уран зохиол, хууль цааз... эд өлгийн бүтээл, биет ба биет бус соёлын үнэт өв хөрөнгө зөөр цөм буюу. Хүний нэгэн насад үнэ өртөггүй үргэлжид зарж хэрэглэдэг чухамдаа бидэнд боол мэт үйлчилдэг үнэнч зарц бол хэл. Өдөр, цаг, хором тутам хүнийг ялгадаггүй эрх тэгш үйлчилж байдаг эх хэлээ хайрлан хамгаалах, эрхэмлэн сурах, зөв хэрэглэх, цэвэр ариун байлгах нь соёлч хүн бүрийн эрхэм үүрэг. - Та монгол бичгийн сургалтыг ЕБС-ийн нэгдүгээр ангиас эхлүүлсэн, "монгол бичгийн Баттогтох" гэсэн нэр гуншинтай хүн. Сүүлийн үед монгол бичгээрээ юу хийж бүтээж байна? -Улс орныг хамарсан ажлыг санаачлах, эхлүүлэх гэдэг амаргүй. 1990 оны цагаан морин жил чи бидний үеийн залуу сэхээтнүүд өөр өөрийн салбартаа өөрчлөлт шинэчлэлт хийж, нийгмийн шинэ тогтолцоог бүрдүүлэхэд идэвхийлэн зүтгэж байсан, Тэдний нэгэн адил миний бие Сурганы хүрээлэнд монгол хэлний сургалт хариуцсан мэргэжилтнээр ажиллаж байхдаа Монголын ард түмний үндэсний ухамсар сэтгэлгээг сэргээх, шашин соёл юугаа дээдлэн хөгжүүлэх үйлсэд өчүүхэн хувь нэмрээ оруулж, хойч үеийн хүүхдүүдийг үндэсний бичгээрээ эрдэмд амлахад нь анх суурийг тавилцан төрийн бодлого шийдвэрт нөлөөлөх, түүнийг хэрэгжүүлэх ажилд хоёргүй сэтгэлээр зүтгэсэн хүний нэг. "Бэлтгэл сайтын бэл их" байтал бидний алдаа нь бэлтгэлийг сайн (базаалгүй) хангалгүй 1990-1991 оны хичээлийн жилээс нэгдүгээр ангиас монгол бичгийг улс орон даяар шуургалан зааж эхэлсэн нь "яарвал даарахын үлгэр" болсон. Тэглээч монголын багш нар (бага ангийн) монгол бичгээ зохих түвшинд сурсан, тэд өөрсдөө сураад бусдыг сургасан нь олон. Гэвч Монгол төрийн соёлын бодлогын залгамж холбоо алдагдан монгол бичгийг III ангиас, одоо VII ангиас заах шийдвэрт хүрч байгаа нь монгол бичгийн сургалтын нэр хүнд, эрч хүч, эрчим далайцыг бууруулсан, үндэсний бичгийг сургах, сурталчлах, судлах өмнөх амжилтаас ухарсан явдал болов. 1995 онд "Монгол бичгийн заах аргын уламжлал шинэчлэл" сэдвээр монгол бичгээр анх удаа эрдмийн зэрэг хамгаалсан, "Монгол бичгийн гайхамшиг оршвой" сургалт судалгааны ном хэвлүүлсэн. Багш нарын мэргэжил дээшлүүлэх сургалтаар хот хөдөөгийн олон зуун багшийг давтан бэлтгэсэн, монгол бичгийн цагаан толгой, бас бус олон ном гарын авлага бичиж хэвлүүлсэн гээд тоочвол нэлээд бүтээл буй. Одоо "Монгол бичиг судлал, сургалт" гэсэн нэг ном бичиж байна. Ер нь ганц монгол бичиг бус монгол хэлээ дээдлэх суртахууны соёлыг бүх нийтэд бий болгох, ямар ажил мэргэжил алба зэргэмжтэй байхаас үл хамааран хүн бүр эх хэлээ эрхэмлэн сурч, ярих бичихийн түвшинд зөв чадамгай, соёлтой хэрэглэх, монгол хэлний нийгмийн үүрэг тухайлбал харилцах, мэдээлэх, нөлөөлөх үүргийг дээшлүүлэх, бүх нийтийн эх хэлний боловсролд анхаарах гээд олон тулгамдсан асуудал байна. Үүнийг цогцоор нь шийдэхэд төрийн бодлогод нөлөөлөх, зохицуулах, монгол хэлбичгийн олон зуун мянган багш нарын хүчийг нэг зүгт төвлөрүүлэн чиглүүлэх зорилгоор бидний хэсэг эрдэмтэн судлаач, аргазүйч, багш нар санаачлан саяхан "Монгол хэлбичгийн багш нарын үндэсний холбоо" байгуулсан. Монголд 600 гаруй холбоод буй. Тэдний хэд нь чухам "амьтай" ажиллаж байгааг хэлж мэдэхгүй. Бид эл холбоог нэрнээс цаашгүй, "усанд хаясан чулуу шиг" ор мөргүй алга болгочихгүй юмсан, бодитой, бүтээлч, үр дүнтэй ажил хийх сэн  гэж хичээж байна. 
Б.Батбилиг
