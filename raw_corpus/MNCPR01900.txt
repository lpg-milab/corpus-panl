Тэнгэр хараад л хэвтээд байнаа хө

Их Британи, Япон, Герман юм уу АНУ-д тэр улсын 17 намын аль нэгнийх нь даргаар дөнгөж сонгогдсон хүн "Одоо намайг Ерөнхий сайд болго.
Би Засгийн газар, төрийн бүх аппаратыг намаа долоон сарын дараа болох сонгуульд ялах ганц хэрэгсэл болгох гэсэн юм" гэж хэлбэл юу болох бол? Тэр хүн энэ өгүүлбэрээ хэлж дуусалгүй намын даргаасаа төдийгүй улс төрөөс арчуулах байсан биз. Учир нь манайхаас бусад оронд төр нь иргэндээ үйлчлэх, иргэнээ хамгаалах үйлчилгээний байгууллага болохоос биш аль нэг намыг сонгуульд ялуулах ганц хэрэгсэл биш гэж үздэг. Ийм юм хэлсэн хүнийг коммунист намын эрх ашгийн төлөө иргэд, төр, улс орноо ч ашиглаж мэдэх аюултай фундаменталист коммунист үзэл, арга барилтай хүн байна гээд төр байтугай намдаа ч ойртуулахгүй байх. Ийм үгийг монголчууд бид л харин муулах гээд өрийг нь зурж байхад эзэн минь тэнгэр харуулж байна гэж баярладаг хонь шиг таг дуугүй хүлцэн хүлээж авах юм. Тэгвэл ч харин өрөө зуруулах байтугай дараагийн үйлдэл нь ч биелж болох байх даа. Монголд 90-ээд оны эхэнд Тагнуулын газрын дэргэдэх төвийн захирлын алба хашиж том том стратегийн тагнуулуудыг удирдаад ажиллаж байсан гэдэг чинь оюутан байхдаа л тагнуулаар сайн бэлтгэгдсэн мэргэжилтэн гэсэн үг үү? Тэгээд ч ер нь хоёр хөршийнхөө аль нэгэнд нь сурч байхаасаа л КГБ-д нь агент болчихсон ч юм уу, үгүй ч юм уу. Болчихсон байсан бол одоо больсон ч юм уу, үгүй ч юм уу. Тэр бүрийг нь МАХН-ын ХХҮ хурлын гишүүд мэдэж сонгосон ч юм уу, үгүй ч юм уу. Мэдсэн ч, харин ч их айдаг ч юм уу, гайгүй ч юм уу, хэн мэдлээ. Бас С.Зориг агсныг алуулах үед Ц.Батаа гуай ч бил үү, хэн ч билээ, Оросын элчин дээр ч бил үү, хятадынх дээр ч гэл үү "почему ты убил мальчика" гээд агсарч байсан ч гэдэг бил үү, уйлж байсан ч гэл үү. Нэг тийм хоёр ч бил үү, гурав ч гэл үү, КГБ-ын агентуудын ч юм уу, биш ч юм уу хүмүүсийн дунд яриа болсон ч гэл үү, үгүй ч бил үү гэсэн цуу байдаг. Мөн 1996-2000 онд өөрөө УИХ-ын гишүүн биш, МАХН цөөнх байхад хүртэл авгайгаа ч бил үү, малгайгаа ч гэл үү явуулаад казиногийн ч бил үү, өөр ч гэл үү нэг хэрэг үүсгүүлээд үнэмлэхүй олонхи байсан АН-ыг өвөр зуур нь хагалаад ч бил үү, хуваагаад ч гэл үү самраад хаячихсан ч бил үү, үгүй ч гэл үү нэг тийм нэлээд чадварлаг хийсэн гүйцэтгэх ажлын тухай дурсамж байдаг ч гэл үү, үгүй ч бил үү. Тэр байтугай олонхийн гурван гишүүн, Хууль зүйн сайд нь өөрөө шоронд орж, зарим нь амь насаараа, үлдсэн нь амьдралаараа хохирсон ч гэл үү, хоцорсон ч бил үү бас нэг цуу бий. УИХ-ын гишүүн биш, цөөнхийн намын гишүүн байхдаа ор дэрнээсээ л тийм сайн гүйцэтгэх ажил зохион байгуулж, олонхийг самарч хаяж байсан юм бол одоо олонхи болсон намын дарга бөгөөд Ерөнхий сайд болчихвол ч харин нэг хүүхэн байтугай хөлийнхөө дэргэд байгаа муур, нохойгоо ч гэсэн явуулаад цөөнх байгаа намыг байтугай, цаадах ард иргэдийг нь ч харин нэг хутгаж хаях гүйцэтгэх ажил хийхэд юухан байхав даа гэж ярихыг сонссон ч гэл үү, дуулсан ч бил үү. Хоёр хөршийн нэгнийд ажиллаж байхдаа ганц бие эр хүний ямар ямар ч юм хийж явсан юм билээ. Хөршүүд хамт хийгээд харин ч нэг баримтжуулчихсан ч юм бил үү. Хөршүүдэд ч архи, тамхи, юу... гээд эр хүний сул талд маш сайн хамтрагч болчих нөхдүүд байж байдаг. Халааснаас нь ч бил үү, сейфнээс нь ч гэл үү, тамхины ч бил үү, албаны ч гэл үү 27,000 ч бил үү 47,000 ч гэл үү америк доллар алга болчихоод тамхины задгай мөнгө гээд тоогоогүй ч гэл үү, тоож эрээд олоогүй ч бил үү бас нэг сураг байсан ч бил үү үгүй ч гэл үү. За тэр ч яахав эр хүнд адилхан элдэв сайн ч бил үү муу, ч гэл үү талууд зөндөө байдаг л биз.Гэхдээ хөрш мангадууд гэнэт биднийг сонирхоод Эрдэнэт, төмөр зам, ураны ордууд, Таван толгой, Асгатын мөнгө, Заамарын алт, том банкууд гээд ядуу Монголд байгаа жаахан гялалзсан болгоныг маань дал мөрөн дээр далайлттай басалттай алгадаж байгаад авчих гээд дайраад байгаа энэ үед тэр хөрштэй маань хувь, хувьсгалын сургалт, сайжруулалт, сайн муу бүхнээрээ холбогдож хэлхэгдсэн даргатай болох гэж байдаг. КГБ одоо байгаа ч гэлүү, үгүй ч билүү санадаггүй ээ. Баримт ашиглаж шантаажлахаа больсон ч гэл үү, больдоггүй ч бил үү мэддэггүй ээ. УИХ ч гэж УИХ, АН ч АН. Нэг хүн хөмсөг зангидаад л муухай харахаар нь айж чичрээд жижгэрчих байх даа. Уул нь тэнэг хүний дуугай нь сүртэй гэж хөгшид ярьдагсан. Аймшигтай царайтай дарга нар аймшигтай нийгэмд л байдаг бөгөөд аймшигтай царайгаараа нийгмээ айлгах л гэж аймшигтай царайлдаг гэдэг ч бил үү, үгүй ч гэл үү. Тэрнээс биш иргэндээ үйлчилдэг үйлчлэгч төрийн үйлчлэгч дарга, Ерөнхийлөгч нар бол Буш, Саркози, Блейр, Меркель нар шиг гэрэл гэгээ, инээд итгэл, энерги цацруулсан хүмүүс харагддаг ч гэл үү, үгүй ч бил үү. Аймшигтай хөмсөг зангидаж, муухай харсан хүн Ерөнхий сайд болж Засгийн газар, төрийг ашиглан коммунист намаа 2008 оны сонгуульд ялуулах гэж байхад ийм юм бичиж байдаг би ч бас бүр илүү эргүүтсэн хонь юмдаа. Тэнгэр хараад хэвтээд байнаа хө. Тэнгэр мэдэг. 