№ 33 (16623)
1987 оны хоёрдугаар   сарын 7.
Үзвэр, үзэгч хоёр

Социалист байгуулалтын цар хүрээ тэлж, хүн амын боловсролын түвшин түргэн дээшилж, хөдөлмөрчдийн оюуны хэрэгцээ нэмэгдэж байгаа өнөө үед уран сайхны соёлын үүрэг улам их өсч байна. << . . . Уран сайхны соёлын ерөнхий түвшин, хүртээмж нь хүн амын хурдан өсч байгаа оюун санааны эрэлт хэрэгцээг бүрэн хангаж чадахгүй байна гэж МАХН-ын XIX их хурал заагаад << Орлогоор хөөцөлдөх явдлыг гол болгоод, үнэн хэрэгтээ хүн амыг соёлоор үйлчлэх асуудлыг ноцтой сулруулдаг практик соёлын болон төлөвлөгөө, санхүүгийн байгууллагын аль алиных  нь үйл ажиллагаанд зуршил болсныг шийдвэртэй өөрчлөх хэрэгтэй >> гэдгийг анхааруулсан билээ. 

Соёл, урлагийн байгууллагын ажлын үндсэн үзүүлэлтийг үзвэр, үзэгч хоёр тодорхойлдог бөгөөд үзвэрийн чанар нь голлох үүргийг гүйцэтгэдгийг анхаарахгүй байж болохгүй. 1987 оноос эхлэн соёл, урлагийн байгууллагуудын улсын салбар дахь төлөвлөгөөний үзүүлэлтэд зарим өөрчлөлт оруулан зөвхөн үзэгчдийн тоо, дотацын хэмнэлт, суудал ашиглалтын хувийг тогтоож өгдөг журамд шилжсэн нь соёл, урлагийн ажлыг төлөвлөгөөний талаас үнэлэх гол үзүүлэлт болгосон хэрэг юм. 

Соёл, урлагийн байгууллагууд чанар сайтай шинэ шинэ бүтээл туурвил урын сангаа байнга баяжуулах, тэдгээрийг өргөн олон түмний хүртээл болгохдоо үзэгчийн хэрэгцээ, шаардлага, сонирхлыг харгалзахгүй, тэдний дунд социологийн судалгаа явуулж шинжлэх ухааны үндэслэлтэй хандахгүй таамгаар ажиллахаас аль болохоор зайлсхийж арга барилаа боловсронгуй болгож байх ёстой. 

Үзвэр, үзэгчдийн төлөвлөгөөг биелүүлэхэд соёл, урлагийн байгууллагууд шинэ арга барил, шинэ сэтгэлгээгээр хандаж, үзвэрийн нэг жилд театрын урын санд бэлэн байх ёстой бүтээлийн тоог нэмэгдүүлэн байнга баяжуулж, уян хатан бодлого явуулж, үзэгчдийн таашаалд нийцэхгүй байгаа бүтээлийг тайзнаас шийдэмгий буулгаж, илүү өгөөжтэй бүтээлээр зоригтой солих, тэрчлэн жүжигчдийн олон жил давтан тоглож улиг болсон явуургүй хуучирсан үзүүлбэрийг ч цаг алдалгүй өөрчилж байх ёстой. 

Үзвэрийн нэг жилд төвийн театрт хорь гаруй, орон нутгийн театрт арав гаруй уран бүтээл тоглож байхаар бодож, урын сангаа баяжуулах, үүний тул уран бүтээлчидтэй хамтын ажиллагаагаа бэхжүүлэх нь театруудын удирдлага, уран сайхны зөвлөлийн эн тэргүүний зорилт болж байна. Аль ч театрын урын сангийн баяжилт нь орчин үеийн болон түүх хувьсгалын сэдэвт бүтээл, орчуулгын буюу сонгодог бүтээл зэрэг үндсэн сэдвээр бүрдэл болж байгаа учраас орчин үеийн сэдэвт бүтээлд зонхилох байр эзлүүлэх нь чухал юм. Гэтэл өнөөгийн байдлаар орон нутгийн театрын урын санд социалист бүтээн байгуулалт, шинэ хүний шилдэг дүрийг үзүүлсэн жүжиг туйлын цөөхөн байна. 

Уран бүтээлчдийн нэлээд нь гагцхүү авьяасандаа дулдуйдаад мэргэжил, уран чадвар, мэдлэгээ сэлбэхийг бага анхаарч урсгалаар орхидгоос хувийн үзүүлбэр, урын сангаа баяжуулах талаар хоцорч, чанаргүй зүйлээр аргацаах замд ороход хүрч байна. Театр, чуулга, соёлын ордны удирдах хүмүүс, тухайлбал найруулагч, дуу хөгжим, бүжгийн багш нар уран бүтээлч нэг бүртэй тодорхой ажиллахгүй, биеийн амрыг харж, мэргэжлийн болон гоо зүй, театр урлагийн онол, түүхийн хичээл заахаас зайлсхийн, хэн нэгэн хүнийг өөрийн туслахаар тохоон томилж, мэргэжлийн хичээлийг ор нэр болгож байгаа дутагдал Төв, Хөвсгөл аймгийн хөгжимт драмын театр зэрэг урлаг, уран бүтээлийн байгууллагууд дээр үзэгдэж байгаа нь хоцрогдолд оруулж мэдэх зохисгүй үзэгдэл мөн. 

Төв, орон нутгийн театр, чуулга, соёлын ордонд мэргэжлийн сургалтын систем төлөвшиж тогтоож чадаагүйгээс гадна анхдагч бүтээгдэхүүн болох жүжгийн зохиол, дууны үг, ая, бүжгийн болон концертын цомнол зэргийг чанартай бэлтгэн нийлүүлэх механизм байхгүй байгааг БНМАУ-ын Соёлын Яам, уран бүтээлийн эвлэл холбоод ажил хэрэгчээр анхаарч бодит арга хэмжээ авах хэрэгтэй. 

Үзвэр, үзэгчдийн холбоог бэхжүүлэхийн тулд театр, чуулга, соёлын ордон санаачилга гаргаж, уран бүтээлийн том, жижиг зарлалын өнгө үзэмж, агуулга хэлбэрийг төгөлдөржүүлж, жүжиг, концертын программ, либратю, тайлбар, танилцуулгыг үзэгчдэд хүрэлцээтэй гоёмсгоор хэвлүүлж театр, соёлын ордны дотоод соёл, тохижилтыг дээшлүүлж, хувцасны өлгүүр, суудал зэргээс эхлээд зууш, ундааны үйлчилгээг сайжруулж өргөн сурталчилгаа хийх шаардлагатай юм. Соёлын үйлчилгээний хүрээг өргөтгөж, хүн амын бүх давхаргад цаг алдалгүй хүргэхэд урлагийн цөөхүүл хамтлагийн тоглолт, гэрээт үзвэрээр үйлчлэх зэрэг үзвэр, үйлчилгээний дэвшилт хэлбэрийг тууштай нэвтрүүлэх, хэвлэл, мэдээлэл, радио, телевизээр сонирхолтой хэлбэрээр өргөн сурталчлах нь зүйтэй. 

Хөдөө орон нутаг, үйлдвэр, аж ахуй, ялангуяа сум нэгдлийн удирдлага, олон нийтийн байгууллагууд хамт олон, малчид нэгдэлчдээ урлагаар үйлчлүүлэх талаар жинхэнэ ёсоор санаа тавих, явуулын бригад, хамтлагийг тоглуулахад бололцоо нөхцөлөөр хангахын хамт зөвхөн идэвхгүй хүлээж суух хуучин байдлаа орхиж хөдөөгийн үзэгчдийг зохион байгуулалттайгаар театр үзүүлэх, хөгжим сонсгох хүртэл ажил зохиоход ч өргөн бололцоо байна, үзэгчдийн гоо сайхны таашаал, сонирхлыг төлөвшүүлэх, үзвэр үзэх соёлыг дээшлүүлэхийн тулд тэдний аясыг дагах биш харин ч үзэгчдэд гүнзгий нөлөө үзүүлж байх нь соёлын байгууллагын чухал үүрэг юм. 

Үзвэр, үйлчилгээнд хөдөлмөрчдийг өргөн хамруулж, тэдний өсөн нэмэгдэж байгаа соёлын эрэлт хэрэгцээг аль болохоор бүрэн дүүрэн хангахын тулд соёл, урлагийн байгууллагын өөрсдийн ажлын арга хэлбэрийг улам боловсронгуй болгох нь чухал юм. Ер нь үзвэрийнхээ чанарыг эрс дээшлүүлсэн цагт үзэгчдийн тоо ч өсч, орлого ч нэмэгдэх болно гэдгийг иш үндэслэл болгож, уран бүтээлийн чанарын асуудлыг тэргүүн зэрэгт гаргаж, уран бүтээлчдийн идэвх санаачилгыг өрнүүлэн, мэдлэг мэргэжлийг тасралтгүй дээшлүүлэх байнгын системтэй ажил зохиож байх нь манай уран сайхны соёлын бодлогын өнөө үеийн нэг үндсэн чиглэл мөн. 

