Хялар хатныг сор залсан газраас амсрыг нь нийлүүлээд булсан хоёр тогоо гарсан гэдэг

Драмын театрынхан намар цагийн нээлтээ төрийн шагналт зохиолч Д.Төрбатын цомнол "Харц хатан" жүжгээр хийнэ. Өөрөөр хэлбэл, театрынхан үзэгчдэдээ дуулалт жүжгээр бэлэг барих нь. Энэ удаа бид уран бүтээлийнх нь талаар төрийн шагналт Д.Төрбаттай ярилцлаа.
-Таны зохиол "Харц хатан"-аар Драмын театрын нээлт эхлэх нь. Нэлээн дээр бичигдсэн зохиол байх аа... -Нэлээн дээхний хийсэн ажил л даа. Аль 1983 онд урлагийн гавьяат зүтгэлтэн, төрийн шагналт Г.Бирваа хөгжмийг нь хийж, Санчигдан гэж сайхан найруулагч байлаа, тэр хүн Дорноговь аймгийн театрт тавьж байсан жүжиг байгаа юм. Тэр үед хөгжимт драм гэдэг жанраар тавьж байсан л даа. Дараа нь Г.Бирваа гуай энэ бүтээл дээр улам төгөлдөржүүлж ажиллаад дуулалт жүжгээс дуурийн хэмжээнд хүргэх гэж сүүлийн 10 гаруй жил оролдсон. Харамсалтай нь, уран бүтээлийн нэг бодлын анд, нөгөө талаар Монголын хөгжмийн зохиолын ноён оргилуудын нэг тэр буурал хараахан нас нь хүрсэнгүй. Г.Бирваа гуайн хүү Монгол Улсын урлагийн гавьяат зүтгэлтэн, ардын жүжигчин Б.Мөнхдорж найруулагч бол миний багш л даа. Би чинь Төмөр замын Соёлын ордонд жүжигчин байлаа шүү дээ. Тэгэхэд Б.Мөнхдорж найруулагч "Амьд цэцэг", "Очхүүгийн зүүд" гээд жүжиг тавьж, би түүнд нь тоглож байсан. Б.Мөнхдорж багш бид хоёр яриад нэг талаар Г.Бирваа гуайн дурсгалд, нөгөө талаар дуулалт жүжгийг төвийн театрт тавих анхны алхам болгож "Харц хатан" жүжгээр Драмын театрын өнөө жилийн намар цагийн нээлтийг хийх болсон юм. -Драмын театрынхан дуулалт жүжиг хэлбэрээр нь тавих юм уу? -Хамгийн гол онцлог нь драмын жүжигчид дуулах юм. Жүжигчид маань 23 сар дуулах дасгал хийлээ. Дуурийн театрт жүжигчид байнга л хоолойн дасгал хийж байдаг бол драмынхны хувьд энэ бол ховор үзэгдэл л дээ. Тэд маань ч их мэрийж байгаа, найруулагчийн зүгээс ч их чармайж байгаа, театрын удирдлагын зүгээс ч анхаарал тавьж байгаа. Жүжигчид маань ихэнх нь дуулна. Г.Бирваа гуайн хөгжим дээр ажиллаж байгаа хүн нь Б.Мөнхдорж найруулагчийн дүү, хөгжмийн зохиолч Мөнхболд. Ингээд бид санасандаа хүрсэн, чинээндээ тулсан бүтээл хийх юмсан гээд зүтгэж байна. Үндсэндээ миний 24 жилийн хөдөлмөр дөө. -Таны бүтээлд Хялар хатны домог гардаг даа... -Хялар хатны домгийн тухай би чамд ярьж өгье л дөө. Манай Дундговь аймгийн Эрдэнэдалай, Сайхан-Овоо, Дэлгэрхангай сумыг хамарсан Говь түшээ гүний хошуу гэж байсан юм. Хошуу ноён нь Гадинзасаг. Гадинзасагийн хүү нь Чагдаржав гэж ноён байсан. Энэ хүнд тохиолдсон явдлаас үлдсэн домог байгаа юм. Чагдаржав ноён бол 1911 оны Үндэсний эрх чөлөөний хувьсгалд Сайн ноён хан Намнансүрэн, Чин ван Ханддорж, Да лам Цэрэнчимэд нартай мөр зэрэгцэн зүтгэж, Богдын Засгийн газар сангийн сайдаар ажиллаж байсан юм. Энэ хүн баруун замын өртөөг засах гэж Түшээт ханы чуулганы дэд даргын хувьд баруун замд явж байгаад тарвагачны охинтой танилцсан байдаг. Тэр нь Сэржмядаг гэж охин байж. Сэржмядагийн амьдарч байсан газар нь Бирваа гуайн нутаг одоогийн Баянхонгор аймгийн нутаг. Тэгээд Тарган хутагтын шавь нараас тэр хүүхнийг авчирч нутагтаа бага хатны зиндаанд аваачин амьдарсан байдаг. Харамсалтай нь, тэр хоёрын амьдрал бүтээгүй. Болох болохгүй атаа хорсол гээд юу гарсан юм, би нүдээр үзсэн биш мэдэхгүй. Ингээд тэр хүүхнээр сор залж, үндсэндээ шатааж егүүтгэсэн ийм л домог л доо. Дундговь аймгийн Эрдэнэдалай сумаас урагшаа 10-аадхан км газар Авдрантын хөтөл гэж байдаг юм. Тэнд Хялар хатныг сор залж алсан юм гэнэ лээ гэсэн яриа бий. 1960-аад онд манай нэрт судлаач О.Намнандорж гуай яг тэр газрыг өвгөд хөгшид гээд үзсэн улсаар нь заалгаж үзэхэд амсраар нь нийлүүлээд булсан хоёр ширмэн тогоо гарсан юм гэнэ лээ. Дотроос нь яс, үсний үлдэгдэл гарсан гэсэн домогтой юм. Багад сонссон энэ домог хожим уран бүтээл болж, миний "Могойн чуулган" романд ч бичигдсэн, сүүлдээ жүжиг болсон нь энэ. Надаас өмнө энэ домгоор зохиолч, яруу найрагч Бүтэдийн Лувсандорж "Хялар хатан" гэдэг жүжиг бичиж урлагийн гавьяат зүтгэлтэн С.Сугар найруулж Дундговь аймгийн театрт тоглож байсан байх юм. Багадаа би үүнийг радиогоор сонсч байлаа. Домог бол янз янзын хувилбараар уран бүтээл болж хөгжиж явдаг шиг байна. Миний "Харц хатан" жүжиг ч Хялар хатны домгоос үүдэлтэй нэгэн бүтээл байгаа юм. Үзэгч олны сэтгэл, таалалд хүрэх болтугай л гэж залбирч байна даа. -Гол дүрд нь ямар жүжигчид тоглож байгаа вэ? -Гол дүрд жүжигчин Эрдэнэцэцэг тоглож байна. Соёлын тэргүүний ажилтан энэ бүсгүй 1990 онд Жумдаан бид хоёрын хийсэн кинонд тоглож байсан. Энэ кино жүжигчнийг олон түмэнд таниулж өгсөн. Чи үзсэн бол уу даа, хандмаа нарын тухай гардаг "Тэнгэрийн сахил" гэдэг киног. -Үзсэн. Биен дээрээ маанийн үсэг бичүүлдэг... -Бие дээрээ номын үсэг шивүүлээд бурхан болдог ийм охины дүрийг бүтээж байсан юм. Одоо миний энэ жүжигт тоглож байгаад баярлаж, амжилт ерөөж байна даа. Бусад дүрд Драмын театрын туршлагатай, залуу олон жүжигчид тоглож байгаа. -Өмнө нь хөдөөгийн театрт тавигдсан тэр хэлбэрээрээ тавигдаж байгаа юу? -Огт өөр. 1983 оны вариантаасаа 100 хувь өөр гэж болно. 24 жилийн дараа нийгэм солигдчихлоо, хоёр байтугай олон төр солигдлоо, хоёр зуун, хоёр мянган солигдоод явж байхад нэг жүжгийн хувьд бүр их өөр болж таарч байна. Би зохиолоо бараг дахиж бичсэн дээ. Энэ жүжгийг Драмын театрт тавина гэж Б.Мөнхдорж багш бид хоёр олон жил ярьсан юмаа. Уг нь бид хоёр Маркесын "100 жилийн ганцаардал"-аар жүжиг хийж тавих юмсан ч гэж байсан. Тэгээд гэнэтхэн энэ хавар "Харц хатан"-ыг тавихаар шийдсэн. -"Харц хатан"-аас өөр ямар шинэ уран бүтээл хийж байна даа... -Төрийн шагналт хөгжмийн зохиолч Ц.Нацагдорж бид хоёр "Гүн гэрийн гүнж" гэдэг дуурь хийж байна. Хүннүгийн Жи Жи шаньюд Хан улс гүнжээ өгч байж л дээ. Тэр нь яруу найрагч гүнж байсан юм билээ. Гүнж Жи Жи шаньюгийн дэргэд байхдаа хоёр хүү гаргаж өгөөд, 18 шүлэг бичиж, 18 зураг зурж, хоёр хүүхдээ үлдээн нутаг буцсан хатны тухай дуурь байгаа юм. Ойрын үед Ц.Нацагдорж бид хоёр" Тунгалаг Тамир" романаар "Тунгалаг Тамирын хөндийд" гэсэн мюзикл хийж байна. Үүнийг Дуурийн театрт төлөвлөгөөт уран бүтээл болгож тавина. Өнөө жилийн хувьд Драмын театрт жүжигтэй, Дуурийн театрт мюзиклтэй. Миний хувьд болох юм гэж бодож байна. Урлагийн гавьяат зүтгэлтэн С.Сугар найруулж "Тэнгэрийн тэмдэг" гэж жүжиг тавьсан. Түүнийгээ бид хоёр энэ жил нээх байх. СУИС-ийн кино драмын ангийн оюутнуудын хийсэн бүтээл байгаа юм. Ер нь би 12 жилээр роман бичнэ гээд хэлсэн хүн л дээ. Сая "Бар засаг" гээд романыг "Мөнхийн үсэг" гээд компанид хэвлэж гаргалаа. "Зул задрах цаг" өгүүллэгийн түүвэр бас гарсан. Нэг уран бүтээлчийн хувьд гурван жүжиг, хоёр номтой байна гэдэг бага юм биш ээ. 
Д.Оюунтуяа
