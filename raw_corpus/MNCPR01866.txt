Сиань хотын нэрийн хуудас буюу ертөнцийн ес дэх гайхамшиг

Одоогоос 30 гаруй жилийн өмнө буюу 1976 онд Хятадын Шаанси мужийн нийслэл Сиань хотоос 30-аад километр зайтай ийм нэгэн явдал болжээ. Худаг гаргахаар газар ухаж байсан тариачин нүхэн дотроо унахдаа түүнийг анх олж харсан гэдэг.
Ар араасаа жагсан зогссон өндөр намаараа яг л хүний хэмжээтэй 6000 цэрэг, морьд. Хөдөлж болохгүй гэсэн тушаал авсан мэт бүгд номхон зогсоцгоож байсан гэдэг. Бунхан газрын доор зургаан километрийн гүнд байдаг. Дээрээс нь модоор таглаж шороо асгаж мод тарьсан байжээ. Цэрэг бүрийн дүр төрх, гаднах байдлыг нэг бүрчлэн нарийвчлан дүрсэлсэн тул хоорондоо ижилхэн гэж үгүй. Гарны хөдөлгөөн нь хүртэл өөр өөр. Цорын ганц ижилхэн нь бүгд үсээ дээрээ боочихсон. Сүр хүчийг илтгэсэн цэргүүд хэдхэн хормын дараа тулалдаанд орох гэж байна уу гэмээр. Тэгш өнцөгт хэлбэрээр жагссан цэргүүдийн эхний гурван эгнээнд мэргэн харваачид, бусад нь тэдний араас давшихад бэлдэн шил шилээ харан зогсоцгооно. Хамгийн ард 35 морин тэрэг. Зарим нь одоогоос 2000 жилийн өмнө хэрэглэж байсан зэр зэвсэг барьсан харагдана. Тэдний хувцаслалт, биеийн хөдөлгөөн гээд бүгд дайтах урлагийн тухай өгүүлсэн эртний түүхэн баримт бичигт тэмдэглэн үлдээсэнтэй яг таарч байдаг гэнэ. Энэ бол МЭӨ 221-210 онд Хятадыг нэгтгэн захирч байсан хаан Цинши хуандигийн цэргүүдийн бунхан. ХХ зууны археологийн ер бусын гайхамшигт нээлтэд тооцогддог тул ЮНЕСКО хамгаалалтаа авчээ. Тиймээс ч ертөнцийн ес дэх гайхамшиг хэмээн нэрлэсэн билээ. Цагаан хэрмийг үзээгүй бол Хятадад очоогүйтэй адил гэсэн үг байдаг. Харин Жак Ширак Францын Ерөнхийлөгч байхдаа "Эра аригота" хэмээн нэрлэдэг энэ бунхныг ирж үзээд "Үүнийг үзээгүй бол Хятадад ирсэн гэж ярих хэрэггүй" гэж хэлснийг тайлбарлагч нь дурсан ярив. Цинши Хуан 13 настайдаа хаан ширээнд заларснаасаа хойш энэ бунхныг бариулж эхэлсэн гэдэг. Түүний шарил ч энд байдаг. Түүний мэдэлд байдаг газар нутаг тэлэх тусам бунхан улам өргөжиж байжээ. 1976 онд анх бунхныг олсноос хойш нэлээд хэдэн жил ажиллаж байж олон түмэнд үзүүлэх хэмжээнд хүртэл янзалж, дээвэр ханыг босгож цогцолбор болгожээ. Нийт гурван газар хийсэн малтлага өнөөдрийг хүртэл үргэлжилсээр. Эхний газар нь 210 х 60 метр талбай эзэлдэг, хамгийн том нь. Малтлага хийсэн хоёр дахь газраас 1000 цэргийн бунхан олдсон байна. Харин гурав дахь газарт нь ердөө 68 цэрэг, нэг морин тэрэг байжээ. Үүнээс үзэхэд гурав дахь бунхан нь харуулын цэргүүдийг дүрсэлсэн хэмээн эрдэмтэн судлаачид үздэг юм байна. Малтлагын үеэр тухайн үед хэрэглэж байсан зэвсэг зэрэг эд зүйлсээс гадна хүрлээр хийсэн морин тэрэг олджээ. 4000 хэсэг болж хагарсан байсныг нь найман жил эвлүүлэн нааж үзмэр болгон тавьсан байв. Сэргэн мандалтын үеэс өмнө янз бүрийн зэвсэг хийж байсныг энд толилуулсан байв. Өөрөөр хэлбэл хөгжлийн хувьд Европоос хамаагүй илүү байсан гэсэн үг. Дээр дурдсан гурваас бүр том цэргийн бунхан энд байгаа гэдэгт археологичид итгэлтэй байгаа тул хайгуулын ажлаа үргэлжлүүлсээр байгаа ажээ. Ийнхүү Сиань хот нь сүүлийн жилүүдэд аялал жуулчлалын төв болоод байгаа. Эл хот нь 6000 жилийн өмнө анх байгуулагдсан, 2000 жилийн турш нийслэл байсан. Сиань хотод Тан улсын сүр хүчийг харуулсан түүхэн дурсгалт барилгууд хадгалагдан үлджээ. Маш нарийн зохион байгуулалттай эртний нийслэл 108 байшинтай дээдчүүдийн хороололтой байжээ. Хотыг тойруулан барьсан 17 хаалгатай хэрмийн нэгэн хэсэг өнөө хүртэл сүндэрлэсээр. Торгоны замын зүүн төгсгөл болсон энэ хот тухайн үедээ арилжаа наймааны төв байсан гэдэг. Энэ бүхнийг гэрчлэх Араб, Перст хэрэглэж байсан зоос зэрэг олон сонин үзмэрүүд олдсон аж. Цагтаа худалдаа арилжааны төв гэгддэг байсан энэ хот нь өнөөдөр аялал жуулчлалын төдийгүй эдийн засгийн хамтын ажиллагааны төв болоод байгаа юм байна. Шанхайн хамтын ажиллагааны байгууллагын (ШХАБ) гишүүн орнуудын эдийн засгийн хамтын ажиллагааг хөгжүүлэх зорилгоор энэ сарын 8-9-ний өдрүүдэд Сиань хотод Евро-Азийн эдийн засгийн чуулган болж өнгөрлөө. ШХАБ, НҮБ-ын Хөгжлийн хөтөлбөр, Евро-Азийн эдийн засгийн нийгэмлэг, Хятадын хөгжлийн банк болон Шаанси мужийн засаг захиргаанаас хамтран уг арга хэмжээг хоёр дахь удаагаа зохион байгуулсан юм. Анхны чуулган 2005 онд тус хотод болж гадаад, дотоодын 1000-гаад төлөөлөгч оролцжээ. Хоёр жилд нэг удаа явуулж байхаар тогтсон энэ арга хэмжээ нь Сиань хотын нэрийн хуудас болжээ. 2001 онд ШХАБ анх байгуулагдахад гишүүн орнууд худалдаа, хөрөнгө оруулалтыг хөгжүүлэх тухай баримт бичигт гарын үсэг зурсан юм. Дараа нь 2003 онд гишүүн зургаан орон эдийн засгийн чөлөөт бүс байгуулах тухай гэрээ байгуулсан бөгөөд түүнийгээ хэрэгжүүлэх зорилгоор хийж буй нэг алхам нь энэ чуулган аж. Сиань хотын Чанба дахь "Кемпински" зочид буудалд болсон уг арга хэмжээнд БНХАУ, ОХУ, Монгол, Тажикстан, Узбекстан, Казахстан, Киргизстан, Иран, Филиппин зэрэг орны 1500-гаад төлөөлөгч оролцсон. Шадар сайдын үүрэг гүйцэтгэгч М.Энхсайхан чуулганы эхний өдөр үг хэлж, дараа нь Бүх Хятадын Ардын улсын төрийн зөвлөлдөх зөвлөлийн Байнгын хорооны дарга Зя Цинлинтэй уулзсан. Тэбрээр гадаадын төлөөлөгчдөөс Монголын төлөөлөгчдийг л хүлээн авч уулзсан юм. Манай төлөөлөгчид мөн Хятадын Хөгжлийн банкны ерөнхийлөгч Чэн Юаньтай уулзаж хоёр улсын банкны салбар дахь хамтын ажиллагаа болон хөрөнгө оруулалтын талаар ярилцаж санал бодлоо солилцсон. Төлөөлөгчдөөс хамгийн өндөр хэмжээнд оролцсон нь Монгол Улс байсан тул зохион байгуулагчид хүндэтгэл үзүүлэн хүлээн авсан юм. ШХАБ-ын үйл ажиллагаа жил ирэх тусам цар хүрээгээ тэлэн идэвхжсээр байна. Цэргийн төдийгүй эдийн засаг, ашигт малтмал, боловсрол зэрэг бусад салбарын хамтын ажиллагаагаар хүрээгээ тэлж байгаа учраас энэ удаад эрчим хүч, боловсрол, аялал жуулчлал, хотын даргуудын гэсэн дөрвөн салбар хуралдаан хийлээ. Евро-Азийн бүс нутаг байгалийн баялгаар арвин, асар их нөөц бололцоотой гэдгийг үг хэлсэн хүн бүр тэмдэглэн хэлж байв. Манай улсын газар зүйн байрлал, өмнөд, хойд хоёрхон хөрш маань тус байгууллагын нөлөө бүхий гишүүн гээд олон шалтгаан байгаа тул бидэнд өөр сонголт байхгүй. Тус байгууллагын жинхэнэ гишүүн болох болзол хангаж чадаагүй л байна. Тиймээс хоёр их гүрний хоорондох гүүр мэт байрлалаа улс орноо хөгжүүлэхэд ашиглах л үлдэж байна. Улс орнуудаараа нэгдэж байгаа энэ үед Азийн Холбоо байгуулах тухай нэг бус удаа яригдаж байсан. ШХАБ нь цэргийн эвсэл биш гэж албаны хүмүүс нэг бус удаа онцлон дурдаж байсан хэдий ч хүчнүүд хэмээн сөхрөөд сууж байх хүсэлтэй хүн байдаггүй. Тэгээд Хятад, Орос хоёр өдөр ирэх тусам хөгжиж, олон улсын тавцанд жин нөлөө нь жил ирэх тусам мэдрэхүйц хүчээ авч байна. Тиймээс ирээдүйд Азийн орнуудыг нэгтгэсэн холбоо болно гэдгийг үгүйсгэх аргагүй юм. Ямартай ч Евроазийн эдийн засгийн чуулганы эцэст Сианийн зөвшилцөлд оролцогч бүх орны төлөөлөгчид гэрчтэйгээр гарын үсэг зурж, түүнийг нь Сиань хотод мөнхөд хадгална хэмээн хэлж байсан юм. 
Сиань хот 
Ю.Дэлгэрмаа
