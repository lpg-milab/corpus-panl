Шагнал бүрийн цаана хамт олны маань хөдөлмөр бүтээл байгаа

Одоогоос найман жилийн өмнө Баянзүрх дүүргийн 68 дугаар сургуулиар очиж байх үед надад: "Энэ чинь сургууль уу, балгас уу" гэсэн шүү бодол төрж байж билээ.
Зүүн жигүүрийнх нь паарнууд хөлдөөд хагарчихсан, шал цөмөрсөн, дээврээс дусаал гоождог, ширээ сандал нь хэмхэрсэн ийм л орчин байсныг тухайн үедээ хэвлэлээр шүүмжлэн бичиж байв. Харин саяхан "Нийслэлийн тэргүүний сургууль" шалгаруулах уралдаанд тэргүүлсэн "Баянзүрх" цогцолбор сургуулийг сурвалжлахаар очоод нэг хэсэг нүдэндээ итгэсэнгүй. Мөнөөх 68 дугаар сургууль тохилог сайхан болсон гэж жигтэйхэн, сургалтын таатай орчин бүрдсэн, сурагчдын сурлагын үзүүлэлт өндөр, зэрэг цолтой багшлах боловсон хүчнээр хангагдсан цогцолбор сургууль болон өөрчлөгджээ. Амжилтад хүрсэн нууцаас нь хуваалцахаар "Баянзүрх" цогцолбор сургуулийн захирал, Ардын боловсролын тэргүүний ажилтан, зөвлөх багш Лувсанцэрэнгийн Сувдаатай уулзаж ярилцав. -Таны намтар түүхтэй танилцахаас яриагаа эхэлбэл ямар вэ ? 
-Би Говь-Алтай аймгийн Жаргалан сумынх. Боловсролын байгууллагад гуч гаран жил ажиллалаа. 2000 оноос 68 дугаар сургуулийн захирлаар томилогдсон. Миний хөдөлмөрийг үнэлж төр засгаас "Алтан гадас" одон, Ардын боловсролын тэргүүний ажилтан цол тэмдгээр шагнасан. Ажил амьдралын минь гараа бригадын бага сургуулийн багшаас эхэлсэн дээ. Сургууль, хүүхдийн дунд өнгөрөөсөн амьдралдаа сэтгэл хангалуун байдаг. Хүүхэд байхаасаа л удирдан зохион байгуулах ажил хийж ирлээ. Багын сонирхолдоо хөтлөгдөн багш болсон. Нөхөр Д.Алтангэрэл дуу хөгжмийн багшаар ажилладаг, 108 дуу зохиосон хүүхдийн хөгжмийн зохиолч хүн. Том хүү А.Наранцацралт хуульч мэргэжилтэй, одоо миний төрсөн нутагт ажиллаж байна. Хөдөө гадаа амьдрал үзэг гэж бодсон юм. Бага хүү А.Үүрцайх Хүмүүнлэгийн ухааны их сургуулийн хятад хэлний гуравдугаар курст суралцаж байгаа. -Танай сургуулийн 30 жилийн ой болох гэж байгаа гэлүү? -Тийм ээ, 30 жилийн ой энэ оны арваннэгдүгээр сард болно. Манай сургууль 1977 онд анх 440 хүүхдийг сургах хүчин чадалтайгаар ашиглалтанд орсон. Түүхэн жилүүдэд сургууль маань ажил хөдөлмөрөөр арвин, амжилт бүтээлээр дүүрэн байлаа. 2006 онд "Нийслэлийн тэргүүний сургууль" боллоо. Улсын хэмжээнд "Шилдэг менежменттэй ерөнхий боловсролын ТОП-20 сургууль"-д бас шалгарлаа. Энэ бол хамт олны маань хөдөлмөр бүтээлийн үр дүн мөн. Бид гар сэтгэл нийлсэн хөдөлмөр, бүтээлч, эвсэг хамт олон. Энэ чанараараа захын хорооллын сургууль хэдий ч "Тэргүүний хамт олон" болсондоо сэтгэл хангалуун байна. Захын хорооллын сургуулийг хотын төвийн сургуулийн жишигт хүргэх зорилго маань биеллээ. -Танай сургуулийн шагнал бичиж барагдахгүй янзтай? -Бичиж барагдахгүй байх шүү /Инээв/. "Ногоон хэрэм" хөтөлбөрийн уралдаанд нийслэлийн байгууллагууд дундаа тэргүүн байр эзэлснээс авахуулаад улс, хот, дүүргийн олон шагнал байдаг. Шагнал бүрийн цаана хамт олны маань хөдөлмөр бүтээл байгаа юм шүү дээ. Манай туршлагыг судална гэж хот хөдөөгийн сургуулиудын төлөөлөгчид долоо хоног алгасахгүй шахам ирдэг болсон. Нийслэлийн Засаг даргын Тамгын газраас анх удаа "Нийслэлийн тэргүүний сургууль" шалгаруулах болзолт уралдаан зарлахад, манай сургууль шалгараад 10 сая төгрөгийн хөрөнгө оруулалт хийх эрхийн бичгээр шагнагдсан. Ер нь аливаа шагнал урамшил ажлын эрч хүч өгдөг шүү. -Захын хорооллын сургууль гэхэд сургалтын орчин /тохижилт/ үнэхээр сайн байгаа нь харагдаж байна. Их хөдөлмөр гарсан нь тодорхой, их ч хөрөнгө оруулалт хийгдсэн байх. Энэ нууцаасаа дэлгээч? -Сургуулиа өдий дайны амжилтанд хүргэх, сургалтын таатай орчин бүрдүүлэхэд маш их хөдөлмөр, цаг хугацаа, сэтгэл зүтгэл, мөнгө төгрөг орсныг нуух аргагүй. Аливаа байгууллагын өөдлөх, дэвжихэд удирдагч хүн их чухал үүрэгтэй гэж боддог учраас аль болохоор хамт олноо үлгэрлэж хамтарч ажиллахыг эрхэм болгодог доо. Мэдээж, энэ их хөрөнгө мөнгийг улсын төсөв хараад бүтэхгүй нь ойлгомжтой байсан. Эхэн үедээ эцэг эхчүүдэд хандсан, дараа нь олон улсын байгууллагууд, тойргоосоо УИХ, НИТХ-д сонгогдогсод гээд л сургууль хүүхдийн төлөө сэтгэлтэй, ээлтэй байгууллага, хүмүүст хандсан. Япон, Солонгос, Хятадын дунд сургуулиудтай хамтран ажилладаг. 2000 онд намайг захирлаар томилогдож байхад энэ сургууль гаднаа ч, дотроо ч бие засах газаргүй, цэвэр усгүй, тохижуулсан гэрчилгээжсэн ганц ч кабинетгүй, багш нар нь цалгар назгай, тогтвор суурьшилгүй байлаа шүү дээ. Тэр үеийнхээс одоо хана, рам нь л хэвээрээ, бусад бүх юм шинэчлэгдэж өөрчлөгдсөн гэж хэлж болно. Сургуульд улсаас өгөх тоног төхөөрөмж, эд хөрөнгийн төсөв гэж бараг байдаггүй. Харин сургууль хөгжүүлэх төсөл хөтөлбөрт хамрагдаж чадаад байгаа нь бидний давуу тал байх. Саяхан гэхэд л багшийн хөгжлийн кабинет, чийрэгжүүлэх кабинет зэргийг "Дэлхийн зөн" олон улсын байгууллагын 13.5 сая төгрөгийн төслөөр байгуулж, иж бүрэн тохижуулсан. -Сургуулийн захирал болсноосоо хойш хийсэн ажлаасаа тоймлон сонирхуулбал ямар вэ? -25 хичээлийн иж бүрэн тохижсон, гэрчилгээтэй кабинеттай болсон, мэдээлэл зүйн кабинет гэхэд л хоёр байгаа. Сургалтанд ашиглагдаж байгаа 32 компьютерээс хоёрыг нь л төсвийн мөнгөөр авсан юм байна, бусдыг нь дээр хэлсэнчлэн янз бүрийн аргаар олж авна шүү дээ. Интернэтэд холбогдож, дотоод сүлжээтэй болголоо. Ахлах ангийн сурагчид электрон хаягтай. Сургуулийн телефон холбоогоор хоорондоо бас холбогддог. Японы "Жайка" байгууллагын төслөөр 240 хүүхдийн багтаамжтай сургуулийн барилга шинээр баригдаж, хоёр ээлжээр хичээллэх боломж бүрдэж байна. Урьд нь завсрын ээлжийг оролцуулан дөрвөн ээлжээр хичээллэж байсныг бодвол бас ч гэж овоо шүү. DVD, канон, принтер, кодоскоп, проектор, магнитофон, телевизор гэх зэрэг техник хэрэгслүүд хангалттай байгаа. Одоо лингафоны кабинет нээж, сургуульдаа видео камер байрлуулах гэсэн хоёр зорилго бий. Ингэсэн тохиолдолд орчин үеийн бүх техник хэрэгсэлтэй боллоо гэсэн үг. -Багш нарынхаа талаар? -Манай багш нарын наяад хувь нь мэргэжлийн зэрэг, цолтой. Жар гаруй хувь нь 45-аас доош насныхан, боловсон хүчний хувьд залуужсан гэж хэлж болно. Ажлын байранд багшийг хөгжүүлэх хөтөлбөр манайд хэрэгжиж байна. Ер нь багш нарын авьяас чадварыг нээж илрүүлэх, хөгжүүлэх олон төрлийн ажил зохиодог л доо. Алтан гадас одонгоор дөрөв, Хөдөлмөрийн хүндэт медалиар таван багш шагнагдаад байгаа. Р.Ганзул, С.Эрдэнэчимэг, Н.Мандалцэцэг, Р.Оюунчимэг, Д.Туяа, Ш.Дуламсүрэн, Д.Цэрэнлхам... гээд сайн багш нар олон бий. -Сургалтын чанар аль түвшинд байгаа гэж Та үздэг вэ? -Сургалтын чанар 2001 оноос жил ирэх тутам нэлээд амжилттай өсч байгаа. Энэ үүднээс "Нийслэлийн тэргүүний сургууль" цол өргөмжлөл өгсөн болов уу. Үүнээс гадна захын хорооллын сургууль гэхэд хүүхдийн хүмүүжил харьцангуй зөв төлөвшсөн гэж боддог. Сурагчид маань хичээлийн бус цагаар зохиогддог тэмцээн уралдаанд амжилт гаргахын зэрэгцээ сургуулийн гадна, дотоод тохижилт, хүлэмж ногооны талбайн ажилд ч идэвхтэй оролцдог хөдөлмөрч хүүхдүүд. 2003 онд багш, ажилчид сурагчдын хамтын хүчээр сургуулийн ард Мэргэжлийн сургалт, үйлдвэрлэлийн төвийг төслийн санхүүжилтээр барьсан. Одоо оёдол, мужаан, нарийн боовны чиглэлээр мэргэжлийн чиг баримжаа олгох сертификаттай сургалт явуулж байна. Биеийн тамирын талбай тохижуулах, биеийн тамирын заал, анги танхимыг засаж шинэчлэх, мянган моносны төгөл, дөрвөн цэцгийн мандал байгуулах зэргээр багагүй ажил хийлээ. -Танд ямар нэгэн бэрхшээл тохиолдож байв уу? -Ажлын арга барил дутмаг, санаачилгагүй зарим багш нарт хатуу шаардлага тавьдаг л даа. Үүнд бухимдсан хүмүүс дээд газруудад ор үндэсгүй матаас бичиж ноднин хагас жилийн турш шалгагдаж байлаа. Хийсэн гэмгүй атлаа ингэж удаан шалгуулах ч ажил амьдралд, сэтгэл санаанд асар их дарамттай байдаг юм билээ. Эцэст нь, нийслэлийн Засаг даргаас эхлээд хяналтын байгууллагын удирдах хүмүүс үнэн мөнийг ялгаж салгаж ойлгосон л доо. -Сургуулийн захирал хүний хувийн амьдрал ахуй дажгүй байдаг байлгүй? -1983 онд орон сууцны өргөдөл өгсөн, одоо болтол сураггүй. Түрээсийн байранд амьдардаг, сургууль, хүүхдийн төлөө нойр хоолгүй зүтгэсээр биеийн эрүүл мэнд ч муудаж л байх шиг. Үнэнийг хэлэхэд хувийн амьдрал ахуйгаа нэг их бодож явсангүй, цаашдаа ч өөрчлөгдөхгүй ээ. -Танд баярлалаа С.ГАНСҮХ Сурвалжлагчийн зурвас: Улаанхуарангийн автобусны буудлын ойролцоо байрлах "Баянзүрх" цогцолбор сургуулиар ороод харахад л сургууль, сургалтын орчин гэж ямар байдгийн үлгэр жишээ загвар бэлээхэн байж байна. Энэ бүхнийг бий болгохын төлөө хичээнгүйлэн зүтгэсэн Л.Сувдаа захирлын хөдөлмөрч бүтээлч чанар, удирдан зохион байгуулах чадварыг өөрийн эрхгүй биширлээ. Сэтгэл, зүтгэл байхад ямар ч ажил бүтдэг хэмээн тэрбээр ярих дуртай. Ийм л хүн төрийн өндөр нэр хүндтэй алдар цолыг сэтгэл бардам хүртэх эрхтэй баймаар санагдана. 

