Туул гол загасаа "хөөжээ"

Туул голын загас ихээр үхсэн тухай мэдээлэл тархсан. Ус нь хордож, гамшигт өртсөн хэмжээнд хүрсний илрэл нь загас үхэх явдал болж таарна байх. Одоо бүр Төв аймгийн Алтанбулаг сумын нутаг орчимд Туулын эргээр том жижиг загас хиаруулсан мэт нэлийсэн байна гэнэ. 
Үхсэн загасууд урсаж очоод, усны эргүүлэгт хаягдан, тэнд овоорон тогтсон бололтой юмдаг. Энэ бүхний шалтгаан нь цэвэрлэх байгууламжийг өргөтгөх хүрээнд химийн найрлагад задраагүй ялгадсыг тэр чигт нь Туул руу урсгасантай холбоотой гэж тайлбарлах эх сурвалж байна. Бас арьс шир боловсруулах БНХАУ-ын хөрөнгө оруулалттай, дотоодын үйлдвэрүүд химийн найрлагатай бохироо шууд Туул руу цутгаж байгаа нь бараг газар дээрээ холбогдох албаныханд баригдсан юм гэх шив. Тийн арьс, шир боловсруулах найрлагад ихээхэн ач холбогдолтой хром Туулд алдагдсан нь амьд байгаль олноор үхэж үрэгдэх шалтгаан болсон байж ч мэдэх. Учир нь хром усанд задардаггүй, хордуулах хүч асар ихтэй гэж байна лээ. Туулын ойр орчмын айлууд үхэр, хонь малаа бүгд Туулаасаа л усалж байна. Хүүхдүүд чармай нүцгэн ус цацлан гүйлдээд. Хордож үхсэн загас урсгалдаа туугдаад хоёр гуравхан хоногийн өмнө явчихсан гэхээр энэ уснаас ундаалж байгаа бүхэн хоронд өртөх гэмтэй. Мэргэжлийн байгууллагуудын хэлснээр Шувуун фабрикийн 13-ын задгай орчмоос цааш л ус хордож, загас, жараахай үхэх үзэгдэл нүүрлэсэн шинжтэй. Газар дээр хүрч очвол ойр орчмын айлын эзэд, голын эрэг орчмоор дугуйтай явах хүүхдүүд ямар ч л байсан "Энүүгээр нэг ч үхсэн загас харагдаагүй..." гэж хэлсэнгүй. Тэд бүгд үнэхээр нүдээр үзсэн байна. "Энэ хавьд үхсэн байсан загас, жараахай усанд урсаад явчихсан шиг байгаа юм. Харагдах нь цөөрсөн байна лээ. Харин тэр карьерын нууранд өчнөөнөөрөө байна лээ..." гэхчилэн тэр орчмынхон ярьсан. Заасан чигт нь явбал, Туулын ус улаанаар эргэсэн булингар, шороотой. Эрэг орчмоос нь цэвэрлэх байгууламжийн эвгүй үнэр ханхийх юм. Удаахан байвал дотор муухай оргиж, толгой эргэмээр. Эрэг рүү ойртон алхвал дээгүүр нь нисч байсан цахлайнууд нүд сохолчих шинжтэй хэрэн нисэлдсээр байна лээ. Идэх хоолоо харамлаж байгаа царай нь тэр. Хордсон загас идвэл бас л хордоно байх даа. Туулын энэ орчимд өнгөрсөн бүтэн сайн өдөр урсгалын нь дээрээс үер бууж гэнэ. Уг нь энэ хавьд бороо ороогүй. Ер нь ч тийм үер болтлоо усан бороо цутгаад байдаг газар биш гэж байна. Гайхалтай нь тэр орж ирсэн гээд байгаа үер их өмхий, самхай үнэртэй. Ойр хавьд нь байж тогтохын аргагүй, өчигдөрөөс л нэг юм гайгүй болсон тухай ярьсан. Энэчлэн хүүрнэсэн нутгийн залуусын яриаг хүргэе. (Тэд нэрээ хэлэхийг хүсээгүй тул, зургийг нь нийтэллээ) -Энэ хавьд их олон загас үхсэн гэх юм? -Тэгсэн. Их ус түрж орж ирсний дараа ус арай татарсан үеэр үхсэн загас үзэгдэж эхэлсэн юм. Гол руу ойртохоор загас бөөн бөөнөөрөө хурсан байсан. Эрэг дээр хүн очихоор эргэж, буцаж гол руугаа мөн л бөөнөөрөө сэлж хуйларсаар байх хэр нь буцаж эрэг рүү дөхөж ирээд. Нам эрэгтэй газраараа чад пад хийн эрэг рүү гарч, буцаж ус руу орсон байдалтай байсан. Амь тэмцсэндээ тэгсэн гэж л ойлгож байна. Сүүлдээ манай энэ хавийнхан загаснуудыг зөөвөрлөж тогтоол ус руу хийдэг юм уу гэж хүртэл ярьж л байсан юм. Гэхдээ юу ч хийж чадаагүй, төдөлгүй загаснууд бөөн бөөнөөрөө үхсэн байсан. -Туулд химийн найрлага хэт ихээр орсноос болж ийм юм боллоо гэсэн таамаг байгаа юм шиг билээ. Үхсэн загасны гадаад байдал ямар байх юм бэ? -Пөндийсөн юмнууд л болчихсон байсан шүү дээ. Их биеийн хэсгээрээ хөөчихсөн юм шиг. Хамгийн том нь гэхэд хүний гарын алга хэртэй. Тэгээд доош жаахан болсоор янз бүрийн хэмжээтэй. Жараахайнууд ч маш их байна лээ. Жараахайны нүд нь цав цагаан биеэрээ хагарах гэж байгаа юм шиг болсон байсан. -Танай энэ орчимд, Туулын эргээр байнга ийм эвгүй үнэртэй байдаггүй байлгүй дээ? -Энэ орчмын ус өвөл ч хальдаггүй. Харз бол хэзээ ч хальж гардаггүй шүү дээ. Харин сая ус түрэн орж ирэхэд зарим газраараа Туулын ус харз руу орж иртэл хальсан. Тэр нь буцаж татраад хатсан ч ус шингэсэн хэсэг ийм өмхий үнэртэй болчихоод байгаа юм. *** Нөхцөл байдалтай холбогдуулж Байгаль орчны яамнаас Туул голын тавдугаар сарын шинжилгээний хариуг өнгөрсөн зургадугаар сарынхтай харьцуулан гаргажээ. Энэ дүнг үзвэл тавдугаар сарын байдлаар хотоос дээш хэсэгт Туулын ус бохирдолгүй цэвэр. Харин хотоос доош буюу Цэвэрлэх байгууламжуудын хаягдал нийлснээс доош усны хүчилтөрөгчийн горим алдагдаж, голын усанд эрдэс азотын бохирдол маш их, нитритийн азот болон эрдэс фосфорын агууламж усны чанарын хэвийн агууламжаас (ХА) 10ХА давсан байжээ. Усан дахь аммонын азотын агууламж ХА-наас 4-8 дахин, нитритийн азотын агууламж 4-15 дахин, эрдэс фосфорын агууламж ХА-наас 3-14 дахин, биохимийн хэрэгцээт хүчилтөрөгчийн агууламж ХА-наас 1-3,5 дахин, перманганатын исэлдэх чанарын агууламж ХА-наас 1-1,8 дахин давсан тохиолдол ажиглагдсан байна. Харин зургадугаар сарын 28-29-ний өдрүүдэд Туул голын дагуу 20 цэгээс сорьц авч, гидрохимийн болон бохирдлын задлан шинжилгээ хийж эхэлжээ. Хотоос дээш хэсэгт мөн л Туул гол бохирдолгүй хэр нь хотоос доош үүссэн бохирдолтой өнөөгийн нөхцөл байдал давхцаж байгааг үзвэл Төв цэвэрлэх байгууламж, үйлдвэрийн бохироос болж Туул загасаа хүртэл "хөөжээ". Хотоос доош Туулын усанд хялбар исэлдэх бодисын бохирдол маш их, биохимийн хэрэгцээт хүчилтөрөгчийн агууламж усны чанарын стандарт дахь агууламжаас их буюу 10,3 дахин давж, перманганатын исэлдэх чанарын агууламж ХА-наас 1,1 давсан байна. Эцэст нь Төв цэвэрлэх байгууламж хаягдал усны сорьцыг үзэхэд 96 хувийн цэвэршилттэй гарчээ. Тэгэхээр арьс шир боловсруулах үйлдвэрүүд хаягдлаа Төв цэвэрлэх байгууламжаар дамжуулахгүй асгаад байна уу гэх таамаг л үлдэж байна. Гэхдээ одоо хэний буруугаас болж загас үхэв, ус хордов гэхээс илүү үүссэн эмгэнэлтэй нөхцөл байдалд шуурхай арга хэмжээ авч, Туулыг цэвэршүүлэх зорилго тавих үлджээ. 
Б.ХАЖИДМАА
