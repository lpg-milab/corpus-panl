Орон сууцны өргөдөл өгөөд 43 жил хүлээлээ

Орон сууцанд амьдарна гэдэг ихэнх хүний хувьд мөрөөдөл хэвээр байна. Уг нь "40 мянган айлын орон сууц" хөтөлбөр хэрэгжиж энэ мөрөөдөл биелэх ойрхон мэт төсөөлөгдөж байсан л даа. Гэтэл чанаргүй голдуу барилга баригдаж үнэ нь тэнгэрт хадлаа. Зарим нэг нь гадаадад олон жил боолчлогдон байж олсон хэдэн төгрөгөө шавхан байр ававч өнөөх нь ашиглалтад ороод сар ч бололгүй ширүүхэн салхинд өнцөг булангаасаа халцраад сэтгэл түгшээх. Энэ байдлаас үзэхэд юун орон сууцанд, утаагүй орчинд амьдрах. Харин ч хэдэн жилийн дараа "Орон сууцны хохирогчид" жагсах вий гэж бодогдох боллоо.
Өнгөрсөн хугацаанд олон барилга, байшин баригдсан ч тийшээгээ гэр хорооллынхноос шилжин суурьшсан нь ховор. Үнэндээ шинээр баригдаж буй байрыг мөнгөтэй хэдхэн хүн худалдан авч улмаар гадаадын иргэдэд түрээслүүлж бас тэдэнд худалддаг болчихсон нь хэний ч нүднээ ил. "Богд-Ар" хороололд л гэхэд 100 гаруй хятад иргэн орон сууц худалдан авч амьдарч байгаагаас үзэхэд Хятад улс уу, Монгол улс уу гэдгийг ч ялгахааргүй болсон байна. Хаа сайгүй л баригдаад байгаа тэр орон сууцанд хэн амьдраад, хэн худалдан авчихсан болоод жирийн иргэдэд хүрэлцэхгүй, үнэ нь хадаад байгаа юм бэ. Энэ асуудлаар Орон сууц хүсэгчдийн түр хороо, Монголын ахмадын чөлөөт холбооноос хэвлэлийнхэнд өчигдөр мэдээлэл хийлээ. Тэд өнөөгийн орон сууцны үнийн хөөрөгдөл хийгээд ахмад, эмзэг бүлгийн, хөгжлийн бэрхшээлтэй, улсад олон жил хөдөлмөр эрхэлсэн хүмүүсийн орон сууц хүссэн өргөдөл 20, 30 жил дарагдаж шийдэгдэхгүй байгаад бухимдсан иргэдийн төлөөллийн хамт ирцгээжээ. Өдгөө орон сууц хүссэн 8114 иргэний өргөдөл Хотын захирагчийн албаны дэргэдэх орон сууц хариуцсан мэргэжилтэн дээр овоорсон байгаа гэнэ. Эдгээр өргөдөл нь 1-40 жилийн хугацаанд хадгалагдаж байгаа бөгөөд 1995 оноос өмнөх өргөдөл нь архивт байгаа аж. Өргөдөл өгсөн хүмүүс сүүлийн арваад жил долоо хоногийн баасан гариг бүр хотын захиргааны үүдэнд цуглаад хэвшжээ. Тэдний нэг Ц.Одсүрэн. Тэрбээр 1960-аад оны эхээр Улаанбаатарт шилжин суурьшсан. Тухайн үед нөхрийг нь МАХН-ын төв хорооноос татан авчирсан бөгөөд тэр цагаас буюу 1965 оноос орон сууц хүссэн өргөдөл өгч өдгөө 43 жил хүлээж байгаа аж. Өргөдлийн хариу асуухаар "Маргааш ир, сарын дараа ир" гэж явуулсаар нэг л мэдэхэд олон жил ард хоцорч. Цөхрөөд хэл ам хийхээр "Та яасан хэл амтай хүн бэ. Мөрөөрөө дугаар хүлээгээд сууж байхгүй бол дугаарыг чинь хойшлуулж чадна шүү" гэж дарамталдаг юм байх. Энэ мэтчилэнгээр орон сууц хүссэн хэн бүхнийг хэлэх үггүй болгоод буцаадаг байна. Ц.Одсүрэн хэлэхдээ "Уг нь хороо хорин, нийслэлийн Засаг дарга, хотын менежер, УИХ-ын гишүүд гээд дээд шатны хүмүүс нь "Байр олго" гээд гарын үсэг зураад өгдөг ч дунд, доод шатны байгууллагад ирээд ийнхүү гацчихдаг. Эдгээр хүмүүсийг шалгадаг газар байвал шалгаад өгөөч" гэв. Бас улсад олон жил ажиллаад 50 гаруй насандаа тэтгэвэрт суусан эхнэр, нөхөр хоёр 100 дөхсөн ээжтэйгээ амьдардаг байж. Гурван тэтгэврийн хөгшин орон сууцны өргөдөл өгсөн ч шийдэгдэхгүй байсаар ээж нь 100 хүрээд өөд болж. Үлдсэн хоёр хөгшин одоо байр хүлээгээд л сууж байгаа гэнэ. Энэ мэтчилэн хот тохижуулахад гэр бүлээрээ насаараа ажилласан өрх толгойлсон эмэгтэй, Засгийн газарт насаараа ажилласан ахмад, хөгжлийн бэрхшээлтэй, хүүхэд, өндөр настай ээжтэйгээ орцонд амьдардаг эмэгтэй, боловсролын байгууллагад насаараа ажилласан багш, тахир дутуугийн групптэй иргэн, цахилгааны шитэнд амьдардаг эмэгтэй зэрэг залуу халуун насандаа хийх зүйлээ хийчихсэн, тэрнийхээ төлөө нэг өрөө ч болов орон сууц авах эрхтэй гэдгээ шат шатны дарга нараар үнэлүүлчихээд байгаа хүмүүс 5-40 жил байр хүлээж байгаа тухайгаа гомдоллов. Хамгийн хачирхалтай нь өргөдлийн хариу хүлээж цөхөрсөн иргэд ТББ-д хандан холбогдох асуудлыг судлуулахад 1990 оноос хойш байр олголтыг зохицуулах хууль тогтоомж огт байхгүй болсныг олж мэджээ. Тэд "Ийм хууль тогтоомж байхгүй, иргэдэд өгөх байргүй мөртлөө байгаа юм шиг өргөдөл авсаар байгаа нь ямар учиртай юм бэ. Байхгүй юмыг байна гээд хуураад байгаа нь гэмт хэрэг. Хамгийн гол нь эдгээр хүмүүс өгөхгүй гэж хэлдэггүй. Хэн нэгэн эрх мэдэлтэн тухайн үеийн албан тушаалдаа дулдуйдан өгнө гэж амлаад гарын үсэг зураад өгдөг. Энэ нь худалдаад авах чадваргүй ядарсан хүмүүсийн сэтгэл зүйгээр тоглож хохироож байна. Үнэхээр боломжгүй бол худлаа амалж, ядарсан хүмүүсээр тоглох хэрэггүй л баймаар. Одоо сонгууль дөхлөө худлаа амлалт бидэнд хэрэггүй. Намжих үзэл бүр хэрэггүй. Амласнаа биелүүлэх хүнийг л сонгоё" гэцгээж байв. Тэд бас МАХН-ын 2004-2008 оны мөрийн хөтөлбөрт амласан "Ашиглалтад орж буй орон сууцны хоёр хувийг ахмад настан, тахир дутуу иргэдэд хуваарилна" гэсэн заалт, мөн Нийслэл дүүргийн иргэдийн төлөөлөгчдийн хурлын 2004-2008 оны мөрийн хөтөлбөрт 10 мянган айлын орон сууц барьж, үүнээс "1000-ыг нь өвөө, эмээдээ заавал өгнө. Өвөө, эмээ нь хүүдээ, ачдаа өвлүүлнэ биз" гэсэн амлалт бүхий хэвлэмэл хуудсыг нандигнан хадгалж байснаа гаргаж үзүүлэв. Үндэсний статистикийн хорооноос гаргасан мэдээгээр сүүлийн дөрвөн жилд Улаанбаатар хотод дэд бүтэцэд ойр нийтийн орон сууц 11025, хаус маягийн орон сууц 5560-ыг барьжээ. Хэрвээ МАХН мөрийн хөтөлбөрөө биелүүлсэн бол 220 айл, Нийслэлийн иргэдийн хурал заавал өгөх ёстой байраа өгсөн бол 1000 айл орон сууцтай болох байлаа. 
Д.Цогзолмаа
