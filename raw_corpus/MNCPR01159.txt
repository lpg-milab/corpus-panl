Алс хязгаарт амьдрал алагтай цоогтой байна

Баян-Өлгий аймгийг зориод ирлээ. Өлгийд цаг агаар тийм ч таатай биш. Өвлийг өнтэй давсан өлгийчүүдийг хаврын хавсарга, шороон шуурга багагүй сандаргаж байх шиг санагдсан. Айл амьтны хашаа нурж, хайсыг нь хуга татах шороон шуурга нүд нээлгэхгүй.
Ёстой л нүүр нүдгүй шуурна гээч тэр байх. Өглөө бүр хөгшчүүд хэний юу нурж, салхинд хийссэн тухай яриа өрнөдгийг сонссоор сүүлд залхаж гүйцэв. Гэсэн хэдий ч Өлгий бол казах түмний он удаан жил аж төрсөн өлгий нутаг. Нийслэлээс 1700 гаруй километрийн тэртээ орших энэ нутгаар зочлогсод юун түрүүнд ёотон шиг тэг дөрвөлжин өнгө үзэмж тааруухан аймгийн төвийн хэдэн барилгыг хараад хөгжил муутай "орон" хэмээн андуурах нь бий. Учир нь гаднаас очсон хэнд ч өөр оронд, тэр тусмаа гадны хүмүүсийн дунд байгаа мэт сэтгэгдэл төрдгийг хүн бүхэн андахгүй. Дээр нь казах хэлэнд урт эгшиг байдаггүй нь зочдын бас нэгэн гайхшралыг төрүүлдэгтэй хэн ч маргахгүй. Ямар сайндаа нэгэн танил маань казахуудын яриаг чагнаад хоорондоо хэрэлдэж байгаа мэтээр тусгаж авах вэ дээ. Нөгөөтэйгүүр, тэндхийн урианхай, тувачууд ч барагтаа төрөлх хэлээрээ яриад байдаггүй. Орчин нь нөлөөлдөг болоод ч уу. Казахуудаас дутахгүй. Дуржигнатлаа ярина. Гадны зочдын нүднээ нэг тиймэрхүү тусах Өлгийн байшингууд сүүлийн жилүүдэд эрс өөрчлөгджээ. Орчин үеийн хийц загвар бүхий 2-3 давхар хувийн сууцууд хаа сайгүй сүндэрлэсэн нь онгоцноос буунгуут нүднээ туссан. Уул нь казахууд бусадтай адил өндөр оройтой байшин барьж чадах хэдий ч өндөр цаст оргил уултай, байгалийн эрс тэрс уур амьсгалтай тус нутагт дээвэргүй байшинд амьдрах нь илүү тайван гэх. Учир нь хавар хүчээ авах ид шуурганы улирлаар элдэв чимээ шуугиангүй амар байдаг гэж үзэцгээдэг ард түмэн. Хот, хөдөөгийн ямар ч айлд зочлоод хурим найран дээр очсон мэт сэтгэгдэл төрнө. Ширээ дүүрэн бэлдсэн элбэг дэлбэг идээ будаагаа тэд эрт дээр үеэс "дастархан" хэмээн нэрлэж ирсэн түүхтэй. Улс даяар сар шинийг тохиолдуулж хэдэн өдөр дараалж амарч байхад алслагдсан энэ аймгийн хөдөлмөрчид ажилладаг нь сонин санагдлаа. Аймгийн төвийн цөөхөн урианхай, тувачууд ганц нэг хоног амарсан болоод эргээд ажилдаа орно. Энэ нь казахууд үндэсний баяр "Наурыз"-ыг тэмдэглэдэгтэй холбоотой гэх. Мөн "Наурыз"-аар Казахын ард түмэн баяраа тэмдэглэж амрахыг төр засгаас тусгайлан заагаагүй тул ёс болгож ганцхан өдөр буюу 3 сарын 22-ныг л тэмдэглэн өнгөрүүлдэг байна. Ядаж "Цагаан сар"-аар амардаггүй юм аа гэхэд тухайн үеийн ажлын хэдэн хоногийг амралт болгож "Наурыз"-аар чөлөөлөх хэрэгтэй юм шиг санагдсан. Тэндхийн иргэдийн унаж буй унаа хөсөг хотынхноос дутахгүй. Сүүлийн жилүүдэд нийслэлчүүдийн унаж гангардаг болсон автомашинууд тэнд төрөл төрлөөрөө хурдалж харагдсан. Сайны хажуугаар саар гэгчээр аймгийн төвд сүүлийн үед золбин ноход эрс ихэссэн нь өлгийчүүдийн санаа зовних асуудлын нэг болжээ. Нохой буудагч Ц.Бодсон саяхан аймгийн төвийн 500 гаруй нохойг буудаж хороосон нь арав хүрэхгүй хувийг л эзэлдэг гэж байсан. Анхны гэгддэг АлтанцӨгц, алим ургадаг БаЯннуур сумдаар сонин юутай Нутгийнхаа сонин хачинтай танилцсан УИХ-ын гишүүн А.Мурат Баян-Өлгий аймгийн төвийн Хату баг, Алтанцөгц, Баяннуур сум, Хотгор баг, Увсын Бөхмөрөн, Ховд сумдын иргэдтэй уулзаж амьдрал ахуйтай нь танилцахаар хүлгийн жолоо залсан. Өвлийг өнтэй давсан хөдөөнийхөн мал төллөж ид завгүй байх улиралтай аль хэдийнэ золгосон ч гишүүнийг ирсэн сургаар уулзахаар машинтай нь машинаараа, зарим нь морь, тэмээгээ хөлөглөж зорьж ирсэн байв. Бүгд л өөр өөрийн хийж бүтээхээр төлөвлөсөн болон болж бүтэхгүй асуудлынхаа талаар санал солилцов. Алтанцөгц сумын иргэд энэ жилээс эхэлж улаан буудай тариалах гэж байгаагаа дуулгасныг А.Мурат гишүүн 100 хувь дэмжихээ хэлсэн. 1940 оноос буудай тариалсан энэ нутгийн иргэд 1990 оноос газар тариаланг бүрмөсөн зогсооход хүрчээ. Мөн 4-5 жил тутамд тогтмол сольж байх учиртай төмсний үрийг сүүлийн арван жил солиогүйгээс ургац хоёр дахин буурсан гэнэ. Тиймээс уламжлалт газар тариалан тэр тусмаа улаан буудай тариалах төсөл боловсруулах ажилд шамдаж буй гэсэн. Харин малын тоо толгой өмнөх жилүүдтэй харьцуулахад өсчээ. Энэ үеэр малчид сумын малын эмнэлэг хувьчлагдсанд сэтгэл гонсгор байгааг гишүүнд дуулгасан. Алтанцөгц сумын малын эмч Д.Батырбек төрийн өндөрлөгүүд шинэ хууль тогтоомжинд мал үржлийн талаар төдийлөн тусгадаггүйд сэтгэл зовниж явдгаа ч хэлж байв. Гишүүний хүлгийн жолоо залсан хоёр дахь сум Баяннуур. Алимны мод олонтой энэ сумынх жил бүрийн намраар алим хураадаг ажилтай. 1960 оноос алим тариалж эхэлсэн баяннуурчууд зах зээлийн ороо бусгаа цагт энэ аж ахуйгаа зогсоолгүй авчирсан нь тэдний овсгоо гэлтэй."Нэг суурин нэг бүтээгдэхүүн" гэж их ярьж байгаа энэ цаг үед баяннуурчуудын нэг брэнд нь магадгүй энэ алимны аж ахуй байж болох юм. Сумаас төрөн гарсан Улсын тэргүүний тариаланч А.Рахадыл өдгөө нутагтаа буй алтан харганыг хамгаалахаар шийджээ. Газрын хөрсний чийгийг хадгалж ургацад ихээр нөлөөлдөг гэх алтан харгана сүүлийн жилүүдэд устаж үгүй болж байгаа гэнэ. Учир нь хөдөөнийхөн түлээ модонд ашигладаг болсон тул одоогоор тойруулан хашаа хайс татжээ. Сонирхуулахад, тариаланч А.Рахадыл нэлээд хэдэн тахиатай. Өнөө жилээс эхлэн нэгэн сонирхолтой туршилт хийхээр төлөвлөөд байгаа нь тахианы өндгийг шаазгай, хар хэрээгээр даруулах гэнэ. Хотгорын нүүрсний уурхай Өлгийн долдугаар багт тооцогддог. Тэнд өдгөө 150 өрх аж төрдөг. Уг нүүрсний уурхайгаас өлгийчүүд төдийгүй Ховдчууд өвлийн түлшээ базаана. Хотгорын нүүрсний уурхайн гүйцэтгэх захирал Ж.Зухаагийн ярьснаар жолооч нар арван тонн нүүрсийг уурхайгаас 140 мянган төгрөгөөр ачдаг. Зам тээвэр, шатахуунаа нэмж 10 тонн нүүрсээ Өлгийн зах дээр 380 мянган төгрөг хүргэж борлуулдаг байна. Уурхайн зүгээс ховдчуудад тонн нүүрсэндээ хямдрал үзүүлэх нь бий аж. Тухайлбал, Өлгийнхөн нэг тонныг нь Хотгороос 14500 төгрөгөөр авч байхад , Ховдынхонд 9500 төгрөгөөр олгох жишээтэй. Энэ нь Ховд Хотгорын уурхай хооронд нэлээд зайтай байдагтай холбоотой. Харин Ховд сумынхан саяхнаас "citifone" гар утсыг ашигладаг болсон нь дэвшилтийн нэг илрэл аж. Өөрөөр хэлбэл, малчид байгалийн хүнд хэцүү үед, шороо шуурганаар малын араас дагаж явсан үр хүүхэдтэйгээ утсаар холбогдож нөхцөл байдлыг нь асуух боломжтой болсонд олзуурхаж байна лээ. Хөдөөний сонгогчид А.Мурат гишүүний зорьж очсон явдалд талархсанаа илэрхийлж байсан. Мөн тэд тулгамдаж буй асуудлаа ч хуваалцсан. Увсын Бөхмөрөн сумын иргэдийн хувьд ажилладаггүй нүүрсний хийн цахилгаан станц баригдсан нь бухимдал төрүүлэх болжээ. УИХ-ын гишүүн Б.Эрдэнэсүрэнгийн санаачилгаар баригдсан энэ станц өнгөрсөн оны арванхоёрдугаар сарын 25-нд ашиглалтад орох байж. Гэтэл өнөөдрийг хүртэл ажиллахгүй байгаа бөгөөд 830 сая төгрөгийн үнэ өртгөөр сүндэрлэжээ. Тус нүүрсний хийн цахилгаан станц баригдахаас өмнө өдөрт гурван цаг дизелийн бараа хардаг байсан иргэд өдгөө лааны гэрлээр үдшийг өнгөрүүлдэг болжээ. Энэ бүхэнд бухимдсан нутгийн иргэд хэд хэдэн удаа холбогдох байгууллагад хандсан ч тодорхой хариу ирээгүй байна. Бөхмөрөн, Өлгийн Ногооннуур гээд хоёр ч сумыг цахилгаанаар хангах зорилготой өндөр үнэ өртгөөр баригдсан тус нүүрсний хийн цахилгаан станц ийнхүү балгас болон үлджээ. "Ажил хийвэл дуустал давс хийвэл уустал гэдэг. УИХ-ын гишүүн Б.Эрдэнэсүрэн биднийг хуурлаа" хэмээн бөхмөрөнчүүд гомдоллож, нүдээ чилтэл цахилгааны бараа харагдахыг тэсэж ядан хүлээж сууна. Нутгийн ард түмэн хэдэнтээ төрийн өндөрлөгүүдэд хандсан. Тодорхой хариу ирэхгүй бол бослого хийхээр болсноо А.Мурат гишүүнд хэлж байв. Сонирхуулахад, Тува улстай хил залгаа алс нутгийнхан тэр тусмаа Өлгийн сумдын хувьд малын хулгай тэр бүр гардаггүй аж. Энэ нь казахууд хэр хөдөлмөрч болохыг харуулсан хэрэг. Түүнчлэн өнөөдрийг хүртэл үндэсний цөөнхийн өлгий нутагт гахайн аж ахуй байдаггүйд гайхах хэрэггүй. Учир нь тэд шашин шүтлэгтэй холбоотойгоор гахай тэжээх нь бүү хэл гахайн мах огт иддэггүй. ХӨдӨӨний хҮҮхдҮҮдэд "Үдийн цай" олдохгҮй нь Он гарснаас хойш цалингийн бараа хараагүй өлгийчүүдийг барайлгаж буй бас нэгэн зүйл буй нь "Үдийн цай". Энэ хөтөлбөр аймгийн төвийн ерөнхий боловсролын сургуулийн сурагчдад л хүрэлцдэгийг эс тооцвол хөдөөнийхөнд "Үдийн цай" олдохгүй байна. Үүнийг Баяннуур сумын бага ангийнхан гэрчилнэ. Өөрөөр хэлбэл, тус сумд өнгөрөгч арванхоёрдугаар сараас хойш сурагчдын "Үдийн цай"-ны төсөв хуваарилагдаагүй гэнэ. БСШУЯ саяхан орон даяар энэ хөтөлбөр 100 хувь хэрэгжиж, үүнд 1-4 дүгээр ангийнхан бүрэн хамрагдаж чадаж байгаа талаар тайлагнаж байсан нь худлаа болж таарав. Үнэнийг хэлэхэд, одоогоор сумын зөвхөн 1-2 ангийн сурагчид л "Үдийн цай" уудаг. Харин III, IV ангийнхан аль хэдийнэ хасагджээ. Энэ байдлаар цаашид хөдөөний хүүхдүүдэд "Үдийн цай" олдохгүй байж мэдэх талаар сургуулийн багш нар онцолсон. Алтайн хязгаар дахь алаг цоогтой амьдралтай байнга очиж танилцдаг төрийн түшээ А.Муратад зах хязгаар нутгийн иргэд хандах зүйл ихтэй байлаа. Төрд төлөөлөл нь болж суугаа А.Мурат гишүүний түмэн олныхоо төлөө хийх ажил ундарсаар байх бололтой. 
Ч.Анна
