Дорнын үдэшлэг

Үзэгдэх ахуй байдал жирийн бус сонин содон нэгэн газар буй. Хад чулуу нь галав юүлсний хайлмал. Хар сүйжин хөөрөг хагалаад цацчихсаны дээр хар улаан лав урсаж ирээд царцчихсан юм шиг халиун загал ухаа толгодтой.
Элэг бэлийн нь хөрс зөөлөн цагаан боронз мэт болоод өнөд доогуураа дулаан уугьсан илчлэг. Арванхоёрдугаар сарын хөр хүйтэн дүнгэнэж байхуйд энэхэн газарт цэцэг дохино гэж хэн санах вэ. Цасны амьсгал ертөнцөөр тунгалагшин байхад таван дэлбээ зуны тэргүүн сарын юм шиг анхилж ургасан нь сайн цаг, сайн үйлийн эхэн. Хуучин сүмийн туурь буурийг сэргээхээр зуны адаг сард шав тавьжээ. Энэ газраа дүн өвлөөр эргэж очиход ийнхүү энхрий шар цэцэг ургасан нь идээ сархад өргөж, шав тавьсан хэдэн чулууны нь завсраас шар дурдангийн өөдөс сэвгэнэх шиг байжээ. Энэ ямар улирлын тэмдэг вэ. Өвөл үү, зун уу. Өөр бас нэгэн үл үзэгдэх улирал уу. Юутай ч сайн сайхны л урь гэгээ байсныг өгүүлэх юун. Өвөл цэцэг ургах уг гэгээн аглагт нэгэн нэрт төвдөч эрдэмтэн анх удаа очжээ. Хутагтын хувь тохиосон газар, эрдэнэ бий, бэлгэ онгод буй хэмээн сэтгэж очсон буй. Унтангуут нь л улаан дээлтэй цагаан морьтой улаан зээрд согтуу хүн шөнөжин дуулан давхиж зүүдлэгджээ. Энэ зүүд онгод бэлгэ үү, юу вэ, сонин юм шүү. Гонзгой бор царайд нь итгэл үнэмшил тод гийн илэрч, өтгөн живэр нь эрдэмлэгийг нь чимэх мөнөөх хүн тэнд дахин хэд очиж. Урьдын адил ер бусын нэг юм надтай хамт тэндээс буцдаг гэж тэр эрхэм ярьсан билээ. Энэ бол халхын догшин ноён хутагт Равжаагийн хайрлан дурлаж, халгиж цалгиж амьдарсан халуун элэгт нутаг. Хамрын хийдийн хавь ойр бүлгээ. Зургадугаар сарын танхил цагаан шаргачин энтээ тэнтээд гялбалзан цахилах цагийн энэ нутаг юутай гоо. Нам гүмхэн үдийн халуун салхинаа нүд аяндаа сүүмийхэд хийдийн зүүн өмний хэдэн хайлаас юунаас ч гоёхон харагдана. Нарны туяа сарласан намуухан тэр модод үл ялиг төдий салхинаа өмнө тийш ногоон туяа татуулан бөхөлзөнө. Хутагт мааний эрхин тоогоор зуун найман хайлаас тариулжээ. Манай өмнөх зууны эхээр мандсан хувьсгалын үед ихэнхийг нь хяргаснаас үлдсэн нь энэ буюу. Сайн хүмүүс энд өдгөө нэмж мод тарин төгөлшүүлжээ. Шар халзан хун үүнд нь талархаж дөрөвдүгээр сард ирдэг байна. Шанд булгийн ус мэлтрэх мэт хүмүүс баярладаг байна. Зуун найман агуй буй. Зуны халуун дүүгэж байхад энэ дотор хүйтэн сэрүүн хүүгэнэ. Газар тэнгэрийн сав шим энд огтлолцдог гэнэ. Агуйн хад ариусгахын увьдастай. Элгэн халуун тэр хаданд эм агуулагддаг аж. Эмгэг хуучтай эрхтнээ элэглэн наан жигнэвээс эмнэгддэг гэж эндхийн гэсгүй өгүүлнэ. Агуйдад Равжаа хутагт бясалгаж гэгээрдэг байж. Арван арав, нэгэн найм хоног ариусч гэгээрэн гарч ирээд ард олондоо пүрэв хөөргөж үзүүлдэг байжээ. Агуйнхаа үүдэнд суугаад гурван талт тэрхүү төмрийг агаарт хий тогтоон үзүүлэхэд, аргагүй гэгээрэн хүчирхэгжжээ гэж ард олон итгэдэг байсан гэнэ. Равжаагийн тухай домог үнэнийг өгүүлнэ. Өмнийн говь нутгийн элгэн улаан хадыг өнөөх пүрэв гэгчээрээ хутгалчихсан нь өнөө хэр ором уг нь хэвээрээ аж. Уг үйлийн үнэнтэйд эргэлзэгч буй аваас улаан элгэн хадан дээр очвол үггүй болно гэж уугуул энэ нутгийн зохиолч батална. Равжаагийн бясалгалын агуйн дэргэд сакура модны төгөл бий. Арваннаймдугаар зууны дорнын их хүн тэрээр аль энд тэндхийн авааль олон шавьтайн нэгэн авчирч тарьсан нь тэр. Авьяас билэг, сэтгэл ухаан дээдэт тэр хүнд алс холын япон хүн багш шавь барилдсаныг хүндэтгэн барьсан бэлэг нь энэ модод болов уу. Хамрын хийдийн баруун толгойн оройд рашаан буй. Аанай л Равжаа хутагт асгаршуулан ундарга татуулжээ. Ай хутагт минь, уулын оройгоос ус яаж гарна гэж тэр цагт нэг нь ундууцсан юм уу даа. Уулын толгой, хүний толгой хоёр угтаа ялгаагүй. Магнай юуг чинь шалбалбаас магад цус гарна, мөн үүнтэй адил тэндээс ус гарна шалав ух! хэмээснийг ёсчлон дагахад хэлснээр болжээ. Ногоон хайлаасыг цавчиж байхдаа, энэ усыг бас дарсан юм билээ. Наян хэдэн онд настай, юмны учир мэдэх хэдэн хөгшин нас буянд тустай, бас тэгээд өвчин хуучид сайн гэлцэж мөнөөх дарагдсан худгийг гаргах гээд яджээ. Яагаад ч юм тэр үед гараагүй атал, Равжаа хутагтын юмсыг сэргээж,хийд юу болж асан яг тэр үед ягаан толгойн эхэнд бараг л өөрөө нэвчжээ. Яах аргагүй энэ нутгийн юм бүхэн энэ мэт учир шалтгаантай билээ. Хүмүүс одоо үүнээс өөр усны суваг тэр хавийн нам дор газраас эрээд олохгүй байгаа нь сонин. Энэ ус эзэнтэй, эрээн алаг могой манана. Үнэн сүжигтэн үү, өөр бодолтон уу гэх шиг цогнойно. Өглөө оройд хүмүүс рашаан хүртэж, өвөр зуураа сайныг нь ярилцана. Элэг цөс, элдэв эрхтэнд эмнэл болдог аж. Бясалгалын агуйг хэдэн тайвань хүн үзэж явна. Түүний ардхан хамар дээр нэгэн чех хүн гурван шөнө дараалан хонож байгаа гэнэ. Тэр үдшийн бүрийгээр одоод үүрийн гэгээгээр ирдэг гэж Дөш ламтан өгүүлэв. Гурван жил энд ирж байгаа гэнээ тэр. Дэлхий ертөнцийн хүмүүс энэ мэт энд цувралдан ирж эхэлжээ. Энд юу юунаас илүү нэгэн татлага байна. Ирж байгаа хүмүүс голдуу эрдэмтэн судлаачид гэнэ. Хэрэг бүтэв, эргэж ирнэ гээд буцацгаадаг байна. Толгодын дунд шамбалын орон буй. Энэ бол Равжаа хутагтын хойч үеийнхэнтэй уулзаж байхаар болзсон газар буюу. Ихэмсэг цагаан суварга хүрээлүүлэн зассан энэ газраар ороод гарсан хүний элдэв нүгэл цайрч,ариусдаг ажээ. Сэтгэл болор, бие анхилуун болдог гэлцэнэ. Шамбалын ордны үүдээр шар туяа татлаа Шандат цайдмаа орхисон дүү минь биш байгаа хэмээх шүлгийн мөр санагдана. Шамбалын орныг тойрсон эрхин цагаан чулуунууд гэгээ цацаргаж зээгтэнэ. Жаран дөрвөн авдар эд агуурсыг Хамрын хийдийн хавьд булжээ. Хэцүү бэрх цаг тулж, Хутагтын өргөө хотол дахь үнэ цэнтэй соёл, урлаг үйлийн олон зүйл нэрвэгдэхээс ийн аварсан хүн бол Түдэв. Тэр Хутагтын үе дамжсан тахилчийн найм дахь нь. Амь өрсөж зөөсөн эдгээр авдартай зүйлсээс гаргасан нь өдгөөгийн Равжаагийн музей дэх эд агуурсууд юм. "Саран хөхөө" жүжгийн хэрэглэлүүд, хүний гавлын яс мөнгөлсөн аяга, хаш аяганууд, бурхдын зураг, номын тэмдэг, бийр янтай, бичмэл эх, дуу шүлэг тэргүүтэн. Энэ бүхэн чигээрээ дорно дахины сод нэгэн хүний эрдэм оюун, билэг авьяасын гэрч, үл давтагдах өв сан болон үлджээ. Тахилч хүн дээд тавилантай. Төөрөг заяа бахархалтай бөгөөд хэцүү. Жараад оны эхээр эдүгээгийн ес дэх тахилч буюу З.Алтангэрэл мэндэлжээ. Түүнийг төрснийг дуулаад нагац өвөө нь буюу Түдэв гуай шууд давхиж ирж. Тэгээд ар далыг нь харж бах ханан аав ээжид нь энэ миний хүүхэд иржээ. Та нарт жаахан торниг. Тэгээд би мэдэлдээ авна шүү гэсэн гэдэг. Түдэв гуайг үргэлжлэх тахилч ийн төржээ. Энэ үе залгасан тахилчдын үнэн мөн, хувь заяаны гэрч бол ар далан дээрх удам дамжсан мэнгэ юм. Алтангэрэл арвын талхан насан дээрээ өвөөдөө очиж тахилч болох замналд суралцаж эхэлжээ. Өвөө нь түүнийг шөнө сундалдан хээр аваачиж, хүн тавьдаг чимээгүй газарт аваачиж орхино. Чи айж ичиж болохгүй шүү, өдөр өөрт тань сургаж заасан тарни мааний хүч чамд тусална гээд явж одно. Энэ бол тахилч болохын хамгийн анхны шалгалт гэж болох зүйл аж. Энэ мэтийг давж гарна, сурна гэдэг зөвхөн тахилч тахилчдаа өвлүүлэх ухаан, шалгарал ажгуу. Сэтгэл оюуны өндөр шалгарал, тэвчээр туулж тахилч болно. Ямартаа өвөөгөө буг чөтгөр гэж харааж зүхэж байхав. Сурсан заасан зүйл нь балчир бага хүүд үнэхээр ахадхаар байсан тул ухарч шантарна. Хэцүү бэрх их байсных биз,толгой руу ороолгосон эрхиний гол тасарч бутрахад нэг ширхэгийг аваад залгичихаж байсан байгаа юм. Ширхэг нь бүрдээгүй эрхи барихгүй гэж тооцсоноос тийм ухаан гаргаж. Ийм байдалтайгаар хүүг бэлтгэсэн билээ. Энэ явдлууд дотор хүү халуурч бүлээрэх, айж ичих олон явдал тохиолдсоныг нэгэн бүрчилбэл нэн их. Ингээд хүү 12 нас хүрч хөлийн хий арилжээ. Энэ бол хүүхэд хүн болох нь гэдгээ баталсан нас. Хүн болох дархлаа суулаа гэж ойлговол болох юм. Мөдхөн 25 нас хүрчээ. Энэ нь хэлийн хий арилжээ гэсэн үг. Хэл яриа, эрдэм боловсрол олсныг баталсан хэрэг буюу. Ингээд зээ хүүдээ албан ёсоор тахилч болж, өөрийгөө залгамжлахыг хэлжээ. Равжаа хутагтыг өнгөрснөөс нь хойшхи түүнтэй холбогдолтой бүхий л эд зүйл, үйл хэргийг даатгажээ. Хүүг тахилч болох бүхий л цаг үед хэцүү хатуу, хэрцгий байсан өвөө нь тэгэхэд нэгэнтээ их уйлжээ. Тэгж уйлах нулимсаас би их зүйл үзсэн гэж З.Алтангэрэл тахилч өгүүлнэ. Юуны өмнө намайг өөрөөсөө хойш яана даа гэсэн өрөвдөл. Тахилч хийж ирсэн өөрийн ганц биеийн амьдрал, сэтгэлийн их дээд тэвчээр нь барагдсан цөхрөл. Бас хутагтаас авч үлдсэн газарт булаатай жаахан зүйлсийн ирээдүй хэрхэх бол гэсэн аюумшиг. Тэр үеэс хойш Равжаа хутагтаас үлдсэн бүхий л зүйлийн хувь заяа З.Алтангэрэл тахилчийн мэдэлд ирж, эдүгээ хадгалагдаж байгаа юм. Тэр ерээд оны эхэнд булаатай байсан эд зүйлсийг гаргаж музей байгуулах,өнөөдөр ингэж Хамрын хийд хэмээх гэгээн газрыг зон олон зорихын үндсийг тавьсан байна. Өдгөө тэрээр говьд байх мөнөөх булаатай эд зүйлсийн хэргийг хамааран суугаа ганц хүн. Цаг нь болохоор ил гаргана гэж ярьж байна. Тэр ирэх цаг эдүгээгээс илүү ая тохит сайн цаг бололтой. Дэлхий дахинд Хамрын хийд хэмээх ер бусын эрчим хүч хуримтлуулсан, гойд нэгэн ийм газар байгаа мэдээ алгуур алгуурхан түгсээр, бас үүнийг үзэхийг хүссэн хүмүүсийн цуваа газар газраас түүчээлж эхэлжээ. Энэ ай сав, Хутагтын буурь туурь бол хүн төрөлхтний нэгэн гайхамшигт үзмэр, ариусч гэгээрэх газар болон дуурсах ил болжээ. Иймд энэ ахуй орчныг онгон дагшинаар нь байлгах, зорин ирэгсдийг сэтгэлд хүрэхүйц байлгахын тулд тахилчийн бодож яваа зүйл их. Түүний сэтгэлд дорнын их говьд ирэх гэгээн сэтгэлт хүмүүсийн урсгал, тэднийг угтан гантиглаж орших Хутагтын их гэгээн ордон сүм сүүмэлзэж байгаа юм. Бас түүний балчир танхи ганц хөвгүүн нь тахилчийн тэмдэгтэй ирсэн бүлгээ. Хамрын хийд, шамбалын орон, бясалгалын хийдээр хүүгээ дагуулсан нэгэн биерхүү амгалан хүн байнга явна. Энэ нь З.Алтангэрэл тахилч хүүгээ сургаж яваа хэрэг. Өөрийн нь тахилч болохоос ялгаатай нь ил цагаан, илүү нээлттэй нь энэ цагийн тохиол юм. Харин өөрөө бол хэцүү бэрх цагт, хахир хатуу өвөөгийнхөө туулуулсан шалгарлаар тахилч болсон билээ. Хамрын хийд, Равжаа хутагт, Алтангэрэл тахилч тэргүүтэн ураг барилдсан энэ нэг гайхамшигт газар Сайншандын өмнөдөдхөн буй. Равжаа хутагт хун шувууг утга уянгын, эх хүнийг хүн төрөлхтний, дигваранз хорхойг гүн ухааны бэлгэ тэмдэг болгон үздэг байсан гэдэг. Түүний эрхэмлэн дээдлэгч бүхэн Хамрын хийдийн хавь орчныг бүчин оршиж байна. Эл орчил нутаг утга уянгын хөгтэй, эхийн хэвлий мэт бүлээн, сэтгэл дэвжин ариусах шидэт ахуй юм. Шандад сайхан найрагч Эрдэнэ-Очир уйтгарлаж, санаанд эгшиг барласан сайхан шүлэг бичнэ. Дорнын говийн элсэн дээгүүр хар хорхой гүйлдэнэ.Хайш яйш, муруй махир мөр зурна. Бадрахын морьдын гоо чих зэрэглээ хайчилна. Гадаа хэдэн ботго гунганана. Гал түлсэн айлын газар зуухны утаа гэрийн хаяанаас замхарна. Ганц нэг хулан тэртээд сүүмэгнэн гэдэлзэнэ. Газар тэнгэрийн дунд хаш цагаан суваргууд өндөлзөнө. Гадаад дотоодын хүмүүс тийшээ цувна. 
Б.Золбаяр
