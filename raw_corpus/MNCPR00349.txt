Монголын дипломатчдын хууль бус наймаа европт шуугиан тарьж байна

Манай дипломатчид олон жилийн өмнөөс л тамхины наймаанд нэр холбогдох болсон билээ. Гэтэл саяхан Москва дахь Монголын элчин сайдын яамны ажилтнууд мөн л тамхины наймаанд холбогдсон нь тодорхой болжээ. Монголын дипломатчид Украйн, Унгарын хилийн Тиса боомтоор Бельги улс руу өнгөрсөн долоо хоногт ОХУ-д бүртгэлтэй Мерседес спринтер микроавтобусаар ихээхэн хэмжээний тамхи гаргах гэж байгаад саатуулагджээ. Бичиг баримт гэсэн нэрээр бүртгүүлсэн 45 хайрцаг, нийт далан мянган ширхэг Марлборо, ЛМ болон Украйны үйлдвэрийн гэсэн гурван төрлийн тамхи ийнхүү хураагдсан байна. Энэ нь 179900 орчим гривенийн үнэтэй гэгдэж байгаа ч хил дамнан наймаалагдахдаа хэд дахин өндөр үнэ хүрч эзэндээ овоохон ашиг авчрахаар мөнгө болох юм байна. Уг микроавтобус болон тамхийг Украйн улсын орлого болгожээ. Үүний өмнө өнгөрсөн оны наймдугаар сард ОХУ дахь элчин сайдын яамны атташе Украйны хилээр 1500 хайрцаг тамхи гаргах гэж байгаад баригдаж байсан юм байна. Тиймээс Украйн, унгарын хил гаалийнхан Монголчуудыг хараандаа аваад байсан гэнэ.
Украйны хэвлэлүүдээр энэ талаархи мэдээлэл нэлээд шуугиан тарьж байгаа аж. Энэ удаа Монголын дипломатчдын нууж хилээр гаргах гэж байсан тамхины хайрцагнууд дээрээ дипломат шуудангийн тамга дарсан байсан ч гаалийн бүрдүүлэлтээ буруу хийснээс болж шалгах шаардлага гарснаар тамхины хууль бус наймааг илрүүлсэн гэж Украйны хэвлэлд бичсэн ч магадгүй өмнө нь хараанд нэгэнт өртсөн байсан учир иймэрхүү маягаар шалтаг гарган шалгахад гай газар дороос гэгчээр эрхэм дипломатчдын балаг илэрсэн байж болох юм. Америкийн тамхины үйлдвэрүүд Украйнд олноороо бий болж, үнэ хямдаар гардаг учраас эндээс тамхи хил дамнуулан наймаа хийх нь олон нугардаг ашиг ихтэй байдаг аж. Тиймээс ч дипломат албаны халдашгүй эрхийг хувийн ашиг сонирхолд ашиглах байдал манай монголын үе, үеийн дипломатачдад гарах болсноор улсын нэр хүндийг хэрхэн унагаж байгаа нь ойлгомжтой биз. Ялангуяа дипломат албаныхаа төвшинд иймэрхүү алдаа гаргаад байхаар жирийн ганзагын наймаачдад ч тэр нь сөрөг үр дагавраа өгч өнөөдүүл нь хүний нутагт монголчуудаа хамгаалж өмгөөлж эрх ашгийг хөндөж ярьж байх ёстой атал өөрсдөө иймэрхүү асуудалд орооцолдон хүний нутагт яваа хэддээ хаалт хийж суух нь дипломат ёс битгий хэл хүний ёсонд хазгай байлтай. Гэвч үүнийг тус яамныхан ташаа мэдээлэл хэмээн үгүйсгэж байгаа ч хилийн чанадад бол үнэн гэдэг нь аль хэдийнэ нотлогдоод байгаа нь үнэн. 
Д.Мөнгөндалай
