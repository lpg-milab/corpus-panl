Адууны томуугийн өвчлөл тавдугаар сар хүртэл үргэлжилнэ гэж тооцжээ

Монгол Улс 40 сая малтай болсон баярт мэдээг бид онцлох болсон. Гэвч 19 аймагт тархаад буй адууны томуу малчдыг түгшээж байгаа. Энэ сэдвээр Улсын мал эмнэлгийн газрын дарга Д.Оргилоос тодрууллаа.
-Адууны томуугийн өвчлөл яг ямар түвшинд хүрээд байна? -200 гаруй мянган адуу өвдөөд байна. Түүнээс 100 гаруй мянган адуу нь эдгэсэн. Зуугаад мянгад нь мал эмнэлгийн хяналтад эмчилгээ хийж байгаа. Энэ өвчин 1974, 1984, 1994 онд дандаа арван жилийн зайтайгаар гарч байсан. Улсын мал эмнэлгийн газраас 2004 онд гарах нь гэж бэлтгэсэн. Энэ онд гарсангүй. 2007 онд гарлаа. Энэ өвчин гарвал эхний ээлжинд 80 мянган адууг вакциндана гэж төлөвлөсөн байсан. Аравдугаар сарын 7, 8-нд өвчин гарлаа гэхээр нь дор нь хүн явуулаад мөн үү биш үү гэж тогтоолгочихоод Баян-Өлгий, Ховд, Говь-Алтай аймгийн заагаар Алтайн нурууны баруун зүүн талын 80 мянган адууг вакциндсан юм. Дахиж вакцинаа хийгээд Архангай, Хөвсгөл, Өмнөговь аймгийн 823 мянган адууг вакциндахаар Засгийн газарт асуудал оруулж байлаа. Ингээд баруун талын хилийг хаачихсан юм. Гэтэл баруун аймгуудын гурил будаа, шатахууны үнэ нэмэгдээд ирэхээр хүнээс илүү адгуус гэж юу байх вэ, хилээ нээхээс аргагүй болж байгаа юм. Хил нээгдэхээр Ховд аймгийн хойд тал, Увсын өмнө тал, Говь-Алтай аймаг, бүр Баянхонгор аймагт адууны томуу дэгдэж эхэлсэн. Бид тактикаа өөрчлөхөөс аргагүй болсон. Хээлтэй гүүг хээл хаяулахгүй байх, даага сарваа үхүүлэхгүй онд оруулъя гэж тооцоолоод үзэхэд 500 шахам мянган гүү, 300 шахам мянган даага сарваа байдаг юм байна. Үүнийгээ эмчилгээнд оруулахаар шийдсэн. Арванхоёрдугаар сарын 26, 27 -нд хүчтэй цасан болон шороон шуургатай байлаа. Энэ өвчин салхиар дамждаг болохоор Увсаас Завхан руу орлоо, Баянхонгороос хойшоо Архангайн хойд Тамирын хөндий рүү адуу туусан улсууд өвчин тараачихлаа. Ингээд үндсэндээ Монгол орон даяар өвчин тарчихлаа. Энэ бол бид хүч хүрэхгүй зүйл. Тэгэхээр эрүүл адуугаа вакциндвал бид арван жилийн хамгаалалттай болчихно гэсэн стратегитэй явж байна. Адууны өвчин тавдугаар сарын 15 хүртэл үргэлжилнэ. Гуравдугаар сар хүртэл жаахан эрчимжинэ. Түүнээс хойш намжина. 300-гаад мянга шахам адуу өвдсөн гэж байгаа боловч битүү халдвар авсан адуу 600-гаад мянга байгаа. Бид сая 200 мянган адуутай шүү дээ. Үндсэндээ бид 800-гаад мянгыг нь вакциндлаа. 600 мянгаад нь өвдлөө. Тэгээд гайгүй болчих болов уу гэж бодож байна. Эмчилгээний хувьд улсын, хувийн шугамаар хангалттай хэмжээний эм оруулж ирж байна. Халуун намраар баахан вакцин тарьж болохгүй байсан юм. Сэлмийг сугалах үедээ сугалж байна гэж болно. -Тэгээд сэлмээ сугалсан ч адууны томуу орон даяар тарсан гэхээр хэцүү сонсогдож байна? -Энгийн иргэдэд хэцүү сонсогдож байгаа ч мэргэжлийн хүмүүст энэ бол таатай сонсогдож байгаа юм. Яагаад гэвэл вакциндаад байвал вакцин зургаахан сар хамгаална. Ирэх жилийн есдүгээр сард дахиад вакциндана. Арван жил вакциндана. Хоёр сая 200 мянган адууг бүгдийг нь вакциндвал жил тутам хоёр миллиард төгрөг зарцуулах юм. Харин одоо 86 адуу л үхээд байна. 200-гаас илүү адуу үхэхгүй. Эдгээр адууныхаа төлбөрийг төлчихөөд арван жил тайван явах уу гэдэг сонголт бидэнд бий. Эдийн засгийн агуулгаар хандвал ийм байна. Үүнийг ухаантай хүн зөв ойлгох болов уу гэж бодож байна. -Адууны томуугаар өвчилсөн мал ямар хор уршигтай юм бэ. Махыг нь хүнсэнд хэрэглэж болдог юм уу? -Улаанбаатарт томуу ханиад гараад л байдаг. Сургууль цэцэрлэг хаагаад сүйд болоод байдаггүй. Нэг хэсэг хүүхэд ханиагаад нэг хэсэг нь эрүүл гүйгээд байдаг. Яг үүнтэй адилхан өвчин. 300 шахам мянган адуу өвдөхөд наян хэдэн адуу л хоргодоод байгаа. Энэ өвчин хүнд хоргүй. Хонь, үхэр гэх мэт өөр малд халдахгүй. Үйлдвэрийн аргаар халуун боловсруулалт хийсний дараа махыг нь идэж болно. Гэхдээ уушги цээж нь идээ бээр болсон юмыг хэн идэх вэ. Дотор эрхтнийг нь идэж болохгүй. Гэхдээ болно гээд зарлачихвал энэ улсууд дор нь нядлаад хэрэглээд эхэлнэ. Малчдад хандаж хэлэхэд өвдсөн малыг шалавхан мөнгө болгох гээд өөрсдөө эрсдэлд орох нь их байна. Өвчтэй малыг мөнгө болгох гэж байж гэр бүлдээ хор уршиг тарих ямар хэрэг байна. 
Б.Эгшиглэн
