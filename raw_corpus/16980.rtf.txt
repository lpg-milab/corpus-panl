№77(16980)      
1988 оны гуравдугаар сарын 30.
АЖ АХУЙГАА САНХҮҮЧИЙН НҮДЭЭР ХАРЦААЯ!

<< Социализм бол тооцоо бүртгэл мөн >> гэж В. И. Ленин зааж хэлсэн нь социализм байгуулах өнөөгийн шатанд асар их ач холбогдолтой болж байна. Их, бага аливаа аж ахуйн ажлын аль ч шатанд удирдах ажилтнаас эхлээд үйлдвэрлэл, үйлчилгээг гардан гүйцэтгэгч ажилчин, малчин, хөдөлмөрийн сэхээтэн, тэр ч байтугай хүүхэд багачуудад хүртэл аж ахуйч сэтгэлгээ, нарийн тооцоотой үйл ажиллагаа хэвшүүлэхэд ажил хэрэгтэй анхаарах цаг хэдийнэ болжээ. Ямар хэмжээний зардал гаргаад хичнээн ашиг орлого олсныг тооцоолж, өртөг, үнэ, санхүү зээл зэрэг эдийн засгийн ойлголтоор сэтгэж, ахуй амьдрал, үйлдвэрлэлд бодитойгоор хэрэглэж хэвшээгүйгээс аймаг, орон нутаг дахь улс, хоршооллын байгууллагуудын үйлдвэрлэл, санхүүгийн үйл ажиллагаа, түүнийг удирдан зохион байгуулах ажилд үрэлгэн байдал үргэлжилсээр байна. 

Баянхонгор, Сүхбаатар, Завхан, Архангай, Булган зэрэг аймгийн нэг ажиллагчийн бүтээсэн ашиг нийт аймгуудын дунджаас 1, 22 дахин бага байгааг энгийн үгээр хэлбэл дурдсан аймгуудын аж ахуйч бус, тооцоо муутай ажиллагаанаас даруй 100 гаруй сая төгрөг нэмүү олох нөөц алджээ. 

Тэрчлэн Хэнтий аймгийн Батширээтийн модны үйлдвэр, хүнсний үйлдвэр, барилга угсралтын контор, тээврийг удирдах газар сүүлийн гурван жил дараалан ашгийн төлөвлөгөө тасалжээ. Дорнодын Онон, Эрээнцав, Халх гол, Хэнтийн Өндөрхаан, Баянхонгорын Байдраг, Сэлэнгийн Зүүнбүрэнгийн сангийн аж ахуй сүүлийн 17 жилийн зөвхөн нэгээс хоёрт ашигтай ажиллаж, бусад жилүүдэд алдагдал гаргаж, улсаар асрамжлуулсан байна. 

Орон нутаг дахь хөдөө аж ахуйн улс, хоршооллын байгууллагаас төсөвт оруулсан орлогыг санхүүжсэн хөрөнгөтэй нь харьцуулан тооцоолоход Үнэн хэрэгтээ улсаас дөрвөөс таван төгрөг аваад, ганцхан төгрөгийн хуримтлал улсын төвлөрсөн фондод оруулж байна. 

Дорноговь, Баянхонгор, Өмнөговь аймгийн нэгдлүүд улсын төвлөрсөн фондод нэг төгрөгийн орлого оруулахын тулд улсаас 5. 7 23 төгрөг авч байна. Тэр ч байтугай Булган, Хэнтий, Дорнодын сангийн аж ахуйнууд улсаас хоёр зуу хүртэл төгрөгөөр санхүүжиж байж, төсөвт эргээд ганцхан төгрөг оруулж байна. Иймэрхүү үрэлгэн байдлаар аж ахуй эрхлэх нь мэдээжээр тэсвэрлэшгүй зүйл боловч тэвчиж суусаар дасал болчихсоныг цаашид үргэлжлүүлэх ёсгүй. 

Төвлөрсөн хөрөнгө оруулалтыг ч орон нутагт хангалтгүй ашиглаж байгаагаас нэг аймаг жилд дунджаар хориод сая төгрөгийн хөрөнгө оруулалт авдаг мөртлөө барилга байгууламжуудыг графикт хугацаанд барьж чадалгүй уул хөрөнгийг дутуу ашигладаг нь нийтлэг үзэгдэл болжээ. Төв, Сэлэнгэ, Дорнод, Дорноговь, Дундговь, Өвөрхангай, Хэнтий, Баянхонгор аймаг өнгөрсөн онд төвлөрсөн бус хөрөнгө оруулалтаар 26, 1 сая төгрөгийн лимит аваад эхний арван сард үүнийхээ дөнгөж ганц сая гаруйг зарцуулсан атлаа төлөвлөгөө, лимитэд огт тусгагдаагүй 39 700 мянган төгрөгийн төсөвт өртөгтэй конторын голцуу дөчөөд барилга барьсан буюу барилгын ажлыг эхлүүлсэн байна. 

Эргэлтийн хөрөнгийн ашиглалт ч орон нутаг дахь улс, хоршооллын үйлдвэр, аж ахуйн газарт жигд биш байна. Хөрөнгийн эргэц орон нутаг дахь хөдөө аж ахуйн байгууллагад хамгийн удаан буюу 248 хоног байна. Аймаг, сумд дахь жижиг үйлдвэрүүд түлш, цахилгаан, дулааны эрчим хүч, өргөн хэрэгцээний зарим нэрийн бараа, гэр ахуйн тавилга хэрэгслээр тухайн орон нутгийн хэрэгцээг хангахын хамт сүүлийн жилүүдэд улсын чанартай томоохон үйлдвэрүүдийг орон нутагт байгуулж байгаа нь сайн хэрэг боловч тэдгээрийн үйлдвэрлэлийн үйл ажиллагааг санхүүчийн нүдээр харвал тийм ч хангалуун сэтгэгдэл төрөхөөргүй юм. Аймгийн аж үйлдвэрийн газрууд тухайн орон нутгийн төсвийн орлогод оруулж байгаа хувь нэмрээрээ нэг төгрөгийн ашгаас ердөө 22 мөнгийг төсөвт оруулдаг байна. 

Аймаг, сумын улс, хоршооллын байгууллагуудад өмч хөрөнгийн хадгалалт, хамгаалалт замбараагүй, ялангуяа өр авлага байнга нэмэгдэж ирсэн нь ноцтой Зөрчил мөн. Гурван жилийн өмнө улсын хэмжээгээр хувь хүмүүсээс авах авлагын 57, 5 хувь нь хөдөө аж ахуйн улс, хоршооллын байгууллагуудад ногдож байсан бол өнгөрсөн оны эхний " хагасын байдлаар 7. 3 хувиар нэмэгдэж, бүх нэгдлийн балансын нийт ашгийн бараг дөрөвний нэгтэй тэнцэх хэмжээнд хүрчээ. Гэтэл тэрхүү мөнгөөр бүх нэгдэл 1986 онд автомашин, тоног төхөөрөмж худалдан авахад зарцуулсан хөрөнгөө нөхөөд цаана нь банкны хугацаа хэтэрсэн зээлийн хүүг төлөхөд хүрэлцэхүйц эх үүсвэртэй болох байжээ. 

Орон нутгийн үйлдвэр, аж ахуйн газруудын үйлдвэрлэл, санхүүгийн үйл ажиллагааг санхүүчийн нүдээр харахад иймэрхүү дүр зураг гарч байна. Аймаг, хотын АДХ-ын гүйцэтгэх захиргаа, санхүүгийн хэлтсүүд, хөдөө аж ахуйн нэгдэл, сангийн аж ахуй, тэжээлийн аж ахуйн удирдлага дээрх байдлаас дүгнэлт хийж, эдийн засгийн шинэчлэлийг бүтээлчээр хэрэгжүүлэх шаардлагатай байна. 

Санхүү, тайлан бүртгэлийн замбараагүй, шуурхай биш байдал нь төлөвлөлт, аж ахуйн шинэ механизмыг нэвтрүүлэх үйл явцад бэрхшээл учруулж байна. Ер нь тайлан баланс гаргах хугацааг төлөвлөгөөний гүйцэтгэл мэдээллэхтэй ойролцоо болгох зохион байгуулалтын арга хэмжээ ч авах хэрэгцээтэй байна. Аж ахуйн шинэ механизмын нэг гол утга учир болсон үлдэгдлийн аргаар цалин хуваарилах мэтийн дэвшилт хэлбэрүүдийг нэвтрүүлэхэд санхүүгийн бүх шатны байгууллагууд бүтээлч хандаж, шуурхай ажиллах, ямарваа ажил, үйлдвэрлэл, үйлчилгээ, удирдлагын үйл ажиллагааг санхүүчийн гярхай нүдээр харах шаардлагатай байна.

