Иракийн бүүдгэр амьдрал

Иракийн халуун цэгт манай сурвалжлагч ажиллаад ирлээ Иракт бороо дагуулж очсон бид буцахдаа бас хур дагуулав
Дэлхий ертөнцийн халуун цэгийн нэг болоод байгаа Иракийн Багдад хот тэр чигээрээ дүнсгэр, цаанаа л нэг уйтгар, айдас төрүүлэх аж. Бүгчим халуун энэ газар биднийг очиход багахан ч гэсэн бороо орж нэг их айхтар халсангүй. Иракийг зорьсон бид тэр халуун газар бороо дагуулж очсон атлаа буцаж нутагтаа ирэхдээ Бээжингээр дамжихад мөн л тэнд бороо орж байсан нь их л бэлгэшээлтэй санагдаж байлаа. Тиймээс бид Иракт хур дагуулж очсон хэрнээ наашаа бас хур дагуулан ирлээ хэмээн тэрүүхэндээ баяртай явцгаал Олон үндэстний Эко бааз нь Багдад хотоосоо 120-иод километрийн зайтай орших Ад Дивания хотод байрлана. Махдийн арми буюу Америкийн эсрэг тэмцэгч Иракийн улс төрийн нөлөө бүхий зүтгэлтэн Ал Садрын толгойлдог зэвсэгт бүлгүүдийн нэгдлийн дайчид бусад муж хотуудаас манайхны байрлах Ад Диванияд шилжин байрлаж элдэв халдлага довтолгоонууд хийх нь олширчээ. Энд гадны голдуу цэрэг өмсгөлтэй элдэв өнгийн үндэстний хүмүүс холхих бөгөөд үнэндээ эзэнгүй айл шиг зах замбараа муутай харагдана. Модод нь хүртэл гунигтай Зах тийшээгээ буюу манайхаар бол хөдөө нь хүүхдүүд тоглож эмэгтэйчүүд нь дээгүүр нь өнгөрөх нисдэг тэрэгний зүг алчуур даллан үлдэх нь манайхны хөдөөх амьдралыг өөрийн эрхгүй сануулах юм. Энд тэндгүй тариалангийн талбай ногоорон харагдаж ямар нэгэн байдлаар амьдрал үргэлжилж байгаа нь харагдах боловч замын хажуугаар ургасан модод гашуудал зарласан мэт гунигтай бөхийж өнгө нь бүрсийсэн харагдана. Өнгө муутай үргэлжилсэн намхан шавар байшингууд нүдний өмнүүр жирэлзэнэ. Бодвол өмнө нь ногоон л өнгөтэй байсан биз. Харин одоо зэгэл саарал өнгөтэй өндөр модод мөчрөө унжуулан дайн болсныг сануулах мэт. Хаа очиж зам нь манайхны хажууд хамаагүй сайн юм байна. Замын дундаас буцахгүй Монголоос өөрийн цэргүүдээ эргэж очихоор явсан багийнхан маань цэргүүдийнхээ аж байдалтай танилцахын сацуу Олон үндэстний өмнөдийн дивизийн захирагч польш эр Ламлатай уулзаж цаг үеийн байдал болон өөрсдийн цэргүүдийн талаар тэдэнд хэрэгтэй байгаа зүйлийг шуурхай шийдэж өгөх зэрэг асуудлаар уулзаж ярилцав. Дивизийн удирдлагаас цагийн байдлыг маш тогтворгүй хэмээн тодорхойлж байсан бөгөөд Мөн Ирак дахь Аль Кайда бүлэг зэвсэгт бүлэглэл эвслийн хүчний эсрэг үйл ажиллагаа нь эрчимжиж байгаа нь олон үндэстний буюу манай монголчуудын байгаа бааз руу сүүлийн үед олонтаа довтолгоо болж байгаа талаар хэвлэлд мэдээлсэн болохоор нэмэлт тайлбар хэрэггүй биз. Манай цэргүүд өмнө нь өдөрт найман доллараар бодож цалин хөлс авдаг байсан бол саяхан Засгийн газрын хуралдаанаар өдрийн 20 доллараар бодож цалингий нь олгох болсон талаар Батлан хамгаалахын сайд хэлсэн нь цэргүүдийн сэтгэлд нэлээд нийцэх шиг болсон. Энэ нь бусад улсын цэргүүдийн авдаг хэдийн хажууд дэндүү бага л даа. Мэдээж амь насаараа дэнчин тавьж явсан тэдний сэтгэл санааг өөдрөг байлгах тал дээр анхаардаг нь анзаарагдсан. Америкийн цэргүүдэд гэхэд л библи судар тавьж өгөх бөгөөд хүссэнээрээ авч явж болдог юм билээ. Мөн олон үндэстний цэргүүдийн хоолны газар цоглог ая байнга эгшиглэх нь сонсогдоно. Нэг хачирхалтай нь Иракийн энгийн иргэд нь Олон үндэстний дивизүүдэд үйлчилгээ болон хоол хүнс бэлтгэх зэрэг ажил хийдэгтэй нь олонтаа таарсан. Тэднийгээ ч зэвсэгт бүлэглэлүүд нь ад үзэх хандлага гардаг гэж сонслоо. Мөн тэдний дунд хорлон сүйтгэх үйл ажиллагаа явуулдаг нөхдүүдээс шургалан орж тагнуулын үүрэг гүйцэтгэж байдаг бололтой, мэдээлэл нэлээд сайтай байгаа нь зэвсэгт бүлэглэлүүдийн хийж байгаа үйлдлүүдээс ажиглагдаж байдаг гэнэ. Дивизийн захирагч дараа дараагийн удаа энхийг сахиулах үйл ажиллагаанд монголчуудыг дахин явуулахыг хүсч буйгаа манай Батлан хамгаалахын сайд М.Сономпилд хэлэхэд тэрээр "Нэгэнт анхнаасаа үйл ажиллагаанд оролцож эхэлсэн болохоор замын дундаас буцахгүй. Дараагийн ээлжинд ямар байдлаар оролцохоо Үндэсний аюулгүй байдлын зөвлөлөөр хуралдан шийдвэрлэх байх" гэж байлаа. Мөн дивизийн захирагч "Анхнаасаа хамт ирсэн юм чинь дуустал нь хамт байж үр дүнгий нь үзье" гэж гуйх, аргадах хоёрын завсар хэлж буй нь тэнд буй монголчуудын үүрэг нэлээд их гэдгийг дахин нотлов. АНУ-ын талаас Монгол Улсыг Мянганы сорилын санд хамруулах болон монгол иргэдийг АНУ-д зорчиход визний асуудал хүндрэлтэй байдаг зэрэгт анхаарал хандуулах хэрэгтэй байгаа талаар энэ үеэр Батлан хамгаалахын сайд нэлээд ярьж явлаа. Буш, Н.Энхбаяр хоёрын зургийг зэрэгцүүлээд... Энд нэг зүйл онцлон дурдахад Батлан хамгаалахын сайдын энэ удаагийн томилолт нь цагаа олсон үйл явдал болсон. Хоног тоолон буцахаар бэлдэж байсан монгол цэргүүдэд хугацаа сунгасан нь тийм ч таатай биш байсан энэ үед ийнхүү салбарын сайд болон холбогдох албаны хүмүүс очсон нь сэтгэл санааг нь багахан ч болов тайвшруулж байх шиг санагдсан. Инээдтэй ч гэмээр нэг зүйл дурдахад "Гэртээ удахгүй харина" гээд эхнэртээ электрон шуудан явуулсан нэгэн ахлагч залуу хугацаа хойшилсон талаараа бичихдээ АНУ-ын Ерөнхийлөгч Буш, Ерөнхийлөгч Н.Энхбаяр хоёрын зургийг зэрэгцүүлж тавиад түүнийхээ доор "Хугацаа хойшилсонд энэ хоёр буруутай" гээд илгээсэн талаараа ярина лээ. Гэвч монголчууд эх орныхоо тугийг олон улсын далбаатай зэрэгцүүлэн өргөсөн нь тэнд үүрэг гүйцэтгэж байгаа цэргүүдийн минь гавьяатай шууд холбоотой гэдгийг онцолмоор байна. Монгол цэргүүддээ сэтгэлийн дэм өглөө Монголоос Иракт байгаа цэргүүдээ эргэхээр очсон багийн бүрэлдэхүүнд Зэвсэгт хүчний Жанжин штабын орлогч дарга, хошууч генерал А.Ганбат, Энхийг дэмжих хамтын ажиллагааны газрын даргын үүрэг гүйцэтгэгч хурандаа Ч.Ерөөлтцэнгэл, Батлан хамгаалах яамны төрийн захиргаа удирдлагын газрын дарга Г.Сайханбаяр мөн яамны гадаад харилцаа, хамтын ажиллагааны хэлтсийн дарга Б.Батзориг нар явсан билээ. Бид эндээс долуулаа явсан болохоор Монгол Улсаас БНХАУ-д суугаа ЭСЯ-ны дэргэдэх атташе хурандаа М.Ганбатыг Бээжингээс бүрэлдэхүүндээ нэмэн наймуулаа болоод Иракийг зорьсон юм. Манай багийнхан цэргүүдээ сэтгэл санаагаар дэмжих бас нэг зорилготой байсан болохоор тэнд байгаа 100-аад цэрэгтэйгээ уулзах үеэрээ үүргээ сайн гүйцэтгэж буй хорь гаруй хүнийг шагнаж урамшуулсан юм. Мөн шаардлагатай эм тариа, ойр зуурын хэрэгцээнд зарцуулах мөнгө хүргэж өглөө. Энд ажиллаж байгаа Батлан хамгаалах салбарын хоёр эмч шархадсан гадны цэргүүдэд хагалгаа хийж амийг нь аварсан сайхан мэдээ сонссон. Тэр хоёр маань эмч нарын өдрийг тохиолдуулан Монголын бүх эмч нар болон эрүүлийг хамгаалах салбарынхандаа баярын мэнд уламжилна лээ. Бид хэдийгээр учир зүггүй байлдаад байгаа юм олж хараагүй ч буун дуу нэлээд хэдэн удаа сонсч буцаж явахдаа Багдадад бидний байрлаж байсан баазын ойролцоо дэлбэрэлт болж бидний байгаа өрөөний цонх нь чичирхийлж байхыг хүртэл мэдэрч явлаа. Саддамын ордны дэргэдэх хамаатных нь байранд хоноглов Бид цэргүүдтэйгээ уулзаад буцахдаа Багдадад байрлах Америк цэргийн баазад нэг хоносон юм. Тэр газар нь Саддам Хусейны арван гурван ордны нэгийнх нь хажууд байрлах аж. Хоёр давхар тэр ордны эргэн тойронд хиймэл нуураар хүрээлүүлсэн нь өнөөх сахалт эрхэм өөрийгөө элдэв юмнаас хамгаалж хийлгэсэн гэх юм билээ. Бас болоогүй тэр нууранд нь загас хүртэл байх нь хачирхалтай. Харин бидний байрлаж байсан газар нь Саддам Хусейны хамаатны ордон байсан гэх бөгөөд тансаг уран хийцтэй дорнын барилгад америк цэргүүдийн ор нэмж оруулсныг эс тооцвол бүх зүйл нь хэвээрээ байх юм. Хамаатных нь баяны ордон тийм байгаа юм чинь Саддам Хусейных ямар байх нь ойлгомжтой. Ерөнхийдөө байшин барилгууд нь гаднаасаа тийм ч гоё биш ихэвчлэн намхан аж. Хүмүүсийн ярилцах нь тэр олон ордныхоо алинд нь морилж буй нь мэдэгддэггүй байсан гэх юм билээ. Энэ хавьд байнга халдлага довтолгоо болох бөгөөд дээгүүр нь нисдэг тэрэгнүүд ээлжлэн зөрөлдөх аж. Бид буцах замдаа ганц хоног саатахдаа буун дуу тасралтгүй сонсч өнжив. Бүсгүй хүнд амаргүй даваа байлаа Сэтгүүлч хоёр бүсгүй явсан болохоор эрчүүдийн бүр тэгээд цэргийн хүний дайтай зориг гарган явах нь зарим үед хүндхэн байсныг нуух юун. Хүнд өмсгөлөө дааж ядахдаа сав л хийвэл тайлж шидчих гээд эсвэл дуулгаа мартчихсан явах зэрэгт генерал А.Ганбатын амнаас ч юмуу хэн нэгнээс зэм хүртэх явдал тохиолдож л байлаа. Тэглээ гээд яахав дээ, бидний амь насыг хариуцан авч яваа тэд цэргийн ёсоор хандсан болохоор үг дуугүй тэр зэмлэлийг хүлээж авч байсан. Тэнд бас бидэн шиг эмэгтэй хүмүүс эрчүүдтэй мөр зэрэгцээд буу үүрч, үсээ задгайлах эрхээ хүртэл хасуулж дайн дажны хөлд түүртэлгүй явж байхад бидний ганц, хоёр хонохдоо хантааз дуулганд түүртэх нь ичгэвтэр ч гай болж сумны хэлтэрхийд оногдчих вий гэсэн айдас огт салаагүй. Гэхдээ ямар ч сэтгүүлчийн хувьд халуун цэг дээр очиж сурвалжлага хийнэ гэдэг бол мөрөөдөл шүү дээ. Бидний мөрөөдлийн нэгээхэн хэсгийг ч гэсэн биелүүлж багтаа багтааж авч сурвалжлах эрх олгосон Батлан хамгаалах салбарынханд энэ дашрамд талархсанаа хэлэх хэрэгтэй байх. Мөн Иракт эх орныхоо нэрийн өмнөөс үүрэг гүйцэтгэн халуунд халж унтах нойроо хасан зүтгэж буй монгол залуус маань бүгд ар гэрийнхэн, анд найз, монгол түмэндээ мэндчилгээ илгээснийг сониныхоо хуудсаар хүргэж байна. 
Д.Мөнгөндалай
