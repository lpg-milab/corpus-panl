Баруун аймгуудад зорчсон тэмдэглэл

Орон нутгийн Засаг ноёд айдас, хүйдэс импортлодог хэвээр Зарим хүмүүс "Улаан" хэмээн тодотгодог баруун аймгуудаар АН-ын дарга Ц.Элбэгдорж ажиллаад ирлээ. Өмнө нь зүүн болон говийн аймгуудаар аялсан  тэрбээр баруун аймгуудад илүү хүч зарсан болов уу. 
Ажлын ачаалал нь хэтрээд, эмнэлэгт хэдэн хором саатсан удаатай. Харин түүний очсон аймгуудад гишүүд нь эцгээ харсан хүүхэд шиг хэрхэн элэг бариулж буйгаа дуулган, гомдол мэдүүлж байх юм. "МАХН-ын батлахтай бол ажил хийдэг цаг болж", "Зарим суудлаа МАХН-д дээрэмдүүлсэн" гэж Говь-Алтайн хурлын төлөөлөгчид ярилаа. "Энд тэмцэх ёстой. Орон нутагт дуу гарахгүй бол төвд мэдрэгдэхгүй" гэж намын дарга нь зөвлөсөн. Харин Ховдын АН-ын дэргэдэх эмэгтэйчүүдийн байгууллагын Ц.Нарантуяа "Өнөөдөр хүмүүс төр засагт ажилладаг ах, дүү нарыг нь дарамтлахаас эмээж, АН-ын гишүүн гэдгээ нууж байна" гэж ярилаа. Мөн өрхийн орлого бий болгох зориулалтаар орон нутагт ирж байгаа төсөл хөтөлбөрүүдийг сум, багийн Засаг дарга нар өөрсдийн ах дүү нартаа, намын даргад үйлчилсэн хүмүүст өгдөг гэж тайлбарлав. "АН-ын хуралд суусан гэж дарамтуулахаас айгаад зарим хүмүүс ирэхээс эмээж байгаа"-г ч энэ эмэгтэй дуулгасан. Баян-Өлгийн Толбо суманд Н.Еркежан гэдэг залуу эмэгтэй "Малчдад засгийн бодлогоор нарны цэнэг тараахдаа намын харьяалалаар нь ялгаварлан гадуурхсан"-ыг ярина лээ. Өөр нэг эмэгтэй "Манай суманд дийлэнх нь хувьсгалт намынх байдаг учраас шахалт дарамт үзүүлэхээс айж байна" гэж нэрээ нуухыг хүслээ. Ардчиллын салхи сэвэлзээд 16 оныг үдсэн ч хүмүүс айдас хүйдэст автсан хэвээр байгаа нь хачин. Зөвхөн АН-ынханд ч гэлтгүй хөдөөгүүр хүний эрхийн мэргэжилтнүүдээс бүрдсэн "экспедиц" аялуулж, Засаг ноёдыг хэрхэн жижигрүүлэх талаар номын дуу сонсговол таарна. Орон нутгийн намын дарга нар УИХ-д нэр дэвших эрхээ хасуулсандаа гомдсон болов уу? Аймгийн АН-ын дарга бол ирээдүйн Засаг дарга хэмээн биеэ бэлтгэхийг Ц.Элбэгдорж зөвлөв. Зарим нэг хэвлэлд намын шинэ дүрэмд орсон энэхүү заалтыг сонгогдох эрхийг зөрчсөн хэмээн шүүмжилсэн байна лээ. Харин орон нутаг дахь АН-ын дарга нар өөрсдөө тэгж боддог болов уу? Ховд аймгийн АН-ын дарга Б.Баярсайхан "Намын бодлого учраас хүлээн зөвшөөрөхөөс аргагүй. Бид сум, багт ч хамгийн нэр хүндтэй, хүмүүстэй харьцаж чадах хүнийг сонгох бодлого барьж байгаа" гэлээ. Говь-Алтайн АН-ын дарга Х.Энхбаяр ч намын шинэ дүрэмд орсон уг заалтад эмзэглэхгүй байлаа. "Зургадугаар сард багтаан бүх сумдын хурлыг хийлгэж, шинэ дүрмийн дагуу бүтэц зохион байгуулалтын өөрчлөлт хийнэ" гэж тэр тайлбарласан юм. Харин Баян-Өлгийд АН-ын дарга нь А.Мурат гишүүн хэвээрээ. Тэрбээр удахгүй ажлаа өгнө гэж мэдэгдсэн. Намын шинэчлэлийн талаар орон нутгийн намын дарга нарын санаа бодлыг сонсов. Х.Энхбаяр дарга "Хуучин арга барилаар ажиллаад хүмүүсээс дэмжлэг авч чадахгүй" гэв. "Дунд, доод шатанд эрх мэдлийг шилжүүлснийг орон нутгийнхан талархалтай хүлээж авч байгаа" гэж тэрбээр хуучилсан. "Дархлагдсан бүтэц, хувьчлагдсан байдлыг алга болгоё" гэж Ц.Элбэгдорж ярьсан нь тэдэнд лав таалагдаа байлгүй. "Бид л байх ёстой гэсэн партизан маягийн сэтгэлгээг эвдэж чадсан" гэж Говь Алтайн АН-ын дарга илтгэв. Бүх шатны намын дарга нарын сонгуулийн дараах үнэлгээний тухай намын дарга Ц.Элбэгдорж онцолж байлаа. Хэрвээ АН тухайн шатанд ялалт байгуулж чадаагүй бол шат, шатны намын дарга үүрэгт ажлаасаа татгалзах тухай шинэ дүрэмдээ зааж өгчээ. "Сумын зөвлөлийн гишүүдээс эхлээд ҮЗХ хүртэл 3000-5000 хүн албан тушаалын хариуцлага хүлээж байгаа"-г АН-ын дарга тэмдэглэв. Ц.Элбэгдоржийн төрсөн нутаг Ховд яагаад "хөхөрдөггүй" вэ? Ц.Элбэгдорж орон нутагт иргэдтэй уулзахдаа: -Миний төрсөн нутаг Ховд ч "улаан" хэвээр байна гэж нэг бус удаа хэлсэн. Ардчиллын алтан хараацайн төрсөн нутагт яагаад "улаан" өнгө зонхилдог юм бол гэсэн сониуч бодол эрхгүй төрнө. Харин Ховдод очоод намын "фон"-оос гадна орон нутгийн "товарищ"-уудын ажлын үр дүн шийдвэрлэх нөлөө үзүүлдгийг анзаарав. Гэсэн ч Ховд хотын АН-ын даргаар саяхан сонгогдсон Б.Баярсайхан шинэчлэл хийх гэж хичээж байна лээ. "Шинэчлэлийн гол агуулга нь иргэд олон түмэнд нээлттэй байх. Тэдний бэрхшээлтэй асуудлыг шийдвэрлэх талаар хамтран ажиллах" гэж Б.Баярсайхан товчхон дүгнэв. Аймгийн иргэдийн тулгамдсан асуудлыг тодорхойлохоор санал асуулга явуулж байгаа гэнэ. Зургадугаар сарын 1-нд тэд Ховд хотын бүх хүүхдийг нэгийг ч үлдээлгүй баярлуулсан нь нутгийн иргэдийн талархлыг хүлээжээ. "Аймгийн намын хорооны нийт бүрэлдэхүүний 30 орчим хувийг шинэчилж, залуучууд, эмэгтэйчүүдийг оруулж ирсэн" гэж Ховдын АН-ын дарга ярилаа. Орон нутагт намын байрны асуудал ихээр хөндөгдөж байсан бол Ховдод гурван давхар байр сүндэрлүүлжээ. Эндээ мэдээлийн төв байгуулж, телевизийн студи, сонины редакци, FM байгуулахаар төлөвлөсөн аж. Хэрвээ чи аль нэг шатны сонгуульд нэр дэвшихийг хүсвэл ... ? "Аль нэг шатны сонгуульд нэрээ дэвшүүлье гэвэл хоёр зүйлийг тогтоо" гэж Ц.Элбэгдорж гишүүддээ зөвлөж байлаа. Нэгдүгээрт тухайн сонгуулийн тойргийнхны 70 хувь нь чиний нэрийг сонссон байх ёстой. Хоёрдугаарт тэдний 50 хувь нь чиний хийсэн сайн, муу ажлуудаас гурваас дөрвийг нь нэрлэж чаддаг байх учиртай гэнэ. "Сум, аймагт АН-ын нэр хүндийг өргөхөд сайнаар нөлөөлөв үү, муугаар нөлөөлөв үү гэдэг энгийн шалгуураар таны ажлыг үнэлнэ" гэж АН-ын дарга сануулав. Шинэтгэлийн аяны үеэр хамгийн их яригдсан сэдэв АН-ын гишүүний нэр төр. Ховдод нэг нөхөр бүр "АН-ын гишүүний имидж" гэсэн сэдвээр удтал ярьсныг яана. Говь Алтайнхан харин намын дотоод хяналтад ач холбогдол өгч байлаа. "Шинэ дүрэмд намын анхан шатны байгууллагын дотоод хяналтын асуудлыг тусгаагүй байна. Намын дарга хянах хүнээ өөрөө санал болгоно гэдэг шал тэнэг хэрэг" гэж тэнд яригдав. III их чуулганаас хойш АН-ын нэр хүнд сэргэж байна гэж хөдөөгийнхөн онцолж байлаа. "Цус сэлбэх хэрэгтэй" гэдгийг олон хүн хэлсэн. АН-ын нэрээр албан тушаалд очсон хүн намаас гарахад суудал нь намд үлддэг байхыг хуульчлахыг тэд намын удирдлагадаа даалгав. "Төрийн албыг намын харьяалалгүй болгоход манай намын гишүүдийн дуу хоолой хүчтэй байх хэрэгтэй". Энэ бол Ховдын гишүүдийн захиас. Харин "АН бүх шатны сонгуульд бие дааж оролцох нь зөв" гэдэг асуудал Ховдод ч, Говь Алтайд ч хөндөгдсөн сэдэв. Зангиагүй төгсгөл "Мянганы зам манайхаас 250 км-ийн цаагуур өнгөрч байгаа" гэж Говь Алтайнхан гомдоллож байлаа. Үнэндээ Улаанбаатараас Өвөрхангай хүртэл засмал замаар сүнгэнүүлээд, цаашаа шороон замаар 1000 км давхиулсан л даа, бид. Замд зун болж, бас цас орж, ганцхан өдрийн дотор дөрвөн улиралын өнгө үзсэнийг яана. Цувааны толгойд яваа намын даргын хар машин үе үе зогсч, байгалийн сонин хачин дүр төрхийг тэр гэрэл зургийн аппаратдаа буулгаж авна. Ц.Элбэгдорж бас замд тааралдсан хүүхэд бүрт чихэр түгээдэг зуршилтай юм билээ. Муугүй онигооч. Баян-Өлгий рүү орохын өмнө түр буудаллахад мань эр А.Мурат гишүүний "факталсан" түүхийг ярилаа. -А.Мурат гишүүн сонгуулийн үеэр айлд оржээ. Айлын эзэгтэйг хармагцаа ихэд танимхайран "За, Зурам эгч сайн уу" гэтэл цаадах нь янзгүй сууж гэнэ. Буруудсанаа мэдмэгцээ алдаагаа засах санаатай "За, Оготоно эгч сайн уу" гэтэл байдал бүр ч бишдэв. Ямар нэг газрын жижиг амьтны нэртэй нь л санагдаад байж. Гэтэл мөнөөх авгай "Мурат аа, эгчийнх нь нэр Хулгана шүү дээ" гэдэг байгаа... хэмээн аялгатай өнгөөр авъяаслаг элэглэсэн. Баян-Өлгийд түүнийг эмнэлэгт үзүүлээд гарч ирэх зуур элдвийн яриа өрнөжээ. Мэргэжил нэгт нөхөд маань утас цохиж, "Ц.Элбэгдорж ухаан алдаж унасан гэдэг үнэн үү, цус харвасан гэл үү" гэж хэрэгт дурлаад л. Хэцүү бэрх, заримдаа хөгжилтэй урт замын турш ард түмнээ сонсох АН-ын аян олон хүнд итгэл өгсөн байх аа... 
Б.Янжмаа

