№169(17072)    
1988 оны долдугаар сарын 15 
ШИНЖЛЭХ УХААНЫ АЛСЫН ХАРАА

<< Үйлдвэрлэл, шинжлэх ухааны интеграцыг өргөтгөх талаар үнэхээр нухацтай ажиллахыг бодит байдал шургуу шаардаж байна. Шинжлэх ухааны олонхи байгууллагын үйл ажиллагаа үйлдвэрлэлийн гол гогцоо " асуудалд төвлөрөөгүй, аар саархан сэдвээр хөөцөлдөх, аж ахуйн байгууллагын үүрэгт ажлыг зэрэгцэн гүйцэтгэх явдлаас тууштай ангижрахад эдийн засгийн шинэ механизмыг эрчимтэй ашиглах хэрэгтэй байна >> гэж МАХН-ын Төв Хорооны гуравдугаар бүгд хурал дээр ( 1987 ) нөхөр Ж. Батмөнх хэлсэн байна. Үйлдвэрлэл шинжлэх ухааны интеграцыг өргөтгөхөд техникийн дэвшлийн хамгийн ирээдүйтэй чиглэлийг сонгож авах. шинжлэх ухаан техникийн төлөвлөлтийг улсын хэмжээнд боловсронгуй болгож, шинжлэх ухааны хөгжлийг тодорхой зорилго, аргачлал, дэс дараалалтайгаар өвөрмөц, нарийн судалгаанд тулгуурлан хол, ойрын бодлогыг зөв хослуулсан прогноз чухал үүрэгтэй юм. Улс орны хөгжлийн өнөөгийн суурь дээр түшиглэх тэрхүү хэтийн төлөвийг тодорхойлохдоо үйлдвэрлэлийн гол гогцоо асуудлыг зөв тогтоож, биелэх болон шаардагдах бодит хэрэгцээг харгалзан төсөөлж ирээдүйгээс одоогийн байдал руу хандуулж, нийгмийн амьдралын нэн түрүүнд анхаарвал зохих үндэслэл, нөхцөлийг судлах нь чухал юм. 

Шинжлэх ухаан техникийн дэвшлийг тэргүүн ээлжинд дэвшүүлэн тавьж байгаа орчин үед прогнозын шийдэл, сонголтын үр дүн биш харин магадлал өгөгчийн хувьд төлөвлөгөөг бололцоот тохиолдлоос сонгож авсан үр дүн болгох, өөрөөр хэлбэл төлөвлөгөөний зорилго, зорилтыг нарийсган тодруулах мэдээллийн бааз суурь болгох түвшинд гаргаж хөгжүүлэх нь манай төлөвлөлт, эрдэм шинжилгээний байгууллагуудын гол чухал зорилт мөн. 

Шинжлэх ухаан техникийн прогнозын арга барилыг эзэмших талаар анхаарсны үр дүнд зөвлөлтийн эрдэмтэдтэй хамтран тус улсын үйлдвэрлэх хүчний хөгжил байршлын ерөнхий схемийг 1984 онд боловсруулж дууссан бөгөөд уул баримт бичигт улс ардын аж ахуйн хөгжлийн иж бүрэн, жигд байдлыг хангах, салбаруудын материал техникийн баазыг өргөтгөн бэхжүүлэх, хөдөө аж ахуйн үйлдвэрлэлийг аж үйлдвэрийн үндсэн дээр эрхлэх, үйлдвэрлэлийн потенциал, байгалийн баялаг, хөдөлмөрийн нөөцийг зохистой ашиглах, эдийн засгийн балансжилтыг сайжруулах, социалист үйлдвэрлэлийн харилцааг цаашид боловсронгуй болгох зэрэг зангилаа томхон асуудал тусгагдсан байна. Манай орны үйлдвэрлэх хүчийг зохистой байршуулж, ард түмний аж амьдралын түвшинг дээшлүүлэх асуудлыг шинжлэх ухааны үндэстэй боловсруулах, хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программыг боловсруулах талаар тодорхой үр дүнд хүрч программд хөдөө аж ахуйн үйлдвэрлэлийг эрчимжүүлэх, хүнсний бүтээгдэхүүний үйлдвэрлэлийг нэмэгдүүлэх, хөдөөгийн хүн амын хүнсний хангамж ахуйн ба соёлын үйлчилгээг сайжруулах ажил чухал асуудлыг тусгажээ. 

Саяхан Москвад БНМАУ, ЗСБНХУ-ын Сайд нарын Зөвлөлийн дарга нар монгол зөвлөлийн эдийн засгийн гадаад харилцааг 2005 он хүртэл хугацаанд хөгжүүлэх концепцод гарын үсэг зурсан бөгөөд үүнд хоёр орны эдийн засаг, шинжлэх ухаан техникийн хамтын ажиллагааг хөгжүүлэх тодорхой арга хэмжээ бараг оржээ. Дээр дурдсан баримт бичгүүдэд тусгагдсан асуудлыг амьдралд хэрэгжүүлэх. амьдралдаа дэвшин гарч байгаа асуудлыг харгалзан үзэж. удирдлага төлөвлөлтийн механизмыг боловсронгуй болгон. эдийн засгийн удирдлагын аргад шилжих өөрчлөлт шинэчлэлийн нөхцөлд шинжлэх ухаан үйлдвэрлэлийн холбоог улам бэхжүүлэх, улс ардын аж ахуйн төлөвлөгөөний зохицуулалтыг нарийвчлах, эдийн засгийн балансжилтыг сайжруулах, хөдөө аж ахуй үйлдвэрлэлийн цогцолборыг тууштай тогтвортой хөгжүүлэх нь чухал юм. 

Манай орны шинжлэх ухаан техникийн дэвшлийн 15 - 20 жилийн үндэсний цогцолбор программыг монгол, зөвлөлтийн эрдэмтэд боловсруулж дуусч байгаа энэ үед тус орны шинжлэх ухааны потенциалыг нэмэгдүүлэх, түүнийг зохистой ашиглах арга замыг сонгох, ялангуяа суурь болон хавсарга судалгааны тэргүүлэх чиглэл, харьцааг тогтоох, эрдэм шинжилгээний байгууллагуудын материал техникийн баазыг бэхжүүлэх, шинжлэх ухааныг үйлдвэрлэлтэй холбох, улс ардын аж ахуйн техникийн түвшинг дээшлүүлэх, автоматжуулалт, механикжуулалт түвшинг эрс нэмэгдүүлэх, орчин үеийн хаягдалгүй технологи эзэмших, биотехнологийн ололтыг улс ардын аж ахуйд нэвтрүүлсний үндсэн дээр үйлдвэрлэлийг эрчимжүүлэх, байгаль орчныг хамгаалах зэрэг амин чухал асуудлыг тусгахдаа түүнийг хэрэгжүүлэх арга хэлбэрийг онцгой анхаарах ёстой. Түүхий эд боловсруулах үе шатыг ахиулан эцсийн бүтээгдэхүүн гаргадаг болох, биотехнологи, бичил электроник, хими, шинэ материал буй болгох, металл боловсруулах зэрэг эх орны хөгжлийн тулгамдсан хэрэгцээг алсын хараатай бодлогоор шинжлэх ухааны үндэслэгээнд тулгуурлан хэрэгжүүлэх, үүнд БНМАУ-ын Шинжлэх ухаан техник, дээд боловсролын улсын хороо, Шинжлэх ухааны Академийн гүйцэтгэх үүрэг, эрдэмтдийн идэвхийг эрс дээшлүүлэх ёстой. 

Цогцолбор программын салбаруудын программ, дэд программын зорилтыг төлөвлөлтөд удирдлага болгох, прогнозын аргыг гүнзгий эзэмшиж. өргөн хүрээтэй, олон хувилбарын судалгаа хийж байх нь манай яам, улсын хороо, тусгай газар, байгууллагын чухал зорилт болж байна. 

Прогнозын аргыг эзэмших нь бололцоот олон хувилбараас нийгэм - эдийн засгийн хамгийн тулгамдсан зорилт чиглэлийг сонгож авах нөхцөл бүрдүүлэх учраас үүнд манай эрдэмтэн, мэргэжилтэн, инженер техникийн ажилтан бүр эх оронч санаачилга гарган ажиллах үүргийг ард түмнийхээ өмнө хүлээх ёстой.

