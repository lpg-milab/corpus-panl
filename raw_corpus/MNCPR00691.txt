Баянхонгорын бага олимпоос их олимпийн оргил руу

Хөдөөд хавар иржээ. Энгэр ээвэр, жалга судгаар ногоорсон харагдана. Ерөөс талын эн, уулын энгэрт ногоон туяа татчихаж. Хаврын хахирган цагийн эрхээр тамир муутай морь малаа хайрлаа болов уу гэмээр хөрөвжиж амжаагүй хурга, ишиг нь сүргээ сүүлдэсхийх хониныхоо захад эзэд нь явган голдуу харагдана. Нар наашилж буй тул бөртийх үүл, сэвэлзэх салхигүй өдрийг ялаагүй зун, голиогүй намар гэцгээн, хавирга нэвт үлээх хавсарга тавихын цагт харшиж ядрах хөдөөгийнхний царай баахан ганджээ.
Гэвч ирж яваа цаг болохоор хүмүүсийн сэтгэл цаанаа л нэг өег байх аж. Хүүхэн нь, хүлэг нь, нутаг нь Хонгор нутгийнхан өнгөрсөн долоо хоногийг спортоор амьсгалж, спортоор амьдарч үдлээ. Баянхонгорчуудын бяртай нь барилдаж, хурдтай нь уралдаж, оюунтай нь ухаан сорьж, авхаалжтай нь түүнийгээ үзүүлж хэдэн өдөр наадлаа. Аз, одоо үзэн, өрсөлдлөө. Энэ нутгаас гараагаа эхлүүлж буй, дөрвөн жил тутам зохион байгуулах бага олимпийн буухиаг бусад аймаг түүчээлнэ гэдэгт итгэж байгаагаа зохион байгуулагчид хэлж байсан. Тэр ерөөл ч биелэх биз ээ. Тус аймгийн бүх сум, төвийн багийн тамирчид нэгэн дор цуглаж, бага олимпийн бамбарын дор зэрэгцэн, андгай тангаргаа өргөн, өрсөлдсөн энэхүү баяр наадмын, орон нутагт анх зохиогдож буй "их" олимпыийн тухай сонин хачныг уншигчдадаа толилуулж байна. БаЯнхонгорын цэнгэлдэх хҮрээлэн анх удаа дүүрэв Баянхонгор аймгийн цэнгэлдэх хүрээлэнд ойрын үед ийм олон хүн цуглаагүй гэнэ. Энэхүү цэнгэлдэх хүрээлэнгийн бүх суудал анх удаа ийн дүүрсэн байлаа. Энэ бол Баянхонгорын бага олимпийн нээлтийн дүр зураг. Хүүхэд хөгшидгүй салхи шуурга, хүйтнийг үл ажран бага олимпоо сонирхохоор сум, баг бүрээс төвдөө иржээ. "Бага олимпоос их олимпийн оргил руу" гэсэн уриатай спортын наадам орон нутагт анх удаа зохиогдож байгаа нь энэ. Баянхонгор аймгийн төвийн долоон баг, 21 сумын тамирчид цэнгэлдэх хүрээлэнд жагсаалаар орж ирэв. Спортын есөн төрлөөр, хүч, авхаалж самбаагаа сорихоор Хонгор нутгийн тамирчид нэгэн дор цуглажээ. Уг олимпийн тэмцээнүүдийг шүүхээр нийслэлээс мэргэжлийн шүүгчид ч ирсэн юм. Тэд тамирчидтайгаа мөр зэрэгцэн жагссан байлаа. Сагсан бөмбөгийн тамирчид, Монголын хамгийн өндөр хүмүүс болох Д.Рагчаа, Ц.Шаравжамц нар тэдэнтэй жагссаар орж ирлээ. Хоёрхон чавхдасаар хорвоог уяраадаг морин хуурын эгшгээр цэнгэлдэхийн жаврыг үргээв. Үүний дараа гавьяат жүжигчин, уртын дуучин Сарантуяа, соёлын тэргүүний ажилтан дуучин Эрхэмбаяр нар уртын дуугаар эгшиг нэмлээ. Орон нутгийн хэмжээнд анх удаа болж байгаа спортын наадамд тус аймгийн уугуул, алдарт тамирчид ирсэн юм. Самбо бөхийн дэлхийн аварга, гавьяат тамирчин Г.Батсүх, Чөлөөт бөхийн дэлхийн аваргын мөнгө, хүрэл медальт Ц.Нацагдорж нар нутагт нь бага олимп болж байгаад сэтгэл догдолж, бахархаж байна гэлээ. Монголын олимпийн хорооны дэд ерөнхийлөгч Ц.Дамдин, УИХ-ын гишүүн Х.Баттулга, Б.Батбаяр, "Техник импорт" ХХК-ийн ТУЗ-ийн дарга Д.Ганбат нар нээлтэд оролцов. Учир нь, энэ хүмүүсийн зорилго, сэтгэл нэгдэж бага олимпийг хамтран зохиосон юм. Бага олимпод оролцож буй шүүгч, тамирчдыг төлөөлж тус аймгийн "Хонгор нутаг" ширээний теннисний клубийн дасгалжуулагч Д.Энхбаатар, ширээний теннисний улсын шигшээ багийн тамирчин, дэд мастер Б.Эрдэнэсувд нар тангараг өргөв. Үүний дараа Монгол Улсын төрийн далбаа, Баянхонгор аймгийн туг, Олимпийн далбааг Хонгор нутгийн тэнгэрт мандуулж, төрийн дуулал эгшиглэв. Ингээд цэнгэлдэх хүрээлэнд олимпийн бамбарыг хөнгөн атлетикийн тамирчин М.Уранцэцэг буухиалан авч ирлээ. Олимпийн наадмын хамгийн хүндтэй бэлгэдэл болох бамбарыг Г.Батсүх, Ц.Нацагдорж нар бадраав. Монголын олимпийн хорооны дэд ерөнхийлөгч Ц.Дамдин бага олимп нээснийг мэдэгдэхэд тамирчдын уухай цэнгэлдэхэд цуурайтлаа. Тус аймгийн бүх сумын тамирчин анх удаа ийн нэг дор цуглаж байна гэж багш, дасгалжуулагчид хэлж байсан юм. Баярлалаа, зохион байгуулагЧид аа Спортын энэхүү наадмыг Монголын үндэсний олимпийн хороо, БТСУХ, Монголын Жүдо бөхийн холбоо, Баянхонгор аймгийн биеийн тамир спортын хороо, "G интертайнмент" студи зохион байгуулав. "Монголын ардчилал" сан, "Бадамханд" сан, "Техник импорт" ХХК ивээн тэгтгэсэн юм. 729 тамирчин Баянхонгор аймгийн өнцөг, булан бүрээс цуглаж байгаа нь анх удаа. Элсээр шуурсан энэ өдрүүдэд аймгийн төв нь тамирчид, машины хөлд дарагдав. Энэ бүхнийг зохион байгуулж, нэгтгэж чадсан зохион байгуулах багийнханд баярлахгүй байхын аргагүй. Бага олимпийг зохион байгуулах багт 340 орчим хүн багтсан байлаа. Улбар шар хувцсаар ижилсэх тэднийг нутгийнхан ихэд хүндэтгэнэ. Бэлтгэл ажил, нээлт, хаалтын арга хэмжээ, зургаан өөр зааланд тэмцээн зэрэг явуулах гээд тэдний ажил ар араасаа ундарна. Тэр олон хүний байр, хоол, унаа, жигд хувцас гээд багагүй хөрөнгө мөнгө, хүч чадал шаардсан нь өчүүхэн зүйл дээр ч мэдрэгдэж байв. Орон нутгийн чанартай тэмцээн байтугай Монголд болж буй олон улсын тэмцээн ч ийм зохион байгуулалт сайтай болж байгаагүй хэмээн олон хүн ам сайтай байлаа. Д.Ганболд: Дараагийн бага олимпоор лам авЧирЧ байгаль дэлхийгээ аргадуулна Бага олимпийн ерөнхий зохион байгуулагч "G интертайнмент"-ын захирал Д.Ганболдтой ярилцлаа. -Спортын наадам амжилттай болсонд зохион байгуулагчдын оролцоо маш их. Энэ их ажлын ард гарахад юу бодогдож байна вэ? -Бага олимп үнэхээр сайхан боллоо. Наадмын гол зорилго бол Бээжингийн олимпод оролцох Монголын тамирчдадаа сэтгэл санааны дэмжлэг үзүүлэх. Наадамд нийт 729 тамирчин оролцсон. Эндээс баяхонгорчууд спортыг дэмждэг, спортын хорхойтойнууд гэдэг нь харагдлаа. -Үзэгч, тамирчид өндөр сэтгэгдэлтэй тэмцээнийг өндөрлөлөө. Бага олимп таны санасан хэмжээнд хүрч чадав уу? -Магадгүй Улаанбаатар хотод наадмыг зохион байгуулсан бол илүү нүсэр болох байсан биз. Ямартай ч, Улаанбаатар хотоос 600 км алслагдсан хөдөө орон нутагт ойрын үед болж байгаагүй өргөн сайхан спортын наадам боллоо. Үзэгч олон, тамирчид "Хонгор нутагт бараг л их олимп болчихлоо" гэж ярьж байна. Тэгэхээр бидний бодож төлөвлөсөн ажил биеллээ гэж дүгнэлээ. -Анхны ажилд бэрхшээл их гардаг. Бэрхшээл хэр их тулгарав? -Дараагийн бага олимпоор лам авчирч байгаль, дэлхийгээ аргадуулдаг юм уу гэж бодлоо (инээв). Цаг үе нь хавар болж таарлаа. Мэдээж хаврын араншин салхи шуургатай байдаг шүү дээ. Бага олимпийн үеэр салхилж шуурсан нь бага зэрэг бэрхшээл учруулсан. -Мазаалайг олимпийн бэлгэ тэмдэг болгожээ. Мазаалайг сонгосон учир нь юу вэ? -Мазаалай гэдэг амьтан дэлхийд ховордсон. Тоотой хэдхэн л байдаг. Тэр дундаа зөвхөн Баянхонгор аймгийн бүс нутагт амьдардаг. Тиймээс олон хүний сэтгэл санаа нэгдсэн энэ үйл ажиллагааны үеэр мазаалайг хайрлан хамгаалах, байгаль орчноо хамгаалах ёстой гэсэн уриаг дэвшүүлж байгаа юм. -Тамирчдад өгч байгаа медаль хүний нүдэнд тусахуйц хийц загвартай харагдлаа. Загварыг нь хэн гаргасан бэ? -Медаль бол яах аргагүй хүний нүдэнд содон сайхан харагдаж байгаа байх. Спортод олон жил ажиллаж байгаа хүмүүс ч сайхан медаль болсныг хэлсэн. Ерөнхийдөө загварыг Баттулга гишүүн бодож олсон л доо. Өөрөө спортын хүн болохоор их мэдрэмжтэй хандсан. Мөн бага олимпын гол дэмжигч нь энэ хүн шүү дээ. Бага олимпийн сүүлчийн өдөр тамирчид, дасгалжуулагч, зохион байгуулагчид хөнгөн гунигтай. Хэдхэн хоног ч гэсэн нэг зорилгын дор нэгдсэн тэдний хувьд тэмцээн өндөрлөж, гэр гэрийн зүг мордоно гэдэг сэтгэлд тиймхэн. Хаалтын үеэр салхи, шуурга дэгдэж, төлөвлөсөн зарим зүйлээ үзүүлж чадаагүй учир зохион байгуулагчдад харамсалтай байсан нь мэдээж. Хонгор нутгийнхныг байлдан дагуулсан "Татар" хамтлагийн залуус тэр ширүүн шуурганд хэд хэдэн дуугаар бэлэг барьсан юм. Бага олимпийн хаалтын хамгийн оргил хэсэг бол тэмцээний дүн. Аль баг ялж, бага олимпийн аварга болох вэ гэдэг сэтгэл догдлуулсан мөч байлаа. Аймгийн төвийн долоон баг, 21 сум, 729 тамирчин амьсгаа даран чагнана. Тэр азтай баг бол Баянхонгор аймгийн төвийн нэгдүгээр баг байлаа. Тэдний араас дөрөв, долдугаар баг удаалж, Баянговь сум дараагийн байрт шалгарсан юм. Тэмцээний үеэр спортын дэд мастерын болзол хангасан тамирчид цөөнгүй байсныг энд хэлэх хэрэгтэй биз. Монголын олимпийн хорооны олимпийн алдар медалиар Л.Цэдэнсодном, О.Олзвой нарыг, хүндэт медалиар Х.Баясгалан, С.Батсуурь, С.Цэрэндолгор, О.Эрдэнэчимэг нарыг шагнав. Баянхонгороос биднийг гарахад аймгийн төв уйтайхан, шороон шуургатайхан үлдсэн. Хэдэн өдрийн турш шуугилдаж, уралдаж барилдсан тамирчид хийгээд зохион байгуулагчид явчихаар сэтгэл эзгүйрнэ дээ гэх нутгийн хөгшний үг ч тийн бодогдуулсан байж мэдэх юм. Гэвч цаг тавирч, нар наашлан айсуй. Хавар авхай аашаа хумьж, цэцэг цэцгийн дэлбээ бороон дусалд дурлаг ээ. Ирэх удаагийн Бага олимп энүүхэнд бий.
 Ц.БАЯР 
