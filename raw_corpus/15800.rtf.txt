№151 (15800)
1984 ОНЫ ЗУРГАДУГААР САРЫН 24.
ХУВЬСГАЛЧДЫН АЛДАР ГАВЬЯА МӨНХ

Маргааш монголын хувьсгалчдын өдөр, хүн төрөлхтөний түүхэнд шинэ эрин үеийг нээсэн аугаа их Октябрийн социалист хувьсгалын зоригжуулагч нөлөө, хувьсгалжуулагч үзэл санааны ачаар монголын ард түмэн харийн түрэмгийлэн эзлэгчид, дотоодын хар, шар феодалын эсрэг үнэн үйлс, шударга хэргийн төлөө тэмцэлд боссон юм. 

Нийслэл хүрээнд үүсэн байгуулагдаад тус тусдаа байсан хувьсгалт нууц хоёр бүлгэм 1920 оны зургадугаар сарын 25-нд << Монгол Ардын Нам >> гэдэг хувьсгалт нэгэн байгууллагад нэгдэн намын хүний дагаж явах тангаргийн бичгийг баталсан түүхэн тэмдэглэлт өдрийг Монголын хувьсгалчдын өдөр болгон жил бүр ёслон тэмдэглэдэг сайхан уламжлалтай билээ. 

Энэ өдрийг тэмдэглэхдээ бид Д. Сүхбаатар, X. Чойбалсан тэргүүтэй хувьсгалчдынхаа мөнхийн алдар гавьяаг дээдлэн хүндэтгэж санан дурсдаг. Монголын ард түмэн өнөөгийн аз жаргалтай социалист шинэ амьдралаа юуны өмнө хувьсгалчдын маань ач гавьяа, тэмцэл хөдөлмөрийн үр гэж гүнээ ухамсарч бишрэн хүндэтгэдэг юм. Бид бүхний бахархан дууриах ахмад үеийнхэн маань 1921 онд Ардын хувьсгалын галыг бадрааж, эх орноо харийн боолчлогчдоос авран чөлөөлж, ард түмэндээ эрх чөлөө, аз жаргал авчирч өгсөн аймшиггүй чин зоригт их жанжин Сүхбаатарын журамт цэргийн дайчид, хувьсгалын ялалтыг бататгах, ардын эрхт төрийг байгуулан бэхжүүлж эх орондоо шинэ амьдрал цогцлуулахын төлөө амь хайргүй тэмцэгчид юм. Тэд бол манай нам, төр, олон нийтийн байгууллагын тулгын чулууг тулж, аж үйлдвэрийн суурийг тавин, хөдөө аж ахуйн нэгдлийг үүсгэн байгуулж, харилцаа холбоо, тээвэр, соёл урлаг, шинжлэх ухааны хөгжлийн үрийг таригчид юм. Тэд 1939, 1945 онд эх орныхоо эрх чөлөө, тусгаар тогтнолоо харийн түрэмгийлэгчдийн өнгөлзлөгөөс өмгөөлөн хамгаалж, ариун тэмцлийн гал дунд цэрэг эрсийнхээ тангаргийг нэр төртэй биелүүлж эрэлхэг гавьяа байгуулсан билээ. Ийм алдар гавьяа, ангийн тэмцлийн хатуужил, амьдралын баялаг туршлагатай ахмад үеийнхнийхээ хувьсгалт дайчин баатарлаг, хөдөлмөрч уламжлалыг залгамжлан хэрэгжүүлэх нь яруу алдарт намынхаа үйл хэргийн төлөө ямагт чин үнэнч байна гэсэн үг юм. 

Одоо манай оронд Ардын хувьсгалын партизан, хувьсгалт тэмцлийн ахмад зүтгэлтэн 500 шахам, БНМАУ-ын болон хөдөлмөрийн баатар 200 гаруй, төрөл бүрийн гавьяат цолтон 400-гаад хүн ажиллаж амьдарч байна. Манай ахмад зүтгэлтнүүд нийслэлийн ерөнхий боловсролын 30 шахам сургууль, 20 гаруй томоохон үйлдвэрийн дэргэдэх ХЗЭ-ийн байгууллагыг шефлэн авч, зэвсэгт хүчний олон анги салбарт халамжлан хүмүүжүүлэгчээр ажиллаж байгаа нь өсвөрийн үеийнхнийг сурган хүмүүжүүлэх, үйлдвэрлэлийн норм төлөвлөгөөг давуулан биелүүлэх, залуу дайчдын улс төр, байлдааны бэлтгэл, сахилга, хүмүүжлийг дээшлүүлэхэд зохих нөлөө үзүүлж байна, 

<< Залуучуудыг Ардын хувьсгалын ялалтын төлөө эх орныхоо эрх чөлөө тусгаар тогтнолыг хамгаалах, социалист нийгэм байгуулахын төлөө хүч хайрлахгүй тэмцэж ирсэн ахмад үеийнхнийхээ үлгэр жишээгээр хүмүүжүүлэх явдал намын анхаарлын төвд байсаар байх болно >> гэж нөхөр Ю. Цэдэнбал хэлсэн юм. 1921 оны Ардын хувьсгалын ялалтыг хангаж ардын засаг, төрийг бэхжүүлэхийн төлөө тэмцэж, бүтээн байгуулах хөдөлмөрийн фронтод мөнхөд дурсагдах баатарлаг гавьяа, яруу алдарт үйлс бүтээсэн ахмад үеийнхний ач гавьяа, хөдөлмөр бүтээл, дайчин уламжлалыг манай ард түмэн дээдлэн хүндэтгэж байдаг билээ. Социалист монголын нийт хөдөлмөрчин, залуу үеийнхнийг нам, ард түмэн, армийн хувьсгалт, дайчин баатарлаг, хөдөлмөрч уламжлал, цэрэг эх оронч үзэл, монгол, зөвлөлтийн ард түмний ган бат найрамдал, социалист интернационализмд чин үнэнч, байх үзлээр хүмүүжүүлж, тэднийг үзэл суртлын бат итгэлтэй, улс төрийн өндөр ухамсартай, өргөн их эрдэм мэдлэгтэй, цэвэр ариун ёс суртахуунтай болгох талаар нам, засаг байнга анхаарч эрэмбэ дараатай олон чухал арга хэмжээ авч хэрэгжүүлж байна. 

Ахмадуудын ажил хөдөлмөр, амьдрал тэмцлийн арвин их туршлага, үлгэр дууриалыг залуу үеийнхэнд өвлүүлэн эзэмшүүлэхийн тул нам, улс, олон нийтийн байгууллагууд үр нөлөөтэй олон хэлбэрийн ажил зогсоож байна. Залуучуудыг нам, ард түмний үйл хэрэгт үнэнч, хөдөлмөр, нийгмийн өмчид коммунист ёсоор хандах үзлээр хүмүүжүүлэхэд ЗХУ-ын туршлагаар манайд үүсэн хөгжиж байгаа халамжлан хүмүүжүүлэх хөдөлгөөн чухал үүрэг гүйцэтгэж байна. 

Одоо ажил амьдралын баялаг туршлагатай 30 мянган ахмад тэргүүний сайчууд 80 шахам мянган залуучуудыг халамжлан хүмүүжүүлж, энэ талаар нэлээд туршлага хуримтлууллаа. Үйлдвэр, аж ахуй, соёл гэгээрлийн газрууд халамжлан хүмүүжүүлэгчдийн нөхөрлөл байгуулж, зарим хот, район, албан байгууллага, соёлын ордны дэргэд халамжлан хүмүүжүүлэгчдийн сургууль хичээллэж эхлэв. Халамжлан хүмүүжүүлэх талаар хамтын гэрээ байгуулж, ажиллах, багш шавийн зөвлөлгөөн хийж, тэргүүний зөвлөл, нөхөрлөл, халамжлан хүмүүжүүлэгчдийг шалгаруулан урамшуулах зэрэг үр дүнгээ өгч байгаа ажлын шинэ арга хэлбэр, эхлэл санаачилга бүрийг дэмжин, залуу үеийнхнийг хүмүүжүүлэх талаар намаас дэвшүүлсэн зорилтыг хэрэгжүүлэхэд халамжлан хүмүүжүүлэх хөдөлгөөний үр нөлөөг дээшлүүлэх, түүнийг удирдах арга барилыг улам боловсронгуй болгох, бүх нийтийн энэ чухал үйлсэд нам, улс, олон нийтийн байгууллага бүр бүтээлчээр оролцох нь чухал байна. 

Улирах цагийн эхээр Ардын хувьсгалыг ялан мандуулсан баатарлаг тэмцэл, түүхт ялалтын өдрүүд биднээс холдох тутам өнөөгийн сайхан амьдралын төлөө, эх орон, ард түмнийхээ эрх чөлөө, тусгаар тогтнолын төлөө, жаргалтай шинэ амьдрал цогцлон байгуулахын төлөө тэмцэж хөдөлмөрлөж явсан ахмад хувьсгалчдын мөнхийн гавьяа улам үнэ цэнэтэй, өргөн ач холбогдолтой болсоор байна. 

Монголын хувьсгалчид, ахмад үеийнхний яруу алдар бадартугай. 

