Их, дээд сургуульд элсэгчдийн батламжийг өнөөдөр гардуулна

"Элсэлтийн ерөнхий шалгалт-2007"-гийн бүртгэл өнөө жил улс даяар онлайн хэлбэрээр явагдсан нь багш, элсэгчид, эцэг эхчүүдийг төөрөгдөлд хүргэж нэлээдгүй бухимдуулсан нь өнөөдрийг хүртэл үргэлжилсэн хэвээр байна.
Өөрөөр хэлбэл, энэ сарын 8-10-ныг хүртэл үргэлжилсэн ерөнхий шалгалтын дүн 24-нд гарч, олонд албан ёсоор зарлагдах байсан ч бүтэлгүйтсэн. Ямар дүн авснаа мэдэх гэж догдолсон залуус бүтэн өдрийн турш Боловсролын үнэлгээний төвийн хаалгыг сахьжээ. Эцэст нь БСШУЯ-ны холбогдох мэргэжилтнүүдэд хандаад тодорхой хариу авч чадаагүй юм байх. Ерөнхий шалгалтын бүртгэл эхэлсэн өдрөөс хариуг www.өөс.mn гэсэн хаягаар дүнгийнхээ талаарх дэлгэрэнгүй мэдээлэл авч болох тухай сануулсан ч энэ нь бас л бүтээгүй гэнэ. Элсэгчдийн хэлж буйгаар, өчигдөр, өнөөдөр хоёр өдөр энэ сайт гацчихжээ. Үүний гол буруутан нь шалгалт өгөгсөд бололтой. Учир нь "Авсан дүнгээ хэрхэн харах вэ. Танай сайт ажиллахгүй байна" хэмээн учирлагсдыг Боловсролын үнэлгээний төвийн нэг давхарт байрлах, мэдээлэл өгөх мэргэжилтнүүд нь элдвээр загнаад хөөж тууж харагдсан. Боловсролын үнэлгээний төвийн энэ хатагтай нарын хэлснээр их, дээд сургуульд элсэгчид нэгэн зэрэг сайтад орж дүнгээ харах гэснээс саатал үүссэн бололтой. Юутай ч энэ жилийн шалгуулагчдын нэг хэсэг оноогоо харж чадсан байхад нөгөө нь дээр дурдсан зэрэг шалтгаанаас үүдэлтэйгээр харж ч амжаагүй яваа ажээ. Хүүхдүүдийн ярьж буйгаар өнөө жил элсэлтийн шалгалтын даалгавар хүнд байсан гэнэ. Математик, хими, англи хэлний шалгалтад хамрагдсан хэсэг хүүхэд хангалттай оноо авч чадаагүй гэж ярив. "Ерөнхий боловсролын сургуулийн багш нар бидэнд хичээл тус бүртэй холбоотой ном тарааж тэдгээр номоор л биднийг шалгалтанд бэлтгэсэн. Тухайн номуудыг хичээл тус бүрт зориулж 1-5-ыг худалдан авсан ч харамсалтай нь тэр номноос нэг ч даалгавар ирээгүй. Бид гомдолтой байна. Ер нь сургуулийн багш нар хэрэггүй шахам ном зарж бизнес хийдгээ болимоор юм" хэмээн гомдоллогсод тэнд цөөнгүй. Бухимдсан хэн бүхэн нь энэ үгийг давтана. Юутай ч их, дээд сургуульд элсэгчдийн буюу нийслэлд ерөнхий боловсролын сургууль дүүргэгсдийн батламжийн хуудсыг өнөөдрөөс эхэлж сургууль тус бүр дээр нь гардуулна. Харин орон нутгийнхныг энэ сарын 28-30-ны хооронд тараах юм байна. Өмнөх оны төгсөгчдийн хувьд их, дээд сургуульд элсэх батламжаа "Сан" дээд сургуулиас авах хэрэгтэй бөгөөд тухайн хуудсанд бичигдсэн онооны дагуу их, дээд сургуульд элсэх учиртай. Сургуулиудын босго оноо харилцан адилгүй гэсэн. Тиймдээ ч шалгалтаас авсан босго оноо хүрч байвал хэдэн ч их, дээд сургуульд бүртгүүлж аль нэгийг нь сонгон сурах боломжтой юм. 
Ч.Анна

