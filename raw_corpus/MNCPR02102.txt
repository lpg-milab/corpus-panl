Авлигын золиосонд хэлмэгдсэн гэр бүл

-Өрхийн тэргүүн нас барж, гэргий нь ял эдэлж, гурван хүүхэд нь айлаар явж байна- "Сайн байна уу. Миний охин. Ээжийнхээ өмнөөс хоёр дүүгээ үнсээрэй. Аав, ээж хоёр нь та гуравтаа хайртай. Аав нь биднийг Ариун бурхны орноос харж байгаа. Ээж нь дахиад л төрийнхөө сүлдийг хатгаж байгаа. Хатгах бүрдээ "Олон түмэн төрийн сүлд минь өршөө" гэж залбирдаг. Энэ дэлхий ертөнц, хүн амьтан бүгд амар амгалан байх болтугай гэж залбирдаг. Гүтгэлэг хуйвалдаанаар бүхнийг шийдсэн. Одоо энэ бүгдийг ухаарах чамд хэцүү ч охин минь үнэнийг мэдэх хэрэгтэй"... 
Энэ бол торны цаана суугаа эх хүний хорвоогийн наад цаадахыг мэдэхгүй гэнэн жаахан охиндоо бичсэн гуниг харуусал нулимстай захидал. "Зөөлөн эх"-ийн тодотголтой Б.Цэрэндэжид түүний нөхөр Б.Амарсайн, Нийгмийн хамгаалал хөдөлмөрийн яамны сайд асан Ши.Батбаяр яамдын албан тушаалтнууд орооцолдсон хэргийн талаар уншигчид санаж байгаа биз ээ. Тухайн үед сайд Ши.Батбаяр Японд дадлагажигч гаргахыг зөвшөөрч гадаадад хөдөлмөр эрхлэхэд зуучлах үйл ажиллагаа эрхлэх тусгай зөвшөөрлийг "Зөөлөн эх" төрийн бус байгууллагад олгосон байдаг. Үүнээс дөрвөн сар орчмын дараагаар зөвшөөрлөө гэнэтхэн татсанаас энэ хэрэг үүссэн. Сайдаасаа эхлээд газрын дарга, албан тушаалтнууд хахууль авсан хэрэгт холбогдож дуулиан болж байсан. Тусгай зөвшөөрөл авахаар яаманд хандахад 14 хоногийн дотор зөвшөөрөл олгох эсэхийг шийдэх ёстой байтал найман сарын турш хөөцөлдүүлж "гар хүндрүүлэх" байдал үүсгэж байсныг шүүгдэгч нар ярьсан байдаг. Шүүх хурал дээр ч энэ талаар Ши.Батбаяр буруугаа хүлээсэн. "Энэ хүнийг есөн сарын турш шалгаж байж зөвшөөрөл өгсөн нь бидний буруу" гэсэн нь бий. Энэ мэт ээдрээтэй олон зүйл яригддаг. Одоо энэ бүхнийг эргэн нурших гэсэнгүй. Сайд яам аппаратаараа шүүхийн тавцанд гарсан анхны тохиолдол энэ байсан юм. Эмэгтэйчүүдийн хорих ангид ял эдэлж буй Б.Цэрэндэжидтэй уулзахаар хорих ангийг зорилоо. Тэрээр шоронгийн дотоод журмын дагуу "Буян" компанийн харуул хамгаалалттай оёдлын үйлдвэрт ажиллахаар явсан байв. Түүнтэй уулзахаар хоёронтоо очиход хүчилсэн харуул хамгаалалттай байх мэтээр бидний уулзах зам тийм ч дардан байсангүй. Ингэсээр богино ч гэлээ хугацаанд уулзах боломж тохиосон. Сурвалжлагч ирснийг хараад өмгөөлөл хүсэх мэт баярлах боловч "Ярилцлага өгч болохгүй. Бидэнд тийм эрх байхгүй ш дээ" гэх нь тэр. "Миний хань нас барсныг дуулаа л байлгүй" гэж хэлээд уртаар санаа алдсан. Бидний дунд яриа өрнөж эхлэх тэр мөчид төмөр хаалга цэлсхийтэл нээгдэж дотоод журмын дагуу бидний уулзалт өндөрлөхөөс аргагүй болов. Юунд ч юм надад баярлаж байгаагаа л хэлж амжсан. Магадгүй түүнд хэлэхийг хүссэн олон зүйл байсан биз. Хэлж амжсан нь Ши.Батбаяртай нутаг нэгтэй аварга Д.Цэрэнтогтох өөрөө бидэнтэй ирж уулзаад 10 сая төгрөг авсан. Энэ тухай гарын үсэгтэй баримтыг шүүхэд гаргаж өгсөн гэх үг. Үнэн ялна гэдэгт итгэсээр Ханиа асарч ч амжилгүй алдсан, гурван үрээ найздаа орхиод гарсан бүсгүй хүний сэтгэлд юу эс бодогдох билээ. Тэрээр аливаа хүнд сайн санаж явахад бүх юм болно. Үнэн өнөөдөр биш юмаа гэхэд хэзээ нэгэн цагт ялна гэдэгт итгэдэг гэдгээ хэлсэн. Түүний нөхөр Б.Амарсайн "Би хэдийгээр өрөөсөн бөөртэй, сахарын хүнд өвчтэй шоронгийн 10 жилийн чанга дэглэмийг дааж гарахгүй ч ард үлдсэн гурван хүүхэд, мөн л олон жилээр шийтгүүлсэн эхнэр нараа бодож үг дуугарч чадахгүй болтлоо үнэн байдлаа хэлэх болно" хэмээн нас барахаасаа өмнө Дээд шүүхэд хандсан өргөдөлдөө бичиж байжээ. Нэгэнт өөрийгөө өнгөрснийг мэдэж буй эр хүн ар гэрийнхнийхээ төлөө хийж чадах бүхнээ хийсэн юм бол уу даа гэх харуусал төрсөн. Биднээс хахууль аваагүй гэж худлаа хэлж байгаа Д.Цэрэнтогтох аваргын гарын үсэгтэй баримтыг олонд дэлгэе гэхэд түүний нөхөр тухайн үед "Аягүй бол аваргын даралт ихдээд харвачих байлгүй. Бүх юм аваргын хар царай шиг байж болохгүй шүү дээ. Шүүх өөрөө учрыг нь олоод өгнө" гэж хэлж байжээ. Талийгаач маань хүнийг өрөвдөж бас аварч чадах гайхамшигтай ухаалаг хүн байсан гэж дурсаж сууна. Ши.Батбаяр нь эхлээд сэжигтэн байснаа шүүх хуралдааны шүүмжлэлийн шатны хэлэлцүүлгээр түүнийг яллахаас татгалзаж түүнд холбогдох хэрэг хэрэгсэхгүй болж байсан. Ээж нь уйлаагүй шүү "Сайн байна уу. Миний охин. Ээж нь энэ өдөр дахиад л төрийн сүлдээ хатгасан маш гоё болсон. Дараа нь бид бүгд барилгын элс зөөсөн. Урьд өмнөх жилүүдэд аав нь байсан болохоор юу ч тохиолдоход сэтгэл амар байдаг байж. Элс хараад элсэн цөлд ганцаараа хаягдсан юм шиг бодогдсон. Та гурав минь хаана яаж байгаа бол оо. Ээж нь уйлаагүй шүү. Хоёулаа амласан шүү дээ"... Үрдээ зориулж бичсэн эхийн захидал өр өвтгөм бас үнэнийг өгүүлсэн томоохон баримт. Охин ээжийнхээ захидлыг аваад сэтгэлийн хат сууж хоёр жаахан дүүгээ энхрийлэн асарч байгаа нь нүдэнд харагдах шиг. Хувь хүмүүсийн нууцын нэгээхэн хэсгийг энд өчсөндөө хүлцэл өчье. Нэгэн өрхийн голомтыг самрахад албан тушаалаа ашиглагч "өөдгүй" олон хүний оролцоо байсныг хэвлэл мэдээллийнхэн илчилсэн. Хахууль өгсөн нь бурууддаг ч авсан нь цагаадсан нь шударга бус явдал болсон гэж энэ хэргийн тухай олон хүн ярьдаг. Муу хүмүүсээс сайн хүмүүс хавьгүй олон байгаа шүү гэх Б.Цэрэндэжидийн хэлсэн шиг түүний нэгэн сайхан сэтгэлт найз бүсгүй нь гурван жаахан амьтныг өөр дээрээ авчээ. Бага нь дөнгөж дөрвөн ой хүрч байгаа ажээ. Б.Цэрэндэжид нь найман жил зургаан сарын хорих ялаар шийтгүүлсэн. Энэ хэргийн талаар баримтат кино хийж байгаа гэнэ билээ. "Сайн байна уу. Миний охин. Аав нь чамайг эдийн засагч, Наанааг эмч, хүүгээ бөх болгоно гэдэг байсан. Ээж нь та нарыгаа өөрийнхөө хүссэн тэр л мөрөөдөл нь биелээсэй гэж бодож байна. Хамгийн гол нь сайхан сэтгэлтэй, сайн л хүмүүс болоосой гэж хүсч байна"... 
Б.Долзодмаа
