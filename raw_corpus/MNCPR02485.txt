Үүргийн наймаачнаас үндэсний үйлдвэрлэгч "HANA TEA" хүртэл

ӨӨДЛӨХИЙН ЗАЯА Гутлын ертөнцийг монголчууддаа танилцуулж, "HANA TEA" бүтээгдэхүүнээрээ ард түмнээ дайлж, цайлж яваа мөр цагаан ажил үйл эрхлэгч нэгэн залуутай уншигч таныг танилцуулъя. Тэрээр архи, тамхи үйлдвэрлэж хүн олноо хордуулсангүй, хадгаламж зээлийн хоршоо байгуулж бохир мөнгө угаалгүй зөвхөн үнэн цагаанаараа үйлдвэр худалдаа эрхэлж, хүний хүүгээс хүсэл дутуугүй яваа нэгэн юм. Энэ хүн бол Монголын гутлын ертөнц "HANA shop" болон "HANA tea" компанийн ерөнхий захирал Г.Доржпалам билээ.
Г.Доржпалам долдугаар ангид орох жилээ аав, ээж хоёроо цаг бусаар алдан, хоёр дүүгийн хамт өнчирч үлдсэн ч өвөө, эмээ хоёр нь гурван ачаа хүний зэрэгт хүргэсэн гэдэг. Эмээ, өвөөгөө бас 10 жилийн сургуулийн өнчин хоёр дүүгээ авч явах амьдралын томоохон шалгуур гол баатарт маань оногджээ. Энэ үеэс эхлэн цуглуулсан багахан мөнгөөрөө хойно урдаас галт тэрэгнээс буух завдалгүйгээр бараа зөөж тэр үеийн ганзагын наймаагаа эхэлсэн ажээ. Удалгүй өөрийн нагац ах Л.Чулуунбатынхаа хамт анх Солонгос улс руу аяллаа хийж хоёулаа усан онгоцоор Сөүлийг зорьжээ. Тэр үеэс ах дүү хоёр гэртээ орох завгүй наймаагаа эрхэлж "Дэнжийн 1000"-ын зах дээр бараагаа борлуулж долоо хоног алгасалгүй Сөүлийг зорьж бизнесээ өргөжүүлж чадсан юм. Хүүхэд байхын сэргэлэн жаал тэрээр бага ангид байхдаа бэр эгч, нагац ах нартаа цалинг нь буутал өөрт байгаа таван төгрөгөө зээлүүлж түүнийгээ нугалаад авчихдаг шавилхан хүү байжээ. Тиймдээ ч эмээ нь түүнд өөрийн чадах бүхнээ зааж тэр байтугай оёдолд хүртэл сургаж харин ээж нь том хүүдээ цалингаа бүтнээр нь өгч гэрийнхээ тооцоог бариулдаг байсан нь эдийн засгийн ухааныг багаас нь суулгасан гэлтэй. Дархан хотод арван жилийн сургууль дүүргэж, улмаар авто тээврийн эдийн засагч мэргэжил эзэмшин 1989-1991 он хүртэл мэргэжлээрээ ажиллажээ. Хоёр дүүгийн хувьд солонгос хэлний хөрвүүлэгчид болцгоожээ. Аав ээж хоёр нь хоёул эмч мэргэжилтэй болохоор цагаан нөмрөгтэй алтан гартай бурхдад элэгтэй байжээ тэр. Энэ гэгээн заяа нь түшиж галт тэргэнд танилцсан охинд сэтгэл алдарсан нь анагаахын дээдийн оюутан, ирээдүйн хань Г.Баясгалан нь байсан ажгуу. Гэргий Г.Баясгалан нь эдүгээ анагаах ухааны доктор, улсын томоохон нэгэн клиник эмнэлгийн орлогч дарга юм билээ. Аз жаргалтай гэр бүлийн хос багана болсон эл хоёр залуу охин, хүү хоёртоо Д.Хүслэн, Д.Цолмон хэмээх нэр хайрласан нь хожмын бэлгэшээлийг бодсон хэрэг ээ. Эгэл даруухан энэ бизнесмен залуу "Миний амьдралын гол утга учир эхнэр, хүүхэд, энэ л жирийн амьдрал маань юм. Сэтгэлийнхээ нүдээр нэг л зүгт харсан гэр бүлийн ийм дотно дулаан харьцаа хамгийн гол нь шүү дээ. Хийж байгаа ажил үйлдээ сэтгэл зүрхнээсээ хандвал ертөнцийн бас л нэг жаргал даа" гэж өгүүлж байна. Өнгөрөгч өвөл БНХАУ-ын Хайнань аралд гэр бүлээрээ зочилж амраад ирсэн нь үүнтэй холбоотой биз ээ. Гэргийгээ эрдмийн зэрэг хамгаалсан өдөр ч эдний амьдралын жаргалтай мөчүүдийн нэг гэж байсан. Г.Доржпалам захиралд Монголын том том бизнесмэнүүдийн адил алт мөнгө, уул уурхайн хувьцаа, өвлөх хөрөнгө, эдлэн газар аль аль нь ч байсангүй харин түүнд төрөлхийн сийрэг, гүйлгээ ухаан, зориг тэвчээр, залуу насны эрч хүч л байсан юм. Аливаа зүйлийг гаднаас нь харахад ахуй төрх нь андашгүй байдаг. Г.Доржпаламын ажлын өрөөний хананд бусад захирлуудынх шиг Чингэс хааны хөрөгтэй хивс өлгөж, бурхан тахил өрж сүйд майд болтол чимэг зүүсгэл агсаагүй нь эгэл жирийн гэсэн тодотголд багтах нь лавтай. Гутлын ертӨнцийг монголдоо танилцуулав Тээврийн байгууллага хувьчлагдаж эхлэхэд авто тээврийн эдийн засагч залууд ч ирээдүй нь бүрхэг юм шиг санагдаж байсан үе бий. Г.Доржпалам энэ л үед зоримог шийдэл гаргаж Эрчим хүчний авто баазын захиргаанд өргөдлөө өгч ажлаасаа гарсан нь нэг бодлын өөрийн гэсэн зорилготой, ирээдүйгээ тодорхойлсон гэлтэй. Тэрээр тухайн үеийнхний нэгэн адил өмнөд, хойт хөрш улсад зорчиж, Улаан-Үд-Улаанбаатар-Эрээн гэсэн маршрутаар ганзагын наймаанд явж эхлэв. Дэнжийн мянгын бараан зах дээр хүйтэнд хөрч, халуунд халан тогос шувууны өд, янз бүрийн хүүхдийн тоглоом гээд ногоон хурганы арьс, нохойн битүү туруунаас бусдыг зарж байв гэх. Бээжин-Тянжин явж долоо хоноод, Монголынхоо нийслэлд долоо хонож хоёр нутагтан шиг явсны хүчинд хэд гурван цаастай болов. 1994 оны хоёрдугаар сард Өмнөд Солонгос руу наймаанд мордсон цөөн хүний нэг нь Г.Доржпалам ажээ. Ердөө арваад хүн усан онгоцоор зорчиж Монгол руугаа жаал жуул бараа зөөдөг байж. Нийгмийн байгуулал солигдож ардчиллын шуурга дэгдэх үед Солонгос улсаас наймааныхаа эхлэлийг тавьж гутал, хувцас зарж эхэлсэн нь гурван жилийн дотор гутлынхаа дэлгүүрийг нээх үндэс суурийг тавьжээ. Энэ үеэс чанартай гутлуудыг Польш, Герман, Итали, Австри, Солонгосоос Монголынхоо зах зээлд нийлүүлж эхэлсэн юм. Ингээд 1996 оноос гутлын төрөлжсөн дэлгүүр "HANA shop"-оо байгуулжээ. Монголчууд "Гутал муут гурвын цаана" гэдэг. Энэ нь гутал тааруу хүн гурван гүвээ ч давж чадахгүй гэсэн утгатай үг буй заа. Дэлгүүрийнхээ нэрийг ч бас л бэлгэдэл бодож "HANA" хэмээсэн учиртай. Энэ үг солонгосоор "нэг", японоор "цэцэг" гэсэн утгатай байсан нь тоон утгаараа Г.Доржпалам гутлын ертөнцөд анхдагч байх юм сан гэсэн мөрөөдөлтэй дүйж, ажил үйлс нь цэцэглэн дэлгэрчээ. Монгол ойлголтоор чухамдаа ханаа дугуйлж, голомтоо бадраажээ. Ганц дайчин ганцаардахгүй гэгчээр тэрээр өнөөдөр 40 гаруй хүний аж амьдрал, ар гэрийн ачааг мөрөндөө үүрч явна. Улаанбаатар хотноо үйл ажиллагаа явуулдаг "HANA SHOP" гутлын төрөлжсөн томоохон дэлгүүр нь ийн 14 дэх жилтэйгээ золгов. Эднийх бараа бүтээгдэхүүнээ Итали, Герман, Австри, Испани, Польш, Унгар, Солонгос, Турк зэрэг Ази, Европын улс орнуудаас шууд захиалга, чөлөөт сонголтоор нийлүүлж, хэрэглэгчдэдээ хүргэж иржээ. Нэг кинон дээр "Мөнгөтэй сөн болоод авгайдаа хайртай хүн бол ч үнэ хайрламгүй морь доо" гэдэг шиг орчин үеийн шинэ загварын, өргөн сонголттой, чанартай гутал авчирдгаараа энэ компани Монголдоо номер нэг болсон нь Г.Доржпалам захирлын хүчин зүтгэл билээ. ХБНГУ-ын "SALZENBRODT" компанийн "DUKE of DUBBIN", "COLLONIL" нэрийн бүтээгдэхүүн болох бүх төрлийн өнгийн гутлын тос, улавч, илгэн гутлын арчилгааны хэрэгслийг байнга худалдаалж, өргөн олны орох дуртай дэлгүүр болсон аж. Үйлчилгээний ажилтнуудынх нь эелдэг найрсаг харилцаа ч өөдлөх айлын өнгө төрх нь болсоор бүлгээ. 40 хүн атгасан гар шиг нэгэн зорилгын төлөө "Инээмсэглэж амьдарцгаая" гэсэн уриатай ажиллаж байгаа нь нийгмийн бухимдлыг нимгэлэх гэсэн өр нимгэн захирлынх нь баримтлал гэлтэй. "HANA SHOP"-ийн салбарууд Их дэлгүүр, III-IV хороолол, Хүүхдийн 100, "Түшиг" их дэлгүүрт байрладаг байсныг олон хэрэглэгч санаж байгаа нь дамжиггүй. Дайлахад урамтай, цайлахад Янзтай нҮҮр улайхааргҮй нэрийн бҮтээгдэхҮҮнтэй болов Монголчууд эртнээс нааш цайг дээдэлж, уул ус, хангай дэлхий, бурхан шүтээндээ дээдлэн өргөж ирсэн төдийгүй "Идээний дээж цай, эдийн дээд хадаг" хэмээн гүн хүндэтгэлтэй ханддаг ард түмэн билээ. Тийм ч учраас "HANA TEA" компани эх орондоо анх удаа шинээр "ICE TEA" /"Мөстэй цай"/ үйлдвэрлэх эрүүл ахуйн шаардлага хангахуйц орчин үеийн дэвшилтэт технологийг БНХАУ-аас оруулж ирэн үйл ажиллагаагаа эхлээд хоёр жил болж байгаа юм байна. Хэдийгээр ажиллуулж байсан дэлгүүрүүд нь бүгд түрээсийн байранд үйл ажиллагаагаа явуулж байсан ч Г.Доржпалам тэр үеийн бизнесмэнүүд шиг үл хөдлөх хөрөнгө хөөцөлдөж авлига өгч гүйсэнгүй харин хүний эрүүл мэндэд ашиг тустай үндэсний үйлдвэрлэлээ нээхээр шийдсэн нь Германд явж байхад анх төрсөн санаа гэж ярьж байв. Монгол Улсад эрүүл бүтээгдэхүүн ховордож хийжүүлсэн болон химийн найрлагатай ундаа дийлэнх зах зээлийг эзэлж байгаа нь одоо ч хэвээр байгаа. Гэтэл 10 гаруй оронд явж байхад хаа ч байдаг нэгэн натураль бүтээгдэхүүн болох "ICE TEA"-г анзаарч тухайн бүтээгдэхүүний үйлдвэрлэлийг Монголдоо анхлан байгуулахаар сэтгэл шулуудсан нь ч алдсангүй ээ. Гурван төрлийн "ICE TEA"-гаа хэрэглэгчдийн болон зах зээлийн эрэлт хэрэгцээнд тулгуурлан 2006 оны дөрөвдүгээр сараас эхлэн нэг литрийн савлагаатайгаар гаргасан нь олны таашаалд ихээхэн нийцэж байгаа юм. Хүмүүс шинэ сэргэг юманд шүүмжлэлтэй ханддаг зангаараа анхандаа "Хар цай, элсэн чихэртэй найруулж зараад байхдаа яахав дээ" гэж дурамжхан хандаж байсан ч амт, чанарын хувьд стандартын өндөр түвшинд хийгдсэн бүтээгдэхүүн болохоор эрэлт хэрэгцээ нь сараас сард нэмэгдсээр байгаа аж. Монголдоо анхдагч энэ цайны үйлдвэрт одоогоор аймаг аймгаас ирсэн 30 хүн ажлын байраар хангагджээ. Хар, ногоон цайг үйлдвэрийн аргаар тусгайлан хандалж савласан шинэ бүтээгдэхүүнээ зах зээлд нэвтрүүлэх томоохон үйл ажиллагааг амжилттай явуулснаар "Номин", "Миний дэлгүүр", "БОСА", "Сансар" зэрэг томоохон сүлжээ дэлгүүр болон бөөний төв, жижиглэн худалдаа зэрэг нийт 300 гаруй цэгт байнгын эрэлт хэрэгцээтэй бүтээгдэхүүн нь болж чаджээ. Замын -Үүд, Дархан, Эрдэнэт хотуудад ч эрэлт хэрэгцээ нь өссөөр байна. Учир нь хүмүүс өнөөдөр эрүүл мэнддээ анхаарал хандуулах болсноор химийн аргаар найруулсан, хийжүүлсэн ундаа, ус нь ясны сийрэгжилтийг нэмэгдүүлж, цусны даралтыг ихэсгэж, багасган, хорт хавдар үүсгэдэг болохыг шинжлэх ухаан тогтоогоод байгаа юм. "HANA TEA" компанийн үйлдвэрлэж буй бүтээгдэхүүн нь цэвэр байгалийн гаралтай цайны ургамлаас гаргаж авсан ногоон ба хар цайны хандыг зөөлрүүлсэн усаар найруулан чанаж бэлтгэдгээрээ онцлогтой. Чанаж бэлтгэсэн цайгаа орчин үеийн дэвшилтэт технологийг ашиглан агшин зуур өндөр хэмд ариутган савладаг байна. Үйлдвэрийн дотоод хяналтын лаборатори нь сүүлийн үеийн багаж хэрэгслээр иж бүрэн тоноглогдсон учир бүтээгдэхүүний чанар болон эрүүл ахуйн шаардлагад бүрэн нийцэж байгаа аж. Энэхүү "ICE TEA" нь эрүүл мэндийн хувьд натураль бүтээгдэхүүн болохоос гадна хандны найрлагад байдаг бодисууд нь хорт хавдрын эсрэг үйлчилж хөнгөн сэргээшийн нөлөө үзүүлэн, бие эрхтэн, эд эсийн хэт исэлдэлтийн эсрэг онцгой үйлчилгээ нь дэлхий нийтээр танигдсан билээ. Г.Доржпалам захирал "ICE TEA" нэрийн бүтээгдэхүүнээ хийхийн тулд өмнөд хөршийн олон хотын дэлгүүр, цайны үйлдвэрүүдээр явж, шошго, савлалт, хандлалт, савны хэлбэр зэрэг маш олон талаас нь судалгаа хийсэн гэдэг. Нэг ёсны туршлага судлахад багагүй хугацаа заржээ. Савных нь бариулыг хүртэл хэрэглэгч барьж явахад хялбар, харахад цэвэрхэн байхаар бодож олжээ. Иймээс энэхүү нэрийн бүтээгдэхүүнүүдээ Монгол Улсын стандартчлал хэмжил зүйн төвөөр баталгаажуулж, Оюуны өмчийн газраас анхдагчийн гэрчилгээ авсан байна. Хэдийгээр сүүлийн үед бензин шатахууны үнэ нэмэгдсэн нэрийдлээр ихэнх бараа бүтээгдэхүүний үнэ ханш хэд дахин нэмэгдсэн ч "ICE TEA" бүтээгдэхүүн анх худалдаанд гарсан тэр л үнээрээ байгаа аж. Г.Доржпалам улс орнуудын эдийн засгийн хөгжлийн талаар уншиж сонссон дээрээ тулгуурлан Монголынхоо хөгжлийн төлөвийг ч мөн зөв урьдчилан тооцоолжээ. Монголд өнгөрсөн 15 гаруй жил зөвхөн худалдаа үйлчилгээ давамгайлж хаа сайгүй баар, цэнгээний газар, караоке, уушийн газар, ломбард, саунууд ард түмний халаасыг хоосолж байхад хүний гараар бүтэх үйлдвэрлэл устаж үгүй болсон юм. Тиймээс ч удахгүй үндэсний үйлдвэрлэл зах зээлийн туйлын хэрэгцээ шаардлага болно гэдгийг Г.Доржпалам захирал урьдчилан тоймлож үндэсний үйлдвэрийн тоог эх орондоо нэгээр нэмжээ. Үйлдвэрлэлээ нээхдээ анх мөн л байр түрээсэлж зургаан өрөөтэй жижигхэн оффис лабораторийн хэсэгтэй 10-аад ажилтантайгаар үйл ажиллагаагаа эхэлсэн юм. Үйлдвэрлэлээ нээж анхны цайгаа гаргасан тэр нэгэн үдэш одоо ч сэтгэлд тодхон байна гэж Г.Доржпалам захирал ярьж сууна. Тус үйлдвэрийг анх үүсгэн байгуулахад түүний хөрөнгө төдийлөн хүрэлцсэнгүй. Тиймээс ч томоохон банкнаас өндөр хүүтэй зээл авчээ. Үйлдвэрлэл эхэндээ зөв, сайн явагдаж байлаа. Гэвч аливаа шинэ бизнесийн бэрхшээл мунддаггүйн адилаар хэдэн сарын дараа шинэ бүтээгдэхүүний үйлдвэрлэлийн талаархи дадлага туршлагагүйгээс үүдэн үйлдвэрлэлийн бус алдаанаас болж багагүй "шатаж" билээ. Яагаад гэвэл тухайн мөстэй цайны тухайд үйлдвэрлэл бүү хэл цайны стандарт ч гэж Монголд байгаагүй учир энэ бүхнийг анхлан үүсгэн баталгаажуулж цоо шинэ бүтээгдэхүүнээ ард түмэндээ таниулж чадсан нь бидний том амжилт юм шүү гэж хамт олных нь ярианаас үйлдвэрлэж байгаа бүтээгдэхүүнээрээ үнэхээр бахархаж байгаа нь мэдрэгдсэн юм. Шинэ үйлдвэрлэл дээр нь банкны зээлийн өндөр хүүний дарамтаас болж түүний зориг мохсонгүй харин ч үйлдвэрийн жижигхэн барилгыг банкны лизингээр худалдан авч балгас мэт барилгыг ордон болгож чадсан нь үнэхээр түүний махруу ажилсаг, зоригтой шийдэмгий занг илтгэж байлаа. Өөрийн үйлдвэртэй болсон тэрбээр хоёр технологчийнхоо хамт өөрөө бараг технологийн мэргэжилтэн болж хувирсан байлаа. Г.Доржпалам захирал зүгээр нэг захирал хийгээд гараа хумхиад суусангүй харин үйлдвэрийнхээ технологийг улам сайжруулж, шинээр амт үүсгэж, шинээр шошго бүтээж, савныхаа хэвийг хүртэл өөрөө санаачилсаар өдийг хүрчээ. Харин түүнийг түшээд туслах банкны эзэн, хамтрагч одоог хүртэл гарч ирээгүй юм. Гэхдээ өөрийн байгуулсан бизнес болон сэдсэн саналыг нь үргэлж дэмжиж, энэ өндөрлөгт хүрэхэд нь хэдийд ч хамт ажилласаар ирсэн сайхан хамт олноороо бахархах дуртай юм билээ. Ийм нэгэн залуу хамт олон Монгол Улсдаа ихийг бөгөөд шинийг бүтээхээр ирээдүйдээ итгэл дүүрэн ажиллаж явна. Тэр шинийг санаачилсаар 10 гаруй шинэ патентын эзэн болжээ. Энэ залуу үүнээс ч ихийг санаачилж, үүнээс ч ихийг хийж бүтээж чадна. Гэвч Монголын хатуу эдийн засаг, банкны ухаангүй тогтолцоо түүнийг мөлжсөөр л байгаа юм. "Би хүнд цалин өгч л амьдарна, яах вэ үнэнээр явахад үхэр тэргээр туулай гүйцнээ" гэж Г. Доржпалам захирал нэг бус удаа хэлсэн юм. Үүнийг нь эхнэр нь ч мөн дэмжиж "Үнэнээр амьдарч, хүн чанартай байж санаа зөв явахад биднийг заяа түшнээ" гэж хэлж байнга хурцалдаг ажээ. Энэ компани 2006-2008 онд зохион байгуулагдсан үзэсгэлэнгүүдэд оролцож дараахь шагналуудаар шагнагджээ. Тухайлбал, "Монголын хэрэглэгчдийн эрх ашгийг хамгаалах нийгэмлэг"-ээс "Хэрэглэгчдэд итгэмжлэгдсэн шилдэг хамт олон" өргөмжлөл, Хүнс, хөдөө аж ахуйн яам, Нийслэлийн хүнс, хөдөө аж ахуйн газраас "Импортыг орлосон шилдэг бүтээгдэхүүн" цом, өргөмжлөл, Нийслэлийн мэргэжлийн хяналтын газар, Нийслэлийн хүнс, хөдөө аж ахуйн газраас зохион байгуулсан үйл ажиллагаанаас "Хэрэглэгчдийн таашаалд нийцсэн шилдэг бүтээгдэхүүн", "Жижиг, дунд үйлдвэрийн бүтээгдэхүүн, үйлчилгээ, техник технологи" үзэсгэлэнд оролцож Монголын хэрэглэгчдийн эрх ашгийг хамгаалах холбооны "Хэрэглэгчийн эрэлт хэрэгцээнд нийцсэн бүтээгдэхүүн"-ээр шалгарсан төдийгүй уг үзэсгэлэнг зохион байгуулах хорооноос "Green tea" бүтээгдэхүүн нь "Монголын шилдэг 99 бүтээгдэхүүн"-ий "Үлэмжийн чанар" батламж авчээ. ХХААЯ-наас зохион байгуулсан хүнс, хөдөө аж ахуйн салбарын "Намрын ногоон өдрүүд-2007" нэгдсэн арга хэмжээний "Эрүүл хүнс-2007" үзэсгэлэнгээс энэ үйлдвэрийн "H20" бүтээгдэхүүн нь "Шилдэг цэвэр ус" цом, өргөмжлөл аваад байна. "HANA TEA"-гийн бүх бүтээгдэхүүн нь таны эрүүл мэндийн төлөө зориулагдсан умдаан гэдгийг одоо олон хүн мэдэх болжээ. Жижиг, дунд үйлдвэрийг дэмжинэ гэж төр засгийн бодлогод олонтаа дурдагддаг ч амьдрал дээр төдийлөн биеллээ олдоггүй нь харамсалтай. Чухамдаа эх орондоо юухан ч болов хийе гэсэн иймэрхүү санал санаачилгыг дэмждэг сэн бол юутай аштай байх билээ. Цайны үйлдвэрээ байгуулаад бүтэн жил бусдын түрээсийн ажлын байранд үйл ажиллагаа явуулна гэдэг хүсээд байхаар зүйл биш юм байна гэдгийг Г.Доржпалам анзаарч өөрийн үйлдвэрээ үндсэн ажлын байртай болгож өргөжүүлснээр зах зээлд тогтвортой байр суурь эзэлж байгаагийн илрэл билээ. Гутлын ертөнцөөс эхэлсэн Г.Доржпаламын бизнес эдүгээ эх орны нэрийн бүтээгдэхүүн цайгаар улам өөдлөн дэвжиж явна. 
