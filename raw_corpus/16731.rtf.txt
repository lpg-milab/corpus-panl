№141(16731)    
1987 оны зургадугаар сарын 13
Зуны спорт, биеийн тамир

МАХН-ын XIX их хурлаас << . . . одоохондоо биеийн тамир, спорт нь сонирхогчдын хүрээнээс хэтрээгүй сайндаа үе үе зохиогддог түр зуурын кампанийн хэлбэртэй байгааг өөрчилж, байнгын сонирхолтой өргөн олныг хамарсан ажил болгох хэрэгтэй >> гэж заасныг хэрэгжүүлэхэд зуны улиралд зохиох биеийн тамир спортын арга хэмжээ маш чухал үүрэгтэй. Зуны улиралд төв суурины айл өрхүүд ихэвчлэн зусланд гарч. ажилчин, албан хаагчдын ажлын дараахь чөлөөт цаг нэмэгдэн, оюутан, сурагчдын зуны амралт эхэлж, саалийн ферм, сүүний тасаг, завод, тарна ногооны бригадад хөдөөгийн хүн амын нэлээд хэсэг цугларан төвлөрөх зэргээр нийтийн биеийн тамирын арга хэмжээ, спортын төрөл бүрийн уулзалт, тэмцээнд хөдөлмөрчдийг өргөн олноор хамран оролцуулах таатай нөхцөл бололцоо бий болдог. 

Гэвч түүнийг зохистой ашиглахуйц наяад оны үед тохирсон шинэлэг арга хэлбэрийг эрж олохын оронд хорь гучин жилийн тэртээх хуучин сэтгэлгээгээрээ энэ талын ажилд хандаж, хэмжиж үнэлсээр өнөөдрийг хүрсэн байна. Үүний ил тод баримт бол дулааны улиралд спортын олон талт ажилд өргөн олныг оролцуулан зохион байгуулах чухал материаллаг нөхцөл болсон биеийн тамирын байр. талбай үлэмж дутагдалтай, байгаа зарим нь нэрнээс хэтрэхгүй болсон явдал юм. Улаанбаатар хотын орчны уулын ам бүхэнд шахам албан газрын олон тооны зуслан төвлөрсөн байх боловч тэнд өнөөдрийн шаардлага хангахуйц биеийн тамирын талбай, спортын наад захын техник хэрэгсэл нүдний гэм болсон гэмээр байна. Аймаг, сумын төвийн орон сууц, гэрийн хороолол, зуслан, хөдөө дэх бригад, хэсгийн төв, ферм, тасаг заводын орчинд биеийн тамирын ажил зохиох материаллаг нөхцөл бололцоогоор нэгэн адил гачигдаж байна. 

<< Үнэн >> сонины газарт хөдөлмөрчдийн ирүүлсэн захидлаас үзэхэд өнгөрөгч онд нийслэлийн Ажилчин, Найрамдал, Сүхбаатарын районд арав гаруй биеийн тамирын талбай байгуулахаар олгосон хөрөнгө үр ашиггүй зарцуулж, зураг төслийг үрэн таран болгосон дутагдлаа 1987 онд давтаж, 300-гаад мянган төгрөгийн хөрөнгө олгосоор байхад одоо талбайг хаана, хэрхэн байгуулахыг ч шийдээгүй, цалгардан, цаг алдаж байгааг ноцтой, хариуцлагагүй явдал гэж үзвэл зохино. Бүх ард түмний VIII спартакиадын зуны төрлүүдийн шигшээ тэмцээний заримд Хэнтий. Завхан аймаг, Улаанбаатарын Октябрийн районы биеийн тамир, спортын хороо бэлтгэл бүрэн хангаагүй хэдхэн тамирчин оролцуулсан болж оромдсон нь << аргацаан өнгөрүүлэх >> хоцрогдсон арга барилын илрэл мөн. 

Биеийн тамир, спортыг бүх нийтийн үйлс болгож үйлдвэр, албан байгууллага бүр өөртөө тохирсон биеийн тамирын заал, танхимтай болж өөрсдийн зусландаа теннис, волейбол, сагсан бөмбөг, бадминтон, мини хөл бөмбөг тоглох тохиромжтой талбай, нар, ус, агаараар чийрэгжүүлэх байр барьж хүмүүсээ биеийн тамираар байнга хичээллүүлж хэвшүүлэхээс уг ажлыг эхлэх нь зүйтэй байна. Сүүлийн үед манай хөдөлмөрчид, хүүхэд, залуучууд биеийн тамир, спортын ач холбогдлыг ухамсарлан ойлгож, гүйлт, алхалт, аялал, ритмт гимнастикаар сонирхон хичээллэх болсныг туслан дэмжиж зуны улирлын бололцоог ашиглан улам өрнүүлэх хэрэгтэй. Одоо улсын хэмжээнд гүйлт сонирхогчдын 300 шахам клуб байгуулагдаж, түүнд 22 мянган хүн хамрагдсаны дотор Эрүүлийг хамгаалах Яамны эмнэлэг гэгээрлийн ордон, Баянхонгор аймгийн нэг, хоёрдугаар арван жилийн дунд сургууль, Өвөрхангай аймгийн нэгдсэн эмнэлэг зэрэг олон байгууллагын дэргэдэх гүйлт сонирхогчдын клуб идэвхтэй сайн ажиллаж байна. Өргөн олны эхлэл хөдөлгөөнийг улам өргөжүүлж зуны дэлгэр цагт гүйлт сонирхогчдын клубыг зуслангуудын дэргэд байгуулан гүйлтийн ашиг тусыг олон түмэнд сурталчлах ажлыг улам эрчимжүүлж, гүйлтээр хичээллэгчдийн үр дүнг тооцоолох, эмнэлэг диспансерын хяналтыг сайжруулах талаар эрүүлийг хамгаалахын байгууллагууд ч үр нөлөөтэй, дайчин давшингуй ажиллавал зохино. 

Улсын хэмжээгээр нэг ээлжинд 15 мянган хүнийг биеийн тамир, спортын төрөл бүрийн арга хэмжээнд хамруулах боломж бүхий спортын заал, танхим, цэнгэлдэх хүрээлэн байгаа нь тун хангалтгүй үзүүлэлт гэдгийг анхаарч, биеийн тамир спортын материаллаг баазыг бэхжүүлэх талаар үйлдвэр, байгууллага бүр санаачилга гаргах нь зүйтэй. Түүнчлэн яам, тусгай газар, төлөвлөгөө эдийн засгийн төв байгууллага биеийн тамирын барилга байгууламж барих, тоног төхөөрөмжөөр хангахад зөвхөн хөрөнгө оруулалтын үлдэгдэл хуваарилдаг хуучин арга барилаас салах цаг болжээ. Нэгэнт байгуулсан спортын барилга байгууламжийн ашиглалтыг сайжруулах, тэдгээрийг хөдөлмөрчдийн чөлөөт цагаа соёлч боловсон өнгөрүүлэх жинхэнэ төв болгоход ХЗЭ, үйлдвэрчний эвлэл, эмэгтэйчүүдийн анхан шатны байгууллага, биеийн тамир, спортын хамтлаг хамтын чармайлт гаргахыг хөдөлмөрчид, залуу үеийнхэн хүсэн хүлээж байна. Зуны улиралд их дээд, тусгай дунд, ерөнхий боловсролын сургуулийн биеийн тамирын заал, талбайн ашиглалтыг сайжруулахын хамт хот, район, сумдын цэнгэлдэх хүрээлэнг улсын баяр наадмаас бусад үед ашигладаггүй муу зуршлыг шийдвэртэй халж өөрчлөн хүмүүсийн амралт, соёлжилтын цогцолбор төв болгоход залуучууд өөрсдөө санаачилга гаргаж үлгэр дууриал үзүүлэх хэрэгтэй. Амралт, рашаан сувиллын газар, пионерын лагерь, зуслангуудад биеийн тамирын заал, наранд биеэ тарах талбай байгуулж, нарны энерги ашиглаж ус халаах төхөөрөмж бүхий халуун усны газартай болох талаар МҮЭ-ийн Төв Зөвлөл, түүний орон нутгийн байгууллагаас ч хийх ажил их байна. 

Зуны цагт биеийн тамир. спортоор хичээллэхэд тохиромжтой хөлд төсөр хувцас хэрэглэлийг хүрэлцээтэй үйлдвэрлэх, оновчтой хуваарилж хүртээмжтэй хангах асуудлыг үйлдвэр, худалдааны байгууллагууд анхаарлын төвдөө авч, ахиц өөрчлөлт гаргахыг одоогийн хэрэгцээ нөхцөл шаардаж байна. Бүх нийтийн биеийн тамир, спортыг улирлын тааламжтайд өргөн цар хүрээтэй зохион өрнүүлж, улмаар хамт, олон, хүн бүрийн өдөр тутмын амьдралын зайлшгүй хэрэгцээ болгон хэвшүүлэхэд үзэл суртал, зохион байгуулалтын ажлын нэг хэсгийг чиглүүлэх нь нам, улс, олон нийт, хоршооллын байгууллагын эрхэм хариуцлагатан үүрэг болж байна. 

