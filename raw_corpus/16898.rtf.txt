 №308 (16898) 
1987 оны арван хоёрдугаар сарын 25.
ЭКОСИСТЕМ

Газар, ус, агаарыг бохирдуулах, ургамал, амьтны ертөнцөд хайр гамгүй хандах, улмаар экологийн тэнцвэр алдагдах явдал зарим газар үзэгдэж байна >> гэж МАХН-ын XIX их хурал сэрэмжлэн анхааруулсан билээ. Ой мод шингэрч, гол мөрөн татарч, булаг шанд, нуур цөөрөм ширгэж, хадлан бэлчээрийн өвс ургамал хомсдох, ан амьтан үргэж дайжин, үрэгдэн цөөрөх, агаар ус, хөрс бохирдох, намагжих, элэгдэл эвдрэлд орох зэргээр байгаль, орчинд хохирол учирч байгаагийн бурууг зөвхөн хүний аж ахуйн үйл ажиллагаанд тохож өрөөсгөл хандах, тэр тусмаа бэлэн баялгаа улс орны эдийн засаг, нийгмийг хөгжүүлэхэд ашиглах зайлшгүй шаардлагад сөргүүлэн тавих ёсгүй нь мэдээж юм. Харин ийм бэрхшээл зөрчлийг даван туулах үндсэн арга бол байгалийн хөгжил хувьслын зүй тогтлыг танин мэдэж, хүний үйл ажиллагаанаас үүдэн гарах аливаа дарамтыг байгалийн тэнцвэр алдагдуулахад хүргэхгүй хэмжээнд зохицуулж, улс ардын аж ахуйн нийт салбарын төлөвлөлтийн шинжлэх ухааны үндэслэлийг боловсронгуй болгож, шим мандлын бүтцийн үндсэн нэгж болсон экосистемийн тухай ойлголт. судалгааг нарийсгаж амьд организм, тэдгээрийн амьдрах орчны тоо томшгүй олон хэлбэрийн дотроос тогтвортой оршин байх нэгдмэл зүй тогтлыг нь харгалзан үзэж сурах ёстой. 

Экосистем нь хэдхэн ам дөрвөлжин метрээс хэдэн мянган ам дөрвөлжин километр хүртэл орон зай, талбайг өөрөөр хэлбэл говь цөл нутгийн хөрсний нимгэхэн ус давхраанаас эхлээд эх захгүй үргэлжилсэн ой хөвч хүртэл бие даасан өвөрмөц цогцыг хамарсан ойлголт билээ. Хүн зориуд бий болгосон агроэкосистем, хөдөө аж ахуй, аж үйлдвэрийн цогцолбор, хот тосгон хүртэл урьдаас өгөгдсөн шинж бүхий онцгой хэлбэрийн экосистем гэгддэг бөгөөд ийм үүсгэмэл экосистем нь хүний их хэмжээний өгөөж бүтээгдэхүүн авах сонирхолд хөтлөгдөн хэлбэр хэвшлээ олж тогтворжиж чаддаггүй үргэлжийн өөрчлөлт өсөлт бууралтын чанартай байдгийн хувьд залж зохицуулж байх шаардлагатай зүйл юм. 

Улс ардын аж ахуйг эрчимжсэн аргаар хөгжүүлэх, чанар, үр ашгийг дээшлүүлэх, байгаль орчноо хамгаалж, нөөц баялгийг нь зүй зохистой ашиглах практик зорилтыг шийдвэрлэхтэй уялдан экологийн шинжлэх ухааны арга зүйг чадварлаг эзэмшиж, хүн байгалийн шүтэлцээний соёлыг дээшлүүлэх асуудал зүй ёсоор тавигдаж байна. 

Иймээс байгалийн голлох экосистемийн бүтэц, мөн чанарыг судалж гадаад орчноос шингээсэн бодис энергийн нөөцийг ашигтай бүтээгдэхүүн болгон хувиргах чадвар, хорт бодисыг саармагжуулан аяндаа цэвэрших потенциалыг нь илрүүлэн, хадлан бэлчээр, ой, усны нөөц, агроэкосистемийг оновчтой ашиглах, удирдах нэгдмэл арга зүйг боловсруулах хэрэгтэй байна. Манай орны амьд байгалийн генофондыг хадгалах, дархан цаазтай газрын сүлжээ бий болгох, экосистемийг нь хамгаалах найдвартай арга хэмжээ авах шаардлагатай! 

Тодорхой экосистемийн хэмжээний үзэгдэл процессын зүй тогтлыг тооцоолохгүй дур зоргоор ажиллавал ихээхэн үргүй зардал, чирэгдэл гарч санаанд оромгүй хохирол учирч болохыг олон тооны баримт харуулж байна. Гол мөрнийг элбэг устай гэж баримжаалаад усны барилга байгууламжийг барьж ашиглаж эхэлтэл ус нь татрах, эсвэл ширгэж буй нуур цөөрмийг сэргээх зориудын арга хэмжээг авч хөрөнгө хүч зарсан хойно байгалийн хүчин зүйлийн нөлөөгөөр ус нь дахин ихсэх, нэг хэсэг газрыг ойжуулах ажил хийж байхад ойролцоо газар ой мод өөрөө аяндаа ургаж эхлэх зэрэг үзэгдэл цөөнгүй гардаг. Хураах үр тарианы хэмжээг нэмэгдүүлэх зорилгоор нэмж атар газар эзэмших төлөвлөгөө өгсөн зарим сангийн аж ахуйн талбайд бичил цаг уурын судалгаа явуулж үзэхэд нэг соргыг дагнах тактикаа өөрчилж, талбай бүрийн чийг дулааны горимыг зөв тооцоолбол төлөвлөгөөт ургацыг авахын тулд талбайгаа нэмэх биш, харин ч хорогдуулж болох дүгнэлт гарч байлаа. 

Экологийн ажилд технологийн асуудал онцгой нөлөөтэй учраас цэвэр технологийг илүүд үзэх, ялангуяа үйлдвэр ахуйн хог хаягдлыг ариутгах, утаа тортгийг шүүх, бохир ус цэвэрлэх технологийг боловсронгуй болгож, механик, физик-хими, биологийн аргыг хослуулан хэрэглэхийн хамт байгалийн өөрөө цэвэрших процесстой дүйцэх биологи цэвэрлэгээний аргыг өргөн хэрэглэх шаардлагатай юм. 

Эрдэс, түүхий эдийг олборлохдоо иж бүрэн боловсруулах асуудлыг ихээхэн анхаарах ёстой. Одоогийн байдлаар үндсэн хүдрийг баяжуулж дагалдах бодис элемент нь террикон овоолгод үлдэж ашиглагдахгүй үрэгдээд зогсохгүй хог хаягдалд хувирч, байгаль орчныг бохирдуулах хиймэл эх үүсвэр болдог байна. Их хэмжээний чулуун нүүрсийг түлшинд хэрэглэх мөртөө тэрнээс гардаг үнс хаягдлыг яах тухай асуудал манайд мөн л шиндэгдээгүй хэвээр байна. Тухайлбал, Улаанбаатар болон бусад зарим хотын цахилгаан станцын үнс, шаарга багтах тазарган болж хавь орчны агаар, усыг ихээхэн бохирдуулж байхад тэрхүү хаягдлыг түүхий эд болгон ашиглаж барилгын хийд, хавтан блок, төрөл бүрийн шон үйлдвэрлэж, тохирох зүйлд нь ашиглан их хэмжээний чулуун болон модон материал хэмнэж хог хаягдлын асуудлыг ч давхар шийдвэрлэх тухай санал нэг -4- гарсан боловч эрдэм шинжилгээний илтгэлийн хүрээнээс халихгүй, ажил үйлдвэрлэлд төдий л нэвтрэхгүй байна. 

Цаашид бага юм уу хаягдалгүй технологид шилжих асуудлыг улс ардын аж ахуйн салбар бүр анхаарах, өөрөөр хэлбэл төлөвлөгөөндөө ус хэрэглэх битүү систем, мембраны технологи зэрэг орчин үеийн шинжлэх ухаан техникийн ололтыг өргөн тусгах шаардлагатай. Улс ардын аж ахуйд эдийн засгийн шинэ механизм нэвтэрч байгаа өнөө үед ой, газар, усны нөөцийг ашигласны хураамжид тэдгээрийг нөхөн сэргээхэд зарцуулах зардлыг мөн шингээдэг журамд шилжих нь зүйтэй байна. 

Харилцан уялдаа бүхий дээрх асуудлуудыг амжилттай шийдвэрлэх бодит нөхцөл бүрдүүлэхийн тулд нийтийг хамарсан экологийн сургалтыг зохион байгуулах, бүх шатны сургуульд экологийн үндсэн ойлголтыг холбогдох хичээлүүдээр олгох, хөдөлмөрчдийн экологийн соёл, ухамсар, хүмүүжлийг байнга дээшлүүлэх цогцолбор арга хэмжээ авах хэрэгтэй. 

Экологийн сэтгэлгээг хөгжүүлэх нь шинээр байгуулагдсан Байгаль, орчныг хамгаалах Яам, Байгаль, орчныг хамгаалах нийгэмлэгийн Төв Зөвлөл, ШУА соёл, боловсрол, үйлдвэр, аж ахуйн болон олон нийтийн байгууллагуудын санаачлан хийх тэргүүн зэргийн ажил, хойшлуулшгүй зорилт мөн. 

