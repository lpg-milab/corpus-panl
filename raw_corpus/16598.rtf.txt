№8 (16598) 
1987 оны нэгдүгээр   сарын 9  
Эрдэм шинжилгээний  ажлын сэдэв 

<<Өнөөдрийн хэрэгцээ, шаардлагатай зэрэгцүүлж үзэхэд салбарын болон академийн хүрээлэнгүүдийн хийж байгаа ажил үйлдвэрлэлээс хөндий, судалгааны сэдэв явцуу байгааг шууд хэлэх хэрэгтэй>> гэж МАХН-ын Төв Хорооны II бүгд хурал тэмдэглэсэн билээ. Эрдэм шинжилгээний ажлын сэдвийг сонгож авахад нийгмийн шаардлага, эрдэм шинжилгээний байгууллагын нөхцөл бололцоог зөв хослох, шинжлэх ухааныг үйлдвэрлэлтэй холбох талаар эрдэм шинжилгээний байгууллагын сектор, нэгжээс эхлэн эрдэмтэд хүртэл шинээр сэтгэж, арга барилаа өөрчлөх хэрэгтэй байна. Одоо эрдэм шинжилгээний дөчөөд байгууллагад 5700 гаруй хүн ажиллаж байгаа нь манай орны түүхэн хөгжлийн өвөрмөц нөхцөлд харьцангуй богино хугацаанд эрдэм шинжилгээний багагүй потенциал бий болсон баримт бөгөөд тэр нь улс ардын аж ахуйн шаардлагыг хангахад чамлалтгүй нөөц юм. 

1976-1980 онд ШУА-ийн хүрээлэнгүүд 200 гаруй, салбарын эрдэм шинжилгээний байгууллага 900 орчим сэдвээр эрдэм шинжилгээний ажил хийж байсныг өнгөрсөн таван жилд 321 хүртэл багасгаж, эрдэм шинжилгээний ажлыг хэт жижгэрсэн олон сэдэвт хувааж, хүч тарамдуулдгийг өөрчилж, төвлөрүүлсэн билээ. Шинэ таван жилд эрдэм шинжилгээний ажлын сэдвийг эцсийн ур дүнгээр нь төлөвлөх зарчимд шилжиж, улс ардын аж ахуйн төлөвлөгөөний дагуу хийх эрдэм шинжилгээний ажлын сэдвийг 278-аар тогтоосон юм. Сэдвийн тоо ингэж олширч, цөөрч ирсэн нь эрдэм шинжилгээний ажлын төлөвлөлтийн арга барилд анхнаасаа ноцтой дутагдал оршиж байснаас болж тухайн үедээ улс ардын аж ахуйн бодит хэрэгцээг хангахуйц сэдэв сонгохын оронд эрдэм шинжилгээний боловсон хүчин бэлтгэхийг илүү анхаарч байсан өрөөсгөл  хандлага зонхилж, тэр нь одоо ч үзэгдсээр байна.

Хоёр дахь жилийнхээ гарааг эхэлж буй таван жилийн эрдэм шинжилгээний нийт сэдвийн гуч гаруй хувь нь хөдөө аж ахуйг хөгжүүлэх, хүн амын хүнсний хангамжийг сайжруулах зорилгот Програмыг хэрэгжүүлэхэд мөн ЭЗХТЗ-ийн гишүүн орнуудын шинжлэх ухаан, техникийн дэвшлийн  2000 он хүртэлх  цогцолбор программын    дагуу манай улсын хүлээсэн үүргийг ханган биелүүлэхэд нэлээд нь чиглэж байна.

Судалгааны боловсруулалтыг   сайжруулж,   үйлдвэрлэлийн технологи хийгээд бүтээгдэхүүний томоохон үр дүнг өнгөрсөн таван жилийнхээс 50 орчим хувиар нэмэгдүүлж үйлдвэрлэлд нэвтрүүлэхээр төлөвлөсөн байна. 1987    оны эрдэм шинжилгээний  ажлын сэдвийн дөчөөд хувийг захиалга даалгавар аж ахуйн гэрээгээр хийхээр төлөвлөсөн боловч үнэн хэрэг дээрээ түүний үр дүнг үйлдвэрлэлд нэвтрүүлэх байгууллагатай тэр болгон тохиролцож, гэрээ байгуулаагүй байгаа нь ноцтой үр дагаварт хүргэж мэднэ. 

Шинжлэх ухаан,    төлөвлөгөөний төв байгууллага үйлдвэрлэл нийгмийн захиалгыг харгалзан улс ардын аж ахуйд нэвтрүүлсний    үр дүнгээр нь түүний   өгөөжийг бүрэн тооцох зарчмыг эрдэм шинжилгээний ажлыг төлөвлөх шалгуур болгох  шаардлагатай байна. Хөдөө аж ахуйн Яам, Хөнгөн, хүнсний үйлдвэрийн Яам, Нийтийн аж ахуй, үйлчилгээний Яам өнгөрсөн таван  жилд олон сэдэв захиалж гүйцэтгүүлчихээд түүний үр дүнг үйлдвэрлэлд нэвтрүүлэх талаар    зохиох ажлыг туйлын хангалтгүй хийжээ. Эдгээр яамны харьяа эрдэм шинжилгээний байгууллагын 1981-1985 онд  шинжилж боловсруулсан зүйлийн   нэлээд хувийг хаана ямар газард нэвтрүүлэхийг одоо хүртэл шийдээгүй, шүүгээнд хадгалаастай байна.    Нөгөө талаас Шинжлэх ухааны Академийн болон салбарын зарим хүрээлэнгийн боловсруулсан сэдвийн үр дүн нь үйлдвэрлэлд нэвтрүүлэх    шаардлага    хангаагүйгээс гадна зохих стандарт, техникийн нөхцөлийг батлаагүй байхад нэвтрүүлэхэд бэлэн болсонд тооцож байгаа нь үнэн хэрэгтээ хуурамч үзүүлэлт болоход хүрчээ. 

Эрдэм шинжилгээний ажлын зарим сэдвийг он жилээр сунжруулан удаан судалж, түүний үр дүнг нийтийн хүртээл болгоход амарлингуй хандаж цаг алдсаар байна. ШУА-ийн физик, техникийн хүрээлэн нарны энергийг цахилгаан дулааны энергид шилжүүлэх сэдвийг арав гаруй жил, тээврийн эрдэм шинжилгээ, зураг төслийн институт контейнерийн тээврийн систем нэвтрүүлэх асуудлыг 15 жилийн турш судлаад одоо болтол нийтийн хүртээл болгоогүй алгуурласаар байна. Эрдэм шинжилгээний нэгж байгууллагын хамт олноос эхлээд тэдгээрийг удирдаж буй Шинжлэх ухааны Академи, яам, тусгай газар, Шинжлэх ухаан, техникийн улсын хороо улс нийгмийн эрх ашгийг урьдал болгодоггүйгээс ингэж хашин хойрго байдал, өгөөжгүй урт настай судалгаа газар авчээ.

Юуны өмнө улс ардын аж ахуйн салбаруудын техник технологийн бодлогыг боловсруулж хэрэгжүүлэх ажлыг түргэтгэх, шинжлэх ухаан. техникийг хөгжүүлэх хэтийн болон түрүүлэх чиглэлийг шинжлэх ухааны үндэслэлтэй нарийн зөв тодорхойлж, улс орны шинжлэх ухаан. техникийн дэвшлийн 1520 жилийн цогцолбор программ боловсруулж хэрэгжүүлэхэд цаг алдах нь туйлын хохиролтой, аж ахуйч биш харалган явдал гэдгийг гүнзгий ухамсарлах хэрэгтэй байна.

Эрдэм шинжилгээний ажил, түүний сэдэвт нийгмийн захиалгыг өргөн тусгаж төлөвлөх, боловсруулахад холбогдох яам, хороо, тусгай газрын одоогийн өрөөсгөл, явцуу хандлагыг өөрчилж эдийн засаг нийгмийг хөгжүүлэх төлөвлөгөөгөөр баталсан шийдвэрлэх асуудал, даалгаврын хүрээнд судлах сэдвүүдийг оновчтой зөв сонгон авч түүнд эрдэмтэн, мэргэжилтэн, хүн хүч, хөдөлмөр зарцуулалт, үр дүн, ашиг зэргийг нарийн тооцоолж ззний ёсоор ажил хэрэгчээр авч үзэж байвал зохино. Эрдэм шинжилгээний сэдэв нь, тухайн ажлын эцсийн үр дүнг хангасан байх зарчмыг тууштай баримтлах шаардлагатай байна. Өнөөгийн практикаас үзвэл тухайн асуудал, даалгаврын хүрээнд судлах сэдвүүдийн эцсийн үр дүн яаж холбогдох, дэвшүүлсэн зорилтыг яаж хангахыг харгалзахгүйгээр хувь хүний товлосон сэдвүүдийг шууд нэгтгэн бөөгнөрүүлдэг хялбарчлах хандлага байгаа нь <<явцуу сэдэв>> төрүүлэх зохисгүй боломжийг бий болгож байна. Эрдэм шинжилгээний ажлын сэдэв сонголтын ийм ноцтой дутагдлыг арилгахад шинжлэх ухааны удирдах төв байгууллагуудаас гадна эрдэм шинжилгээний ажлын төлөвлөгөөний биелэлтийг шууд хариуцах үүрэг бүхий байгууллагын хариуцлагыг дээшлүүлж түүнд тавих нам, улсын хяналт шаардлагыг сайжруулж шинжлэх ухаан, үйлдвэрлэлийн холбоог бэхжүүлбэл зохино.