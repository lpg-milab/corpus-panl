Улсын мэргэн хоёроор нэмэгдэж, уухайн дуу хангинасан өдрүүд

Их монгол улс байгуулагдсаны 800 жил, Ардын хувьсгалын 85 жилийн ойн их баяр наадмын мэргэчүүд Төв цэнгэлдэхийнхээ баруун урд талын давчуухан талбайд уухайн дуутай хоёр өдрийг өнгөрөөлөө. Жил бүрийн наадмаар хамгийн эрт эхлээд хамгийн түрүүнд дүнгээ гаргадаг сурын олон төрлийнхөн өнгөлөг сайхан наадсан. 
Он удаан жилийн түүхтэй халх сурынхан хамгийн сүүлд буюу 12-ны өдөр дүнгээ гаргалаа. Газар газрын урдаа барьдаг 300 гаруй мэргэчүүд цуглаж, сум тавин цэцээ сорьцгоов. Тэдний дотор гурван настай балчраас эхлээд өндөр настан, дээд цолын эзэд гээд олон харваач иржээ. Энэ жилийн наадам ихээхэн онцлогтойг эхний өдрөөс нь эхлээд л сурчид ярьцгаан, түрүүлэхийн төлөө мэрийж байв. Монгол улсын Ерөнхийлөгч Н.Энхбаяр наадмын эхний өдөр сурчид болон шагайчидтайгаа талбайд нь очиж танилцав. Мөн өөрөө ч уламжлал ёсоор нэг сум тавин сурчидтайгаа хэсэг хугацаанд саатсан. Харин дараа нь шагайн асарт аяга айраг амсаад хөдлөв. Наадмын алтан зурхайд 75 метрээс 40 сум тавьж шилдгээ шалгаруулдаг эрэгтэй сурчдыг Баянзүрх дүүргийн харьяат, "Бурхан халдун" групын тамирчин спортын мастер Х.Болдбаатар, Өмнөговь аймгийн харьяат Монгол улсын мэргэн Ж.Баттөмөр нар 34 сум оносон амжилтаар тэргүүлсэн. Ингээд нэмэлт харваанд долоо дахь жилдээ наадмын торгон зүлгэн дээгүүр сумаа нисгэж буй Х.Болдбаатар манлайлж Монгол улсын мэргэний болзол хангасан юм. Сурын талбайд нь түүний баярын сэтгэгдлийг сонсоход "Зуун жилд ганц тохиох баяраараа мөрөөдөж явсан мэргэн цолоо хүртсэндээ сэтгэл их өндөр байна. Маш их баяртай байна. Одоо улсын мэргэн хэмээх нэр хүндтэй цолоо хамгаалж сайн харваж, олон түмнээ баярлуулах болно" гэв. Харин сурчдын айргийн тавд Баянхонгорын Ч.Одонхүү (33), Баян-Өлгий аймгийн харьяат "Хүч" спорт хорооны харваач Б.Батсайхан (33), "Алдар" нийгэмлэгийн Д.Мөнхгэрэл (33) нар багтсан юм. Эрчүүдээс 10-хан метрийн наанаас адилхан 40 сум тавьсан бүсгүйчүүд илүү харвадгаа баталж, Өмнөговь аймгийн харьяат спортын мастер С.Баярмаа 35 оноогоор тэргүүн байрт шалгарч мөн л улсын мэргэн хэмээх эрхэм цолын болзол хангаж чадав. Тэрээр наадмын босго өндөр байдгийг энэ удаад биеэрээ амсаж, олон жилийн хөдөлмөрийн маань үр дүн ийн гарлаа хэмээн дуу алдаж байлаа. Түүний ард 32 оноотой спортын мастер Д.Эрдэнэтуяа, улсын мэргэн "Алдар"-ын С.Энхтунгалаг (30), Д.Цэцэг (30), Өмнөговь аймгийн харьяат мастер Б.Сугир (29) нар харваж наадамчин олноо баярлуулав. Наадмынхаа торгон талбайд эцэг эхчүүд нь цэцээ сорьж байх үед өөрийн насаа охид гурваар, хөвгүүд дөрвөөр үржүүлсэн зайд бяцхан сурчид, ирээдүйн дархан мэргэчүүд өрсөлдөж байлаа. Бяцхан гэлгүй өрсөлдөөн ихтэй тэдний ялагчаар охидоос Орхон аймгийн Ү сургуулийн сурагч Б.Аззаяа, хөвгүүдээс Б.Тэндиймээ нар шалгарч улсын Ерөнхийлөгчөөс шагналаа гардан авсан. Сурчидтай хаяа дэрлэн уухайн дууг таслалгүй харвасан шагайчид бас л дархан мэргэн, улсын мэргэн зэрэг шинэ цолтон олонтой наадлаа. Улсын маань нутаг нутгаас ирсэн 38 багийн шагайчид цэцээ сориход Э.Баясгалан ахлагчтай Дорноговийн залуус хоёр дахь жилдээ тэргүүн байрын индэрт зогсож, төрийн их ойн жилдээ түмэн олноо баярлуулав. Эдний багийн харваач Д.Батжаргал дархан мэргэн цолны болзол хангасан нь ч бас билэгшээлтэй хэрэг болсон. Аман хүзүүнд "Идэр гоулд" компаний Алтанхуяг ахлагчтай баг, гуравт Ерөөлт ахлагчтай Дорноговь сангийн баг шалгарсан юм. Наадмын талбайд хүн бүр л бөх морио ярьж байх хооронд ирсэн зочид гийчдийн ихэнх нь сур шагайг ихэд сонирхож байх шиг. Шагайн харваачид дүнгээ гаргаад дууссан хойно нь ирсэн гадаадын зарим иргэд зураг авахын тулд дахин няслуулж байв. Харамсалтай нь гадны олон гийчдэд гоё сайхан харваагаа гайхуулж буй зарим нь арай эрт наадмаа өндөрлөн улаа бутруулж суусан. 
Б.Бадмаа

