ИХ ШУУРГАНЫ ӨМНӨ

"Орос оронд ер нь юу болоод байна вэ? гэж үү,.. -Хулгайлж л байна даа..." И.Карамзин Манайхан Оросын нэрт түүхч Карамзины дээрх үгийг их иш татах болжээ.
Тэд нэг нэгэндээ -Ингэхэд Монгол оронд чухам юу болоод байна вэ? гэх асуултыг тавиад араас нь -Хулгайлж л байна даа... гэж хэлээд уртаар санаа алдацгаах болж. Үгүй гэж хэлэх гээд ч боломжгүй бодит байдал толгой дээр нэгэнт заларчээ. Хонь шиг номхон хүлцэнгүйгээрээ зартай явсан олон нийт хулгайчдыг үзэн ядан чинэрцгээх болсныг та бид бүгдээрээ харж байна. 15 жилийн турш нэг нэгнээ үгүйсгэн хэмлэлдэж, дээр дороо орон үзэлцэж ирсэн ах намууд үнэн төрхөө арьсан дороо сайтар нууж байгаад олны санаа бодлыг хоёр талд хуваан тоглосоор ирсэн ч юм шиг... Ард түмэн хууртагдан хуваагдаж, итгэж, алдаж, идүүлж, мадлуулж ирсэндээ гашуу оргин харамсаж, түүндээ шаналаад шархтай баавгай мэт архиран байх шиг нэг тийм түгшүүртэй, сэтгэлийн зовиуртай цаг мөчүүд үргэлжилж байна . 2004 онд ард түмэн үнэхээр түүхэнд байгаагүй адармаатай сонголт хийж, эднийхээ тарыг ганц сайн таньж авч байгаа даг аа. Арав гаруй жил ардчилсан нийгэмд амьдраад бас ч гэж хүний нийгмийн амин чухал үнэт зүйлсийг ухаарчихсан улсад тэр хэдхэн хүний тарыг таньчих тийм ч хэцүү биш зүйл юм. Одоо тэд МАХН-д ч, АН-д ч итгэл алдран гутарч, дургүйцэн бухимдах болжээ. Урт удаан хугацааны туршид бүрэлддэг гэх ард олны уур хилэн эдүгээ нэгэнт бий болсон төдийгүй цээжиндээ багтаж ядан түрхрэлдэж байгааг хараагүй, бас мэдрээгүй дүр исгээд улс орныг хүчээр өнхрүүлээд байх аргагүй болсон байна. Тэднийг урьдын адил хямдхаан аргаар тайвшруулах тухай бодлого одоо нэгэнт амжилт олох нь өнгөрчээ. Яах ийхийн зуургүй ард түмний уур хилэн дээр дөрөөлсөн хөдөлгөөнүүд төрөн гарч, дуу дуугаа авалцан жагсаж, тэмцэж эхлэв. Хөдөлгөөнийхнийг үл тоож, бүр эсэргүүцэж шүүмжилж байсан цаг ердөө саяхан. Гэтэл одоо олон нийт тэдний зүг огт өөрөөр харах болсон нь нууц биш. Нэгэн хөдөлгөөний удирдагч "Анхнаасаа л бидэнтэй хүмүүс маш их уулздаг байсан. Уулзаад та нарын тэмцэх нь зөв өө. Бид бүгдээрээ та нарыг дотроо дэмжиж байгаа. Гэхдээ арга чинь буруу байна гэж хэлдэг байсан.Харин одоо бол шууд дэмжиж байна гэдгээ ил тод илэрхийлцгээж, ирж нэгдэж нийлэх болсон байна шүү" гэж нүдэндээ гэрэл үсчүүлж байгаад мэдэгдэхийг олон мянган хүн телевизээр үзэж дотроо дуугүйхэн зөвшөөрч, санал нэгдэцгээж байна . Энэ юуг хэлээд байна вэ. Нэгэнт үүссэн энэхүү нөхцөл байдал юуг өгүүлнэ вэ.Гадаа байгаа тэр залуус хэзээ гэрт орж ирэх вэ. Ард олон нэгэнт дэмжлэгээ өгч байгаа юм бол юуг хүлээн ийнхүү хачирхалтайгаар азнана вэ гэх мэт олон асуултууд гарч ирлээ. Эдгээрт хариулах бас л хэцүү биш харагдана. Хамгийн эхэнд харагдаж байгаа нэг юм гадаа байгаа залуусын толгойд зурсхийн орж ирсэн айдас байна. Хөдөлгөөнүүдийг дарах бодлогын хөдөлгөөнүүдийг зэрэгцүүлж жагсаагаад яг адилхан гудамжинд гаргаад шидчихсэн нь тэдэнд түр зогсон хүлээх анхаарлын тэмдэг боллоо . Хувийн, хөлсний гээд есөн шидийн шар хөдөлгөөнүүд дуу дуугаа авалцан төрсний цаана яах аргагүй болгоомжлох шалтгаан бий. Оюутны жагсаал дотор мөнөөх шар хөдөлгөөнийхнийг сэм шургуулж, дуулиан дундуур нь баахан чулуу мод нүүлгүүлж, цонх цонж хагалуулж нийтийн өмнө нэр нүүрийг нь баасдаж авахыг ах хөдөлгөөнийхөн анхааралтай харж зогссон бус уу. Хөлснийхнөөр чулуу нүүлгүүлж байгаад хөдөлгөөнийхний хөлийг туших далд санаа хэрэгжчихвэл холын санаа зорилго нь будаа болох төдийгүй хариуцлага хүлээх болно гэдгийг эрхбиш тэд олж харжээ. Энэ бол жинхэнэ хийгээд жинхэнэ бусын хооронд үеийн үед явж ирсэн үйлийн үртэй "дайн" юм. Энэ бол гадаа зогсон хүлээж буй залуусын цээжинд дөнгөж саяхан хурсан айдас юм. Тэгвэл ард түмэн бас юугаа хүлээнэ вэ гэх асуулт гарч ирэх байх. Энэ асуултад ганцхан өгүүлбэрээр хариулъя. Ард түмэн эдний дотроос зөвхөн лидер хайжээ. Тэдний нүдэнд харамсалтай нь одоо хөдөлгөөн тэргүүлж яваа Ж.Батзандан, О.Магнай, бас Л.Гүндалай нарын хэн нь ч лидер гэж харагдахгүй байна. Бушуухан хэн нэгэн удирдагч гарч ирээд энэ залуусын дээлийнх нь захыг мушгиасай гэж хүмүүс далдхан хүлээж байх шиг. Тэдний толгойд Н.Багабанди нь ч юм уу, М.Энхсайхан нь ч юм уу, эсвэл тэр Баабар нь ч юм уу хэн нэг нь ирээд хөлгийн ахмад болохыг хүлээсэн хүлээлт үүсчээ. Уг нь 15 жилийн өмнө эдний хэн нь ч лидер байгаагүй. Тэд эдний л адил зүгээр л нэг залуус байсан . Хувьсгал өөрөө удирдагчдаа төрүүлдгийг бид нүдээрээ харж, зүрх сэтгэлээрээ мэдэрч үзсэн атал олон түмний маань цээжинд гадаа байгаа залуус залуур ч үгүй, юу ч үгүй замарчих вий гэх айдас байгаад байгаа нь хачирхалтай. Шинэ үе өөрийн лидерийг гар дээрээ өргөн, нуруун дээрээ үүрэн гарч ирдэг нь жам билээ. Одоо тэд энэ л жамын өмнө биесээ чагнан дуугүй зогсоцгоож байна. Хэзээ мөдгүй тэсрэхэд бэлэн болчихоод байгаа энэхүү нийгмийг торгоон барьж буй өөр нэгэн учиг 15 жилийн өмнөхтэй харьцуулахад хүмүүс алдах юмтай болсон явдалд байх шиг. Гэвч алдах юмтай байхын зовлон агуу их ч ард түмний уур хилэн дарагдах янз нэгэнт үгүй болжээ. Нэг хулгайчийг нөгөө хулгайчаар сольж залхсан Монгол орон их шуурганы өмнө түрхэрэлдэн байна. Алдах юмтай өнөөгийнхний бослого алдах юмгүй 15 жилийн өмнөх үеийнхэнтэй адилгүй л байх болов уу. Харин энэ тэсрэлтийг эрх мэдэлтнүүд яаж угтвал зохилтой бол? 
Б.Ганчимэг
