Нягтлан бодох бүртгэлийн улсын XI олимпиад боллоо

Монголын Мэргэшсэн Нягтлан Бодогчдын Институт нь нягтлан бодогч мэргэжилтэн бэлтгэдэг мэргэжлийн сургуулийн оюутнуудын дунд "Нягтлан бодох бүртгэл"-ийн улсын XI олимпиадыг 2008 оны 04-р сарын 25, 26-ны өдөр зохион байгууллаа.
Энэ жилийн олимпиад Нягтлан бодох бүртгэлийн Х олимпиадын аварга Санхүү эдийн засгийн дээд сургууль дээр боллоо. Мэргэжлийн сургуулиудын сургалтыг жигдрүүлэхэд тус дөхөм үзүүлэх, төгсөх мэргэжилтнүүдийн мэргэжлийн ерөнхий төвшинг дээшлүүлэх, оюутнуудын биеэ дайчлан суралцах идэвхийг өрнүүлэх, багш нарын ажлын туршлага, арга барилыг баяжуулах нягтлан бодох бүртгэлийг хөгжүүлэхэд хувь нэмрээ оруулах зорилгоор нягтлан бодох бүртгэлийн улсын олимпиадыг 1998 оноос эхлэн зохион байгуулах болсон. Энэ жилээс эхлэн нягтлан бодох бүртгэлийн улсын олимпиадын шагналыг "Эрнст энд Янг Монгол-Аудит" ХХК ивээн тэтгэж, олимпиадад амжилттай оролцож эхний 10 байр эзэлсэн оюутнуудаас англи хэлний болон бусад шаардлага хангасан оюутныг "Эрнст энд Янг Монгол-Аудит" ХХК-д оюутны дадлага хийлгэх болон ажлын байраар хангах зэрэг боломж олгож байна. Монгол улсын 170 гаруй Их, Дээд сургуулиудаас Нягтлан бодох бүртгэлийн мэргэжилтэн бэлтгэдэг 44 сургууль байдаг бөгөөд үүнээс энэ удаагийн олимпиадад МУИС, ХААИС, СЭЗДС, Мандах-Бүртгэл дээд сургууль, Монгол бизнес дээд сургууль, Монгол дээд сургууль, Их Засаг их сургууль, Батлан хамгаалахын их сургууль, Хүмүүнлэгийн их сургууль, Улаанбаатар-Эрдэм-Оюу дээд сургууль, Идэр дээд сургууль, Монголын үндэсний дээд сургууль, Жонон дээд сургууль мөн хөдөө орон нутгаас Ховд их сургууль, МУИС-ийн Орхон салбар, Мандах- Бүртгэл дээд сургуулийн Дархан салбар зэрэг 16 сургуулийн 80 оюутан оролцож оюун ухаан, хүчээ сорилоо. Олимпиадын удаах өдөр нягтлан бодох бүртгэлийн олимпиадын акулууд Телевизийн "Бид Ирлээ" шоу нэвтрүүлэгт орж оюуны чилээгээ гаргасан юм. Олимпиадын шагнал гардуулах ёслолын ажиллагаанд ММНБИ-ийн ерөнхийлөгч, МУ-ын Гавъяат эдийн засагч, доктор, профессор Л. Дондог, Сангийн яамны Нягтлан бодох бүртгэл хяналтын газрын ахлах мэргэжилтэн, "Бүртгэл хөгжүүлэх " сангийн тэргүүн доктор, профессор Р. Батжаргал, ММНБИ-ийн дэд ерөнхийлөгч НББ-ийн XI олимпиадын зохион байгуулах комиссын дарга Ч.Чимидсүрэн, ММНБИ-ийн тэргүүн дэд ерөнхийлөгч, доктор, дэд профессор Л. Энх-Амгалан, СЭЗДС-ийн захирал, доктор, профессор Д. Батжаргал, "Эрнст энд Янг Монгол Аудит" ХХК-ийн партнер Ноён Петер Ёнг болон албаны бусад хүмүүс, их дээд сургуулийн багш, оюутнуудын төлөөлөл оролцсон юм. Нягтлан бодох бүртгэлийн улсын XI олимпиадад багийн дүнгээр Санхүү Эдийн Засгийн Дээд сургууль 669 оноогоор тэргүүн байр, Мандах бүртгэл дээд сургууль 659 оноогоор хоёрдугаар байр, гуравдугаар байрыг Монгол Улсын Их Сургууль 528 оноогоор, дөрөвдүгээр байрыг Хөдөө аж ахуйн их сургууль 499 оноогоор, тавдугаар байрыг МУИС-ийн Орхон салбар 436 оноогоор тус тус эзэллээ. Дашрамд дурдахад Нягтлан бодох бүртгэлийн улсын 11 удаагийн олимпиадад Мандах Бүртгэл дээд сургууль 5 удаа, СЭЗДСургууль 4 удаа, МУИС 2 удаа түрүүлсэн байна. Олимпиадад хувийн дүнгээр тэргүүн байрыг 147 оноогоор Санхүү Эдийн Засгийн Дээд Сургуулийн оюутан Б. Даваажаргал, хоёрдугаар байрыг 146.5 оноогоор Мандах Бүртгэл дээд сургуулийн оюутан Ч. Байгалмаа, мөн сургуулийн оюутан З. Ундармаа 136 оноогоор гуравдугаар байрыг тус тус эзэлж алт, мөнгө, хүрэл медалиар энгэрээ мялаалаа. Мөн Эрнст энд Янг Монгол- Аудит" ХХК-ийн ивээн тэтгэсэн 3000 ам.долларын шагналыг ТОП-10 оюутанд гардуулсан юм. Түүнчлэн олимпиадад оюутнуудаа амжилттай сайн бэлтгэсэн шилдэг багш нарыг тодрууллаа. Шилдэг багшаар СЭЗДС-ийн багш Г. Гантулга шалгарч, удаах байруудыг Мандах Бүртгэл дээд сургуулийн багш Х. Нямбаяр, МУИС-ийн багш Б. Хүрэлбаатар, ХААИС-ийн багш М.Батхуяг, МУИС-ийн Орхон салбарын багш Э.Даваа-Очир нар эзэллээ. Ийнхүү Санхүү Эдийн Засгийн Дээд Сургууль, Мандах Бүртгэл дээд сургуулийн шилдэг оюутнууд Монгол улсын санхүү нягтлан бодох бүртгэлийн ирээдүйн өнгө төрхийг тодорхойллоо. ММНБИ-ийн хэвлэл мэдээллийн алба Олимпиадын "ТОП-10" Оюутан 1. Б. Даваажаргал СЭЗДС 147 оноо 2. Ч. Байгалмаа Мандах Бүртгэл дээд сургууль 146.5 оноо 3. З. Ундармаа Мандах Бүртгэл дээд сургууль 136 оноо 4. Б. Батбаяр СЭЗДС 133.5 оноо 5. Ц. Алтантуяа СЭЗДС 132.5 оноо 6. Б.Амарбаясгалан СЭЗДС 129 оноо 6. Б. Баярцэцэг Мандах Бүртгэл дээд сургууль 129 оноо 7. С. Буманцэцэг СЭЗДС 127 оноо 8. Н. Буян-Арвижих Мандах Бүртгэл дээд сургууль 124 оноо 9. Б. Тамир Мандах Бүртгэл дээд сургууль 123.5 оноо 10. Н. Дамдиндорж МУИС 116.5 оноо 