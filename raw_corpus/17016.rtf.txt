№113(17016)  
1988 оны тавдугаар сарын 11.
ЗЭР ЗЭВСГИИГ ХУРААХ ШААРДЛАГА

Цөмийн эрчим хүчийг үй олноор сөнөөгч зэвсэг үйлдвэрлэхэд ашиглаж, тийм зэвсгийг улам нарийсган боловсруулж, хөнөөх чадлыг нь зогсоо зайгүй нэмэх болсон нь хүн төрөлхтөн, түүний соёл иргэншлийн үйлсэд ноцтой аюул бий болгосон билээ. Далаад оны дунд хавиас өрнөдийн хэт харгис, милитарист бүлгүүд, юуны өмнө АНУ-ын эрх баригчид шинэ маягийн хүйтэн дайныг дэвэргэж,  цөмийн сүйрлийн аюулыг нэмэгдүүлж, << СЗХ 2 >> пуужингаас хамгаалах системийг хязгаарлах тухай гэрээг батлаагүйгээр барахгүй тэдгээрийг хэрэг дээрээ зөрчиж улмаар << Стратегийн батлан хамгаалах санаачилга гэгч сансрыг милитаричлах программыг боловсруулж эхэлсэн юм. Түүнчлэн тив алгасагч << МХ >> баллистик луужин, шумбагч онгоцноос харвах << Трайдент 2 >> пуужин, стратегийн нисэх болон хөлөг онгоцыг нэмэгдүүлж, бүх нийтийн энх тайванд аюултай явууллагаа гааруулж НАТО-г гүйцээн зэвсэглэх төлөвлөгөө боловсруулж пуужинт цөмийн зэвсгийг Өрнөд Европын нэлээд оронд байрлуулснаар цөмийн зэвсгийг хорогдуулах хэлэлцээ хийх боломжийг хэрэг дээрээ хаасан юм. 

ЗХУКН-ын Төв Хорооны ерөнхий нарийн бичгийн дарга нөхөр М. С. Горбачев, АНУ-ын ерөнхийлөгч Рональд Рейган нарын 1985 оны сүүлчээр Женевт хийсэн уулзалт хэвийн биш байдлыг арилгаж, яриа хэлэлцээг сэргээх хэрэгт чухал ач холбогдолтой боллоо. Цөмийн дайн хийж болохгүй гэдгийг хамтарсан албан мэдэгдэлд оруулсан нь цөмийн зэвсгийн талаар үзэл баримтлалд өөрчлөлт гарч болохыг харууллаа. 

Цөмийн болон үй олноор хөнөөгч бусад төрлийн зэвсгийг 2000 онд багтаан устгах тухай программыг ЗХУ дэвшүүлсэн нь цөмийн зэвсэг, ялангуяа стратегийн давшилтын зэвсэглэлийг хорогдуулах хэлэлцээг сэргээх бодит нөхцөлийг нээлээ. Цөмийн зэвсгийг хорогдуулан устгах, түүнд хяналт тавих зэрэг олон талын адармаатай асуудалд шинэ сэтгэлгээгээр хандаж, өмнөх туршлагыг бодолцон бодитой, нягт нямбай боловсруулсан энэхүү санаачилга хэлэлцээг тодорхой бөгөөд практик агуулгатай болгоход нөлөөтэй юм. Ренкьявикт болсон зөвлөлт - америкийн дээд хэмжээний уулзалт дээр цөмийн зэвсгийг хорогдуулах салбарт зарчмын тохиролцоонд хүрэв. Зөвлөлт - америкийн дунд болон ойр тусгалтай цөмийн пуужинг зэвсгийг устгах талаар Вашингтонд гарын үсэг зурсан гэрээ дээрх программын бодитойг бүр ч бат нотоллоо. Устгах цөмийн хэрэгслийн тоо нь харьцангуй цөөн боловч уг гэрээ аюултай зэвсгийг устгах замыг нээж өгөх үнэхээр гарамгай ач холбогдолтой тухайд дэлхий даяар санал нийлж, түүнийг нэн даруй батлах нь цөмийн зэвсэг хураах замд дараагийн алхмыг хийхэд түлхэц өгнө гэж найдаж байна. 

<< Дунд, ойрын тусгалтай пуужингийн асуудлын гэрээ байгуулсан явдал болон зөвлөлт, америкийн хооронд дээд хэмжээнд явагдаж байгаа хэлэлцээний үзэл санаа нь стратегийн давшилтын зэвсэглэлийг эрс хорогдуулах, улмаар үй олноор хөнөөгч зэвсгийг бүрмөсөн устгах талаар хэлэлцэн тохиролцож болох юм гэсэн найдварыг улс түмэнд төрүүлж байна гэж МАХН-ын Төв Хорооны IV бүгд хурал дээр нөхөр Ж. Батмөнх тэмдэглэсэн билээ. Пуужингаас хамгаалах системийг хязгаарлах тухай гэрээг чанд сахих, өөрөөр хэлбэл сансарт зэвсэг түгээхгүй байхын хамт хоёр талын стратегийн давшилтын зэвсэглэлийг 50 хувь хорогдуулах талаар нөхөр М. С. Горбачев, ноён Р. Рейган нар Вашингтонд зарчмын тохиролцоонд хүрснийг дэлхийн олон нийт их урамтай угтлаа. Тийм ч учраас одоо энэ асуудлаар болж байгаа хэлэлцээ бүх хүн төрөлхтний анхаарлыг онцгой татаж байна. Москвад тавдугаар сарын сүүлч, зургадугаар сарын эхээр болох зөвлөлт - америкийн ээлжит дээд хэмжээний уулзалтын үед тийм гэрээнд гарын үсэг зурах нөхцөлийг бүрдүүлэхийн тулд ЗХУ өөрөөсөө хамаарах бүхнийг хийж байна. 

Хэд хэдэн төрлөөс бүрддэг стратегийн давшилтын зэвсэглэлийг иж бүрнээр нь хорогдуулах тухай асуудал нарийн түвэгтэй нь ойлгомжтой. Тэгэхдээ зөвхөн техникийн талын бэрхшээлээс болж хэлэлцээ хүндэрч, удааширч байгаа юм биш ээ. Америкийн засаг захиргаа хүчээр түрээ барих, цөмийн зэвсэгт дулдуйдах бодлогынхоо зорилтыг хангахыг оролдохдоо зэвсгээ дангаараа хорогдуулахыг ЗХУ-д тулгахын хамт өөрийн хувьд аливаа арга саам хэрэглэж байна. ЗХУ-ын стратегийн давшилтын зэвсэглэлийн агуурсын 70 орчим хувийг нь эзэлдэг тив алгасагч баллистик пуужинг эрс хорогдуулахыг АНУ шаардаж байгаа мөртлөө өөрийн давшилтын зэвсэглэлийг агуурсын 80 орчим хувийг эзэлдэг шумбагч болон бөмбөгдөгч онгоцноос харвах пуужингуудыг хөндөхгүй орхихыг эрмэлзэж байна. Пуужингаас хамгаалах системийг хязгаарлах тухай гэрээг анх тохиролцсон хэвээр нь даган мөрдөхөөс америкийн тал элдвээр булзаж сансрыг милитаричлах программаа хэрэгжүүлэхэд шаардлагатай сиймхий гаргахыг хичээж байна. Стратегийн давшилтын болон хамгаалалтын зэвсэглэлийн салшгүй холбоог америкийн тал үгүйсгэж, өмнөх тохиролцооноос ухарч байгаа нь хэлэлцээнд уршиг тарьж байна. Устгах цөмийн зэвсгийг өөр төрлөөр солих, нарийсган боловсруулсан ердийн зэвсгээр нөхөх НАТО-гийн гол гүрнүүдийн бодлого ч стратегийн давшилтын зэвсэглэлийг хорогдуулах тухай амин чухал хэлэлцээнд сүрхий саад учруулж байна. 

Өрнөдийн түрэмгий хүчний явууллага дэлхийн улс түмний сэтгэлд нийцэхгүй байгаа учраас цөмийн сүйрлийн аюулыг зайлуулахын төлөө тэд зориг эрмэлзлээ тууштай идэвхжүүлж байна. Стратегийн давшилтын зэвсэглэлийг алхам алхмаар хорогдуулан устгах нь дэлхий ертөнцөөс цөмийн зэвсгийг арилгах гол арга бөгөөд ингэснээр олон улсын аюулгүй байдлын бүх талыг хамарсан системийн хамгийн гол хэргийг бүрдүүлэх үндсэн нөхцөлийг бий болгоно. Стратегийн давшилтын зэвсэглэлийг эрс хорогдуулах асуудлаар хийж байгаа хэлэлцээг үр дүнд хүргэхийн тулд бүх улс гүрэн, байгууллага, хүн ард хувь нэмрээ оруулахыг чармайж, санаа тавьж байна. 

Бүгдэд нэгэн адил заналхийлж байгаа цөмийн сүйрлийн аюулыг хамтын хүч, нэгдсэн ажиллагаагаар л арилгаж болно гэдэг нь нийтэд илэрхий билээ. Зэвсэг хураах асуудлаар удахгүй болох НҮБ-ын Ерөнхий Ассамблейн тусгай чуулган чухамхүү ийм шинэ сэтгэлгээг тусгаж дэлхийн олон нийтийн хүсэл эрмэлзлийг буурь суурьтай, нэр хүндтэй, жинтэйгээр илэрхийлнэ гэдэгт Монголын олон нийт найдаж байна

