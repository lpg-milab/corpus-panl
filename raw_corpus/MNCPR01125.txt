Залуус зорилгогүй бол эх орон ирээдүйгүй

Оюутан залуус, охид хөвгүүд хаана, яаж үр бүтээлтэй амрах вэ? Тэдний бие бялдар, бодол санаа, сэтгэл оюунд ямар хөрөнгө оруулалт хийхээ эцэг эхчүүд төлөвлөж суугаа байх. Таны хүүхэд LADY төвийн "Залуу хатагтай ноёдын сургууль", Залуу лидерийн зуны сургуульд" хамрагдсанаар амралт, мэдлэг, мэдээлэл, найз нөхөд, өөртөө итгэх итгэл аль алиныг  авч чадна гэдгийг зөвлөх байна. Залуус зорилгогүй бол эх орон ирээдүйгүй гэдэг шиг зорилгоо өндөрт тавьж, ихийг хийе бүтээе суръя гэсэн чин хүсэл эрмэлзэлтэй залуу лидерүүдийн өмнө "LADY" төв нээлттэй байна.
Энэ талаар тус төвийн сургалтын албаны дарга Ч.Сансарчимэг ярьж байна. 
-Оюутан, сурагчдын амралт эхэллээ. Танай төвөөс ямар ажил өрнүүлэх гэж байна? -Бид этикетийн сургалт- "Залуу хатагтай ноёдын сургуулиа" өргөжүүлж,"Залуу лидерийн зуны сургууль" явуулахаар төлөвлөсөн. Одоо суралцагсдын орчинг сайжруулахаар танхимаа өргөжүүлэн тохижуулж байна. Дэлхийн улсуудын этикетийн шинэ практик, дэг журмыг нэмж, сургалтыг гадаад орны адил түвшинд ойртуулна. Залуу лидерүүдэд соёлт хүн төрөлхтний заавал эзэмших ёстой мэдлэг, чадварыг олгох болно. -Тодруулбал... ? -XVIII зууны эхээр "Young gentlemen,s school", "Институт благородных девиц", "Женская гимназия" зэрэг нэрээр европод үүссэн etuqie сургуульд тулгуур шинжлэх ухаан, гадаад хэл зааж байсангүй. Сонгодог хөгжим, уран зураг, хувцас гоёлын утга учир, зоогийн соёл, уран ярих, яруу илтгэх, бусдын анхаарал татаж сэтгэл булаах арга, жадаар тулалдахуй, ордны бүжиг зэрэгт сургаж байж. "... Залуу идэр ноён та ном уншиж буй хүний мөрөн дээгүүр өнгийж харав аа, цонхоор толгойгоо цухуйлгаж ,хүн дуудан чангаар хашгирах нь залуу ахайтанд зохимжгүй, хааны зоогт уригдан очоод яаж ч яарсан эздээс өмнө өндийн гарч болохгүй" гэх мэт үгс тэр үеийн сурах бичигт байдаг. Эртний соёлт Хятад, Солонгос, Японд шүлэг найраглал зохиох, хичээнгүй бичиж сургах, цайны ёслол гүйцээх, кимоно зэрэг дээл хувцасны түүх ёс, өмсөн гоёх жаяг, гийчин дайлах арга, алжаал тайлах иллэг массаж зэрэг ихэнхдээ охид, залуу бүсгүйчүүдийг гэр бүлийн амьдралд бэлтгэх чиглэлийн сургуулиуд хааны ордны дэргэд ажилладаг байсан түүхтэй. Монголд байгуулагдаад тав дахь жилдээ ажиллаж байгаа LADY төвийн сургууль өрнө, дорнын аль алинаас хөтөлбөртөө тусгадаг. Орчин үеийн ажил хэрэгч залуу хүн хэзээ хаана хэрхэн биеэ авч явбал зохих тухай сургааль, бидний нэрлэж заншсанаар имиж бүрдэлт, хүн төрөлхтний нийтлэг баримтлах этикет-ёс зүйг эзэмшиж байж л удирдагч болох нь тодорхой. Дээр дурдсан бүхий л зүйлийг бид багц сургалтын хэлбэрээр заадаг юм. -Хичээлийн явц ямархуу байдаг вэ, практиктай хослуулж чаддаг уу? -Ихэнхи хичээлийг дадлагатай хослуулдаг. Жишээ нь сонгодог урлагийн үндэс хичээлээр дуурь,бүжгэн жүжиг, драмын жүжиг ойлгох, театр, музей, үзэсгэлэнгийн танхимд биеэ авч явах тухай онолын гурван цаг орсны дараа багшийн хамт "Кармен", "Дон-Кихот", "Хунт нуур", "Жизель" үзнэ. Сонирхуулахад, LADY төвийн Залуу хатагтай ноёдын сургуульд Дорноговиос ирж суралцсан Чулууны Соёлмаа гэдэг охин нутгийнхаа "Саран Хөхөө" театрын бүх репертуарыг мэддэг, хотод орж ирэх бүрдээ дуурь, балет, драм үздэг болсон гэсэн. Гэтэл 19, 20 нас хүртлээ Улаанбаатарт амьдарчихаад ДБЭТ-т очиж үзээгүй хотын иргэн байдаг. Уран зургийн тухай мэдлэгээ явуулын дадлага хичээлээр, тухайлбал төрийн соёрхолт зураач Ц.Цэгмид, Саранцацралт, Насанцэнгэл нарын урлан, Урчуудын Хорооны үзэсгэлэнгийн танхимд очиж бататгадаг. Бизнес зоог, хүлээн авалтад биеэ авч явах, ямар хүнс хоолыг, аль хутга сэрээгээр, ямар дарааллаар хэрхэн зооглох, хүндэтгэлийн арга хэмжээ, зоогийн үед тулгарсан болзошгүй элдэв хүндрэлээс хэрхэн гарах зэргийг нарийвчлан үзэж, багшийн хамт ресторанд хооллож дадлага ажлаа хийдэг. Эдгээрээс гадна үнэртэн сүрчигний хэрэглээ, гар доорхи материалаар хоол зууш бэлтгэх, алхаа гишгээ, галбир засах,бүжгийн эвсэлтэй болох зэрэг хөдөлгөөний соёлын бүх хичээл практиктаар явагддаг. -"LADY" төвийн залуусыг татах увидас нь юундаа байна вэ? -Та арлын Японд аялжээ гэж бодъё. Тэгтэл айлд орохдоо шаахайгаа тайлахаас хойргошиж, эсвэл тайлсан гутлынхаа хоншоорыг үүдэнд нь тавихдаа буруу зүгт хандуулан орхижээ. Танд барьсан суши загаснаас цэрвэж, түүхий шахуу ногоо,загас иддэггүй хэмээн үглэснээ савхаа хэвтээ тавилгүй,аягатай будаанд дүрж орхивол та наанадаж наран улсын ёс заншлыг бүдүүлгээр зөрчиж,цаанадаж даяаршлын үеийн хүн биш ээ харуулж байна. Өглөөнийхээ цайг гэртээ уугаад гарсан монгол, өдрийнхээ зоогийг Сөүлд барьж, шөнө нь магадгүй Малайзид ч очиж болох өнөө үед залуус ганцхан мэргэжлийн ур чадвартай байхыг чухалчлахаа хэдийнээ больжээ. 
Д.Цогзолмаа

