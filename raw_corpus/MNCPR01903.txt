ТӨЛСӨН АВСНАА ИЛ ТОДООР НИЙТЛЭХ ЦАГ БОЛЛОО

"Төрийн ил тод байдал: нийгмийн баялгийн хуваарилалт" форумын салбар хуралдаан дээр Олборлох салбарын ил тод байдлын төлөө ТББ-уудын эвслийн зохицуулагч Ц.Ганболд уул уурхайн сэдвээр маш сонирхолтой илтгэл тавьсныг толилуулж байна.
Олборлох салбарын ил тод байдлын асуудлаар мэргэшсэн Лондонд төвтэй Global Witness (Даян дэлхийн гэрч) ТББ-аас Казахстаны Ерөнхийлөгч Н.Назарбаевын тэнгисийн эргээр усны хувцастай нүцгэн гүйж байгаа гэрэл зургийг сэтгүүлд нийтлүүлээд тэрхүү зургийн дор Ерөнхийлөгч та хөрөнгө орлогоо яг энэ нүцгэн байгаа шигээ ил тод нийтэлнэ үү гэсэн тайлбар дагуулжээ. Энэхүү содон гэрэл зургийг татсан англи сэтгүүлчийг хожим Казахстаны нутаг дэвсгэрт оруулахыг хориглосон юм гэнэ. Казахстанд сүүлийн жилүүдэд нефть болон байгалийн хийн асар их нөөц илэрснийг та бид мэднэ. Ялангуяа зургаа тэрбум баррель орчим нөөцтэй Тенгизийн орд газар нөөцөөрөө дэлхийн хэмжээнд тавдугаарт ордог байна. Энэ том орд газрыг ашиглахад оролцох эрхийг Америкийн Chevron болон Mobil компаниуд 1993,1996 онд олж авчээ. Олборлолтын эрх олж авахын тулд Mobil-ийн нефтийн брокер Уильямс, Зөвлөлтийн үед Америк, Зөвлөлтийн худалдаа, эдийн засгийн зөвлөлийг толгойлж байгаад 1991 онд Назарбаевын тусгай зөвлөх болсон Америкийн иргэн Гиффен нарыг Казахстаны өндөр албан тушаалтнуудад ойртох зуучлагчаар ашигласан ба Гиффений байгуулсан Нью-Йоркт төвтэй хувийн Mercator банкаар дамжуулан ашигтай гэрээ байгуулж чадсаны шагналд 1995-2000 оны турш 67 сая доллар шилжүүлсэн байна. Энэ хугацаанд Гиффен Швейцарийн дөрвөөс цөөнгүй банкинд нээлгэн өөрөө нууцаар хяналт тавьж ирсэн 50-60 тооны эргэлзээтэй дансуудад Казахстаны нефть хийн эрх олж авсны төлөө гэх нэрийн дор нефтийн компаниудаас гаргуулсан 70 сая орчим долларыг бас төвлөрүүлж чадсан байна. Ийнхүү төвлөрүүлсэн мөнгөнөөсөө 78 сая орчим долларыг Казахстаны Ерөнхийлөгч Назарбаев, тус улсын тухайн үеийн нефтийн сайд Бальгимбаев нарт хууль бусаар төлснийг энэ дуулиант хэргийг авч хэлэлцсэн Америкийн Дээд шүүхийн дүгнэлтэд дурджээ. Америкийн шүүх ийм дүгнэлт гаргахдаа Швейцарийн хуульчдын туслалцааг авсан байдаг. Энэ хэрэг явдлын улмаас ноён Гиффен 88 жил шоронд хоригдох, 80 гаруй сая долларын торгууль төлөх ял сонссон байдаг. Мэдээж ноён Назарбаев Америкийн шүүхийн дүгнэлтийг хүлээн зөвшөөрөөгүй.Нэлээд хожуу Казахстаны Ерөнхийлөгч болон түүний гэр бүл, тэдгээрийн эдийн засгийн сонирхол, хөрөнгө оруулалттай холбоотой мэдээллийг нийтлэх нь улсын нууц задруулсан хэмжээнд цээрлэл хүлээхээр хуульчлагдсанаар энэ хэрэг явдлыг тойрон Казахстанд өрнөж эхэлсэн шуугиан намжжээ. Байгалийн баялаг ихтэй, төрийн тогтолцоо нь ардчилсан бус орнуудад ийм дур зоргын үйлдэл олонтаа давтагдсаар иржээ. Зарим жишээ хэлье. Мөн "Global Witness"-ийн нотолж байгаагаар Анголд 1996 оноос эхлэн жил бүр нэг тэрбумаас илүү долларын нефтийн орлого албан ёсны статистик тооцоонд оролгүй алга болсоор байжээ. Энэхүү зувчуулсан орлого нь тус орны жилийн орлогын дөрөвний нэгтэй тэнцэж байжээ. Гэтэл Анголд шинэ төрсөн хүүхдүүдийн дөрөвний нэг нь таван нас ч хүрэлгүй нас бардаг байх юм. Швейцарьт явуулсан мөрдөн шалгалтын дүнд иргэний дайны үймээн самууныг ашиглан Ерөнхийлөгч Дош Сантос нефтийн орлогоос сая сая доллар хувьдаа халаасалсан нь тогтоогдсон байна. Конго-Браззавильд улсын нефтийн компани Elf (одоогийн нэр нь Total) эрх баригчидтайгаа сүжрэн улсын нефтийн ирээдүйн орлогоор барьцаалан өндөр хүүтэй зээл гаднаас авахад нь тусалж байжээ. Олон улсын валютын сангийн тооцоолсноор үндэсний нефтийн компани Societe National des Petroles du Congo нефть олборлолтоос олон сая долларын ашиг олсон хэдий ч улсынхаа санд юу ч төлөөгүй ажээ. Энэ мэт олон муу жишээ юуг нотлон харуулна вэ. Зөвхөн нефть төдийгүй олборлох салбарыг бүхэлд нь орлогын хувьд ч, зарцуулалтын хувьд ч хянах шаардлагатайг тодотгож байгаа юм. Дахиад л жишээ татъя. Улсын Их Хурлын гишүүн агсан, "Миний Монголын газар шороо" хөдөлгөөнийг үүсгэн санаачлагч О.Энхсайхан Оюутолгой, Тавантолгой, Бороо зэрэг хэд хэдэн ордтой холбоотой мэдээлэл авахаар үйлдвэр худалдааны яам, Ашигт малтмал, газрын тосны хэрэг эрхлэх газар зэрэг төрийн байгууллагуудад удаа дараа хандаад ч хүссэн мэдээллийг нь гаргаж өгөөгүй тухай надад ярьж байсан юм. Талийгаач ялангуяа Бороо гоулдтай Засгийн газар байгуулсан Тогтвортой байдлын гэрээний нөхцөлүүд, уг компанийн санхүүгийн үйл ажиллагаатай холбоотой баримтуудыг уйгагүй сураглан хөөцөлдөж байлаа. Түүнд татварын албаны нэгэн шударга байцаагч тус хүргэснээр Бороо гоулд компани хуулийн дагуу таван жилийн турш орлогын албан татвараас чөлөөлөгдөж байгаа төдийгүй нэгэнт төлөгдсөн нэмүү өртгийн албан татварыг буцаан суутгах замаар Бороо гоулд улсаас авлагатай болчихсон баримтыг олон нийтэд дэлгэж билээ. Яагаад татварын байцаагч бараг нууцаар энэ мэдээллийг өгөв. Төсвөөс санхүүждэг Үндэсний татварын ерөнхий газар энэ энгийн гэмээр мэдээллийг хууль тогтоогчид гаргаж өгч болохгүй гэж үү? 2002 онд батлагдсан Татвар ногдуулалт, төлөлтөд хяналт тавих, татвар хураах тухай хуулийн 4 дүгээр зүйлийн 4-т: "... татвар төлөгчийн зөвхөн бичгээр өгсөн зөвшөөрлийг үндэслэн хуулиар хориглоогүй мэдээ баримтуудыг нийтэд танилцуулж болно" гэж заажээ. Хуулийн энэ заалтаар бол Бороо гоулдын татвартай холбогдох мэдээллийг зөвхөн энэ компанийн бичгээр өгсөн зөвшөөрлөөр татварын байгууллага ил зарлаж болох нь. Өнөөг хүртэл аж ахуйн нэгж, байгууллагууд, түүний дотор уул уурхайн компаниудын улс, орон нутгийн төсөвт төлсөн татвар, хураамжийн дүн мэдээ бүрэн хаалттай байгаа нь чухамхүү хуулийн дээрх зохицуулалтаас шалтгаалж байгаа ажээ. Өөр нэг жишээ. Өнгөрөгч өвөл Нээлттэй нийгэм форумын санаачилгаар уг форумын вэб сайтад Оюутолгойн ордын талаар Засгийн газар, Айвенхоу Майнз компанийн хооронд ажлын баримт бичгийн түвшинд хэлэлцэж байсан Тогтвортой байдлын гэрээний төслийг байршуулахад зарим яамны түшмэд, Айвенхоу Майнз компанийн зүгээс илт таагүй хандаж байлаа. Хэрвээ энэ төслийг дээрх вэб сайтад байршуулаагүйсэн бол Монголын нийгэмд Оюутолгойн ордын талаар даацтай яриа хөөрөө өрнөхгүй, УИХ Ашигт малтмалын тухай хуулиа өөрчлөхгүй, Оюутолгойн тогтвортой байдлын гэрээ Хөрөнгө оруулалтын гэрээний түвшинд очтолоо өндөр авахгүй байсан байж мэдэх юм. Энэ бол уул уурхайн томоохон гэрээний төслийг ил болгох анхны амжилттай оролдлого байсан юм. Харамсалтай нь энэхүү тохиолдлоос хойш дээрх гэрээний төсөл, хувилбарууд албан тушаалтнуудын чанд хяналтад оржээ. Монголчууд бидэнд нэг сүрхий дутагдал байдаг. Нэг хэсэг шуугидаг, тэгээд мартдаг, залхдаг. Одоо л бид Оюутолгойн гэрээний эргэн тойронд юу болж байгааг жинхэнэ утгаар хянах цаг боллоо. Гэтэл бидэнд ямарваа нэг мэдээлэл алга, тэр ч байтугай хэлэлцээ хийж байгаа Засгийн газрын ажлын хэсгийн бүрэлдэхүүний нэрс ч таамаг төдий байна. 1997 оны Ерөнхийлөгчийн сонгуулийн өмнөх хавар анхны Ерөнхийлөгч П.Очирбат гуай нэгэн сайхан дээлээ Монголын газрын хөрснөөс ундарсан нефтийн дээжээр мялааж сонгуулийн PR хийж билээ. Ерөнхийлөгчөөсөө эхлэн хэн хүнгүй баярласан тэр торгон эгшнээс даруй есөн он улирав. Гэвч манайх газрын тосоор баяжсангүй. Тос байхгүй юм уу гэтэл байгаа бололтой. Дорнодын Тамсагт Америкийн Соко компани хэдэн жил хайгуул хийж, олборлолт явуулж байгаад гэнэт гараад явчихлаа. Орыг нь Хятадын том компани Дачинь эзлэв. Хятадууд тооцоотой улс. Юу ч үгүй газар орж ирэхгүй. Ямар боловч Тамсагаас Хятад руу авто- тээврээр тос тасралтгүй зөөсөөр байгаа нь бодит үнэн юм. Тамсагт хайгуулын тусгай зөвшөөрөл олгохдоо манай Засгийн газар Соко компанитай Бүтээгдэхүүн хуваах гэрээ байгуулсан. Хоногт олборлох тосны баррель хэмжээ нэмэгдэх тусам Монголын талд оногдох ашиг нь ахих нөхцөлтэй. Яг одоо манайд энэхүү гэрээний биелэлт юу болов гэдгийг яг таг хэлэх албан тушаалтан бий юу? Манай сонин хэвлэлээр л лав энэ тухай ямар ч мэдээлэл алга. Дээрх гурван жишээ манай олборлох салбарын ил тод байдлыг бус, харин хаалттай байдлыг илүү тодотгож өгөх болов уу гэж бодож байна. Олборлох салбарын ил тод байдлын төлөө ТББ-уудын эвслийн үзэж байгаагаар юуны өмнө Монголын Засгийн газар энэ оны эхэнд нэгдэн орсон олборлох салбарын ил тод байдлын санаачилгыг ам хэлээр төдийгүй ажил хэрэг дээр түргэн шуурхай хэрэгжүүлэх ёстой болно. Хэдийгээр манай улс энэ чухал санаачилгад харьцангуй хожуу нэгдэн орсон ч Монголын хууль тогтоомж Төв Азийн санаачилгад манайхаас өмнө нэгдсэн зарим орноос илүү хурдан урагшлах бололцоо олгож магадгүй юм. УИХ-аар баталсан Ашигт малтмалын тухай шинэ хуулинд (48 дугаар зүйлийн 10 дахь заалт) "Тусгай зөвшрөөрөл эзэмшигч нь тухайн жилд борлуулсан бүтээгдэхүүний тоо хэмжээ, улсын болон орон нутгийн төсөвт төлсөн албан татвар, төлбөрийн хэмжээг дараа оны нэгдүгээр улиралд багтаан нийтэд мэдээлнэ" гэж заасан нь саяхан Норвегийн нийслэл Осло хотноо чуулсан Олборлох салбарын ил тод байдлын санаачилгын дээд хэмжээний уулзалтад оролцогчдод хандаж Америкийн тэрбумтан Ж.Сорос видео дэлгэцээр хэлсэн үгэндээ санаачилгыг хэрэгжүүлэхэд ахиц олж байгаа хоёрхон орныг дурдахдаа Монголыг нэрлэхэд хүргэсэн болов уу. Гэхдээ одоогоор энэ заалт зөвхөн цаасан дээр байгааг та бид бүгд мэдэж байгаа. Ирэх оны эхний улиралд компаниудын тайлан хуулинд заасны дагуу нийтлэгдэж эхлэхийн тулд наад зах нь тайлангийн маягт нэн даруй бэлэн болох ёстой. Эгнээндээ улсад бүртгэлтэй 16 ТББ-ыг нэгтгэсэн манай эвсэл иргэний нийгмийн сонирхол, байр сууринаас боловсруулсан маягтын хувилбараа санаачлагыг хэрэгжүүлэх Үндэсний хороо, ажлын хэсэгт санал болгох гэж байгаагаа энэ дашрамд дуулгая. Ирэх оны эхний улиралд зөвхөн уул уурхайн компаниудын төдийгүй Засгийн газар (Үндэсний татварын ерөнхий газар), аймаг орон нутгийн татварын хэлтсийн уул уурхайн компаниудаас улс, орон нутгийн төсөвт төлсөн татвар хураамжийн тайлан нэгэн зэрэг нийтлэгдэх нөхцөлийг бүрдүүлэх нь санаачилгыг хэрэгжүүлэх чухал түлхэц болно.Тэрчлэн хараат бус аудитыг зөв сонгох нь амжилтын тулгуур болох учиртай. Манай эвсэл зөвхөн санхүүгийн тайлангийн хүрээнд олборлох салбарын ил тод байдал хангагдана гэж үзэхгүй байна. Санхүүгийн мэдээлэл ил болох нь эхний алхам боловч цааш ахин олборлох салбараас төсөвт орж байгаа асар их мөнгөн урсгалын зарцуулалтыг ил болгох учиртай. Үүнтэй зэрэгцүүлэн ашигт малтмалын орд газруудтай холбоотой уул уурхайн гэрээ хэлэлцээрүүдийг ил болгох, ийм гэрээ хэлэлцээр байгуулах явцад эрх ашиг нь хөндөгдөх орон нутгийн иргэдийн төлөөллийг заавал оролцуулдаг шинэ жишигт шилжихийг санал болгож байна. Олборлох салбарын ил тод байдлаас улс, нийгэм, иргэд, хувь хүн бүгд хожно.Тэгэхдээ мэдээллээ нүцгэлүүлж байгаа уул уурхайн компаниуд эцсийн дүндээ хамгийн их хожих юм. Иргэдийн итгэл нэмэгдэж бизнесийн таатай орчин бүрдэнэ. Хэн нэг том даргын гар хүндрүүлэх ч юмуу, орон нутгийн аль нэг хурган түшмэлийн машин унаа, эхнэр хүүхдийн аар саар хэрэгцээ, сумын наадмын бай шагналд өртэй юм шиг гар сунгахаа болино. Өгсөн ч хандив тусламжаа ил тод нийтлүүлж хэвшицгээе. Төлсөн нь төлснөө, авсан нь авснаа олон нийтэд дэлгэх цаг болжээ. 
