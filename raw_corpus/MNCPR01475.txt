Ад мөр, цог золбоо, эрч хүч

Ингэхэд Ариунаа гэж хэн бэ. Хэдийнээс бид түүнийг мэддэг болсон юм бэ. Яагаад энэ эмэгтэй бидний амьдралд ийм аймшиггүй нэвтрэн орж ирж, ахуй амьдралын түвэгтэй асуудлуудад түүртэж, нийгмийг нэлэнхүйд нь бүрхсэн сэтгэл зүйн дарамтаас санаа сэтгэлээ чөлөөлж авч чадахгүй гансарч явахад асуултын тэмдэг болон гарч ирж, өдөөн хатгаж байдаг юм бэ.
Түүний дуунууд явсаар бидний амьдралын нэг хэсэг болон хувирсан ч юм шиг. Гэрт ч, гадаа ч, таксинд ч түүний дуу... Алдахаас одоо би айхаа больсон Амьдралын модонд авирч би өөрийгөө олсон Цаг цагийн өнгө аясаар хэзээ ч хувирахгүй Цаашлах тусам би улам эрч хүчтэй... .Тийм ээ, тэр ийнхүү дуулж байна. Ариунаа өөрийнхөө амьдралыг өөрөө бүтээсэн. Үүнтэй хэн ч маргахгүй. Бүгдээр хүлээн зөвшөөрүүлж чадна гэдэг ховорхон хувь тохиол. Ариунаа тэр ховор нандин хувь тохиолд цуцашгүй хөдөлмөр, мятаршгүй  эрч хүчээр хүрч чаджээ. Тийм ч учраас тэр өөрийгөө ийнхүү бардам зарлан тунхаглаж байгаа юм. Ариунаа ад мөрийн зангаа гаргаж бидний сэтгэлийн өнгө болгон дээр гарч ирж дуулав. Хайр минь хатан тэвчээртэй Халуунаар тэврэх минь мөнхийн үнэнтэй Хагацах минь өнчин нулимстай Хамтдаа байх минь амьдрал шиг үнэтэй... Гэгээн өдрөөр дагуулаад явмаар сүүдэр болоосой, гэрэлгүй шөнөөр нөмрөөд унтмаар хэвнэг болоосой, хурмаст тэнгэрээс илгээсэн дурлал байгаасай, хөрст газраас ивээгдсэн хайр байгаасай... хайр... гэж ирэн нялхамсаж, хамаг амьтны гижгийг маажиж байснаа Өдөржин хэвийн амьдрал үргэлжилсээр л Үнэхээр би энэ бүхнээс залхаж гүйцлээ Өөрийгөө жаргалтай гэж боддог гэж үү Би чинь эмэгтэй хүн шүү дээ... Биднийг цэцэг навч, нар сар гэж Найраг шүлгэнд зүйрлэдэг ч Хуримын өдрөөс хойш хуучирсан биш үү Хүсэл хайрыг хүндэлсэнгүй ээ... Анд гарах цаг боллоо хүүхнүүдээ, амьдралаа нэгэн хэвийн өнгөрөөх уйтгартай... .гэж турхирав. Энэ аймшигтай уриа лоозонг хүүхнүүд дуу алдан хүлээж авлаа. Хн муусайн эрчүүд... үнэн ш дээ гэх маягийн намжир "Улаанбаатар палас"-ын их танхимд нэгэн сонин донж нэмж байв. Түүний энэ удаагийн концертын агуулга бүхэлдээ утга санааны хувьд эмэгтэй хүний өөрийгөө үнэлж хүндлэх үнэлэмжийг гайхалтай өдөөж өгснөөрөө анхаарал татаж байсан юм. Амьдралын хүндийг арай илүүхэн үүрч, чив чимээгүй нулимсаа залгин гүрэлзтэл алхаж яваа хүүхнүүдэд эрч хүч, урам зориг хайрлаад зогсохгүй, сэхээрэл эгээрэл өгсөн өдий төдий мессеж шидсэнээрээ үндэстний хэмжээнд нэр алдар нь түгсэн дуучны хувьд өөрийн нэгэн чухал үүргийг биелүүлэв. Хурдан, цоглог хэмнэлтэй халуу шатсан дуунуудын хуудсыг эргүүлж дуусмагц нөгөө хатагтай : Санаж байсан үеэ тэртээ орхиод Сар жилийн уртыг мартана хайрт минь Хүлээхийн зовлонг хоёул эдлэх гэж Нүүдлийн шувууд шиг дахиад нисэхгүй... хэмээн гансарч Дурлан дурлан энхрийлж амьдрахгүй байсан юм бол Дутуухан ч гэсэн жаргалтай минь үлдээгээд явахгүй дээ Хайрлан хайрлан байж жаргаахгүй байсан юм бол Хэтэрхий их хайрыг минь буцаагаад өгөхгүй дээ... гэж гэгэлзүүлэв. Эр эмгүй ахиад л зүрхээ хөвсөлзтөл уянгын дуунд автаж, мөр мөрөө түшин санаа алдацгаав. Тэр ийнхүү сэдсэн болгоноороо үзэгчдийн сэтгэлийг өнгө өнгөөр гижигдэж байх аж. Үймрүүлж гансруулж, зарим үед нулимс унагуулж, зарим үед хашгируулж, бүжиглүүлж, ёстой асааж байлаа. Ариунаа үнэхээр Монголын рок попын хамгийн гал цогтой, хамгийн адтай бүсгүй гэдгээ ахин харуулсан юм. Түүний дуунуудын хөгжим, үг хоёр яг дуучин шигээ эрчтэй, халуун, басхүү гайхалтай эрх чөлөөтэй билээ. Тэр хэзээ ч зүгээр л нэг нэр хүнддээ дулдуйдаад энд тэндээс амар хялбар хоол олж идээд явж байдаг дуучин байсангүй. Бүгдийг чинээнд нь тулгах гэж зүтгэдэг нь энэ дуучны цаглашгүй хөдөлмөрч, эзэмшсэн мэргэжил, оногдсон хувь тавиландаа үнэнчийг илтгэдэг. Хэн нэгний зохион байгуулсан байдаг л нэг арилжааны тоглолтод ирэхдээ ч тэр урлагийн хүний өндөр ёс суртахууныг ягштал баримталдгаараа онцгой ялгардаг. Өмссөн хувцаснаас нь хүртэл урлагийн тайзанд үзүүлэх мэргэжлийн хүний хүндэтгэл тийнхүү нэвт харагдаж байдаг нь түүний нэр хүндийн нэгэн гол хэсгийг бүтээж байдаг билээ. Ариунаа алддаг уу гэвэл алддаг. Гэхдээ байн байн алдаа хийж явдаг салан палан эмэгтэй тэр биш. Тэр явж өнгөрснөө ямагт эргэн нягталж, асууж, ярилцаж, бусдаас хайр найргүй үг сонсож, өөртөө уудаг цаас шиг шингээн авч байдаг ховор зантай. Тэр бас бардам. Өөртөө гайхалтай итгэлтэй. Ямартаа нэгэн удаа тайзан дээр нь ургамлын тос асгаж орхисныг анзааралгүй хальтарч орхиод дахин гарч ирэхдээ тэр "бэлэг"-ийг барьсан хүмүүст хандаж "энд коло асгачих, тэгээд би яаж бүжиглэхээ үзүүлмээр байна" гэж хариу барьж байхав. Тэр ийм л шазруун. Тэр тайзан дээр дэл сул үг чалчиж, элдэв дэмий ерөөл магтаал уншиж уран сайхны ажил хийж байгаагүй. Манай зарим дуучид тайзан дээр гарч ирээд утга учиргүй амьсгаадан баахан дэмий юм урсгаж байгаа харагддаг. Монголын урлагт хайртай ард түмэндээ зориулж... гээд л авч өгнө. Өөрийнх нь хийгээд байгаа юм урлаг гэдэг тэр өндөр эрэмбийн ойлголтод хамаатай хамаагүйг мэдэж байгаа ч юм уу, үгүй ч юм уу болиосой гэтэл тайзан дээр ярьдаг. Харин дуучин Ариунаа бол мэргэжлийн дуучны нэр хүнд, зэрэг зиндаандаа айхтар няхуур ханддаг. Хэнээс дуу авах, хэнээс үг авах, хэнд зориулж дуулах, хэзээ яаж тоглох зэрэг бүх зүйлс түүний хувьд нарийн ёс горим, чанд төлөвлөгөөтэй. Тэр "Дурлал шиг асна" гэсэн энэхүү тоглолтоо төрөөс түүнд олгосон Монгол Улсын гавьяат жүжигчин хэмээх алдрыг батлах тоглолт болно хэмээн мэдэгдсэн нь мөн л түүний яс чанар, эрэмбэ чансааг илтгээд зогсохгүй хариуцлагатай, бодлоготой, холч ухаантай дуучин болохыг нь баталсан юм. Тийм ээ, урьд өмнө хэн ч түүн шиг тийм том мэдэгдлийг хийж, ийм том тоглолтыг тавьж өөрийнхөө хийгээд бусдын цээжийг хөнгөрүүлж байсан удаагүй. Ерөөс энэ ертөнцөд хамгийн онцгой, хамгийн хүчирхэг амлалтыг хувь хүнийхээ хувьд хүчтэй чадалтай хүмүүс л амнаасаа омог төгөлдөр унагаж иржээ. Хатагтай Ариунаа ч тэдний нэг болохоо баталлаа. Одоо түүнд зориулан улам чанга алга ташиж болох нь. Чамд алга ташъя, Ариунаа. 
Б.Ганчимэг

