Б.Жаргалсайхан Монголын уул уурхайн салбарыг өмчиллөө

УИХ-ын гишүүн Л.Гүндалайн хатгалга болон гишүүдийн олонхийн саналаар Үйлдвэр, худалдааны сайдын суудлаас огцорсон Б.Жаргалсайхан өөрийгөө сайд биш гэж үзэхгүй байна уу даа гэсэн эмзэглэл уул уурхайн салбарынхны дунд бий болжээ.
Учир нь, түүний сайд байх үедээ хэрэгжүүлж байсан бодлого шийдвэр, Үйлдвэр, худалдааны яамнаа үргэлжилж, "Ц.Даваадорж, Б.Жаргалсайхан хоёрын хэн нь манай сайд юм бэ" гэсэн асуулт дэгдэж буй гэнэ. Тухайлбал, саяхан Ашигт малтмал, газрын тосны хэрэг эрхлэх газрын Кадастрын бүртгэлийн төвийн даргаар томилсон Б.Батмандах нь Б.Жаргалсайханы арван жилийн анд. Өмнө нь тус төвийг Геологи, уул уурхайн кадастрын алба нэртэй байхад нь мөн л өөрийн найз болох Т.Занаширыг томилж байсан. Гэсэн ч Т.Занашир даргын үед кадастрын албаны нэр хүнд шалдаа бууж, гадаадын хөрөнгө оруулагчдыг дарамталдаг, мөнгө нэхдэг, хугацаа алдуулдаг, "Б.Жаргалсайхан сайд танай лицензийг битгий олго гэсэн" гэх мэт тайлбарыг хийдэг гэсэн шүүмжлэлийн бай болж байлаа. Харин үүнийг нь засч залруулахын тулд Б.Жаргалсайханыг огцорсны дараа Үйлдвэр, худалдааны сайдын үүрэг гүйцэтгэгчээр ажиллаж байсан Сангийн сайд Н.Баяртсайхан ажлын хариуцлага тооцож, ажлаас нь халсан байдаг. Гэтэл тэр шийдвэр Б.Жаргалсайхан гишүүнд таалагдаагүй бололтой. Яг үнэндээ бололтой гэж саармагжуулах шаардлагагүй нь ангийн анд байсан, зарим нэг хэвлэлд гарснаар бол шоронгийн хянагчаар ажиллаж байгаад тэтгэвэртээ гарсан гэх Б.Батмандахыгаа Т.Занаширыг орлуулж тавьснаас харж болох юм. Харамсалтай нь, Б.Жаргалсайхан гишүүний уул уурхайн салбарт тогтоосон дарангуйлал, хувийн эрх ашгаа бүхнээс дээгүүр тавьсан увайгүй үйлдэл Б.Батмандахын томилгоогоор хязгаарлагдахгүй нь Б.Жаргалсайханы арван жилийн анд, Бүгд найрамдах намыг байгуулалцсан Ц.Даваадорж сайдын саяхан хийсэн томилгоонд гэхэд Бүгд найрамдах намын гишүүн байгаа. Үүнийг төрийн захиргаа, удирдлагын хэлтсийн орлогч дарга томилсон хүн нь намынх нь үйл хэргийн төлөө хүчин зүтгэдгээр тайлбарлаж болно. Мөн Ашигт малтмал, газрын тосны хэрэг эрхлэх газрын орлогч дарга Ц.Ганхуяг гэхэд л Б.Жаргалсайхан, Ц.Даваадорж нартай нэг анги гэж байгаа. Ц.Ганхуяг нь Ц.Даваадоржийг сайд болсноос хойш эрх мэдэлдээ урьдын адил ташуурч эхэлсэн тухай агентлагийн ажилчид хэлж буй. "Одоо дахиад л бөөн хутган үймүүлэлт болно доо. Ядахад Кадастрын бүртгэлийн төвийн зүгээр нэг мэргэжилтнээр шахаад байсан Б.Батмандахыгаа дарга болгоод байхдаа ч яах вэ дээ" гэсэн айдас ажилчдынх нь дунд бий болж. Мэдээж Ц.Даваадорж сайд өөрийг нь сайд болгож, албан тушаалын амтыг мэдрүүлэх боломж олгосон ангийн анд Б.Жаргалсайхандаа талархал илэрхийлэх нь дамжиггүй. "Би аж үйлдвэрийн парк байгуулах төлөвлөгөөг боловсруулсан. Би Ашигт малтмалын тухай хуулийг батлахад үнэтэй хувь нэмэр оруулсан" гэх мэт өөрийгөө тунхагласан олон тодорхойлолтыг чуулганы танхимд хийж байсан Ц.Даваадорж сайдын хэлэхээс халширсан нэр үг нь "Би Б.Жаргалсайханд баярлаж талархсанаа илэрхийлэх болно" гэсэн "сайхан сэтгэл" байлаа. Хэдийгээр арван жилээсээ анд нөхөр бололцож, Б.Жаргалсайханы бохир заваан бүхэнтэй хутгалдаж ирсэн түүнд сайдын суудлыг зүгээр бэлэглэхгүй нь ойлгомжтой. Наад зах нь, түүнд Үйлдвэр, худалдааны яам, Үндэсний аудитын газар, Улсын мэргэжлийн хяналтын газраас хийсэн шалгалтын Геологи, уул уурхайн кадастрын албаны үйл ажиллагааг хувийн хүсэл сонирхлоороо удирдаж байсан гэсэн дүгнэлтийг Б.Жаргалсайхан болон Т.Занашир нараас холдуулж, "Эрдэнэт" үйлдвэрийн талбайгаас "Тимурминерал Монгол" ХХК-д хууль бусаар олгосон гэмийг нь цайруулах үүргийг оноогоод байгаа. Дээр нь 80 сая орчим төгрөгийг тавилга, компьютер худалдан авах тендергүйгээр дур мэдэн зарцуулсан, Төрийн өмчийн хорооноос зөвшөөрсөн мөнгөнөөс 400 сая төгрөгийг хэтрүүлж, машин техник худалдаж авсан гээд тоочоод байвал Б.Жаргалсайханыг сайд байх үед хийсэн хууль бус үйлдэл олныг нэрлэж болно. Ер нь Б.Жаргалсайхан өөрийгөө өнөөдөр ч сайд байгаа, Үйлдвэр, худалдааны яам цаашид ч Бүгд найрамдах намын мэдэлд байна хэмээн хэт эндүүрсээр. Үүнийг Ашигт малтмал, газрын тосны хэрэг эрхлэх газрыг урьдын адил өөрийн бүлэглэлийн мэдэлд оруулснаас харж болно. Түүний энэ зах хязгааргүй эрх мэдлийн төлөөх алхмууд нь эргээд Монгол Улсын нутаг дэвсгэрийн ашигт малтмал бүхнийг өмчилж, лицензийн далд наймаагаар бизнесийн салбараа өргөжүүлэх боломжийг олгож байна. Сайд байх хугацаандаа ашигт малтмалын "арвин ургац" хураах магадлалтай 600 гаруй лицензийг бүлэглэлийнхээ андуудын гарт төвлөрүүлж, их хэмжээний ашиг олсон гэх түүнд дахин тоглолт хийх боломжийг МАХН олгосон. Үүнийхээ төлөө гол санхүүжүүлэгчийн нэг болох Х.Бадамсүрэнгээ тус яамны Геологи, уул уурхай, хүнд үйлдвэрийн газрын даргаар томилуулсан байж болох. Ийнхүү хувийн эрх ашгаа илүүд үзэж Монголын газар нутгийг хувийнхаа эрх ашгийн үүднээс таллан хуваах боломжийг олгосныхоо төлөө МАХН нэг л өдөр хариуцлага хүлээж мэдэх юм. Тэр таагүй өдрөөс зайлсхийж байгаа бол хэсэг зуур ч болсон Б.Жаргалсайханы "гар хөлийг тушиж" түүнд хориг саад тавимаар юм даа. Эс бол хамтдаа "Монголын уул уурхайн салбарт дэгдэх шуурга, үл ойлгогдох утга учиргүй шударга бус үйл явдал бүхнийг Б.Жаргалсайхан найруулах үүрэг авсан шүү" гээд ил тодоор зарлачихмаар юм даа. 
Я.БУДНЯМ 


