Дотуур байрын хүүхдүүдэд хоол бус хор өгснөөс унаж татдаг болжээ

Ийм нэгэн эмгэнэлт явдал одоогоос гурван сарын өмнө Баян-Өлгий аймгийн Толбо сумын Ерөнхий боловсролын сургуулийн дотуур байранд амьдардаг сурагчдад тохиолдсон.
Тухайн үед сум, улмаар аймаг орон нутгийн хэмжээнд энэ хэргийг нуун дарагдуулснаас болж өдгөө Монголын ирээдүйн аав, ээж болох бяцхан үрс унаж, татдаг өвчтэй болж эрүүл мэндээрээ хохирч үлджээ. Аав, ээжийнхээ өврөөс дөнгөж гарсан эгэл жирийн хөдөөний хүүхдүүд сумын төвийн дотуур байранд амьдарч бичиг, үсэг сурсан биш ийнхүү хортой хоол идсэнээс амьдрал нь орвонгоороо эргэсэнд харамсаж хэнд хандахаа ч мэдэхгүй яваа сурагтай. Энэ бүхэнд хүүхдийн буруу гэж юу байхав. Цайны цагаасаа хоцролгүй, тогоочийн бэлдсэн хоолыг голохгүй идэх нь тэдний хувьд "үүрэг" юм хойно. Гэтэл тэр өдөр яг юу болсон тухай хэлэх хүн одоо ч олдохгүй байна. Амаа үдүүлсэн мэт "мэдэхгүй" гэхээс өөр хариу барихгүй байхаар шийдсэн гэх. Эндхийн дотуур байр өдгөө 200 хүүхэдтэй аж. Өдөрт гурван удаа хооллодог тэдний хувьд энэ өдөр будаатай шөл, бас хуурга идэх ээлж нь таарчээ. Сурагчид гурван ээлжээр хооллодог бөгөөд сүүлчийнх нь ийнхүү азгүйтсэн бололтой. Нэрээ нууцлахыг хүссэн Толбо сумын иргэдийн мэдээлснээр гуравдугаар ээлжийн 60 хүүхэд хоолоо идмэгцээ л эхнээсээ ухаан алдаж унажээ. Хүүхдүүд сургуулийн дотуур байрны гал тогооноос ч гарч амжаагүй байсан гэнэ. Эхний өдөр унаж татсан өвчтөний тоо 11 байсан бөгөөд долоо хоног ч хүрэлгүй 43 болж өсчээ. Өвчилсөн сурагчид эхний өдрөөс сумын төвийн эмнэлэгт хүргэгдсэн ч эмч нар тус болж чадаагүй гэсэн. Дараа нь аймгийн төв эмнэлгийн эрчимт эмчилгээний тасагт хүргэгдсэн боловч байдал өмнөхөөсөө улам хүндэрсэн байна. Суманд нь ийм асуудал гарах үед энд төвөөс УИХ-ын гишүүд, сайдууд ирсэн байдаг. Тэдэнд уг явдлыг хэлэлгүй тас нуужээ. Одоо хүүхдүүдийн 11 нь унаж татдаг өвчний хүнд хэлбэрийг "тээж" үлдсэн бололтой. Харин бусад нь бүрэн эдгэрээгүй ч хаа нэгтээ татаж унадаг болсон нь тэдэнд ямар унд хоол өгсөн юм бол. Ийнхүү аймгийн төв эмнэлгийн мэргэжилтнүүд сурагчдын байдлыг Нийслэлийн Хордлогын яаралтай тусламжийн газарт уламжилжээ. Баян-Өлгий аймгийн холбогдох мэргэжилтнүүд хожим дуулгасан уу эсвэл Хордлогын яаралтай тусламжийнхан үл ойшоосон зан гаргав уу. Байдалтай танилцахаар анагаах ухааны доктор, дэд профессор С.Юндэн сар гаруй хугацааны дараа Толбо сумыг зорьж очжээ. Түүнийг очиход дотуур байрны тогооч нар хүүхдүүдэд хийж өгсөн тухайн өдрийн хоолны дээжсээс юу ч үлдээлгүй устгачихсан байж. Тэр орой идсэн будаатай хоол, эсвэл худгийн ус ийм байдал үүсгэхэд хүргэв үү хэмээн таамагласан ч байдал өөрөөр эргэжээ. С.Юндэнээс авсан мэдээллээр, дотуур байрны гал тогоон дахь гурил, исгэгчээс авсан дээжээс хүнд металлын давс их гэсэн шинжилгээний хариу гарчээ. Өөрөөр хэлбэл, хүнд металлын давс гурил, исгэгчид байх ёстой хэмжээнээсээ 2-5 дахин их болох нь тогтоогдсон гэсэн үг. Уг нь хүний биен дэх хүнд металлын илэрц удаан байдаг гэх юм билээ. Нэгэнт тодорхой онош гарч, өвчний шалтгаан тогтоогдоогүй тул хүүгээ эдгээх горьдлого тээсэн нэгэн аав хаа хол Толбо сумаас хот бараадаж иржээ. Хордлогын яаралтай тусламжийн төвд сар гаруй хугацаанд эмчлүүлсэн ч хүүгийн биеийн байдал дээрдсэн гэж хэлэх магадлал алга аж. Унадаг өвчин туссан үр хүүхдээ хэрхэн эдгээх тухайд тархи толгойгоо гашилган ядарч яваа эцэг, эх Толбочуудын дунд олон байгаа гэнэ. Толбо сумаас аймгийн төв хүрэхэд 200 гаруй км замыг туулдаг. Дараа нь Улаанбаатар хүртэл дахиад 1700 километр газар нутагт өвчтэй хүн дагуулаад хүрнэ гэдэг бол зардал мөнгөнөөс өгсүүлээд тэр бүр олдоод байдаггүй. Тухайлбал, Өлгий-Улаанбаатар хооронд онгоцоор зорчих нэг хүнийн нэг талын зардал 120 мянган төгрөг. Хоёр хүн 240 мянган төгрөг гээд явж өгнө. Дээр нь нэг килограмм ачааны үнэ 2500 төгрөг гээд алхам тутам мөнгөөр хэмжигдэнэ. Эцэст нь хэлэхэд, өвчтэй хүү,түүний ар гэрийн цаана энэ мэт үр хүүхдийнхээ эрүүл мэндэд санаа зовиносон хичнээн аав, ээж байгаа бол. Иргэд нь хортой хоолонд хордож үйлээ үзэж зовж байхад, аймаг орон нутгийн удирдлагууд нь өчигдрийг хүртэл ийм юм болсныг сонсоогүй хэмээн хариулах нь гайхшралд хүргэв. Гэтэл Өлгийн эрүүл мэндийн газрынхан "Хоолонд хордоод сүртэй юм болоогүй. Тэр хүүхдүүд өөрсдөө тийм хууч өвчтэй юм билээ" гэсэн хариу хэлээд сууж байна. 
А.СУЛТАНБЕК 

