Сүхбаатар аймгийнхан Засаг даргынхаа эсрэг бослого гаргана

Сүхбаатар аймгийн Засаг дарга Р.Эрдэнэцогтыг төрийн ажил удирдаж чадахгүй байна хэмээн нутгийнхан нь үзжээ.
Түүнийг төсвийн мөнгийг буруу ашигласан, төрийн Засаг захиргааны хууль дүрмийг уландаа гишгэн, ард түмнийг үйл ойшоон хариуцлагагүй ажилласан хэмээн бослого гаргахаар шийджээ. Энэ талаар Баруун-Урт хотын оршин суугч сэтгүүлч, яруу найрагч Ай.Төмөр-Очир дараах тайлбарыг хийлээ. -Манай Засаг дарга бол МАХН-ын нэрээр гарч ирсэн хүн л дээ. Уг нь Монголын ардчилсан шинэ социалист намаас гарч ирсэн. Ер нь бол Шадар сайд асан Ч.Улааны багийн хүн гэж болно. Ингэж нам дамжин байж гарч ирэхээсээ өмнө аж ахуй, бизнесийн ажил эрхэлдэг байсан хүн. Өнөөдөр яг л тэр бизнес сэтгэлгээгээрээ төрийн ажил явуулж байна. Төвийн хөрөнгөөс 176 сая төгрөгийг хувийн компанийн дансанд шилжүүлсэн. Хувийн дөрвөн компанидаа тэр 176 сая төгрөгийг багтааж, шингээж орхижээ. Энэ бол ноцтой хэрэг. Төрийн аудитын шалгалтаар булхайтай үйлдэл нь илрээд, танай сонин ч удаа дараа мэдээлж байсан. Ер нь албан тушаалаа ашиглан үйлдсэн гэмт хэрэг болж байгаа юм. Энэ хэргийнхээ бурууг хүлээ, ард түмнээ хүндэл гэж шаардана. Шаардах ч биш, тэр буруу үйлдлээ цайруулж, ямар нэг худал тайлбар хийвэл Баруун-Уртчууд аймгийнхаа Засаг даргын суудал, тамга тэмдгийг хураан авах болно. Түүнээс биш бид зүгээр л нэг гонгиноод өнгөрөх, хоосон шуугиан үүсгэх юм биш. Хамгийн гол нь өнөөдөр Сүхбаатар аймагт хуулийн дагуу хүчин төгөлдөр засаглал алга. Энэ бол засаглалаа хамгаалж, хууль бус үйлдэлтэй хуулийн хүрээнд тэмцэж байгаа явдал болно. -Бослогыг хэн зохион байгуулж байна вэ? Хэрэв Засаг дарга төсвийн хөрөнгөөс идэж шамшигдуулсан бол тэр арга, булхай нь нутгийн ард түмэнд илүү их мэдрэгдэх байх л даа? -Сангийн яамнаас баталсан хөрөнгө мөнгө нь Боловсрол, соёл, шинжлэх ухааны яамаар дамжин Баруун-Уртад шинэ театрын барилга баригдахаар болсон юм. Энэ барилга нь дуусахгүй 20 жил болж байна. Түүнийг нь барьж дуусгана гээд одоогоос гурван жилийн өмнө "Сэргээн босголт констракшн" 105 сая төгрөг батлуулж авсан байдаг. Хөрөнгө мөнгийг нь авчихаад одоо болтол нэг ч тоосго тавиагүй. Тэрчлэн шууд зардалд өнгөрсөн хавар бас л 220 сая төгрөг очсон байна. Гэтэл энэ бүх мөнгө өнөөдөр театрынхаа дансанд байхгүй. Засаг дарга Р.Эрдэнцогт аймгийн театрын даргыг элдэв башир аргаар дарамталж, аргадан удаа дараагийн үйлдлээр тэр мөнгийг хувийн данс руугаа шилжүүлсэн байдаг. Тэгээд шалгалтаар гэмт үйлдэл илрээгүй бол яах байсан юм бүү мэд. Театрын даргатай зохицоод өнгөрөх байсан уу. Тэгж шалгалтын дүнг дараад өнгөрөх байсан байж ч мэднэ. Эсвэл Засаг дарга, театрын дарга нар хурц зөрчилдчихөөд энэ асуудал хурцаар тавигдаж байж болох. Ямар ч л байсан театрын дарга Г.Энхцэцэг гэгч эмэгтэйг энэ сарын 9-ний өдөр ажлаас нь халсан. Халангуут нь л Засаг даргыг хуурмаг булхай үйлдлээрээ барилгын мөнгийг хувийн компани руугаа шилжүүлсэн явдлыг театрын дарга илчилсэн хэрэг. Тэр өөрөө театрын хамт олондоо их нэр хүндтэй хүн юм байна л даа. Болсон үйл явдлыг аймгийн бүх мэдээллийн хэрэгслээр ард түмэнд цацсан. Тэгээд театрынхан, манай аймгийн урлагийнхан тэргүүтэй ард түмэн ирэх нэг дэх өдөр босч, жагсаал цуглаан зохион байгуулахаар товлосон. Энэ бол манай аймагт төрийн хямрал эцэстээ тулсныг эсэргүүцэн босч байгаа нь. Аймгийн хувьд иргэний дайн болно. -Гол нь Засаг даргад хариуцлага хүлээлгэхийг зорьж байгаа юм аа даа? -Өнөөдөр Сүхбаатарт амьдрал хүнд байна. Хүмүүс улам ядуурч байна. Албан тушаалын гэмт хэрэгтнүүд төр засгаар тоглож байгаа энэ дүр төрх манай аймагт хамгийн ил тод илэрлээ. Сайд, дарга нарын энэ байдал ганцхан манай аймагт нүүрлээд байгаа юм биш. Тэгэхээр улс орон даяар нүүрлэсэн тэр завхралыг дарах дайн, тэмцлийн гал Сүхбаатар аймгаас эхлэх гэж байна гэж болно. Театр бол ард түмний оюуныг ундаалж байдаг газар болохоос тэр дарга сайд нарын бузар, хар мөнгө угааж байдаг сав суулга биш. 20 жил театр барих гэж байгаа гэсээр идэж уусаар өнөөдөр тэр суурин дээр нь хүн очиж боож үхдэг, муу муухайн үүр, хэрүүлийн алим, мөнгөний хар тулам болоод байна. Энэ байдал л манай аймгийнхныг ийм мөргөлдөөн, бослогын ирмэгт хүргэлээ. 
Б.ХАЖИДМАА
