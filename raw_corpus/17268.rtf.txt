ШИНЭЧЛЭЛИЙН ҮЙЛСИЙГ МАНЛАЙЛАГЧ 

Манай нийгмийн улс төрийн манлай хүч-МАХН байгуулагдсаны 68 жилийн ойг өнөөдөр монголын ард түмэн өргөн хүндэтгэлтэйгээр тэмдэглэхдээ улс орныхоо хувьсгалт ардчилсан болон социалист хөгжлийн өнгөрсөн дал шахам жилд хүнд сорилт шалгалт, бэрхшээлийг давж, эх орны тусгаар тогтнолыг хамгаалах, эдийн засаг, соёлыг хөгжүүлэх, хөдөлмөрчин түмний сайн сайхан аж байдлыг дээшлүүлэх талаар ардын засгийн жилүүдэд олсон хэн ч гайхамшигтай сайхан амжилт ялалтыг зохион байгуулан удирдан жолоодож ирсний нь хувьд төрөлх хайрт намынхаа ач гавьяаг нэгэн дуугаар бахархан дээдэлж байна. 

Хүн төрөлхтөнд социализмын саруул гэгээн ирээдүйд хүрэх замыг анх нээсэн аугаа их Октябрийн нөлөөгөөр эрх чөлөө, аз жаргалынхаа төлөө тэмцэлд боссон ард түмнээ манлайлж, хувьсгалыг ялалт, амжилтад жолоодож, зөвлөлүүдийн оронтой ах дүүгийн найрамдал тогтоон бэхжүүлж, тус орныг феодализмаас капитализмыг алгасаж, социализмд шилжүүлэх, социалист байгуулалтын их үйлсийн түүхэн замналыг манай нам, ард түмнийхээ хамт нэр төртэй туулсан билээ. 

Өнөөдөр улс орны нийгмийн амьдралын бүх хүрээг хамран өрнөж байгаа хувьсгалт өөрчлөлт, шинэчлэлийг удирдаж, социалист байгуулалтын үйл явцыг хурдасгах, түүнийг шинэ дүр төрхтэй болгож, социализмын тухай Лениний үзэл баримтлалыг тууштай хэрэгжүүлэх өндөр хариуцлагатай үүрэг манай намд ногдож байна. 
МАХН-ын Төв Хорооны V бүгд хурал дээр нөхөр Ж.Батмөнх хэлэхдээ << Улс орны хөгжлийн хувь заяаг ард түмэн ямагт намтайгаа холбож ойлгож ирсэн. 
Одоо ч манай ард түмэн намын бодлогыг бүх талаар дэмжихийн хамт, түүнд асар их найдвар тавьж байна. 
Ард түмэн намыг өөрийнхөө улс төрийн манлайлагч, чиглүүлэгч хүчнийх нь хувьд тийм их итгэл найдвар тавьж байх нь зүйн хэрэг. 
Үүнд бас ард түмнийхээ өмнө намын хүлээсэн асар өндөр хариуцлага илэрч байгаа юм >> гэжээ. 

Манай нам өөрийнх нь санаачилгаар эхэлсэн эдийн засгийн шинэтгэлийг гүнзгийрүүлж, улс төрийн системийг боловсронгуй болгон, ардчилал, ил тод байдлыг хөгжүүлэхэд чиглэсэн өөрчлөн байгуулалтын үзэл баримтлал, тодорхой программыг боловсруулж, тэдгээрийг хэрэгжүүлэх туйлын өндөр хариуцлагатай ажил хэргийг өрнүүлж ; манай орны нийгэм-эдийн засгийн хөгжлийн явцад чанарын өөрчлөлт гаргах улс төр, эдийн засгийн онцгой үйлсийг манлайлж байна. 

Улс орны өмнө тулгарч байгаа олон талтай, нарийн түвэгтэй, өргөн хүрээтэй том зорилтыг хэрэгжүүлэх ажлын хувь заяаг шийдвэрлэхдээ манай нам удирдан жолоодох урлаг, сэтгэлгээ, арга барил, зохион байгуулалтын ажлыг өөрчлөн сайжруулахыг онцгой ач холбогдолтой гэж үзээд юуны өмнө нам өөрийн дотоод амьдралд шинэчлэл хийх, улс орны эдийн засаг, улс төрийн систем, оюуны болон нийгмийн хүрээнд хийгдэж байгаа өөрчлөлт шинэчлэлийг улс төр, үзэл суртлын талаар удирдан чиглүүлэх үйлсийг шинэ дээд шатанд гаргахыг зорьж байна. 

Өөрчлөлт, шинэчлэлийн үйл явцад намын амьдралд ленинч хэм хэмжээ, ардчилсан, төвлөн удирдах зарчмыг хөгжүүлэх, намаас төр, аж ахуйн байгууллагын ажлыг улс төр, эдийн засгийн аргаар гүйцэтгэж, хүнд суртал, захиргаадах хуучин аргыг халж, нийгмийг удирдахад олон түмнийг өргөн оролцуулах, ардчилал, ил тод байдлыг гүнзгийрүүлэх далайцтай арга хэмжээ авч үүнд анхаарлаа төвлөрүүлж байна. 

МАХН-ын Төв Хорооны Улс төрийн Товчоо << МАХН-ын Төв Хорооны V бүгд хурлын шийдвэрийг хэрэгжүүлэх арга хэмжээний тухай >> тогтоол гаргаж, МАХН-ын программ, БНМАУ-ын Үндсэн хуулийг шинэчлэн найруулах ажилд орлоо. 
Тэрчлэн гуч, дөчөөд онд нэг хүнийг тахин шүтэж, хууль ёсыг завхруулсны уршгаар хэлмэгдэгсдийн асуудлыг үргэлжлүүлэн судалж, цагаатгах, түүхэн үнэнийг сэргээх тухайд тусгай комисс байгуулснаас гадна аймаг, хотын намын хороонд зөвлөл байгуулж, аппаратын бүтэц, зохион байгуулалтад зарим өөрчлөлт оруулах, мэдээллийн төв байгуулах, хэвлэл, мэдээллийн ажилтныг мэдээллээр хангаж байх, баяр ёслол тэмдэглэх, хөрөг зураг байрлуулах журмын тухай зэрэг өдий төдий тогтоол шийдвэр боловсруулан гаргаж, амьдралд хэрэгжүүлж эхэлсэн нь Намын Төв Хорооны бүгд хурлын шийдвэр бодитойгоор хэрэгжиж байгааг гэрчилж байна. 

МАХН улс орны эдийн засгийн амьдралыг шинэтгэх үйл явцыг эргэлт буцалтгүй болгож, үйлдвэрлэлийг удирдах эдийн засгийн аргыг тууштай нэвтрүүлэн, хөдөлмөрийн хамт олон, анхан шатны нэгжүүдийн бие даасан ажиллагааг бүрэн хангаж, тэдний бүтээлч идэвх санаачилгыг өрнүүлэхэд ихээхэн анхаарал тавьж, Улсын үйлдвэрийн газрын хууль хэрэгжүүлж эхэлснээр үйлдвэр, аж ахуйн байгууллагуудын эдийн засгийн үр ашгийг дээшлүүлэх, бүтээгдэхүүн, ажил, үйлчилгээний чанарыг сайжруулахад хүчтэй түлхэц өгч, улс ардын  аж ахуйн бүх салбарт гэрээ, түрээсийн аргыг нэвтрүүлж, аж ахуй эрхлэх арга барил, сэтгэлгээнд бодит өөрчлөлт хийж байна. 

Намын хөгжлийн явцаар шийдэгдээгүй олон асуудал удаан хугацаанд хуримтлагдаж, дотоод ардчилал нь зөрчигдөж, ажлын арга барил нь тогтсон нэг загварт баригдаж ирсэн нь эрүүл биш байдал гэдгийг манай нам ээлжит V бүгд хурлаараа ил тод шүүмжлэн ярилцаж, дүн шинжилгээ хийж, цаашид хойшлуулшгүй шийдвэрлэх үндсэн асуудлуудад хариу өгч, өөрчлөлт, шинэчлэлийн бодлого боловсруулан дэвшүүлсэн нь манай намын манлайлах үүргийг эрс дээшлүүлж, хүч чадлыг асар ихээр зузаатгалаа. 

Өөрчлөлт, шинэчлэлийг газар сайгүй өрнүүлж, ардчилал, ил тод байдлыг хөгжүүлэх, улс орныхоо хөгжил дэвшлийг хурдасгахад намын бүх шатны байгууллагууд, коммунистууд олон түмний оргилсон хөдөлгөөнийг манлайлж, хүнд суртал, захиргаадах, бүдүүвчлэх, загвардах, хэт төвлөрүүлэх, хавтгайруулах зэрэг хуучирсан арга барил сэтгэлгээг өөрчлөх тэмцлийг ухралт буцалтгүй явуулах зориг эрмэлзэл дүүрэн байна. 

Манай нам улс төр, үзэл суртлын хувьд нийгмийн шалгарсан удирдагч байх үүргээ ханган биелүүлэх, нийтээр хүлээн зөвшөөрсөн аугаа их хүч учраас өөрчлөлт, шинэчлэлийн хувьсгалч үйл явцыг санаачилж, зоригжуулан жолоодож, ирээдүйгээ тод харж байна. 
Чухам ийм учраас ч нөхөр Ж.Батмөнх саяхан << Новое время >> сэтгүүлд өгсөн ярилцлагадаа << Бид МАХН-ын үйл ажиллагааг хэлбэрийн хувьд ч, агуулгаар нь ч нийгэм дэх намын удирдах үүргийн тухай ленинч үзэл баримтлалд нийцүүлэхийг эрмэлзэж байна гэжээ. 

МАХН дал шахам жилийн түүхэн уламжлал, хувьсгалт туршлагадаа түшиглэн, онолын сэтгэлгээгээ баяжуулж, өөрчлөлт, шинэчлэлийг манлайлан, эх орныхоо хөгжил цэцэглэлтийг улам хурдасган, ард түмнээ саруул сайхан ирээдүй өөд итгэл төгөлдөр хөтлөн жолоодож байна. 
Нам ард түмэндээ түшиглэж, ард түмэн өөрсдийн улс төр үзэл суртал, ёс суртахууны шалгарсан манлайлагчаа гэж үзэж намдаа гүнээ итгэн найдаж байна. 


