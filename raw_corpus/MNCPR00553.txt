Ус цаг уур, орчны шинжилгээний газрын ажилтнуудын нийгмийн асуудал хоцрогдоод б

Ус цаг уур, орчны шинжилгээний газраас өчигдөр хэвлэлийнхэнд мэдээлэл хийж байгууллагынхаа үйл ажиллагааны талаар танилцууллаа.
Энэ үеэр шинэхэн дарга М.Далайхүү "Өөрийн удирдаж буй салбарын ажилчдын нийгмийн асуудал бусад салбартай харьцуулахад ихээхэн хоцрогдож байгааг төр засгийн анхааралд хандуулах хэрэгтэй байна. Манайх улсаас 2,8 тэрбум төгрөгийн төсөв авдаг ч бага учраас санасан хэмжээнд ажил зохион байгуулж ард иргэдийн хүсч буй нарийвчилсан мэдээллийг  өгч чадахгүй байна. Манайх бусад орон шиг нарийвчилсан мэдээлэл гаргах боломжтой ч техник хэрэгсэл хангалтгүй байна" гэж байсан. Монгол Улсыг нарийвчилсан цаг уурын мэдээлэл боловсруулахын тулд аэрологийн 14 станцтай болохыг Дэлхийн цаг уурын байгууллагаас зөвлөдөг. Гэтэл манайд одоогийн байдлаар долоон станц суурилуулсны зөвхөн хоёр нь ажилладаг аж. Уг нь Аэрологийн станц тус бүр өдөрт хоёр удаа радиозон хөөргөснөөр нарийвчилсан мэдээллээр хангагдах бүрэн боломжтой байдаг. Гэтэл тэрхүү радиозон тус бүр нь 250 мянган төгрөгийн үнэтэй тул тэр бүр олныг хөөргөөд байх нь манай улсын эдийн засгийн хувьд боломжгүй. Нэгэнт мэргэжилтнүүдээ дээрх техник хэрэгслээр хангаж чадахгүй учраас тэдэнд нарийвчилсан мэдээлэл өг гэж удирдлагууд нь шахах эрхгүй. Гэхдээ тус байгууллагынхан төсөв хараад суусангүй өөрсдөө явж хөөцөлдөн гаднаас төсөл оруулж ирснээр сүүлийн үед төвийн байгууллагынх нь техник хэрэгсэл эрс сайжраад байгааг удирдлагууд дурдаж байсан. Тухайлбал, морин цохионы хааш хаашаа 480 км-ийн зайнаас мэдээллийг татаж боловсруулдаг ратори станц, цаг агаарын гэнэтийн үзэгдлээс иргэдээ хамгаалахын тулд Баянхошуу, Толгойт, Хайлааст, Чингэлтэй, Таван шар зэрэг долоон газар дуут дохио байрлуулсан зэрэг орчин үеийн дэвшилттэй ажил зохион байгуулж чадсан байна. Тус байгууллага нь цаг уур, орчныг судалдаг, 21 аймаг тэдгээрийн бүх сумдыг нэгтгэсэн томоохон байгууллагын хувьд ард иргэддээ үнэн зөв, түргэн шуурхай мэдээллийг хүргэх үүднээс хэвлэл мэдээллийнхэнтэй нээлттэй ажиллахаар тохиролцлоо. 
Д.Цолмон
