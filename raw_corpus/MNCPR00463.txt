Швейцарь-1954

Хөлбөмбөгийн дэлхийн аварга шалгаруулах 18 дахь удаагийн тэмцээн ирэх онд ХБНГУ-д болно. Хөлбөмбөг сонирхогчид төдийгүй дэлхий даяар уг спортын халуун үйл явдлыг дөрвөн жилийн турш тэсэн ядан хүлээсэн гэхэд хилсдэхгүй.
Дөрвөн жил тутамд болдог дэлхийн хамгийн цуутай спортын үүх түүхийг бид уншигчдадаа долоо хоног бүрийн лхагва гаригт цувралаар толилуулж байна. Энэ нүүрийг Д.Бат-Эрдэнэ хөтлөн явуулж байгаа юм. Тав дахь удаагийн хөлбөмбөгийн ДАШТ-ийг Швейцарь зохион байгуулахаар болсон. Мөнхийн төвийг сахигч орон хэмээх энэ улсад Олон улсын хөлбөмбөгийн холбооны штаб байрладаг бөгөөд 1950 онд FIFA өөрийнхөө үүсгэн байгуулагдсаны хагас зуун жилийн ойг тэмдэглэж байсан нь дээрх шийдвэрт нөлөөлсөн юм. Түүнээс бус хойд Европын энэ жижигхэн улс хэзээ ч хөлбөмбөгийн том гүрэн байсангүй. Гэхдээ санхүүгийн хувьд дэлхийд нэлээд жинтэй байр суурь эзэлдгийн хувьд анх удаа ДАШТ-ээс боломжийн хэмжээний орлого олсон хэмээн тэмдэглэгджээ. Чухам энэ л ДАШТ-ээс эхлэн дэлхийд анхны теле нэвтрүүлгийг цацаж эхэлсэн ба тусгай мөнгөн зоосуудыг үйлдвэрлэн худалдаалж эхэлсэн нь хөл бөмбөг зохион байгуулагчдадаа цэвэр спортын аз жаргалаас гадна санхүүгийн ашиг хонжоо, ханамж өгч чадах юм гэдэг санаа бодлыг нээж өгсөн юм. Хөлбөмбөгийн нэр хүнд асар хурдтай өсч Ази (Япон, Солонгос), Африк (Египет) тивийн улсууд ч уг тэмцээнд оролцох өргөдлөө өгч эхэлсэн. Бас нэг онцлох үйл явдал мундиалийн өмнөхөн болсон бөгөөд FIFA-гийн домогт ерөнхийлөгч Жюль Риме "хаан ширээнээсээ" бууж Бельгийн иргэн Родольфо Селдрейерсд албан тушаалаа шилжүүлсэн байна. Шинэ ерөнхийлөгч юуны өмнө шигшээ тоглолтыг зохион байгуулах системд өөрчлөлт оруулах санал гаргасан бөгөөд ерөнхийдөө энэ систем одоо цаг хүртэл хэрэглэгдэж ирсэн, хэсэгт хуваагдан тэргүүн байрны хоёр баг нь цаашид олимпийн системээр тоглодог арга барилын эхлэл болсон юм. Мөн түүнчлэн бүсийн тоглолтууд дууссаны дараа шигшээ тэмцээнд 16 баг шалгарч байхаар шийдвэрлэсэн бөгөөд 1982 оны Испанийн ДАШТ-ийг хүртэл энэ тоо өөрчлөгдөөгүй болно. Бас нэгэн шинэчлэл хийгдсэн нь бүх багийн хөлбөмбөгчид хувцас хувийн дугаартай байх ёстой гэсэн дүрэм байлаа. Ер нь энэ удаагийн ДАШТ-ээс эхлэн дэлхийн шилдэг багууд гуйлгалгүйгээр харин ч өөрсдөө "гуйж" байж их тэмцээндээ оролцдог болсон. Тэр үед Бразил, Франц, Австри, Уругвай, Унгар, Турк, Англи, Итали гэсэн улсууд дэлхийн шилдэг багууд хэмээн нэрлэгдэж хэсгүүдээ толгойлж байсан байх юм. Бразилийн шигшээд л гэхэд Жалма Сантос, Нилтон Сантос, Диди зэрэг ирээдүйн том одууд багтан, өөрсдийгөө дэлхийд таниулах аян замаа эхэлж байлаа. Дэлхийн аваргын тэмцээнд нэг ч удаа өвдөг шороодож үзээгүй Уругвайчууд анх удаа хөгшин Европт хөл тавьж үзэхээр болсон бол аварга болох багаар тэднийг биш Грошич Божик, Кочиш, Цибора, Пушкаш зэрэг одуудаас бүрдсэн гайхамшигт Унгарын багийг түрүүлнэ гэж хөлбөмбөгийн мэргэжилтнүүд үзжээ. Энэ л Унгарын шигшээ ДАШТ-ий өмнөхөн Английн шигшээг нутагт нь тэр тусмаа алдарт "Уэмблид" 6:3 харьцаагаар бут ниргэж түүхэнд Английн багийг өөрийнх нь талбайд хожсон анхны баг хэмээн бичигдэж байсан. Унгарчууд 1950-1954 оны хооронд 32 удаа тоглохдоо 29 ялалт, гурван тэнцээ, нэг ч хожигдолгүйгээр дуусгаж байсан бөгөөд 144 удаа айлын хаалганд гоол оруулсан гайхамшигт үзүүлэлт гаргаснаас гадна 1952 онд зуны олимпийн наадмын аварга болж амжаад байв. Тэд ДАШТ-ийг ч "галзуу" эхэлж баруун Германы шигшээг 8:3, өмнөд Солонгосын шигшээг 9:0 харьцаагаар "арчаад" л өнгөрсөн юм. Бусад хэсгүүдэд онцын сюрпризүүд болсонгүй, дунд шөвөгт Унгар, баруун Герман, Бразил, Югослав, Австри, Уругвай, Англи, Швейцарь шалгарав. Хамгийн сонирхолтой нь нутгийн эзэд болох Швейцарьчууд дэлхийн хоёр удаагийн аварга италичуудыг нэмэлт тоглолтын эцэст 4:1 харьцаагаар буулган авч дараагийн шатанд шалгарсан байна. Аргагүй л "гэрийн нохойн сүүл хойморт" гэдэг нь үнэн юм. Банк болон бяслагны орныхон дараагийн шатанд Австрийн багтай таарч хэдийгээр 3:0-ээр хожиж явсан боловч эцэстээ 7:5-аар хожигдон тэмцээнээ дуусгасан. Энэхүү хоккейн тэмцээнд л байдаг оноо дахин ДАШТ-д тохиолдоогүй бөгөөд ирээдүйдээ тохиолдохгүй ч байж мэднэ. Уругвайчууд Английг 4:2-оор хялбархан буулгаж авсан бол Унгар-Бразилын багуудыг хожим түүхэнд "Берны хажуу дахь тулаан" хэмээн нэрлэсэн тоглолт хүлээж байв. Ээлжилж гоол хийсээр 4:3-аар Европын баг нь ялсан энэ тэмцээний дунд үеэс эхлэн байн байн нударга зөрүүлэх явдлууд гарч шүүгч Артур Эллис гурван ч удаа улаан хуудас, тоолж барамгүй олон шар хуудас "бэлэглээд" зодооныг зогсоож чадсангүй. Тэмцээний дараа хувцас солих өрөөнд хожигдсон уураа барьж ядах бразилчууд "боксын" тэмцээнийг дахин үргэлжлүүлж хоёр багийн дасгалжуулагч эмч, туслахууд гээд бүгдээр оролцсон нүсэр том нанчилдаан болсон бөгөөд энэ үйл явдал нь ДАШТ-ий түүхэнд нэгэн хар хуудас болон үлджээ. Унгарын гайхамшигт багийг хагас шигшээд дэлхийн аварга Уругвай хэмээх бас л хэцүү даваа хүлээж байв. Энэ тоглолтын зүүн Европын баг 4:2-оор дуусгаж аваргын төлөө тоглох эрхтэй болсон юм. 1954 оны долдугаар сарын 4-нд 62 мянган үзэгчдийн өмнө унгарчууд хэсгийн тоглолтдоо 8:3-аар хожиж байсан Германы багтай дахин учрах нь тэр. Тоглолт эхлээд удаагүй байхад л 2:0-ээр унгарчууд хошуучилж эхэлсэн бөгөөд тухайн үед тэд хэрхэн алтан цомыг тэргүүн дээрээ өргөн баярлан хөөрцөглөх талаар бодоод эхэлчихсэн байсан биз. Гэвч германчууд угийн тэвчээртэй, тооцоотой, хэзээд сэтгэлээр унана гэдгийг мэддэггүй хүмүүс хойно тоог тэнцүүлээд зогссонгүй, тоглолт дуусахаас зургаан минутын өмнө Ран хожлын бөмбөгийг эсрэг багийнхаа хаалганд хийснээр анх удаагаа дэлхийн аварга болж билээ. Хөөрхий унгарчууд дөрвөн жилийн турш хожлын горыг амсч үзээгүй явсаар хамгийн чухал тоглолтдоо хожигдон дахин олдохгүй том аз жаргалаа өөрөөсөө хамаагүй сул, гэхдээ нарийн зохион байгуулалт, дэг журамтай багт алдаж орхисон нь энэ. Дайнд ялагдсан Германы ард түмэнд, Герман улсад энэ ялалт эдийн засаг, ухамсар, улс төрийн асар том түлхэц болж хөл дээрээ хурдан босох бололцоог олгосон юм. "Швейцарь-1954"-ын арван сонирхолтой баримт w Австри, Швейцарийн тоглолтын үеэр нийт 12 бөмбөг хаалганд орсон. Энэ рекорд ХХ зуунд л лав эвдэгдээгүй юм. w Швейцарийн ДАШТ-ий үеэр нэг тоглолтод оруулсан гоолын тоо 5,38 байсан нь мөн л урд хожид сонсогдоогүй дээд амжилт болсон. w Анх удаа багууд хэсгийн тэмцээнд хоёр хоёр тоглолт зохиосон. Багуудын оноо тэнцсэн тохиолдолд маргааш нь нэмэлт тоглолтыг зохиохоор шийдвэрлэж байжээ. w Ийм нэмэлт тоглолтын эцэст Швейцарь, баруун Герман хоёр дараагийн шатанд шалгарч байжээ. w ДАШТ-ий түүхэн дэх 100 дахь тоглолт болж өнгөрсөн. Энэ тоглолт нь гуравдугаар үеийн төлөөх Австри-Унгарын тэмцээн байлаа. w Дээрх тоглолтод австричууд ялсан бөгөөд энэ нь тэдний хувьд анхны хүрэл медаль байсан юм. w Анх удаа хөл бөмбөгчдийн хувцсанд номер бичигдэж эхэлсэн. w Анх удаа цэнхэр дэлгэцээр ДАШТ-ий үйл явдлыг нэвтрүүлж эхэлсэн. w Аварга багийн дасгалжуулагч Йозеф Гербергер анх удаа гурван удаагийн ДАШТ-д оролцсон дасгалжуулагч гэсэн гуншинг хүртсэн. w Урдах ДАШТ-үүдийн адил финалд тоглож буй хоёр багийн хэн эхэлж гоол оруулсан нь төгсгөлдөө хожигддог уламжлал давтагдсан. "Швейцарь-1954"-ын тоо баримт -1954 оны зургадугаар сарын 16-наас долдугаар сарын 4 хүртэл үргэлжилсэн Оролцсон багийн тоо 16 Европоос 12 Өмнөд Америкаас 2 Хойд Америкаас 1 Азиас 1 Нийт тоглолт 26 Нийт гоол 140 Торгуулийн цохилт 8 Зохиогдсон хотуудын тоо 6 Тоглолт зохиогдсон стадионы тоо 6 Хамгийн их үзэгчид 65000 Хамгийн бага үзэгчид 3000 Шилдэг довтлогч: Кочиш (Унгар) 11 гоол 

