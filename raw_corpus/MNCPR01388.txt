Том, жижиг автобусныхан Налайхын чиглэлийг булаацалдав

Нийслэлийн тээврийн газрын үүдэнд өчигдөр "Үүргэний бэл" ХХК-ийн жолооч нар жагсаал хийлээ. Тус компанийнхан Налайх-Улаан-баатарын хооронд үйлчилдэг чиглэлд нь дөрвөн том оврын автобус нэмэгдэж орсныг эсэргүүцэж байгаа аж. 
Компанийн захирал, Монголын авто тээврийн ажилтны үйлдвэрчний эвлэлүүдийн холбооны дарга Б.Тогтохбаяр болон жолооч нар Нийслэлийн тээврийн газрын дарга С.Энхсайхантай уулзаж, шаардах бичиг өгсөн юм. Энэ үеэр Налайх дүүргийн Засаг даргын орлогч Ч.Нинжинхүү, II хорооны Засаг дарга Б.Лхагвасүрэн нар ирцгээсэн байв. "Үүргэний бэл" ХХК нь дээрх чиглэлд 30 гаруй жил үйлчилгээ явуулсан гэнэ. 2005 онд хүртэл "Лаз" маркийн автобусаар 30 минутын зайтайгаар үйлчилж байгаад 2006 оны сүүлчээс эхлэн "Асиа" маркийн дунд оврын автобусаар 16 минутын зайтайгаар явж эхэлжээ. Өнгөрсөн оны сүүлчээс бензиний үнэ нэмэгдсэнтэй холбогдуулан үйлчилгээний үнээ 500 төгрөг байсныг 700 болгон нэмжээ. Гэтэл Нийслэлийн тээвэр зохицуулалтын газраас энэ чиглэлд гуравдугаар сарын 26-наас эхлэн том оврын дөрвөн автобусыг нэмж үйлчилгээнд гаргасан нь тэдний орлогыг хаасан гэнэ. Тиймээс тэд дургүйцлээ илэрхийлж шаардах бичиг өгч, жагсаал хийсэн нь энэ аж. Тус компанийнхан үйлчилгээ явуулахдаа өндөр настан, хүүхдэд хөнгөлөлттэй үнээр үйлчилдэг байсан гэнэ. Түүнчлэн энэ оны нэгдүгээр сарын 1-нээс эхлэн оюутнуудад хөнгөлөлттэй үнээр үйлчилж нөхөн олговрын мөнгийг авч эхэлжээ. Мөн нийслэлийн тээврийн газарт сард 253 мянган төгрөгийг шугамын үнэд төлдөг гэцгээж байлаа. Нийслэлийн тээврийн газрын удирдлагуудад шаардах бичгийнхээ хариуг энэ сарын 30-ны дотор өгөхийг хүсчээ. Жолооч нар "Бид Налайх-Офицер-Багшийн дээд-Талбай-Тээврийн товчоо" гэсэн чиглэлд үйлчилдэг. Том оврын автобус үйлчилгээнд 600 төгрөгөөр явж байгаагаас болж бид өртгөө 500 төгрөг болгон бууруулсан" гэцгээж байсан юм. Налайх дүүргийн Засаг даргын орлогч Ч.Нинжинхүү, II хорооны Засаг дарга Б.Лхагвасүрэн нар "Үүргэний бэл" ХХК-ийн удирдлага болон жолооч нарын саналыг хүлээж авах боломжгүй гэцгээж байлаа. Учир нь тус компанийн шугамыг нь хааж үйл ажиллагааг нь зогсоогоогүй. Тус чиглэлд үйлчилдэг автобусууд дээр нэмж дөрвөн том оврын автобусыг явуулж эхэлсэн. Налайх дүүргийн иргэд УИХ-ын гишүүн С.Отгонбаярт хотын төвөөр явдаг, том оврын автобусыг үйлчилгээнд явуулах хүсэлт тавьсан. "Асиа" маркийн дунд оврын автобусны үнэ өндөр, хүйтэн, тухгүй. Түүнээс гадна үнэ нь өндөр гэсэн гомдол ирсэн гэж байв. Мөн "Энэ чиглэлд явж буй "Асио" дунд оврын автобус нь хотын төвөөр явдаггүй. Энэ нь Налайхын 5000 гаруй оюутанд хүндрэлтэй байдаг. Тэд нэг өдөр хичээлд явахдаа нэг талдаа 1000 төгрөг зарцуулдаг. Оюутнууд гэрээсээ гараад Налайхын төв буудал хүртэл 100, Офицеруудын ордон хүртэл 700, тэндээсээ төв зам хүртэл 200, нийлээд нэг талдаа 1000 төгрөг зарцуулж байна. Харин том оврын автобусыг үйлчилгээнд явуулснаар тэд нэг талдаа хөнгөлөлттэй үнээр үйлчлүүлээд 350 төгрөгөөр зорчих боломжтой болж байгаа. Хотод орон сууцны үнэ ханш өндөртэй байгаа учир нэлээдгүй иргэн Налайх дүүрэгт оршин сууж, хотод ажил эрхэлдэг. Том оврын автобусыг үйлчилгээнд явуулахад энэ компанийнхан үнээ 500 төгрөг болгосон. Өмнө нь үйлчилгээнийхээ үнийг бууруулах боломжтой байсан. Бензиний үнэ буурахад үнээ буулгаагүй" хэмээж байсан юм. Налайх дүүргийн удирдлагууд, Нийслэлийн тээвэр зохицуулалтын газрын дарга нар "Үүргэний бэл" компанийн жолооч нартай уулзаад ямар нэг шийдэлд хүрч чадалгүй маргалдсаар байгаад тарцгаалаа. 
Д.Навчаа
