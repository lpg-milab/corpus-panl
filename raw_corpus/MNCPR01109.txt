Уурласан бүхэн зүрхний өвчтэй биш

Шастины нэрэмжит гуравдугаар эмнэлгийн Зүрх судасны мэс засалч, Монгол Улсын гавьяат эмч О.Бадамцэрэнтэй зүрхний өвчлөл, түүний тархалтын талаар ярилцлаа.
-Мэргэжлийн хүний хувьд хүний зүрх гэж яг ямар үүрэг рольтой эрхтэн юм. Зүрх яагаад өвчилдөг талаар ярихгүй юу? -Зүрх бол бие мах бодийн хамгийн гол эрхтэн. Мотор ч гэж нэрлэгддэг. Эрүүл зүрх нэг минутад 72-80 удаа агших ёстой. Нэг агшилтаар 70 мл цусыг бие мах бодь руу шахаж өгөх бөгөөд тэлэхдээ венийн судаснаас авсан хүчилтөрөгч багатай цусыг өөртөө хүлээж авдаг мөнхийн үйл ажиллагаатай эрхтэн юм. Зүрхний энэ хэвийн үйл ажиллагаа алдагдахыг л зүрхний өвчин гэж хэлнэ. -Энэ өвчин үүсэх гол шалтгаан нь юу вэ? -Хамгийн гол нь нийгэм дэх стрессээс болж зүрх өвддөг. -Улаанбаатарын утаа гамшгийн хэмжээнд тулаад байна гэж ярих болсон. Магадгүй энэ хорт утаа зүрхэнд нөлөөлж болох юм? -Утаа нөлөөлөх тал бий. Гэхдээ шууд нөлөөлнө гэж байхгүй. Зүрх өвчлөхөд нөлөөлдөг бас нэг зүйл бол тамхины утаа буюу тамхи татах. Тамхи татсанаас зүрхээр барахгүй судсанд нөлөөлдөг. Судас нь нарийссанаас хөлөө тайруулдаг явдал манайд их тохиолдох болсон. Зүрхнээс гадна судасны өвчин олон тохиолдож байна. Энэ нь тамхи татсан хүнд 100 хувь тохиолддог. Тамхины никитон гэдэг бол артерийн болон зүрхний титэм судсыг нарийсгадаг маш хортой бодис. -Уурлаж бухимддаг хүнийг зүрхний өвчтэй гэдэг. Зүрхний өвчтэй хүн уурладаг юм уу. Эсвэл ууртай хүний зүрх өвддөг юм уу? -Иргэдийн дунд тийм яриа бий л дээ. Манай хүү, охин уурлаж бухимдаад байх юм. Зүрхний өвчтэй юм болов уу гэсээр эцэг эхчүүд хүүхдээ дагуулан ирж үзүүлдэг. Үнэн хэрэгтээ зүрхний өвчтэй хүн бүр уурладаг гэж юу байхав. Сайхан дөлгөөн ааштай хүн бий. Зарим тохиолдолд зүрхний хүнд өвчтэй хүмүүс цухалдаж ууртай байх тал бас байдаг. -Зүрхний өвчтэй хүн хэт баярлаж бас уурлаж болдоггүй гэж ярьдаг. Энэ хэр ортой яриа юм бол? -Энэ бол үнэний талтай. Даралт ихтэй, зүрхний шигдээсээр өвчилсөн болон судасны архаг өвчтэй хүмүүс гэнэт баярлах хэт бухимдах, хүнд юм өргөх, хэт их ярих нь муу. Тухайлбал, хэт их баярласнаас мэдрэлд нөлөөлнө. Ингэснээрээ даралт гэнэт өгсөж улмаар цус харвах, зүрхний титэм судас агших хүндрэл гардаг. -Монголын нийт хүн амын дунд зүрхний өвчлөл хэдэн хувьтай байгаа вэ? -Зүрхний өвчин Монголдоо хоёрдугаар байрт ордог. Нэг, хоёрдугаар байранд элэг цөс, ходоодны өвчинтэй ээлжлээд л явж байдаг зонхилон тохиолддог өвчин. Зүрхний өвчин төрөлхийн буюу олдмол гэж байдаг. Төрөлхийн зүрхний өвчнийг зүрхний гажиг гэх бөгөөд энэ нь зүрхний өвчний 20-иод хувийг эзэлдэг. -Хүүхдийн зүрх өвддөг үү? -Хүүдхийн зүрх өвдөнө. Бага насны хүүхэд гүйлгэж шингэнээ алдчихсан тохиолдолд шингэн дутагдсанаас, цус багадалттай удаан явбал зүрх өвдөж болно. Мөн айж сандарснаас тодорхой хугацаанд өвдөж болно. Түүнчлэн цагаан хорхойтой буюу хоёрдогч өвчнөөс болж зүрх өвддөг тохиолдол бий. -Зүрхний голлох ямар ямар өвчин байгаа вэ. Шигдээс болбол шууд үхэлд хүрэх үү? -Манайд даралт ихсэлт, титэм судасны архаг өвчнүүд голлон тохиолдож байна. Энэ өвчнөөр заавал настайчууд гэлтгүй сүүлийн үед залуужиж хорин хэдтэй хүүхэд ч шигдээсээр өвдөж байна. Шигдээс нь зүрхний хамгийн хүнд өвчин. Судас хатуурснаас зүрхний булчинд цус харвадаг. Энэ нь тархинд цус харвахтай ойролцоо бөгөөд зүрхний булчинд цус харваснаас цус дамжуулах системд өөрчлөлт орж зүрхний үйл ажиллагаа алдагддаг. Тэрнээс шигдээс болоод шууд үхчихгүй. Харин ч манай эмнэлгийн өвчтөнүүдийн нас баралтын жилийн тайлангаас харж байхад зүрхний шигдээстэй хүн нас барах нь бага бөгөөд архаг титэм судасны өөрчлөлттэй хүмүүсийн нас баралт нь арай илүү байдаг. Шигдээсээс болж хүн нас барна гэдэг эмнэлэг хөгжсөн энэ цагт төдийлөн их биш. -Гадагшаа явалгүйгээр зүрхний өвчинг эмчлэх мэс заслууд хийж чадаж байгаа юу? -Манайх олдмол болон төрөлхийн гажгийн өвчинд хүнд хөнгөнөөс нь шалтгаалан мэс заслууд хийдэг. Гэхдээ манайх аппарат, багаж төхөөрөмжийн байдлаас болоод хэт хүнд гажгийг эмчилж чаддаггүй. -Манайх саяхан бөөр шилжүүлэх мэс засал амжилттай хийсэн. Зүрхийг солих мэс засал хийх боломжтой юу? -Гадаадын орнуудад зүрх, уушги, бөөр бүгдийг сольж байна. Урьд нь хиймэл болон донорын зүрхийг дангаар нь суулгадаг байсан бол одоо уушигтай нь хамт суулгадаг болсон байна. Үүний үр дүн маш сайн. Манайд практик талаасаа энэ мэс ажилбарыг хийх арай болоогүй байгаа. Гэхдээ ирээдүйд хийх байлгүй дээ, манай залуучууд гадагшаа зөндөө суралцаж байна. -Зүрхний өвчтэй хүн хэт таргалах, турах үзэгдэл байдаг гэдэг? -Зүрхний өвчнөөс болж бие пэмбийж хөөх тал бий. Уг нь туранхай л байвал зүрхний өвчнийг даах чадвартай. Эмчлэхэд ч хялбар. Тарган хүний даралт ихэснэ, хагалгаанд орлоо гэхэд зүрхний гадна талын үнхэлцэг хальс хэт өөхөлснөөс титэм судсаа дарж түүний үйл ажиллагаанд муугаар нөлөөлдөг. 
Д.Цогзолмаа
