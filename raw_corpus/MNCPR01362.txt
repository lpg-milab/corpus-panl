С.Баяр юуны тухай ярих гээд юу ярив

Саяхан МАХН-ын нарийн бичгийн дарга С.Баяр, МАСОХ-ны ерөнхийлөгч, Хан-Уул дүүргийн Засаг дарга Д.Загджав тэргүүтэй хүмүүс намын байрны хурлын зааландаа их, дээд сургуулиудын оюутны байгууллагын төлөөллүүдийг цуглуулан намын XXIV их хурлаар оюутан залуучуудын нийгмийн хамгаалал,
боловсролын чанар стандартын талаар ямар бодлого барьж ажиллах болсон тухай мэдээлэл өгөх, тэдний дуу хоолойг сонсохоор хуралдсан юм. Гэтэл хурал 17 цагт эхлэх ёстой байсан боловч хурлыг тэргүүлэгчид цагтаа ирэлгүй хүлээлгэсээр, оюутнуудыг чилийтэл суулгасны эцэст 18 цаг 30 минутад хүрэлцэн ирж, сая нэг хурал эхлэв. Хурлыг МАСОХ-ны ерөнхийлөгч Д.Загджав нээж, намын ерөнхий нарийн бичгийн дарга С.Баяр оюутнуудыг нээлттэй ярилцая хэмээн уриалсан. Чилийтлээ хүлээсэн оюутнуудын зарим нэг нь ганц нэгхэн оновчгүй асуулт тавьж, хурал дөнгөж эхлэх уур амьсгал бүрдүүлж байтал С.Баяр дарга гэнэт босож бидний үеийн оюутнууд Орос улсад суралцаж байсан, орчин нөхцөл үнэхээр сайн, хангалуун амьдралтай, сар бүр боломжийн цалин авдаг байсан юм, би азтай билет суглаж байлаа... гээд л яриад явчихав. Энэ сэдэвтээ тэр 40 гаруй минутыг зарцуулах нь тэр. Удаан хүлээж, хэрэгтэй мэдээлэл авах горьдлоготой байсан оюутнуудын зарим нь уурлацгааж хоорондоо эдний баян цатгалан оюутан байсан нь бидэнд ямар хамаатай юм болоо, хайран цаг хэмээн шивэр авир болцгоон, цуварч гарч явсаар байтал С.Баяр даргыг ярьж дуусахад зааланд хориодхон оюутан л үлдсэн байлаа. Мөн лхагва гаригт намын ерөнхий нарийн бичгийн дарга С.Баяр, нарийн бичгийн дарга Ё.Отгонбаяр тэргүүтэй хүмүүс дахин ШУТИС дээр төрийн их, дээд сургуулиудын оюутны байгууллагын төлөөллүүдийг цуглуулан нээлттэй ярилцлага өрнүүлэх, тэдний хооронд мэтгэлцээний тэмцээн зохион байгуулах болсон байна. Гэтэл яг өмнөх хурлын адилаар хэлэлцэх асуудлаасаа хазайж С.Баяр дарга өөрийн оюутан байсан амьдралаа сайрхаж эхэлсэн. Уул нь энэ намыг дэмжиж, итгэж найдсан оюутан залуучууд өдрөөс өдөрт нэмэгдсээр байгаа юмсан.Намын ерөнхий нарийн бичгийн дарга тэргүүтэй хүмүүс иймэрхүү байдлаар олон нийттэй, тэр дундаа оюутан залуучуудтай харьцаж, амжилт олохгүйн дээр, наанадаж МАХН-д оюутнуудын хандах хандлага, цаашлаад энэ намын тухай олон нийтийн үзэл бодол, үнэлэмжид эсрэг хандлага төрүүлэх нь ойлгомжтой юм. 
ОЮУТАН Ж.ЧУЛУУНБАТ 

