Амидаанууд тангараг өргөсөн намрын чуулган

Улсын Их Хурлын хуралдааны танхимд өглөөний арван цагт Монгол Улсын төрийн дуулал эгшиглэснээр УИХ-ын намрын ээлжит чуулган ажлаа эхлэв. Гишүүдийн царай борлож амралт зохисон шинжтэйгээс гадна Б.Бат-Эрдэнэ, У.Хүрэлсүх, Д.Арвин зэрэг гишүүд монгол дээлээр гангарсан нь бусдаас содон харагдаж байв. 
Гишүүд хичээлдээ ирж байгаа хүүхдүүд мэт хөөртэй, найрсгаар хоорондоо мэндэлж бас бие биеэ бяцхан шоглож харагдана лээ. Намрын чуулганыг нээж УИХ-ын дарга Ц.Нямдорж үг хэллээ. Тэрбээр хэлсэн үгэндээ Төрийн ажлыг "гацаанд" оруулж, ард түмний эрх ашиг сонголтыг үл тоомсорлох эрх бидэнд байх ёсгүй. Хууль ёсыг дээдэлсэн улс төрийн өндөр соёл, ёс суртахуунгүйгээр ардчилал, тэр тусмаа зөвшилцөл явахгүй гэдгийг бид сайтар ойлгож бодож ажиллах ёстой гэдгийг онцлон тэмдэглэсэн. Ц.Нямдорж одоогийн улс төрийн байдлын тухай хэлэхдээ "Энэ удаагийн УИХ улс төрийн амьдралд төдийлөн элбэг биш тохиолддог өвөрмөц нөхцөлд ажиллаж байгаа болохоор бидний цаашдын үйл ажиллагаанд урьдчилан тооцоогүй шинэ асуудлууд гарч болохыг үгүйсгэх аргагүй. Түргэн өөрчлөгдөж буй нөхцөл байдал, үйл явцын улс төрийн утга учрыг нухацтай бодож тухай бүр зөв үнэлж тулгамдсан асуудлыг цаг алдалгүй шийдэж байх нь ардчиллын хөгжил парламентат ёсны төлөвшилд хамгийн чухал зарчим гэдгийг бидний туршлага нотлон харуулсаар байна. Дангаараа эрх баригч хүчингүй парламентад улс төрийн хүчнүүд зөвшилцөж ажиллахын тулд харилцан итгэлцэл чухал. Зөвхөн итгэлцэл дээр тулгуурласан ил тод хамтын ажиллагаа зөвшилцлийг баталгаажуулна. Урьдчилан таах, битүү хардах, далд санаа өвөрлөх, барьцаа үүсгэх зэрэг итгэлцэлд сэв суулгах аливаа алхам бидний ажилд тус болохгүй нь ойлгомжтой" гэв. Энэ намрын чуулганаар нийт 30 гаруй хууль, бусад шийдвэрийн төсөл хэлэлцэхээр төлөвлөсөн. Эдгээрийн дотор 2006 оны улсын төсөв, үндсэн чиглэл, мөнгөний бодлого зэрэг улс орны амьдралтай холбоотой уламжлалт асуудлыг хэлэлцэнэ. Энэ чуулганаас татварын багц хуулийн төслийг хэлэлцэхээр төлөвлөсөн. Манайд ашгийн 15-30 хувийн, нэмэгдсэн өртгийн 15, гаалийн таван хувийн татвар, нийгмийн даатгалын 19 хувийн шимтгэл, дээр нь газрын болон үл хөдлөх хөрөнгийн татвар, банкны 35 хувийн хүү гээд тооцвол бараг 100 хувийн татвар үйлчилж байгааг спикер хэллээ. Энэ удаагийн чуулганы нээлтэд хоёр гишүүн тангаргаа өргөсөн бөгөөд хоёулаа Энхболд нэртэй байсан нь сонирхолтой үйл явдал байв. Сонгуулийн ерөнхий хорооны дарга Ж. Ядамсүрэн нөхөн сонгууль явуулсан дүн, нөхөн сонгогдсон гишүүний бүрэн эрхийг хүлээн зөвшөөрөх тухай, мөн УИХ-ын 24-р тойргийн сонгуулийн дүн, сонгогдсон гишүүний бүрэн эрхийг хүлээн зөвшөөрөх асуудлын тухай илтгэл тавилаа. Уг илтгэлд нэрсийн жагсаалтад бүртгэгдсэн 17366 сонгогчийн 11133 нь буюу 64.11 хувь нь санал хураалтад оролцож УИХ-ын сонгуулийн 65 дугаар тойрогт явагдсан нөхөн сонгуулиар сонгогчдын 77.18 хувийн санал авч УИХ-ын гишүүнээр сонгогдсон М.Энхболдын УИХ-ын бүрэн эрхийг хүлээн зөвшөөрүүлэхээр Сонгуулийн ерөнхий хороо УИХ-д илтгэж байна гээд дараагийн илтгэлээ уншиж сонсгов. УИХ-ын 24 дүгээр тойрогт нэрсийн жагсаалтад бүртгэгдсэн 16591 сонгогчийн 12764 нь буюу 76.93 хувь нь санал хураалтад оролцсон байна. Тус тойргийн сонгогчдын 50,14 хувийн санал авч УИХ-ын гишүүнээр сонгогдсон З.Энхболдын гишүүний бүрэн эрхийг хүлээн зөвшөөрүүлэхээр Сонгуулийн ерөнхий хороо УИХ-д илтгэж байна гэлээ. Шинээр сонгогдсон гишүүд тангараг өргөж төрийн далбаанаасаа адис аваад суудалдаа сууцгаасны дараа УИХ-ын дарга шинэ гишүүдийн бүрэн эрхийг хүлээн зөвшөөрсөн тухай тогтоолын төсөл уншиж гишүүдээр батлууллаа. Сонирхолтой нь З.Энхболдод ганцхан Б.Жаргалсайхан гишүүн татгалзсан санал өгсөн бол. М.Энхболдод Б.Батбаяр гишүүн татгалзжээ. Ингээд амьдайнууд 98.5 хувиар Монгол Улсын Их Хурлын гишүүд болцгоолоо... Дараа нь Монгол Улсын Ерөнхийлөгч үг хэллээ. Тэрээр хэлсэн үгнийхээ эхэнд НҮБ-ын 60 жилийн ойд зориулсан дээд хэмжээний чуулга уулзалтад Монголоо төлөөлж оролцоод ирсэн тухайгаа "хуучилсан". Ерөнхийлөгч НҮБ-ын эрхэм зорилго бол дэлхийн дайн гаргахгүй байхад чиглэгдсэн тэр үүргээ ч сайн биелүүлсээр ирсэн түүхэн гавьяатай байгууллага хэмээн үнэлээд ядуурал дэлхий дахины асуудал болж байна, хэрэв арга хэмжээ эс авбаас энэ нь нэг ёсны үй олноор хөнөөх зэвсэг болж байна гэж тэмдэглэв. Монгол Улс хүний хөгжлийн хэмжүүрээр 177 орноос 114- т бичигдсэн байна. Гэхдээ энэ нь урд хийсэн бүтээснийгээ бүхэлд нь харлуулан үгүйсгэх гэсэн үг биш юм гээд цааш нь ардчиллын ололт амжилт байгаа ч амьдрал хүндхэн байна, хүнд суртал хээл хахууль, шудрага бус явдал газар авч байна нийгмийн баялгийн хувиарлалт буруу байна, ирээдүйдээ итгэх итгэл суларч байна гэх зэрэг өөдрөг биш үнэлэмж, гомдол бухимдал бүхий дуу хоолой тод сонсогдож байна. Заавал улс төржиж, улс төрийн нам дамжиж ажил олдог тогтолцоог халж, харин өндөр мэдлэг боловсролтой , ёс суртахуунтай сэтгэлийн тэнхээтэй шударга залуу хүнийг ажиллуулдаг тогтолцоог бүрэлдүүлэх хэрэгтэй байна гэж Ерөнхийлөгч зөвлөв. Ерөнхийлөгч ДНБ-ний үйлдвэрлэлийг нэгэнт хүрсэн арван хувиас доош бууруулахгүй байх, хүний хөгжилд хийх хөрөнгө оруулалтыг өсгөх зэрэг арга хэмжээг авч хэрэгжүүлэх хэрэгтэйг онцлон тэмдэглээд Хууль хяналт шүүхийн байгууллагуудад тэр бас шүүмжлэлтэй хандав. Ерөнхийлөгчийг үгээ хэлээд дууссаны дараа Их хурлын дарга Ерөнхий сайдыг индэрт урив. Манай сонин Ерөнхий сайд Ц.Элбэгдоржийн хэлсэн үгийг бүрэн эхээр нь нийтэлснийг та бүхэн уншина бизээ. Намын бүлгийн дарга нар чуулган дээр бас үг хэлсэн. МАХН-ын бүлгийн дарга Д.Идэвхтэн хэлэхдээ УИХ-д олонх байхгүй, хамтарч, зөвшилцөж олонхийг бий болгож байгаа өнөөгийн нөхцөл байдлыг эергээр ашиглаж чадвал хууль эрх зүйн шинэчлэлийг эрчимжүүлэх магадгүй консенсусаар шийдвэрлэвэл үр дүнтэй байх олон асуудлыг тухайлбал засаг захиргаа нутаг дэвсгэрийн хуваарь сонгуулийн шинэ тогтолцоо татварын шинэ орчин нийгмийн хамгааллын шинэ бодлого зэргийг цаг алдалгүй шийдвэрлэх боломж байна гэв. Ардчилсан намын бүлгийн дарга Р.Гончигдоржийн хэлсэн үгэнд Татварын хуулийг шинэчилж түүнд татварын өршөөл үзүүлнэ гэсэн заалт оруулна гэж хэлсэн нь бизнес эрхэлдэг хүн бүрийн чихэнд наалдацтай содон мэдээлэл байв. Шинээр сонгогдсон гишүүдийг байнгын хороонд хуваарилснаар намрын чуулганы нээлтийн чуулган өндөрлөв. 
Ж.Сандагдорж

