Баабар ингэж өгүүлэв

ЭНХБАЯР vs ЭНХБАЯР Жэкил доктор, Хайд гуай хоёр гээд Стивэнсоны сонгодог зохиол бий. Жэкил бол эрдэмтнээс гадна хүний хувьд ариун, шудрага, хүний дээд билээ. Тэрээр өөр дээрээ шинжлэх ухааны туршилт тавьж орхисон чинь шинэ болохоор адгийн амьтан болж хувирдаг болчихлоо. Бүдүүлэг, хорон, атгаг ёстой шаарын шинж бүрэлдсэн тэрээр хүн алж, хүүхэд тамлаж, эд зүйл сүйтгэнэ.
Гэгээ оруут л Жэкил доктор болон хувирч эелдэг, хүнлэг, тусч, энэрэнгүй сайхан гэгээн дүртэй болох аж. Жэкил доктор мөнөөх шөнийн адгийн шаарыг жигшин тэмцэх боловч яаж ч үл чадна. Хайд буюу нуугдмал гэсэн нэртэй нөгөө шаар бол үнэндээ ариун Жэкил өөрөө билээ. Жэкил өөрөө өөртэйгээ тэмцэнэ. Түүнээс өдөр ариун сайхан санаа гарч түүнээ хэрэгжүүлэх боловч, шөнө нөгөөх өөдгүй Хайд ариун болгоныг гутаан араатан шиг аяглана. Жэкил тэмцээд ч үүнийг яаж ч зогсоож үл чадмой. Ер нь санаа нь хичнээн бурхан шиг хүн байгаад ч дотор нь нүгэлт санаа бас агуулагдаж байдаг. Мань Ерөнхийлөгч Н.Энхбаяр сүүлийн үед дажгүй юм ярьдаг болж. УИХ-ын намрын чуулганы нээлт дээр, мөн ойрмогхоноос зурагтаар ярьж буй нь сайн хүн юм гэж ойлгохоор. Төлөөлж буй энэ орондоо хайртай ч байж магадгүй өнгөтэй. Лав л зөв юм ярьж байна. Төрийн мэргэшсэн албыг нэг мөсөн самарч 15 мянган хүнийг улс төрийн үзэл, намын харъяаллаар нь ялгаварлан нэг дор халж байсан тэрээр өдгөө ийм үйлдлийг бараг л гэмт хэрэг гэж нэрлэж байна. Иргэн болгон нийгмийн өмнө тэгш боломжтой байх ёстой гэнэ. Төр хамгийн чадварлагаа шигшиж чаддаг байхын тулд бүгдэд ижил боломж олгох ёстой. Төрийг намын нөлөөллөөс салгаж төрийн ажилтныг нам бус болгох хэрэгтэй гэнэ. Ёстой үнэн үг, үхрийн шар тос. Намын харъяаллаар улаан хамгаалагч мулгуу бацаануудыг өөд нь татвал биенээ гэгээн цагаан өдрөөр дүрээд алчихдгийг Мао, Энхбаяр хоёр мэдвэл мэдэхээр болсон. Эцсийн бүлэгт Энхбаяр маань авлигын эсрэг тэмцэхээр боллоо. Түүнийг Монголын авлигын загалмайлсан эцэг гэдэг. Мэдээж Энхбаяраас хавьгүй өмнө авилга хахууль буй болсон байж таарна. Тэрбээр авлигыг системчилж төрийн ажиллах механизмын зохион байгуулалттай шалгуур болгон хөгжүүлсэн юм. Дөнгөж сонгуулийн дараа өөрийн намын биш "гудамжныхныг" өгсөн мөнгөөр нь зэрэглэн үнэлж сайд, агентлагийн дарга болгож, дагуулаад намынхаа чойгийг өгч байв. Эндээс улс орныг өөрөөсөө багийн албыг хүртэл хэрсэн аалзны торны жишиг буй болсон. Төрийн ямар ч алба тодорхой тогтсон ханшаар худалдагддаг, өрсөлдөөний үед үнэ хаялцдаг номтой болсон доо. Төрийн алба хааж буй болгон хууль зөрчигч, их бага хэмжээний хулгайч луйварчин болж хувирлаа. Хэн ч хэнтэйгээ ч барьцах юмгүй болсон ийм талбай дээр тэрээр өөрөө "Улсын тэргүүний авлигач", хамгийн том хулгайч, цадахаа мэдэхгүй бирд болон хувирсаан. Одоо автор нь өөрөө иймэрхүү механизм бол буруугаар барахгүй улс орныг сүйрүүлнэ гэж байна. Зөв өө, зөв. Энд хоёр Энхбаяр байна. Нэг нь Хайд гуай, нөгөө нь Жэкил доктор. Нэг нь шөнөөр булай болгоныг үйлдэнэ, нөгөө нь өдрөөр сайн сайхныг мөрөөднө. Биенээ үгүйсгэнэ, биентэйгээ тэмцэлдэнэ. Ер нь санаа нь хичнээн нүгэлт хорон муухай хүн байгаад ч дотор нь зарим нэг зөв санаа агуулагдаж байдаг аж. Юутай ч Энхбаяр Монгол Улсын Ерөнхийлөгч. Тэр бидний улсын төлөө сайнаар бодож гэгээтэй ирээдүйг мөрөөдөн зүтгэх нь монголчууд бидэнд л хэрэгтэй. Иймээс бид Хайд-Энхбаярыг даран сөнөөхөд тусалж, Жэкил-Энхбаярыг бүх талаар дэмжмээр байна. Ингэх нь бидэнд л хэрэгтэй. Ерөнхийлөгчийн сонгуулийн үеэр өөрийгөө цэвэр цусны сайн хүн гээд бусад дэвшигчдийг хольцтой цустай эрлийз хүрлийзээр нь дуудан рекламдаж байсан Хайд-Энх-баярыг даран сөнөөх хэрэгтэй. Ядахнаа л нэр нь дэвшээд байгаа тэр алба нь Монгол Улсын эв нэгдлийн билэг тэмдэг ухаантай юм шүү дээ. Гэтэл газар хувьчилбал Монгол Улс сөнөнө гэсэн намын нөхдийнхөө аксиом ойлголтыг тас цохин газрыг хувьчилж эргэлтэнд оруулсан Жэкил-Энхбаярыг дэмжих хэрэгтэйгээр үл барам зөвхөн үүнийх нь төлөө идэж уусан олон тампуу хөрөнгийн явдлыг нь өршөөж тэр байтугай алдаршуулж хөшөө барин хөхүүлж ч болох юм. Түүгээр нийгэмд учруулсан хохиролтой нь дүйхүүц буян үйлдүүлж чадвал уг нь зүгээр, ядахнаа нойллохсон. Мууг үйлдэх амархан, сайныг бүтээх тун хэцүү. Энэ хэцүүг одоо тэр үйлдэг, цөмөөрөө дэмжин уухайлцгаая. Монголын нийт хадгаламж эзэмшигчдийн ганцхан хувьтай тэнцэх хүмүүсийн алдангийг  бусдаар нь төлүүлнэ гэх мэтийн хорон санааг нь харин таслан зогсооно шүү. Өөрөө гол буруутан нь юм чинь өөрийнхөө жоороор төлөг. 


