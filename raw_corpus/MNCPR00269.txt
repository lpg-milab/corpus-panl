Хуурамч 10000-тын дэвсгэртийг Дархан, Эрдэнэтээр борлуулж байжээ

Нэр бүхий найман хүнд холбогдох хэргийг саяхан Дээд шүүх шийджээ. Тэд бүгд 20-23 насны залуус. Бас бүгдээрээ айлын ууган хүүхдүүд.
Хийсэн хэрэг нь улсын мөнгөн тэмдэгт хуурамчаар үйлдэж, түүнийгээ зарж борлуулсан гэх үйлдэл. Тэдний нэг Б.Батгэрэл компьютерийн операторчин. Мэргэжлээ ашиглаж тэр 10 мянгатын мөнгөн дэвсгэрт 29 ширхэгийг хэвлэжээ. Түүний хэвлэсэн 10 мянгатыг А.Амарбат, Б.Жамъян нар борлуулсан байна. Гэхдээ бүгдийг нь биш л дээ. Хэрэгт холбогдох үедээ Б.Жамъян нь УБТЗ-ын цагдаагийн хэлтэст цагдаа байсан бол, А.Амарбат нь гагнуурчин мэргэжилтэй. Бусад нь слесарь, өрөгч, оёдолчин гээд янз бүрийн мэргэжилтэй аж. Харин хэрэгт холбогдсон ганц бүсгүй нь эзэмшсэн мэргэжилгүй. Төрсөн дүүгийнхээ хамт айлын халаасны өрөө хөлсөлж амьдардаг Б.Батгэрэл нь 2004 оны аравдугаар сараас 2005 оны дөрөвдүгээр сарын 25 хүртэл хугацаанд таван удаагийн үйлдлээр улсын мөнгөн тэмдэгт хуурамчаар үйлдсэнээ хүлээсэн байна. Зөвхөн мөнгөн тэмдэгтээр зогсохгүй, тамга, тэмдэг, хэвлэмэл маягт, иргэний үнэмлэх, байрны ордер гээд хувийн бичиг баримтыг хуурамчаар хийж байжээ. Тэгэхдээ энэ бүхнийг бусдын захиалгаар хийж, түүнийхээ хөлсийг авч байснаа мэдүүлсэн байна. Тэрбээр "Би мөнгө хийж болох юм уу гэж туршин анх нэг ширхэгийг хийгээд түүнийгээ зарж үзсэн. Бусдыг нь А. Амарбат, Б. Жамъян нарын хүсэлтээр хийж өгч байсан. Тэд мөнгө хэрэг болоод байна. өртэй болсон гэх мэтээр ярьж хийлгэдэг байсан юм. Би хийж өгөөд мөнгө төгрөг авдаггүй байсан. Хуурамч мөнгөнөөс гадна бичиг баримт, жолооны үнэмлэх, гэрчилгээ, нотариатын 191 дугаартай тамга, дардас, автобусаар зорчих үнэмлэх, бусад бичиг баримтыг хүмүүс хийгээд өгөөч гээд гэж хийлгээд зохих хөлсийг нь өгч байсан. Миний хувьд иргэний үнэмлэх хуурамчаар үйлдэж, зураг, хаягийг нь солиод ашиглах гэж байсан нь үнэн. Ломбардад 500 мянган төгрөгийн өртэй. Хажуу өрөө хөлслүүлсэн айлаасаа хоёр сая төгрөг зээлсэн байсан. Гэхдээ энэ бүхнээ дарах гэж хуурамчаар мөнгө хийгээгүй. Бусдын хүсэлтээр хийж өгч байсан. Намайг мөнгө хийж байхад А.Амарбат, Б.Жамъян хоёр хажууд байж, өнгө будаг нь таарч байгаа эсэхийг хэлж, зөвлөдөг байсан. Би урьд нь гэмт хэрэгт холбогдож байгаагүй. Ямар нэг зөрчил ч гаргаж байгаагүй. Шоронд орж амьдралаа алдах нь гэж маш их айж байна. Хэзээ ч ийм хууль бус зүйлд оролцохгүй гэж дахин дахин хэлмээр байна. Надад уучлалт үзүүлж, зөв шударгаар амьдрах боломж олгож өгөөч" гэж мэдүүлжээ. Харин нийслэлийн Баянзүрх дүүргийн шүүхээс түүнд эд хөрөнгийг хураахгүйгээр, таван жил хоёр сарын хорих ялаар шийтгэсэн юм. Тэгэхдээ Б.Батгэрэлийн хуурамч мөнгөн тэмдэгт үйлдсэн компьютер, скайнер, хоёр ширхэг өнгөт принтер, цаас зүсэгч зэргийг хурааж улсын орлого болгожээ. Хамтран үйлдэгч А.Амарбат, Б. Жамъян нар нь Батгэрэлийн хийсэн хуурамч мөнгийг захдуу байрлах ТҮЦ болон Эрдэнэт, Дарханд борлуулсан байна. Тэгэхдээ ундаа, тамхи зэргээс өгч хариултдаа жинхэнэ мөнгө авч байжээ. Харин түүнийгээ архинаас өгч бүгдээрээ найрладаг байж. Ингэж явсаар амташсан хэрээ 13 дахина гэгчээр нэг л өдөр баригджээ. Хэрвээ баригдвал тэр хүн нь хэргээ хүлээнэ, бусдыгаа чирэхгүй гэдгээ ч ярилцаж тохирсон гэнэ. Заримдаа хуурамч мөнгийг нь мэдээд авахгүй байх ч тохиолдол гарч байж. Хавтаст хэрэгт баримт болж авагдсан 10 мянгатын дэвсгэртийг харахад жинхэнээсээ нэг их ялгагдахгүй юм билээ. Мэдээж, нууцлалын зарим зүйл нь байхгүй ч, үнгэж хуучруулсан дэвсгэрт нь огт анзаарагдахгүй байсан шүү. Баригдсан нь эдгээр залуус болохоос баригдаагүй нь хэд ч яваа юм билээ гэж бодогдмоор. Хуурамч мөнгийг борлуулсан гэх А.Амарбат, Б.Жамъян нарт анхан шатны шүүхээс тус бүрийн эд хөрөнгийг хураахгүйгээр таван жил нэг хоног хорих ял оноожээ. Харин У.Ууганбаяр, Р.Дамдинсүрэн, Б.Батдэлгэр, Л.Лхагвасүрэн, И.Саранцацрал нарыг хуурамч мөнгө хийж, борлуулсныг мэдсээр байж, зохих газарт хэлээгүй, нуун дарагдуулсан гэдгээр тус бүр нэг сарын баривчлах ялаар шийтгэсэн байна. Нийслэлийн давж заалдах шатны шүүх ялтан болон өмгөөлөгч нарын давж заалдсан гомдлыг үндэслэн 2005 оны есдүгээр сарын 1-ний өдөр эл хэргийг хянан хэлэлцэхдээ анхан шатны шүүхийн дээрх шийдвэрийг хүчингүй болгож, хэргийг нэмэлт мөрдөн байцаалтад буцаажээ. Гэвч улсын яллагчийн эсэргүүцлийг хүлээн авч Дээд шүүхийн хяналтын шатны эрүүгийн хэргийн шүүх хуралдаанаар нэр бүхий найман хүнд холбогдох дээрх хэргийг хэлэлцээд анхан шатны шүүхийн шийтгэх тогтоолыг хэвээр үлдээх нь зүйтэй гэж үзсэн байна. Ийнхүү улсын мөнгөн тэмдэгт хуурамчаар үйлдэж, борлуулсныхаа төлөө 23-тай залуус таван жилийн хорих ял сонслоо. 
Н.Саранчимэг
