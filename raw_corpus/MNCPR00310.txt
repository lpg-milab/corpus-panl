Махны наймаа хятадуудын гарт ороод байна

Нийслэлийн томоохон хүнсний захуудаас хятад иргэд их хэмжээний хонины мах бөөнөөр нь худалдан авч байна гэх мэдээлэл хэвлэлээр өмнө нь гарсан.
Энэ талаар Дэнжийн мянгын "Хүчит шонхор" хүнсний зах дээр махны наймаа хийдэг иргэдээс тодруулахад "Портер" машинтай гурван хятад 14 хоногийн өмнөөс мах худалдаж авч эхэлсэн. Өдөрт 3-5 тонн мах бөөндөж авдаг. Эхэн үедээ ямааны махыг 1150-1300 төгрөгийн хооронд бөөндөж худалдан авдаг байсан. Сүүлийн үед хонины махыг бас авдаг болоод байгаа. Өглөөгүүр эрт ирдэг юм. Өнөө өглөө 10 цагаас ирээд 30 минутын хугацаанд 200 ширхэг хонины гулууз мах, хоёр тонн орчим ямааны мах аваад гарсан. Нэг өдөр ийм их мах борлуулж чадахгүй. Хаа нэгтээ хадгалж байгаа байх. Нийслэлийн ойролцоо байдаг нүхэн зоориуд бүгд хятадуудын мэдэлд оччихсон байгаа. Бид махаа хадгалуулах гэхээр эзэд нь хятад хүмүүс болчихсон. Эндээс авсан махаа аваачиж хадгалдаг байх гэв. Харин "Хархорин" захад байгаа наймаачидтай уулзахад. хятадууд их хэмжээний мах худалдаж авч байгаа нь үнэн. Эндээс ч бас авдаг. Өнөөдөр ирээгүй байна. Зооринд хадгалж байгаад хавар үнэ өсгөж зарах гэж байгаа юм. Одоо бид нараас нэг кг хонины махыг 1500-1650, ямааны махыг 1150-1300 төгрөгөөр худалдан авч байна. Хавар махны үнэ 3000 төгрөгөөс хол давна. Хэн ингэж их хэмжээний мах аваад байгаагийн учрыг тагнуулын байгууллага болон цагдаагийнхан шалгах хэрэгтэй. Налайх, Эмээлтээс хятадууд хэд хэдэн тонноор нь мах бөөндөж аваад Портер машинаар зөөдөг гэсэн. Тэд их хэмжээний бэлэн мөнгөөр авдаг болохоор хөдөөнөөс мах авч ирсэн хүмүүс бидэнд махаа өгөх сонирхолгүй болсон. Орон нутгаас ирсэн махыг бид бүгдийг нь нэг мөсөн авч чаддаггүй. Тийм мөнгөний боломж байхгүй. Өнөөдөр монголчуудын өөрсдөө үйлдвэрлэдэг цорын ганц наймаа болох махыг хятадууд гартаа авах гээд байна гэв. Монголчууд өөрсдөө аваад байгаа. Улсын нөөцийг бүрдүүлэхээр мах бэлтгэх эрх авсан компаниуд өөрсдөө хямд үнээр махаа аваад байна. Зооринд хадгалаад хавар гаргаж ирж өндөр үнээр зарах гэж байгаа юм гэв. Энэ талаар Хүнс, хөдөө аж ахуйн яамнаас тодруулах гэсэн боловч тодорхой мэдээлэлтэй хүн байсангүй. Манай улс ганцхан ОХУ-д мах экспортолдог. Тэд өөрсдөө ирээд шинжилгээгээ хийгээд стандартад нийцсэн махаа авдаг. БНХАУ руу мах экспортод гаргадаггүй. Адууны мах авахаар тохиролцсон ч өнөөдрийг хүртэл нэг ч кг мах гаргаагүй. Бог малын мах нийлүүлнэ гэсэн яриа байхгүй. Иргэд өмнө нь ганц нэг гулууз мах хилээр гаргах гэж оролддог байсныг мэргэжлийн хяналтын газар Гаалийн байгууллагууд таслан зогсоосон. Хятад иргэд их хэмжээний мах авч байгаа талаар хэвлэл мэдээллийн хэрэгслээр гараад байна. Манайд албан ёсны мэдээлэл ирээгүй. Энэ талаар нарийн тодорхой зүйл хэлэх боломжгүй гэв. Мөн 1990 оноос өмнө нийслэлийн ойролцоо мах ногоо хадгалах зориулалтай 60 гаруй нүхэн зоориуд байсан. Одоо хувь хүмүүсийн мэдэлд байдаг. Зарим нэг нь мах, ногоо хадгалах ямар ч боломжгүй болж ашиглагдахгүй байгаа. Тэднийг иргэдэд сэргээн засаад мах хадгалаж байж болно. Энэ жил махны үнэ огцом өсөж хөөрөгдсөн гэсэн ойлголт байхгүй. Аж ахуйн нэгжүүд махаа бэлтгэж эхэлсэн. Тиймээс цөөн хэдэн хятад зах зээлд нөлөөлж хавар махны үнийг өсгөх боломжгүй юм гэв. Харин нийслэлийн удирдлагууд энэ наймааг судалж байгаад олон нийтэд нэгдсэн журмаар мэдээлнэ гэцгээж байв. 
Д.Хорол 
