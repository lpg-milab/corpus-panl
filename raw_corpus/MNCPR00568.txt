Ерөнхий шалгалтыг шинэ журмаар авна

Өнөө жилийн ерөнхий боловсролын сургуулийн аравдугаар анги төгсөгчид төгсөлтийн болон элсэлтийн шалгалтаа нийлүүлэн ерөнхий шалгалт өгөх талаар өмнө нь мэдээлж байсан билээ. Энэ жилийн ерөнхий шалгалтыг тавдугаар сард ганцхан удаа авах бөгөөд хуваарь нь ч гарсан байна. Ерөнхий шалгалт өгөх хүүхдүүдийг өнгөрсөн хоёрдугаар сарын 1-нээс энэ сарын 10 хүртэл бүртгэсэн бөгөөд өчигдрийн байдлаар бүртгэлийг түр хаагаад байгаа аж. 
Учир нь одоо аймгуудаас бүртгэлийн тайлан мэдээгээ хүлээн авч нэгтгэж байгаа гэсэн. Ингэснээр шалгалт өгөх хүүхдүүдийн тоо аймаг бүрээр гарч ирэх бөгөөд хэдэн хүүхэд ямар хичээлээр шалгалт өгөх нь ч тодорхой болох юм байна. Энэхүү тоо, тайлан мэдээг гуравдугаар сарын сүүлээр интернэтээр цацах учир сурагчид өөрийнх нь өгөх шалгалтыг нийт хэдэн хүүхэд өгөх гэж байгааг урьдчилан мэдэх боломжтой. Түүгээр ч зогсохгүй өгөх шалгалтаа өөрчилж болох гэнэ. Хэрэв ерөнхий шалгалтын бүртгэлээс хоцорсон, шалгалтаа өөрчлөх хүсэлтэй хүүхэд байвал хэрэгтэй мэдээлэл одоо өгье. Ерөнхий шалгалт зохион байгуулах Боловсролын үнэлгээний төвөөс гуравдугаар сарын 25-наас сарын хугацаатай нэмэлт бүртгэл явуулах бөгөөд хоцорсон болон шалгалтаа өөрчлөх хүсэлтэй хүүхдүүд үүнд хамрагдах боломжтой гэнэ. Дахин бүртгэлийг интернэтээр хийх бөгөөд хөдөө орон нутгийн сургуулийн хүүхдүүд өмнөх бүртгэл хариуцаж байсан хүнд хандаж болох юм байна. Дөрөвдүгээр сарын 25 гэхэд Ерөнхий шалгалттай холбоотой бэлтгэл ажил цэгцэрч дуусах юм. Шалгалтад хэрхэн бэлтгэх, энэ удаагийн шалгалтын тест өмнөх жилүүдийнхээс юугаараа өөр, ямар онцлогтой байх талаар ч мэргэжлийн багш нар цуврал зөвлөгөө өгөх тухай зохион байгуулагчид ярьж байсан. Энэ талаарх мэдээллийн бид уншигчдадаа цаг тухайд хүргэж байх болно. 
Д.Ариун
