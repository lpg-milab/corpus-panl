№20 (16610)
1987 оны нэгдүгээр сарын 23.
Аж ахуйн тооцоо

<< Эдийн засгийн туршилт, аливаа шинэ зүйлийг аж ахуйн тооцооны шалгарсан зарчим, түүний давуу талд түшиглэн хэрэгжүүлэх нь манай өнөөгийн чухал зорилт мөн >> гэж нөхөр Ж. Батмөнх Намын Төв хорооны II бүгд хурал дээр хэлсэн билээ. 

Аж ахуйн тооцоог нэвтрүүлж бэхжүүлэх асуудал нь аж ахуйн механизмыг боловсронгуй болгох талаархи намын эдийн засгийн бодлогын бүрэлдэхүүн хэсэг, удирдлагад эдийн засгийн арга нэвтрүүлэх чухал хэрэглүүр юм. Аж ахуйн тооцоо нь үйлдвэр, аж ахуйн газрын үйлдвэрлэл аж ахуйн үйл ажиллагааны үр дүнг мөнгөөр илэрхийлэх үндсэн дээр тэдгээрийн хоорондын болон улстай харилцах харилцааны эдийн засгийн илэрхийлэл, ардчилсан төвтэй удирдах зарчмыг хэрэгжүүлэх нэг гол арга болно. 

Төлөвлөлт, аж ахуйн механизмыг боловсронгуй болгох чиглэлээр зарим яам, тусгай газар, үйлдвэр, аж ахуйн дээр хийж байгаа эдийн засгийн туршилт аж ахуйн тооцоог бэхжүүлэх томоохон сургууль болж, үр ашгаа өгч байна. 

Эдийн засгийн туршилт хийж байгаа хөнгөн, хүнсний салбарын 1986 оны эхний гурван улиралд борлуулсан таваарын бүтээгдэхүүн өмнөх жилийн мөн үеийнхээс 5, 3 хувь, үүнээс аж ахуйн гэрээний дагуу борлуулсан бүтээгдэхүүн 4, 5 хувь нэмэгдэж, нормативт цэвэр бүтээгдэхүүнээр тооцсон хөдөлмөрийн бүтээмжийг 4, 8 хувь дээшлүүлэн бүтээгдэхүүний өөрийн өртгийг 2, 2 хувь хямдруулсан байна. Хэмнэсэн материал, түүхий эд, түлш, эрчим хүч 29, 1 хувь нэмэгджээ. Аж ахуйн тооцоонд шилжсэн Холбооны Яамны системийн төлөвлөгөөт зорилт амжилттай биелж, үйлчилгээний чанар, үр ашиг дээшлэн үйлдвэрлэлийн нийт нэгжийн 84 хувь буюу 440 нэгж аж ахуйн дотоод тооцоотой ажиллаж байна. Аж ахуйн тооцоо нэвтрүүлэх талаар савхин гутал, ээрмэл, сүлжмэлийн нэг, хоёрдугаар үйлдвэр, Дорнод, Дархан хотын хүнсний комбинат, телефон, радио ашиглалтын хороо, Ховд, Булган аймгийн Холбооны газар, Завхан, Төв, Өвөрхангай аймгийн усны аж ахуйн барилга угсралтын контор, Дархан хотын силикат тоосго, шохойн үйлдвэр зэрэг олон үйлдвэр, аж ахуйн газар амжилт олж байна. 

Үйлдвэрлэлийг удирдах арга барил хоцрогдож шинэ зорилтыг хуучин сэтгэлгээ, арга барилаар шийдвэрлэхийг оролддогийн уршгаар манай нэлээд үйлдвэр, аж ахуйн газар аж ахуйн тооцоог үйлдвэрлэлийг удирдах жинхэнэ хэрэглүүр болгон ашиглаж чадахгүй, орлогоороо зарлагаа нөхөж ашигтай ажиллах зарчмыг зөрчиж, алдагдалтай ажиллаж байна. 

алдагдалтай үйлдвэр, аж ахуйн газар төлөвлөгөөг ямар ч хамаагүй үнээр биелүүлэхийг урьдал болгодгоос үйлдвэрлэл, үйлчилгээний нь зардал өндөрсөж, материал түүхий эдийг нормоос хэтрүүлэн, бүтээгдэхүүний чанарыг доройтуулж, төлөвлөгөөт бус алдагдал гаргахад хүрдэг бөгөөд олонхи сангийн аж ахуй, тэжээлийн аж ахуй, Өвдөг худаг, Дундговийн ханын материалын үйлдвэр, керамик эддэлийн комбинат, мебель картоны комбинат, Улаанбаатар хотын барилга засварын нэгдсэн трест, Тээврийн Яамны барилга угсралт засварын трест зэрэг байгууллагад ийм байдал гарсаар байна. 

Эдийн засгийн туршилт хийж, аж ахуйг эрхлэн хөтлөх шинэ аргад шилжиж байгаа газруудад төлөвлөгөөт үзүүлэлтийн тоог эрс цөөрүүлж эдийн засгийн тогтвортой норматив, лимитийн үзүүлэлтийг таван жилийн турш мөрдүүлэхээр батлан өгч байгаа нь тэдний эрх мэдлийг өргөтгөн үйлдвэрлэлийн эцсийн үр дүнгийн төлөө хүлээх хариуцлагыг өндөржүүлж, улмаар аж ахуйн тооцооны зарчмыг хэрэгжүүлэх, үйлдвэрлэлийг оновчтой зохион байгуулах, нөөц бололцоо илрүүлж ашиглах арга замын талаар өөрсдөө бие даан шийдвэр гаргах өргөн бололцоо олгож байна. Үйлдвэрийн газрын эрх өргөжихийн хэрээр тэдний хариуцлага улам сайжрах ёстойг иш үндэс болгож бага зардлаар нийгэм, хун амын хэрэгцээг хангах, улс нийгмийн хөгжилд тухайн салбар, хөдөлмөрийн хамт олон, хүн бүрийн оруулах бодит хувь нэмрийг эрчимтэй нэмэгдүүлэхэд анхаарлаа хандуулбал зохино. 

Үйлдвэр, аж ахуйн байгууллагын үйл ажиллагааны эцсийн үр дүнг илүү тод илэрхийлж чадах үзүүлэлт, тухайлбал, аж ахуйн гэрээний дагуу нийлүүлсэн бүтээгдэхүүний үүргийн биелэлтийг харгалзан борлуулалт буюу гол нэр төрлийн бүтээгдэхүүний үйлдвэрлэл, хөдөлмөрийн бүтээмж, ашиг, чанарын нэгдүгээр ангийн бүтээгдэхүүний төлөвлөгөөний биелэлт зэргээр голлон үнэлж урамшуулах нь чухал юм. Улсын төсөвт төлөх, байгууллагын мэдэлд үлдээх ашгийн хэмжээг таван жилийн төлөвлөгөөгөөр баталсан нормативыг үндэслэн хуваарилахдаа нөхөн үйлдвэрлэл явуулахад шаардагдах санхүүгийнхээ нөөцийн ихэнх хэсгийг өөрийгөө санхүүжүүлэх шаардлагын дагуу байгууллагын мэдэлд үлдээхээр тогтоосон билээ. 

Үйлдвэр, аж ахуйн байгууллагад аж ахуйн тооцоо нэвтрүүлэхэд баримтлах чиглэл, арга зүйн болон эрхийн акт ийнхүү үндсэндээ бэлэн болсон учир гагцхүү түүнийг тухайн салбар, байгууллагын гүйцэтгэх зорилт, онцлогийг харгалзан бүтээлчээр хандаж хэрэгжүүлэх ажлыг цаг алдахгүй зохион байгуулах нь үлдээд байна. 

Үйлдвэр аж ахуйн газрыг аж ахуйг эрхлэн хөтлөх шинэ аргад шилжүүлэх, тэнд аж ахуйн тооцооны зарчмыг нэвтрүүлэх нарийн асуудалд ерөнхийлөх, ор нэр болгох, загварчилж хэлбэрдэх зэргээр идэвхгүй хандсанаас үр дүн буурч хөдөлмөрийн хамт олны бүтээлч санаачилгыг мохоодог дутагдлыг арилгах ёстой. 

Үйлдвэрлэлийн нэгдэл, үйлдвэр аж ахуйн газрыг аж ахуйг эрхлэн хөтлөх шинэ аргад шилжүүлэхийн тулд үйлдвэрлэл, технологи, эдийн засаг, зохион байгуулалтын болон улс төр, гэгээрлийн ажлыг иж бүрэн явуулж тал бүрээр нөхцөлдүүлэх нь үйлдвэр, аж ахуйн газруудын нам, захиргаа, олон нийтийн байгууллагын хойшлуулашгүй үүрэг, чухал зорилт мөн. тттттттттттттт



