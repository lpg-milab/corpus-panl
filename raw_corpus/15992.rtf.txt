№29 (15992)           
1985  ОНЫ ХОЁРДУГААР САРЫН 2.
ЦОГТОЙ  ЭХ ОРОНЧ, ТУУШТАЙ ИНТЕРНАЦИОНАЛЧ

Монголын ардын хувьсгалын удирдагч, Монгол Ардын Хувьсгалт Нам, Ардын төрийг үндэслэн байгуулагч, цогтой эх оронч, тууштай интернационалч Дамдины Сүхбаатарын мэндэлсний ерэн хоёр жилийн ой өнөөдөр тохиож байна. 

Ард түмнээ үндэсний болон нийгмийн дархлан чөлөөлж, эх орондоо зол жаргаланг шинэ нийгэм байгуулах гэгээн үйлсийг үүсгэн бадраасан Д. Сүхбаатар болон түүний журмын нөхдийн мөнхийн гавъяаг энэ өдөр монголын хөдөлмөрчид гүнээ хүндэтгэн чин сэтгэлээсээ бишрэн дурсаж, бахархан тэмдэглэж байна. 

Монгол оронд феодализмын бурангуй ёс ноёрхож, ард түмэн хоцрогдлын туйлд хүрч, зовлонд нэрвэгдэн, нөхөж сөнөхийн босгонд тулж ирээд байсан түүхийн хүнд бэрх цагт харц ардын хүү Д.Сүхбаатар журмын нөхдөө удирдан хувьсгалт үйлс өрнүүлж, нууц бүлгүүдийг нэгтгэж ардын намыг байгуулсан билээ. 

Монгол Ардын Нам, монголын ард түмний хувьсгалч үйл хэрэг амжилтад хүрч, Монгол оронд хувьсгал ялж, засгийн эрх хөдөлмөрчдөд шилжин, ардын төр байгуулагдаж, монгол орны түүхэнд үндсэн эргэлт гарсан юм. 

Манай оронд эрх чөлөөний төлөө тэмцэн, Ардын хувьсгал ялах үйл хэрэгт монголын хөдөлмөрчдийн Зөвлөлүүдийн орны пролетари нартай тогтоосон ангийн бат холбоо шийдвэрлэх чухал хүчин зүйл болсон бөгөөд эх орон, ард түмнийхээ үүрдийн түших сайн нөхөр Зөвлөлт Холбоот Улсын ард түмэнтэй ах дүүгийн найрамдал тогтоосон нь их жанжин Д. Сүхбаатарын нам, ард түмэн, хувьсгалын үйл хэрэг, эх орныхоо өмнө байгуулсан гандан бууршгүй гавьяа мөн. 

Монголын ард түмний яруу алдарт хүү Д. Сүхбаатар дэлхийн хөдөлмөрчдийн их багш В.И. Ленинтэй уулзаж үнэлж баршгүй үнэтэй сургамж зөвлөлгөөг нь сонсч, Ардын эрхт Монгол Улс, Зөвлөлт Орос Улсын хооронд найрамдалт харилцаа тогтоох тухай Гэрээ бичигт гарын үсэг зурсан тэр түүхэн үйл явдлаас өнөөг хүртэл монгол, зөвлөлтийн ард түмний мөнх найрамдал, нягт хамтын ажиллагаа зүйл бүрээр хөгжин бэхэжсээр ирлээ. 

Д Сүхбаатар МАХН, Ардын төрийг үндэслэгч төдийгүй, түүний хувьсгалч чиг шугам, ардчилсан бодлогыг тодорхойлж, аугаа их Октябрийн үзэл санааг эн түрүүн ухамсартайгаар хүлээн авч өөрийн орны нөхцөлд хэрэгжүүлэх ажил үүсгэсэн холч мэргэн бодлоготой, ард түмний жинхэнэ удирдагч байлаа. Д. Сүхбаатар ардын армийг үндэслэгч, аймшиггүй чин зоригт гарамгай жанжин. монголын ард түмний үндэсний хайртай баатар мөн. 

Цогтой эх оронч, тууштай интернационалч Д Сүхбаатар Октябрийн эх орныг чин зүрхнээсээ хайрладаг. В И. Лениний намыг гүнээ хүндэтгэдэг байсан бөгөөд << Манай монгол улсын тогтнож хөгжихөд дотоодын хүч нь ард түмэн бөгөөд гадаад байдал дээр түшиг тулгуур нь зөвлөлийн Засагт Холбоот Улс мөн >> гэж гэрээслэсэн юм. Улс орныхоо хөгжлийн дотоод хүчин болсон монголын ард түмэн өнөөдөр эх орныхоо бүрэн эрхт эзэн, нийгмийн социалист харилцааг агуулан эзэмшигч, бодит социализмыг гардан бүтээгчид болон, үндэсний ажилчин анги үүсэн төлөвшлөө. МАХН-ын удирдлагаар Ардын хувьсгалын жилүүдэд хийсэн гол өөрчлөлтийн ачаар монголын малчид одоо хоршоолсон ард гэдэг социалист анги болж, жинхэнэ соёлын хувьсгалын дүнд ард түмний эрх ашигт үйлчлэгч хөдөлмөрийн сэхээтэн бүрэлдэн төлөвшлөө. Марксизм-ленинизм монголын ард түмний оюуны амьдралын үндэс болж нам, ард түмний бат нэгдэл тогтон бэхэжлээ. 

Д. Сүхбаатарын үүсгэн байгуулсан МАХН-ын мэргэн удирдлага, өөрчлөн шинэчлэгч аугаа их үйл ажиллагаа, монголын ард түмний эрэлхэг хөдөлмөр, улс төр, нийгмийн идэвх, санаачилгын үр дүнд монгол орон орчин үеийн олон салбар бүхий эдийн засаг, цэцэглэж буй соёлтой, хүн амын нь сайн сайхан байдал дээшилсээр байгаа эрчимтэй хөгжиж буй социалист улс боллоо. 

Д. Сүхбаатарын гэрээслэл ёсоор гадаад байдал дээр түшиг тулгуур - аугаа их зөвлөлтийн ард түмэнтэй тогтоосон мөнх найрамдлаа нандигнан хайрлаж, өдрөөс өдөрт цэцэглүүлэн хөгжүүлж өргөжүүлэн гүнзгийрүүлсний үрээр манай ард түмэн нийгмийн хөгжлийн бүхэл бүтэн хэвшлийг амжилттай алгасч, ЗХУ-ын тал бүрийн тусламжид түшиглэн социалист байгуулалтын далайцтай зорилтыг хэрэгжүүлж байна. МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга нөхөр Ж. Батмөнх << Дэлхийн пролетари нарын жолоодогч В. И. Ленин, Монголын хувьсгалын удирдагч Д. Сүхбаатар нар тулгын чулууг нь тавьж өгсөн монгол зөвлөлтийн найрамдлыг бид манай аугаа их хувьсгалт ололт гэж эрхэмлэн үнэлж, улам бэхжүүлж байдаг билээ. Манай ард түмнүүдийн найрамдал, хамтын ажиллагааны эрхэм дээд зорилго нь үндэснийхээ болон нийгмийнхээ эрх чөлөө олохын төлөө, социализм байгуулахын төлөө монголын хөдөлмөрчдийн тэмцэлд хүчирхэг хөдөлгөгч хүч боллоо >> гэж хэлсэн билээ. 

Манай улс социалист хамтын нөхөрлөлийн бусад орнуудтай ах дүүгийн найрамдлаа тал бүрээр хөгжүүлэн бэхжүүлж, ЭЗХТЗ-ийн эвсэг гэр бүлд багтан орж, олон улсын социалист хөдөлмөрийн хуваарьд идэвхтэй оролцож байна. НҮБ-ын бүрэн эрхт гишүүн БНМАУ энх тайванч гадаад бодлого баримталж, улс түмний аюулгүй байдлын төлөө тууштай тэмцдэгээрээ энхийг эрхэмлэгч дэлхийн олон нийтийн зүй ёсны талархлыг хүлээж, олон улсын тавцанд нэр хүнд нь өссөөр байна. Монгол нутагт социализм бодит байдал болж, ард түмний сайн сайхан аж амьдрал цуцалтгүй дээшилж байгаа нь Д. Сүхбаатарын үүсгэн гэрээслэсэн үйл хэргийн бадрал мандлын яруу тод илэрхийлэл мөн. 

Чин зоригт Д. Сүхбаатарын ариун гэрээслэлд үүрд үнэнч монголын ард түмэн, төрөлх хайрт МАХН-ын нийгэм эдийн засгийн бодлогыг нэр төртэй хэрэгжүүлэн, эв саналаа нэгтэй нэгэн зоригоор урагшилж, мэдэхгүй, чадахгүй юмгүй болж, жаргалын манлайд хүрэхээр тэмцэж. бүтээж. хөдөлмөрлөж байна. 

Д. Сүхбаатарын үйл хэрэг ашид мөнх ялан мандсаар байх болно. 

