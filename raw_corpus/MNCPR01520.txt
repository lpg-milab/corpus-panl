АВЛИГАЧДЫГ ХАМГААЛАХ ХОЛБОО

Монголд төрийн бус байгууллага нэгээр нэмэгдлээ. "Авлигачийг хамгаалах холбоо". Албан ёсны нэр нь арай өөр л дөө. "Ерөнхийлөгчийг дэмжих холбоо"... Авлигачийг ард түмнээс хамгаалах анхны холбоо үүдээ нээсэн тухайгаа хэвлэлийн бага хурал хийж мэдэгдлээ. 
Н.Энхбаярын заваан PR технологийг тооцвол энэ холбооны араас ижил төстэй холбоонууд борооны дараах мөөг шиг олшрох нь лавтай. Үндсэн хуулийн эрхээ эдэлж, эвлэлдэн нэгдэх замаар авлигач бүхэн өөрийгөө дэмжих холбоо, нийгэмлэг, бүлгэм байгуулах "мянганы зам"-ын нээлтийг Ерөнхийлөгч Н.Энхбаяр тавьж тууз хайчиллаа. Юу хийх холбоо вэ? Холбооны Ерөнхийлөгч Зүмбэрэллхамын товч ярианаас сонсвол Н.Энхбаярыг огцруулахын эсрэг зогсч, цээжээрээ хамгаалан тэмцэх бололтой. Иргэний хөдөлгөөнүүдтэй үзэлцэх холбоо болж таарах нь. Хуульч Зүмбэрэлхам Ерөнхийлөгчийг огцруулах хичээлийг телевизээр заалаа. Үндсэн Хуулийн Цэцээр заавал дамжиж огцруулдаг юм шүү гэдгийг хэлж өгөв. Хууль, улс төр гадарладаг хэн ч гэсэн үүнийг мэдэлгүй яав гэж... Үндсэн Хуулийн Цэцийн дарга, гишүүдийн олонхи нь Н.Энхбаярын долдой нар болохоор яавч огцруулах санал өгөхгүй гэж тооцож энэ үгийг хэлэв бололтой. Зүмбэрэллхам гэж юун "улаан хамгаалагч" хаанаас гараад ирэв ээ... Мэдээллийнхээ сүлжээнээс лавлатал "бодол нь тэнгэрт, боломж нь газарт" байгсдын нэг гэж хариулав. Юу гэсэн үг вэ гэж дахин лавлав. Яахав дээ, дарга болох дуртай, ахидаггүй, гавьдаггүй нэгэн байдаг шүү дээ, тэрний л нэг гэж тайлбарлав. Н.Энхбаяр намайг хамгаалж дуугар, ярь гэсээр хуулийн зөвлөхөө шахсаар байгаад залхааж гүйцсэн, түнжин тааруу байгаа мэдээлэл өөр нэг сувгаар ирэв. Энэ л мэдээ Зүмбэрэллхам гуайн чихийг дэлссэн нь бараг гарцаагүй мэт. "Эр хүний дотор эмээлтэй хазаартай морь"-оо гэж... Ерөнхийлөгчийн зөвлөх болж юуны магад. Эс ядвал хуулийн аль нэг байгууллагад суга дэвших ч юм бил үү. Од шүүрдэг цаг. Буруу нь юу байхав... Н.Энхбаярын боловсон хүчин сонгодог аргыг нэвт шувт судалсан хүн л байна. Харж л байя. Н.Энхбаяр өөрт нь долигоносон хүнд бүхнээс илүү хайртай. Гэхдээ тэр хайр нь хаврын яргуй шиг богинохон настай. Киргиз улсад Ерөнхийлөгчөө зайлуулсан жишиг Н.Энхбаярын зүрхийг зүсч байгаа нь лав. Киргиз ба Монгол, А.Акаев ба Н.Энхбаяр хоёрт төстэй зүйл их байна. Улс орон нь туйлдаа хүртэл ядуурсан. Ард олон нь удирдагчдаа итгэх итгэл нь алдарч, зайлуулахын түүс болсон. Иргэд нь ядуурч, Ерөнхийлөгчийн гэр бүл хагартлаа баяжсан. Авлига цэцэглэсэн. Авгайгаа толгой дээрээ гаргасан гэх мэтээр жагсааж бичвэл ижил зүйл маш олон. А.Акаевыг парламент, Үндсэн Хуулийн Цэц огцруулаагүй, ард түмэн нь гудамжнаас огцруулж чадсан. Маш хялбархан. Н.Энхбаярыг тийм хувь заяа хүлээж байгаа болохоор хамгаалах гэнэ үү, дэмжих гэнэ үү холбоо байгуулах хэрэгтэй болсон нь ойлгомжтой. "Ард түмэн үгээ хэлэг" гэж Н.Энхбаяр саяхан телевизээр хэлсэн. Холбоо байгуулах зохион байгуулалтаа хийчихээд тэднийг ард түмэн үгээ хэлж байгаа байдлаар донгодуулах зорилгоор энэ өгүүлбэрийг хэлжээ. Ард түмэн жагсаал, цуглаан хийвэл Н.Энхбаяр эсрэг жагсаал цуглаан зохион байгуулдаг. Иргэдийн хөдөлгөөн "Ерөнхийлөгч Н.Энхбаяр огцор" гэж шаардахаар эсрэг хөдөлгөөн зохион байгуулдаг, мөн дөө. Яг л Н.Энхбаярын эд дол болсон арга, хуучирч муудсан бохир технологи... Холбоо, хөдөлгөөн байгуулж болно оо. Эрх нь нээлттэй. Харин авлигачийн хамгаалах холбоог ард түмэн дэмжихгүй гэдгийг баталгаатай хэлж чадах байна. Н.Энхбаярын авлигын нөмөрт хоргодсон цөөн хүн дэмжсэн дүр эсгэх нь мэдээж. Гэхдээ үнэн сэтгэлээсээ биш. Ш.Сүрэнжав гуай тэнд сууж байхыг хараад өмнөөс нь яс хавталзав. Цагаан сараар Н.Энхбаярын гэрт очиж, бууз банш зооглон, зуу татаж, хүний юм идсэн хүн яаж дуугүй байхав. Н.Энхбаяр, О.Цолмон хоёрын араншинд тааруулж магтаалын шүлгэн хэлхээ урсгаж өгчихөөд хөлсөө арчаад гардаг яруу найрагч, ардын уран зохиолч. Шагналынхаа оргилд гарчихсан боловч бас өөр юм юуны магад. "Отго жинсээ чулуу болгож" томоохон шагнал туучих ч юм бил үү. Тэгээд ч Б.Лхагвасүрэн, Д.Пүрэвдорж нарт Н.Энхбаяр нэмж шагнал өгөхгүй нь мэдээж. Зохиолчдоос юм авбал Ш.Сүрэнжаваас өөр хэн байхав. Хашир эр үүнийг дотроо сайтар тооцсон байгаа. Эр хүний боддог бодол байгаа биз дээ. Уг нь миний хүндэтгэдэг Ш.Сүрэнжав гуай маань насныхаа бөгсөнд ийм заваан юманд хутгалдаж, нэрээ баастаж байснаас Н.Энхбаяр Ерөнхийлөгчийнхөө гавъяат цол өгсөн хүмүүсийн найранд уригдсан шигээ ганц хоёр зуу татан, үнэгүй хоол идэж, бэлэн цэцэн үгээ хэлж, шүлгээ уншаад явж байсан бол уншигчид, яруу найргийн хорхойтнууд чинь баярлах байсан байх даа. Холбооны "нууц ноёнтон" нь Ц.Дашдондов ахайтан бололтой. Тэрээр Н.Энхбаярын албан ёсны магтан дуулагч нь. Түүнийхээ хариуд Н.Энхбаярын санал болгодог байгууллага, албанд түүний албан ёсны төлөөлөгч болоод сууж буй. Үндэсний радио, телевизийн удирдах зөвлөл, эрдэмтэн мэргэдийн зөвлөл гэх мэт цөөнгүй газруудад Н.Энхбаяр, Дашдондов гуай нарыг авлигын аалзны тор холбосон мэдээлэл байдаг. О.Цолмонгийн "Чөлөөт хэвлэлийг дэмжих сан"-гаас 10 сая төгрөг хахуульд авсан гэж сонинуудаар яригдаж байсан нь саяхан билээ. Үүнийг худлаа гэж мэтгэвээс "Чөлөөт сэтгүүлчдийн холбоо" байрлаж байсан төсөөрхөн, хөөрхөн байшин одоо хэний эзэмшилд байна гэдгийг сонирхоод үзчихээрэй. Хэнээс хэнд өгч вэ гэдгийг эрэн сурвалжилчихсан хүн зөндөө байдаг. Үнэний мөрөөр орж чадвал "Авлигачдыг хамгаалах холбоо" яагаад байгуулагдсаны учир тайлагдана. Нэг гараараа шударга үнэний тухай яруу сайхан бичээд, нөгөө гараараа шударга бусын бузрыг атгаж суух нь өнөө цагийн өнгө төрх мөн үү... Нэг өдөр шударга сайхан юм ярьж ярьчихаад нөгөө өдөр түүнийхээ эсрэг үйлдэлтний цогтой хамгаалагч болон дөвчигнөх нь нас намбатай хүний дүр төрх мөн үү... Холбооныхон ажилд нүүрээ ширлэн сайн зүтгэвэл ирэх жилийн төрийн шагнал юуны магад... Өөрөө дуудаад Саранцацралтад төрийн шагнал өгчихөж болсон юм чинь Ц.Дашдондовт өгөхөд бололгүй яахав. Магадгүй би буруу бодож байж магад. Энэ холбоо Н.Энхбаярын ажил үйлсийг дэмжих зорилготой байж мэднэ. Саяхан Ерөнхийлөгч иргэний хөдөлгөөнүүдээс зугтаж хогийн цэгүүдээр аяллаа. Хог багасах нь үү. Бахь байдгаараа Одоо шинэ холбооныхон хог цэвэрлэх ажлыг сайн дэмжээд өгөх байх аа. Хаврын улаан шороо хотыг бүрхсэн гялгар уут, цаасыг торж саатах газар бүхэнд авчраад наачихлаа. Н.Энхбаярын хогийн цэг эргэсэн ажлын үр дүн одоогоор энэ. Ерөнхийлөгч хогоо цэвэрлэ гэсэн бид дэмжих холбооныхон нь байна, "хогондоо" гээд Дашдондов, Сүрэнжав нар хүрз бариад уриалаад гарах байх аа. Аль хэр олон хүн энэ субботникт гарах бол... Дунд сургуулийн нэг ангийн цөөн хүүхэд түүнээс ч илүү бодитой ажил хийчих байлгүй. Хог гэснээс Н.Энхбаярын Засгийн газрын үед Улаанбаатарт хог боловсруулах хоёр үйлдвэрийн төсөл яригдаад үлгэр жаргасан. Төсөлд монголын талаас хэн оролцох асуудал дээр тохирч чадалгүй авлигачдын тоглоом болоод өнгөрсөн. Нэг нь Германы, нөгөө нь Японы төсөл. Авлигачдын буруугаас төсөл хэрэгжээгүй юмдаг. Н.Энхбаяр баруун аймгуудад аяллаа. Шийдэх асуудал тэнд толгойтой үснээс их шахам хуримтлагдсан. Баруун аймгуудын иргэд Ерөнхийлөгчид тавьсан хүсэлтүүдийг хэрэгжүүлэх ажлыг шинээр байгуулагдсан холбоо дэмжээд өгөг. Юуг нь дэмжээд, юу нь хэрэгжив гэдгийг бид хөндлөнгөөс нь ажиглаж байя. Үр дүнг нь хамтдаа тооцъё. Ямар нэг нааштай үр дүн гарна гэдэгт би л хувьдаа итгэхгүй байна. Яагаад гэвэл Н.Энхбаяр асуудал шийдэх албан тушаалтан биш. Ажил хийсэн дүр эсгэж, иргэдийн хөдөлгөөнүүдээс дайжиж яваа хэрэг. Н.Энхбаяр хамгийн бөглүү, телевиз үздэггүй, хуруу дарам хүн сонин захиалж уншдаг сумдад зочилсон. Мэдээлэлгүй, хөөрхий хүмүүс төрийн тэргүүн ирлээ гэж хөл хөөрцөг болж байгааг телевизээр харуулж, радиогоор хачир чимэгтэй яриулж, сонинд магтуулах суртал нэвтрүүлгийн үр дүн гарах байх аа, харин. Ард түмэн нь Ерөнхийлөгчөө дэмжиж байгааг, гүтгэлэгт яагаад хариу өгөхгүй байгааг нэг хоёр хүнээр яриулж, яруу тодоор харуулах нь баруун аймгуудад Н.Энхбаярын зорчсон тэмдэглэлийн гол зорилго болой. Удахгүй "авлигачдыг хамгаалах холбоо"-ны гишүүдийн томоос том, уйтгартай, бас огиудас хүргэм ярилцлагуудыг Н.Энхбаярын авлигаар тэжээгддэг сонинуудаас Та бүхэн унших болно. Холбооны хийж чадах ганц ажил энэ бөлгөө... Судлаач Д.Ганхуяг Үндэсний Удирдагч хоёр уулзаж гурван цаг гаруй ярьжээ. Судлаач нь бүх алдаа дутагдлаа хүлээж, хамтран ажиллахаар болж гэнэ. Тэгээд байр болон асар их мөнгө судлаач Д.Ганхуяг авчээ гэсэн мессеж Москва, Баруун Европт хүртэл тарааж байгаа нь Н.Энхбаярын хар PR-ын тогтолцооны нэг л хэсэг билээ. Одоо түүнийг ямар ч холбоо, ямар ч PR аврахаасаа өнгөрсөн... 
Судлаач Д.Ганхуяг 