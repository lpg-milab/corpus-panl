№97 (16060)            
1985 оны дөрөвдүгээр сарын 23.
Сэнсрэлтээс сэргийлье

Яруу алдарт малчид аа! Хот, хороо маань хурга ишгээр дүүрч, унага янцгааж, тугал мөөрч, ботго буйлах сэтгэл хөдлөм дуу шуугиан ах орны маань дөрвөн зүг, найман зовхист уянгалаг сайхнаар цуурайтаж, Та бид төлөөр мал өсөх шийдвэрлэх цаг хавартай золголоо. Улс орны хэмжээгээр оны эхний эх малын жар гаруй хувь нь төллөж, төлийн бойжилт ноднингийн мөн үеийнхээс гурав гаруй хувь илүү байгаа боловч, цаг яагаа ч үгүй байгааг та бид цөм ойлгож байна. Төл гарсны дараа эхэд нь амлуулан, уурагт нь цатгахаас эхлээд борог өвсөнд оруулж, бэлчээрийн нөхцөлд дасган хөрвөжүүлэх хүртэл хамгийн хариуцлагатай, хамгийн нарийн ажиллагаа шаардагдах цаг ирлээ. 

Уургандаа цадаж, тэнхэрч, чийрэгжиж махалж чадаагүй төл аажмаар сэнсрэн давжаарч, намар өвөл тийшээ зүй бус хорогдлын нийт тоог олшруулах үндэс болдог гэм олон жилийн турш давтагдаж байгааг юуны өмнө малчин хүн анхаарахгүй орхиж болохгүй. Чухамдаа төлийг арчилгаа маллагааны муугаас сэнсрүүлж, өвчин эмгэгт өртүүлснээр давжаа мал бий болдгоос биш, бие гүйцсэн мал эргэж давжаарах гэж үгүй юм. Мал хээлтүүлгийн ажлыг технологийн дагуу хугацаанд нь зөв хийвэл хэнз төл гарахгүй, сүргийн дундаас хээлтэгч, хээлтүүлэгч малыг энэ шилж сонгон авч, тарга тэвээрэг сайтар авахуулж, жилбэ сайтай төллүүлэн, гарсан төлийг уйгагүй сайн арчлан малласан нөхцөлд давжаа малын тухай ойлголт ч байх ёсгүй. 

Нам, засгаас мал аж ахуйг хөгжүүлэх талаар байнга анхаарал тавьж, тэжээл, ус, хашаа, байраар хүрэлцээтэй хангаж, мал маллагааны дэвшилттэй шинэ арга ажиллагааг нэвтрүүлэх арга хэмжээ авсаар байтал малын зүй бусын хорогдол гардаг нь чухамдаа малчин, мал аж ахуйн мэргэжилтэн, аймаг, сумдын удирдах ажилтан нарын хариуцлага санаачилга хангалтгүйтэй шууд холбоотой юм. 

Дорнод, Сүхбаатар, Өвөрхангай аймагт сүүлийн дөрвөн жилийн дунджаар төлийн бойжилт урьд жилүүдийнхээс буурчээ. Гэтэл дээрх аймагт бэлэн тэжээл, усны хангамж, бэлчээр, хашаа байрыг бүрэн дүүрэн эзэмшиж, мал оторлон таргалуулах, эмчлэн сувилах, муудаж доройтсоныг угтуулан тэжээх зэргээр мал нэг бүрийг толгой дараалан арчлан маллах ажиллагаа хангалтгүй байснаас жилбэгүй төллөх, эсвэл амьдрах чадваргүй төл гарч, улмаар хорогдоход хүргэж байлаа. 

Төл бойжуулахад тохиромжтой дөрөв, тавдугаар сард төлийн хорогдол бусад сарынхаас харьцангуй ихэсч, жилийн жилд төлийн нийт хорогдлын 50 - 60 хувь нь зөвхөн энэ үед гарч байсныг бид цөм анхаарах ёстой. Бэлчээрийн ургамлын нөөцийн хэмжээ буурч, бэлтгэсэн тэжээл багасч, эх мал тарга хүчээ алдаж, сүү шил нь татардаг эгзэгтэй хаврын цагт ялангуяа төл нэг бүрийг малчин хүн нүдлэн халамжилж, өвс тэжээл, ус ундааг орхигдуулж болохгүй билээ. БНМАУ-ын хөдөлмөрийн баатар Д. Жанар, гавьяат нэгдэлчин, хорь гаруй жилийн мэнд сүрэгтэн Ё. Сүрэндулам, түүний шавь улсын аварга малчин Г. Манхан нарын зэрэг тэргүүний малчид мал ид төллөж эхэлсэн үед төл, эх малын арчилгаа маллагааг нэг өдөр байтугай, нэг цаг ч анхаарал, хараа хяналтаасаа салгаж болохгүйг ягштал хатуу баримталснаар амжилт олдог байна. Гэтэл муу тэжээж сэнсрүүлдэг, төлийг амлуулалгүй харангадуулдаг, төлийг нялх амьтны нь хувьд арчлахгүй зөнд нь орхидог цэвдэг сэтгэлтэй муу малчин л олон төлийг давжааруулж эцсийн эцэст жилийн турш олон мянган төл тэжээхэд хүргэдгийг хүн бүр санаж ажиллах нь зүйтэй юм. Үнэндээ төл бол эхээс гарсны дараахь хэдэн долоо хоногт мөн л учир зүйгээ мэдэхгүй балчир хүүхдийн адил арчаагүй нялх амьтан байдаг болохоор хүний анхаарал халамж нэн их хэрэгтэй. Гэрийн тэжээмэл амьтны хувьд малчны тал бүрийн ивгээл төл малд асар их шаардагддагийг та бүхэн юу эс андах билээ. 

Эхээс гарснаас хойш 10 - 14 хоногт төлийг борог тэжээлд оруулах хэрэгтэйг малчин бүр мэднэ. Хурга, ишгийг өвсөнд оруулахын тулд нарийн ширхэгтэй, шимтэй зөөлөн өвс хадаж, тусгайлан бэлтгэдэг сайхан уламжлалыг баяжуулж таана хүмлийн сорс, зоодой, сүү, аарцаас эхлээд шар буурцаг няцалсан будаа, хивэг, багсармал тэжээл, ногоон өвс, дарш зэрэг чанар сайтай олон төрлийн тэжээлээр төлийн өсөлтийн нд үед зохих жор найрлагаар эрчимтэй тэжээх нь маш чухал. Тэжээлийн малыг усаар дутаавал хүн хуурай гурил байнга идэж чаддаггүйтэй адил мал, тэр тусмаа төл яаж тэсэх вэ? Давс хужрын амт оруулсан бүлээн ус бол нэг ёсны шингэн тэжээл мөн. Ялангуяа төлийг тэжээж махлуулах нь бэлчээрийн мал аж ахуй эрхэлдэг манай орны нөхцөлд төл сэнсрүүлэлгүй бойжуулж, улмаар мал сүргийг өсгөн үржүүлэх бараг л технологийн чанартай гол арга тул малчин бүрт нийтлэг анхаарах зүйл болно. Эцэж ядарсан эх малыг төллөхийн өмнө угтуулан тэжээж, жилбэ оруулдаг, төлийг тэжээж махлуулдаг тэргүүний малчдын мал маллагааны аргыг нийт малчин, юуны урьд мал анх төллүүлж байгаа залуу малчин зориуд эзэмших хэрэгтэй. 

Төл бойжуулалтын ажил, бойжуулсан төлийн чанарт энэ хавраас эхлэн улсын хэмжээгээр аттестатчилал явуулна. Төл тэжээж махлуулан торниулах ажлыг мал аж ахуйн бүх суурь, бригад, ферм, нэгдэл, аж ахуйд хэр зэрэг чанартай сайн хийсний дүн тэр үеэр гарна. Манай орны бүх малчин, төлчин, мал аж ахуйн мэргэжилтэй нарын бүхэн жилийн хөдөлмөрийн үр дүнг нэгтгэн гаргах төл шалгалт учраас аттестатчилалд бэлтгэх ажлыг орон нутгийн нам, захиргаа, олон нийт, аж ахуйн байгууллагын хариуцлагатай, мэргэжилтэн нар одооноос зохион байгуулах хэрэгтэй. Төл тэжээж махлуулах хоёр сарын ажлыг бүх аймаг, нэгдэл, аж ахуй эрчимтэй хийх, ингэхдээ Хөвсгөл зэрэг аймагт төлийг тэжээж махлуулах аяныг эртээс бэлтгэл зохион байгуулалт сайтай эхэлж үр дүнд хүрсэн арга ажиллагааг нийт аймаг, сум, нэгдлийн ажилд нэвтрүүлэхийг эрмэлзэх хэрэгтэй байна. 

Төлийг сэнсрэхээс сэрэмжилж чадвал таван жилийн эцсийн шийдвэрлэх онд мал аж ахуйн талаар тавьсан зорилтоо та бид амжилттай хэрэгжүүлэх болно. 

