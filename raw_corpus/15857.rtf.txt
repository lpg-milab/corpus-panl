№208  (15857) 
1984 ОНЫ НАЙМДУГААР  САРЫН 30,
МАХН-ЫН ГАДААД БОДЛОГЫН ТУЛГЫН ЧУЛУУ

МАХН-ын Төв Хорооны ээлжит бус VIII бүгд хурлын шийдвэр, дэвшүүлсэн зорилтыг хэрэгжүүлэх ажил орон даяар их эрчимтэй өрнөж байна. Намын бүхий л үйл ажиллагаа урьдын адил намын жанжин шугамыг тууштай баримталж, намын XVIII их хурлаар боловсруулсан дотоод, гадаад бодлогыг амьдралд хэрэгжүүлэхэд чиглэх болно гэж тус бүгд хурал тэмдэглэсэн билээ. << МАХН-ын олон улсын үйл ажиллагааны гол чиглэл нь манай орон социалист орнуудын аугаа их хамтын нөхөрлөлд багтаж байгаагаар болон БНМАУ-д социализм байгуулах гадаад таатай нөхцөлийг хангах шаардлагаар тодорхойлогдож байдаг юм " гэж МАХН-ын XVIII их хурал заасан юм. 

МАХН-ын Төв Хорооны ээлжит бус энэ бүгд хурал орчин үеийн олон улсын байдал, МАХН-ын гадаад бодлогын гол гол асуудалд гүнзгий дүн шинжилгээ хийлээ. МАХН-ын төв Хорооны ерөнхий нарийн бичгийн дарга Ж. Батмөнх << Аугаа их Зөвлөлт Холбоот Улс, социалист хамтын нөхөрлөлийн бусад оронтой тогтоосон найрамдал, хамтын ажиллагаагаа бүх талаар бэхжүүлэх, коммунист, ажилчны намуудтай ах дүүгийн харилцан холбоогоо хөгжүүлэх явдал бол манай намын гадаад бодлогын тулгын чулуу юм >> гэж МАХН-ын гадаад бодлогын үндсийг тодорхойлов. Намын их, бүгд хурлын эдгээр тодорхойлолт нь манай намын гадаад бодлогын залгамж чанарыг бэлхнээ нотолж байна. Лениний нам, зөвлөлийн аугаа их ард түмэнтэй тогтоосон манай уламжлалт найрамдал, тал бүрийн хамтын ажиллагаа бол МАХН, монголын ард түмний гарамгай ололт, хорооны хөгжил цэцэглэлтийн найдвартай баталгаа болсоор ирлээ. Дэлхийн анхны социалист манай хоёр улсын хооронд тогтсон жинхэнэ эрх тэгш найрамдалт харилцаа нь дэлхий дахины хувьсгалт үйл явцын үр дүнд бий болсон социалист хамтын нөхөрлөлийн орнуудын интернационалч харилцааны үлгэр жишээ болсон билээ. 

МАХН, ЗХУКН болон монгол, зөвлөлтийн ард түмний ах дүүгийн харилцаа марксизмленинизм, социалист интернационализмын үндсэн дээр улам бүр өргөжин гүнзгийрэхийн хэрээр манай орны нийгэм, эдийн засаг, соёл эрчимтэй хөгжиж байна. БНМАУ социалист орнуудтай ах дүүгийн харилцаа, эдийн засаг, шинжлэх ухаан техник, соёлын хамтын ажиллагааг амжилттай хөгжүүлж, ЭЗХТЗ-ийн үйл ажиллагаа, социалист эдийн засгийн интеграцын цогцолбор програмыг хэрэгжүүлэхэд идэвхтэй оролцож байна. Энэ бүхэн БНМАУ-ын хөдөө аж ахуй аж үйлдвэрийн орноос аж үйлдвэр хөдөө аж ахуйн орон болох хөгжлийн үйл явцад шийдвэрлэх хүчин зүйл болж байна. 

Манай ард түмэн ингэж ЗХУ, социалист бусад оронтой тогтоосон найрамдал, хамтын ажиллагааныхаа үр ашгийг хүртэж байгаагаа МАХН-ын тууштай зөв мэргэн удирдлагатай зүй ёсоор холбон үздэг. Манай орны коммунистууд, нийт хөдөлмөрчдийн ЭЗХТЗ-ийн гишүүн орнуудын дээд хэмжээний эдийн засгийн зөвлөгөөний шийдвэр, түүхэн баримт бичгүүдийг гүн гүнзгий, агуулгыг бүрэн дүүрэн дэмжин сайшааж байна. 

Энх тайвны үйлсийг эрхэмлэн хүндэтгэдэг МАХН, монголын ард түмэн үндэсний болон нийгмийн эрх чөлөөний төлөө, империалист дарлал, түрэмгийллийн эсрэг улс түмний өрнүүлж байгаа шударга тэмцлийг туйлбартай дэмждэг. Энэ хувьсгалт тэмцлийг манлайлж байгаа ах дүү коммунист, ажилчны намуудтай, капиталын дарлал мөлжлөгийн эсрэг тэмцэж байгаа ажилчин олон түмэнтэй ангийн холбоогоо бэхжүүлэхийг манай нам эрхэм чухал үйлс гэж үзсээр ирсэн, үзэж байна. Эрин үед улс хоорондын харилцааны цорын ганц ухаалаг зөв үндэс болсон нийгмийн өөр өөр байгуулалтай улс гүрэн энх тайвнаар зэрэгцэн орших зарчмыг манай нам, улс тууштай баримталж байна. 

Европыг цөмийн дайны талбар болгох, сансрыг милитаричлах, Төв Америк, Ойрхи, Дундад болон Алс Дорнодод хурцадмал байдлыг дэвэргэх, японы милитаризмыг сэргээж, түүнийг АНУ-ын цэвэр улс төрийн холбоонд татан оруулах гэсэн Вашингтоны оролдлого хүчтэй болж байгаа нь дэлхийн бүх улс түмний сэтгэлийг түгшүүлж байна. Үүнтэй холбогдон хүн төрөлхтөн, түүний соёл иргэншлийг цөмийн дайны сүйрэлд оруулах аюулаас авран хамгаалахын төлөө өрнөж байгаа энхийг эрхэмлэгч давшилт улс түмний тэмцэл, олон нийтийн хөдөлмөрийн эрч далайцыг улам нэмж, хүч чармайлтыг нэгтгэх түүхэн хариуцлагатай үүрэг орчин үеийн хамгийн нөлөө бүхий улс төрийн хүчин болсон коммунист хөдөлгөөнд, юуны өмнө түүний дайчин отряд коммунист, ажилчны намуудад ногдож байна. Ийм учраас Намын Төв Хорооны намын бүгд хурал << Америкийн империализмын балмад чиг шугамын уршгаар өнөө үед олон улсын байдал ноцтой хурцдаж, цөмийн дайны аюул занал нэмэгдэж, үүнд милитарист, хонзогногч, жанжлах хүчнийхэн тусалж байна. Ийм нөхцөлд энх тайвны төлөө, дайны эсрэг тэмцэхээс илүү чухал зорилт байхгүй >> гэж цохон заасан юм. 

Зөвлөлүүдийн хүчирхэг орны аугаа их ард түмэн түүний шалгарсан манлай ЗХУКН хүн төрөлхтөн, түүний соёл иргэншлийг устгах аюул бүхий пуужинт цөмийн дайны аюулыг зайлуулахын төлөө өөрөөсөө шалтгаалах бүхнийг хийж байна. Зөвлөлт Холбоот Улс цөмийн зэвсгийг бүрэн устгах хүртэл түүнийг хязгаарлаж хорогдуулах, ерөөс цөмийн дайны аюулыг арилгах талаархи арга хэмжээний тодорхой программ дэвшүүлсэн билээ. ЗХУ, ах дүү бусад орны оновчтой санал санаачилгууд, гадаад бодлогын чиглэсэн зорилготой үйл ажиллагаа дэлхийн улс түмэнд энх тайвныг хамгаалах бололцоотой юм гэдэг итгэж үнэмшил төрүүлж байна. Үүний баталгаа бол манай социалист хамтын нөхөрлөлийн эдийн засгийн болон батлан хамгаалах потенциалыг цаашид бэхжүүлэх, энхийг эрхэмлэгч нийт хүчний хүч чармайлтыг бүх талаар нэгтгэх явдал мөн гэсэн МАХН-ын Төв Хорооны бүгд хурлын дүгнэлтийг монголын, нийт коммунист, хөдөлмөрийн ард түмэн бүрэн дүүрэн сайшаан дамжиж байна

