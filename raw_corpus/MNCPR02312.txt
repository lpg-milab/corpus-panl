МОНГОЛ ДАХЬ УЛС ТӨРИЙН ХЯМРАЛ

Хатуу гарын мөрөөдөл Миний олж сонссоноор саяхан болсон "оюутны бослого" хэмээх үйл явдлыг Боловсролын яамны орлогч сайд Төмөр-Очир, УИХ-ын гишүүн Бат-Эрдэнэ нар зохион байгуулсан бололтой.
Энэ хүмүүс нь ийм зүйл санаачлах оюуны болон бие бялдрын тэнхээгүй, ийм зүйл сэдэх шаардлага болон зориг үгүй, өнгөрсөн амьдралын туршлага нь хэн нэг хүчтэй хүнийг долдойдон, дохио зангаагаар гүйцэтгэх үүрэг үнэнчээр биелүүлж явсан төдий субъектүүд билээ. Ингэхээр заавар тушаал эдгээр субъектэд нэлээд өндрөөс унаж ирсэн бололтой. Хэрэв тэгсэн гэж үзвэл нийгмийн эмх замбараагүй байдал урьдчилан буй болгож нийгмээ нэлээд туйлдуулан залхаагаад, эмх журам тогтоож өгөгч буянтны дүр араас нь тодрох төлөвлөгөөтэй дажгүй төсөл хэрэгжиж эхлэж буй гэж таамаглах үндэслэл байна. Ийм дуршил манай нийгэмд нэлээд эртнээс буй болсон ба тааламжтай нөхцлийг үргэлж хүлээн отож байгааг нь өнгөрсөн арваад жилийн туршлага тодорхой харуулсан. Эрх чөлөөг өөрийн салшгүй нэг хэсэг гэсэн үнэлэмжтэй цоо шинэ үеийнхэн нийгмийн ихэнхийг эзлэж байгаа, нээлттэй нийгэм бүхий ардчилсан тогтоцтой манай нийгэмд "эмх журмыг" тогтоож хатуу гарын амт үзүүлэх дуршил оршин буйгаар барахгүй улам бүр эрчимжиж, зохистой цаг нь ирвэл багалзуурдахад улам улам бэлэн болж буйн учир шалтгаан юу вэ? Хүмүүс үнэхээр эрх чөлөөнөөс уйдаад байна уу? Хатуу гар нийгэмд дэвшил авч ирнэ гэж хүмүүс үнэхээр үнэмшээд байна уу? Тэр нь үнэхээр хөгжил дагуулж чадах уу? Тэр нь нийгэмд шудрага ёс, эмх замбараа буй болгож чадах уу? Тэр нь үнэхээр нийгмийн баялагийг нэмэгдүүлж түүнээ шудрага хуваарилж чадах уу? Эцэст нь тэр шудрага явдал тогтоогч нь хэн бэ? Түүний тогтоосон "шудрага" бүхий л нийгэмдээ шудрага болж чадах уу? Төрийн машиныг гацаасан нь 1996 онд шинэ Монголын түүхнээ анх удаа төрийн эрх мэдэл улс төрийн нэг хүчнээс нөгөөд шилжсэн юм. Хэдийгээр энэ процесс сонгуулийн үр дүнгээр хэрэгжсэн ба эрх мэдэл шилжүүлэх үйл явц хуулийн хүрээн дотор тайван замаар ном журмаараа болсон боловч дотроо ирээдүйн асар их хямралын үр хөврөлийг буй болгосон юм. Энэ үед улс төрийн шинэчлэл нэлээд ахицтай хийгдсэн байсан авч эдийн засгийн реформ бараг хийгдээгүй, Монгол улс нэг тэжээгчийг нөгөөгөөр сольсноос бус эдийн засгийн амьдрал нь социалист, төлөвлөгөөт шинжээ агуулсаар байлаа. Энэ нь Монголын нийгэмд ажилгүйдэл, ядуурал, гэмт хэрэг, нийгмийн эмх замбараагүй байдлыг араасаа дагуулан улам томруулж байв. Шинээр гарч ирсэн хүчин шууд л эдийн засгийн зоримог реформ эхлүүлэв. Үнэ чөлөөлөх, банк санхүүгийн реформ хийх, хувьчлах, гааль татварын бодлогод эрс шинэчлэл хийх зэргээр хандсан нь реформ болгоныг дагалддаг хүн амын тодорхой хэсгийн эсэргүүцэлтэй тулгарав. Энэ нь эрх мэдлээ алдан сөрөг хүчин болчихоод хонзогнолд автсан байсан МАХН-ыг эргэж нэгдүүлэх, улмаар 1990 онд тус намд хийгдсэн шинэчлэлийг ухрааж хуучин араг ясаа сэргээн, тодорхой "чанга гартай" хүний удирдлагын дор хатуу сахилга баттайгаар нэгдэн нягтарч эсрэг хүчнээ далим болгон дээр цохих дайралтын отряд болгон хувиргалаа. Энэ дайралтанд эрчимтэй хийгдэж байсан реформ төдийгүй төрийн институционализм, цаашлаад бие хүмүүс золиос нь болсон юм. Өөрчлөлт шинэчлэл болгоныг утга учиргүй улдан хойш чангааж, төрийн машиныг хүчгүйдүүлж, институциональ үйл ажиллагааг нь гацааж, реформ хийж буй хүмүүсийн үйл ажиллагааг персонжуулж, гүтгэн гүжирдэж, нийгмийг эмх замбараагүй байдал руу уриалан дуудаж, улс төрийн тавцан дээрх нам хоорондын эрүүл өрсөлдөөнийг үзэн ядалт, ил дайсагналаар сольж, нийгмийг намын харъяаллаар ангилан хувааж, үүндээ зүсэн зүйлийн экстрим хүчнүүдийг ашиглах болон захиалгаар буй болгож, чухам ийм замаар эрх мэдлийг өөрийн зүг шилжүүллээ. Сэргээн босголт банк, Улс төрийн зүтгэлтэн Зоригийг алсан хэрэг, Казиногийн хэрэг гэх гүтгэлэг зэрэг өөрсдийнхөө зохиосон, зохион байгуулсан шуугиан, зориуд дэврээсэн нийгмийн бухимдлаар дамжуулан реформыг бүрэн зогсоосон төдийгүй МАХН хэрэг дээрээ 1998 оны хоёрдугаар хагас гэхэд Төрийн бүх үйл ажиллагааг хяналтандаа авлаа. Эрх барьж буй хүчнийг бүрэн туйлдуулж, хооронд нь эвдрэлцүүлж, дотроос нь тогтворгүй бүлгийг буй болгож түүнээ тэжээн тэтгэж тэнхээжүүлэн эргүүлж дайруулж чадсан зэрэг нь адал явдалт зохиолд гардагаас ч үлэмж дээр чадварлаг найруулгатай байлаа. Шулмын ан Зориудаар хямраасан төрөө хямралаас гаргах, зохион байгуулалттайгаар ядууруулсан түмнээ ядуурлаас аврах уриа 2000 оны сонгуульд МАХН-д бүрэн ялалт авч ирсэн юм. Үнэндээ тэдэнд сонгуулийн систем ялалт авч ирсэн болохоос нийт ард түмний ердөө тэн хагас нь дэмжсэн гэдгийг тэд сайн ойлгосонгүй. Иймдээ ч нийгэмд нэгэнт тогтон хэлбэршсэн сөрөг хүчнийг устгах, үгүй хийх, үүрд дарж авах хөдөлгөөн үүсгэлээ. Шулмын авд мордсон хэрэг. Нийгмийг айлгах, дарангуйллын үеийг нь дахин сануулах, хүчирхийлэл үзүүлэхэд бэлнээ харуулах үй олон оролдлого хийж эхлэв. Юун түрүүн төрийн интитуциудыг намжуулах, улс төржүүлэх, үзэл сурталжуулах ажил хийлээ. Төрийн байгууллагад ажиллаж байсан 15 мянган хүнийг энэ компанит ажлын хүрээнд гудамжинд гаргалаа. Иргэдийн эсэргүүцлийн хөдөлгөөнийг хүчээр дарж, үлгэр жишээ үзүүлэх зорилгоор хэд хэдэн сэтгүүлчийг баривчлах, хорих зэргээр авирлав. Чөлөөт мэдээллийн эсрэг ухамсартай төлөвлөгөөтэй ажиллагаа явуулж, мэдээллийн хэрэгслэлийг худалдаж авахаас эхлээд айлган сүрдүүлэх бүхий л аргаар хяналтандаа авлаа. Улсын нууц задалсан, сайд хүнийг гүтгэсэн, муу хүнийг өмгөөлсөн гэх мэт хэргээр хүмүүсийг барьж авч шоронд хорилоо. Мафи гэх мэтийн том нэрээр бүлэг хүмүүсийг баривчилсан боловч эцэст нь татварын хэргээр шийтгэн суулгалаа. Шулмын ан явсаар эрх чөлөөний эсрэг дайн болж хувирав. Намын "шинэчлэл" МАХН-ын толгойд гарсан хэдхэн хүний бүлэг намыг бүрэн хяналтандаа авчээ. Намын дотор буй болоод байсан чөлөөт шүүмжлэл, бие даасан үзэл бодол бүрэн дарагдав. Намыг сахилгажуулснаар төрийг сахилгажуулна, төрийг сахилгажуулснаар нийт улс орныг сахилгажуулна гэсэн итгэл үнэмшил тэр хэдэн хүнд буй болжээ. Сахилга бат гэдэгт зөвхөн өөрийгөө л тооцно. Сахилга бат гэдэгт өөрийнх нь дураар авирлалтыг тэсвэрлэх төдийгүй дагаж уухайлахыг ойлгоно. Сахилгажуулах явцыг үндсэндээ хэдхэн аргаар хэрэгжүүлж байлаа. Юун түрүүн худалдаж авах арга орно. Төрийн гүйцэтгэх болон хууль тогтоох, шүүн таслах институциудыг бүрэн захирч байсан тул нийгмийн баялгийг бараг л ямар ч хяналтгүйгээр дураар захиран зарцуулах бололцоог гаргаж авлаа. Байр орон сууц, лиценз, газар, хувьчлал, тендерээс эхлээд биеэ эмчлүүлэх нэрээр хүртэл нийгмийн баялгийг хяналтгүй, хуулиас гадуур дураар цацаж байв. Хишиг тараах энэ буянт үйлсэд эрх мэдэл болон нөлөөллийн чадавхиар гишүүд хамрагдана. Заримд нь өмөн үүгээ эмчлүүлэхэд 100 мянган төгрөг хүрэлцэж байхад заримд нь нурууныхаа гацааг гаргахад 50 сая төгрөг багадаж байх жишээтэй. Хишиг хүртэгсэд намын удирдагчийг уухайлан дуулж байх ганцхан үүрэг л хариуд нь авна. Сахилгажуулах ажлын хүрээнд төрийн албан тушаалыг арилжааны хэрэгсэл болголоо. Намыг дэмжиж байгаагийн илэрхийлэл хэмээн хандив авахаас эхлээд шууд авилгаар зарах, тодорхой зорилго биелүүлэхэд дайчлан оролцуулах амлалтаар арилжаалж байв. Төрийн бүх институци битгий хэл тэнд үүрэг гүйцэтгэж байгаа субъект болгоныг намын удирдлагын ганц хоёр хүнээс бүрэн хараат байлгах механизм буй болгож байсан хэрэг. Энэ нь үнэндээ эмх замбараа, сахилга бат гэсэн түгээмэл ойлголтоос ихээхэн зөрүүтэй зүйл юм. Үүний эсрэгээр сахилгажуулах үйлсэд хамрагдахгүй байгаа бие хүмүүсийг айлган сүрдүүлэх, залхаан цээрлүүлэх ажиллагаа үйлдэнэ. Ажил төрлөөс нь хөөх, далим олох, өө эрэх, олсон өөгөө биежүүлэхийн тулд хууль хяналтын байгууллагыг ашиглах явдал дэлгэрчээ. Мэдээж сахилгажуулах явц маань авилга, шамшигдууллын бүхэл бүтэн тогтоц буй болгочиж буй учир төрийн гүйцэтгэх ажилтан болгон өөр өөрийн нээнтэгтэй болж, тэр нь намын удирдлагын хараанаас мултрахгүй байхаар хийцтэй болсон. Намын гишүүн болгон ямар нэг хэмжээгээр цаасан дээр бичигдсэн хуулийг зөрчсөн, тэр нь намын удирдлагын бүртгэлд орсон байх механизм бүрдүүлжээ. Иймээс эрүүгийн хэрэг үйлдэн тэр нь хууль хяналтын байгууллагаар илэрч батлагдсан зарим хүн албан тушаал буурч гадаадад консулаар явж байхад, сахилгажаагүй гэж үнэлэгдсэн бол шүүхийн хаалга татаж байлаа. "Шагналтай айдас" гэж нэрлэж болохуйц энэ шинэчлэл МАХН-ыг үнэхээр ган бат сахилгатай, дуугарвал дуу нэг дугтарвал хүч нэг цэргийн эсвэл шоронгийн хуаран аятай болгожээ. Хүмүүс эрх чөлөөгөө худалдаж эхлэв. Сөрдөггүй сөрөг хүчин Нээлттэй нийгэм дахь сөрөг хүчний роль асар их юм. Хэрэв тэр нь байхгүй бол зориудаар зохиож бодож олж буй болгохгүй бол ардчилсан нийгэм өөрөө оршин тогтнох аргагүй болох тийм чухал элемент нь билээ. 2000 оны арванхоёрдугаар сарын 6-нд сөрөг хүчин зохион байгуулалтанд орж нэгдэн Ардчилсан намыг байгуулсан юм. Гэвч хоорондоо хэрэлдэн арцалдаж, хурал болгоноороо даргаа солих ганцхан асуудал хэлэлцсээр дөрвөн жилийг ардаа орхижээ. Эрх баригчид үүнийг нь тун аятайхан хөөрөгдөж, зөрчлийг нь хурцатгаж чадаж байв. Элдвээр хардаж сэрдэх ажиллагааг талцсан хоёр талд зохион битүүгээр заналхийлэхээс гадна нутаг нуга, жалга довны талцлын бодлогыг идэвхитэй шургуулж байлаа. Сөрөг хүчин гээд юу ч үл чадах чадавхи үгүй махан гол нэр төдий байлгаж нүүр тахлуулж байх төлөвлөгөө амжилттай хэрэгжсэн юм. Энэ дөрвөн жилд нэг хоёрхон хүн бичиж, ганц нэг хүн эсэргүүцлийн цуглаан жагсаал зохион байгуулж, парламентад ганц хүн л орилж байлаа. Арга ядсан энэ хэдхэн үйлдлийг л нэрлэхгүй юм бол нийгэмд сөрөг хүчин огт байсангүй. Гэхдээ л чухам энэ хэдхэн хүний эр зориг үйлдэл цар хүрээ багатай боловч 2004 оны сонгуулийн дүнг авчирсан билээ. Гадаадад дөрвөн жил суугчид, дөрвөн жил хоорондоо хэрэлдэж шившгээ хутгагчид гуанзангийн үлдэгдэл дээр шавах ялаа аятай 2004 оны хавраас цуглан амь орон гуагачиж гарлаа. Өлсгөлөн эрх чөлөө дахин ирэв 2004 оны сонгуулийн дүн мэдээж МАХН-ын удирдлагыг цочролд оруулсан. Харин энэ сонгууль өөрөө Монгол орон бүрэн авилгажиж засрал авахад бэрхтэй болчихсныг харуулж өгсөн юм. Юун түрүүн сонгуулийн систем нь нийгмийг цаанаасаа шудрага бус тогтоцтой байлгах үндсэн суурь дэвсгэр болж өгчээ. Сонгогчдыг нэр дэвшигчид шууд худалдаж авах ба сонгогчид ч үүнд бэлнээр саналаа дуртайяа худалдаж байв. Сонгуулийн үр дүн МАХН-ын хувьд ялагдал болсон боловч нийгмийн айдсыг тайлж, зүрх зориг оруулан, иргэдэд өөртөө итгэх итгэл нь дахин сэргэсэн сайн талтай. Гэвч нэгэнт буй болон бэхжсэн авилгын тогтоц цааш улам гаарч нийгмийнхээ тогтоцыг татаж унагах хэмжээндээ хүртэл лавширч байна. Намууд хоорондоо нэгдэж эвслийн засаг байгуулсан юм шиг өнгөн дээрээ харагдагдавч үнэн чанартаа улс төр-эдийн засгийн бүлэглэлүүд хоорондоо гэрээгээр нэгдэн бүр ч том бүлэглэл үүсгэжээ. Хэдийгээр 2004 онд ДНБ 10 гаруй хуваарь өссөн авч нийгмийн шудрага хуваарилалт үгүйлэгдсэнээс үнэн чанартаа иргэд улам ядуурч байна. Төрийн хүнд суртлын машиныг улам өргөсгөж сүлжээнд хамрагдах авилгачдын тоог нэмэгдүүлснээр төрийн дээд эрх барих хэсэгт харилцан найрах ба зөвхөн идэж уусны их багын тоо хэмжээнээс болж харилцан хонзогнолцох үйл ажиллагаа улс төрийн өнгө, ард түмний нэрээр хаяглагдан чимэглэгдэж сүр дуулиан үзүүлнэ. Намууд нам утгаа бүрэн гээсэн нэг үзүүлэлт бол сонгууль юм. 2001 онд МАХН-ын удирдлага нэр дэвшигчээ дэмжээгүй бол 2005 онд Ардчилсан намын гол гол фракцууд өөрийн нэр дэвшигчийг унагахын тулд чадах бүхнээ хийв. Улс төрийн нам бол институци, амьд организм гэсэн утгаа Ардчилсан нам бүрэн алдаж дампуурч алга болсон бол одоо энэ замыг МАХН хурдтай туулж нэгэн цогц организм утгаа хэдийнээ алдаж эхэлжээ. Үүний аль алийг нь зүй ёсны натураль үхэл л гэж нэрлэх байх. Улс төрийн нам гэсэн утга, мөн чанар огт алга боллоо. Бүлэглэлүүдийн хоорондын тэмцэл нэгдэл байна уу гэхээс төрийг барих, түүнд хяналт тавих механизм үндсэндээ үгүй болов. Бүлэглэлүүд улс төрийн үзэл бодлоор биш найз нөхөд, нутаг нуга, жалга дов, хамтарсан бизнес, хувийн харилцаа гэсэн өөр шалгуураар буй болон улмаар өргөжих, тарах, дахин нэгдэх, эсрэг тал болох, дайсагналцах гэсэн бүхий л спектрийг харуулна. Сайхан зорилгыг биелүүлэхийн тулд булай арга ч хэрэглэж болно гэж үзээд Ленин ""зорилго нь аргаа зөвтгөнө" гэжээ. Одоо манай улаандаа гарсан дээрэмчид авилга хулгай хийх аргаар эх орноо мандуулах сайхан зорилгоо биелүүлж болно гэж үнэн санаасаа боддог болсон бололтой. Арга нь ч зорилгоо ч зөвтгөдөг бололтой. Үүнийг дагаад нийгэм тэр чигээрээ хөдөлгөөнд орж эхэлсэн ба мөнөөх 1990 оны үе шиг хохирсон хонзогносон, бага хүртсэн гэж чамласан хүмүүсээс эхлээд сэтгэцийн өвчтэй хүмүүс хүртэл энэхүү нийгмийн бухимдал дээр дөрөөлөн тодрох гэж улам их чардайна. Ганц сайн шанс гараад ирлээ гэсэн арчаагүй амьтад ч олон байх аж. Гэвч нийгэм ядуурч, хүмүүс бухимдаж буй нь үнэн факт. Хүмүүс жилийн өмнөхийг бодвол илүүтэй эрх чөлөө мэдрэх болсон нь бас факт. Эрх чөлөөний мэдрэмж хоосон ходоодтой хосолж буй нь жинхэнэ факт. Одоо яах вэ? Үндэсний эрх ашгийн тухай хүн бүр ярьдаг боловч ойлгодог нь тун цөөн байдаг. Оросын нэг компанийн ашигт малтмалын лицензийн тухай яриад эхлэхэд хятадууд хүн зодсон тухай, өдөж хоргоосон тухай зөрөөд шуугиад эхэлж байна. Хятадын ашиглаж буй ордын тухай ярихаар Оросыг зөрүүлээд шүүмжлэх жишээтэй. Канадын компани шүүмжлэлд өртөнгүүт солонгосчууд янхны газар байгуулсан тухай шуугилдаад унах жишээтэй. Энэ бүхэн зориудын юм шиг санагдахгүй байна уу! Хэн нэг нь зохион байгуулаад байгаа юм шиг санагдахгүй байна уу? Юуны тулд, яах гэж? Буруу болоод ирэнгүүтээ асуудлыг гадагш чиглүүлж амиа хоохойлдог аргыг бүдүүлэг хоцрогдсон, дарангуйлалтай орон болгонд үйлддэг. Аргентиний хунт Флакландад дайн зарлаж, Угандын Амин Танзанид довтолж, Дэн Сяпин Вьетнамд халдаж, Индонезийн Сухарто Малайзыг өдөж байсан гээд таарах жишээний түүх дэндүү олон. Манай орны үндэсний эрх ашиг хөрш орнуудтайгаа муудалцах, гадаад ертөнцөөс таслагдах, хэнд ч тоогдохоо болиход л хамгийн хүндээр хохирно. Буруу гадна талдаа биш дотроо байна. Бид өөрснөө буруутай. Биднийг нэгтгэж амьдруулж байгаа механизм буруутай. Жирийн иргэн саналаа 10 мянган төгрөгөөр зарсан учраас буруутай. Энэ 10 мянган төгрөгний орноос нөгөө эрхэм гайхал нь нийгмийн баялгийг хулгайлж байгаа учраас буруутай. Мэдсээр байж энэ механизмаа байлгасаар байгаа учраас хууль тогтоогчид буруутай. Байлгаад байгааг нь харсаар байж иргэд эсэргүүцэхгүй байгаа учраас буруутай. Улс төрийн намын хэв хэмжээ, норм, механизмыг нь дахин тогтоож өгөх хэрэгтэй байна. Одоо байгаа намууд аль нь ч цааш улс төрийн нам гэдэг утгаар ажиллаж оршин тогтнож нийгэмд үүргээ гүйцэтгэж чадахгүй. Шилжилтийн 15 жилд үүрэг гүйцэтгэсэн бол одоо тэр нь дууссан. Бүх намыг тарааж шинээр зохион байгуулж бүртгэх хэрэгтэй болов уу. Ингэсэн тохиолдолд улс төрийн хүчний дахин хуваарилалт явагдана. Яг үүнтэй зэрэгцээд төрд алба хааж буй хэнийг ч улс төрийн намд нэгдэхийг нь хориглодог иргэншсэн, энд тэндгүй байдаг хуулийг авч хэрэгжүүлэх хэрэгтэй болно. Ингэж байж төр бөөснөөсөө цэвэршинэ. Иргэн иргэний утгаараа улс төрийн аль ч үзэл бодлыг дэмжих буюу эсэргүүцэх эрхтэй, тийм учраас сонгуульд ордог, харин төрийн ажилтны хувьд аль ч намд харъяалагддаггүй учир төрийн албат гэдэг утгаараа төрөө бузарлаад байж болохгүй гэсэн ойлгоход тун энгийн хялбар, олон улсад хэрэглэдэг механизм үүснэ. Бараг үүнтэй зэрэгцээд сонгуулийн тогтоцоо өөрчлөөд байгаа энэ парламентыг тарааж шинэ механизмд тохирсон ээлжит бус сонгууль явуулах хэрэгтэй юм. Мэдээж шинэ сонгууль явуулаад л нийгмийн хамгийн шилдгүүдийг тодруулчихна гэж байхгүй. Аль ч чөлөөт нийгэм ийм абсолют зорилт тавьдаггүй, тавиад ч бүтэхгүй. Ард түмнээс сонгогдсон засаг эргээд тэр ард түмнийхээ л тусгал байдаг. Одоо байгаа парламентийн гол ач холбогдол нь муу юмны жинхэнэ эх сурвалж болсон буруу механизмыг эвдэн түүхийн хог дээр хаяхад оршино. Эцэст нь өгүүлэхэд Сүүлийн 15 жил дан баларсаар байгаад сүйрч дууслаа, одоо л нэг зөв сонголт хийгээдэхье гэсэн дуу хоолой сүүлийн үед их сонсогдох боллоо. Өөрийн хийсэндээ өөрөө буруутангууд шатар тоглож байгаад хожигдох болохоороо хөлгөө нураачихдаг авиртай хүний үг, одоо л нэг шинэ шанс гарлаа, түрүүнийхээс нь хоцорчихсон юм гэсэн дүгнэлттэй бас нэг хэсэг бүлэг улсын яриа. Өнгөрсөн жилүүдэд хаана ч хэзээ ч байдгийн нэгэн адил нийгмийн дэвшил ч их байсан, алдаа эндэгдэл тэр байтугай гэмт явдал ч бишгүй нэг байсан. 15 жилийн өмнөх сонголт бол нарийн ярьвал монголчуудын сонголт гэхээсээ нийт хүн төрлөхтний сонголт байсан юм. Хүн төрлөхтний энэ сонголтоос зориуд татгалзан үлдсэн ганц ард түмэн бий нь хойд солонгосчууд билээ. Харин энэ удаа монголчууд өөрснөө сонголт хийх ирмэг дээр байна. Хатуу гараар ганц үндэсний удирдагч дагаж нийгмийн дэвшилд хүрдэг гэдэг худлаа юм байна гэдгийг шинэ зуун гарсан эхний хэдэн жилд олон хүн ажигласан байх. Хасбуу тамгатай, мэргэн түргэнээ гайхуулсан, шашин ном ярьсан үндэстэн дамнасан удирдагч маань энэ орныг богино хугацаанд авилга, дотроо бугшсан идээ бээр, хулгай, шамшигдуулал, хуулийг хүндэтгэх битгий хэл үл тоомсорлох араншинтай, эрх чөлөөгүй, дотроо айдастай, татвараас эхлээд рекет хүртэл дарамттай болгож өгсөн. Цөөн хэдэн элит дээрэмчдээс бүрдсэн улс төр-эдийн засгийн олигархи толгойтой ядуу зүдүү эрх чөлөөгүй ард түмэн болж хувирахын толгой дээр очсон. 2004 оны сонгууль энэ процессыг түр саармагжуулсан болохоос зогсоож чадаагүй. Ямар л ард түмэн байна, тийм л төр байдаг гэж нэгэн суутан хэлсэн. Одоо сонголт та биднээс л хамаарна. Эрх чөлөөнд чинь ингээд шууд халдаж болохгүй бол ингэсхийгээд тойруулаад халдчихъя гэсэн төлөвлөгөө хэн нэг нь зохиосон юм биш байгаа? ! 

