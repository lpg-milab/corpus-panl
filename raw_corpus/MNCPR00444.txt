Шалан дор нуусан олон мянган шил архийг эрүүгийн цагдаагийнхан илрүүллээ

Архины үйлдвэрийн шалан дороос их хэмжээний архи илэрч энэ нь хортой архи байх вий гэсэн айдас олон нийтэд түгэв.
Учир нь хэдхэн хоногийн өмнө "Нүнжиг", "Цацал" нэртэй хувийн үйлдвэрийн архинд хүмүүс хордож нас барсан. Тэгтэл шалан дороос гарсан эдгээр дөч, тавин мянган ширхэгт элбэг хүрэхээр архи ийм нэртэй байсан нь шуугиан дэгдээж мэдэх нь. Нууц үйлдвэрийг эрүүгийн цагдаагийнхан дөнгөж уржигдар орой илрүүлээд байгаа. Энэ талаархи сурвалжлагаа хүргэе. Сонгинохайрхан дүүргийн ХХ хорооны нутаг "Автобус-2" компанийн баруун талд гадуураа бетонон хашаатай гурван давхар сууц харагдав. Хашаан дотроо машин тэрэг олонтой тохилог том хашаа үзэгдэнэ. Энэ бол "Сэтгэшгүй тэргэл" ХХК архины үйлдвэр. Тус компани 2007 онд байгуулагдсан. Дөнгөж саяхан байгуулагдсан гэхэд архины иж бүрэн тоноглолтой үйлдвэр байв. "Нүнжиг", "Цацал", "Найман шарга" гурван нэр төрлийн архийг авдар авдраар нь өржээ. Архи бүрт онцгой албан татварын акт наалттай байх нь худалдаанд гарахад бэлэн гэсэн үг. Өнгөрсөн нэгдүгээр сарын 1-ний өдөр цагдаа, мэргэжлийн хяналтын газраас энэ архины үйлдвэрт шалгалт ирэхийн хувьд иржээ. Тэгэхэд нь тэднийх 75-хан шил архиа ил гаргачихсан. Манайх байгаа нь ердөө энэ гээд үзүүлж байсан аж. Тухайн үед архи болон спирт урсгах шугамын хоолойноос дээж, шинжилгээ авч хоргүй болохыг нь тогтоож байж. Гэвч шалгалтынхныг удаа дараа аргалаад нуугаад өнгөрч чадсан ч Эрүүгийн цагдаагийн газрын Эдийн засгийн гэмт хэрэгтэй тэмцэх албаныхан нууц мөрдлөгийнхөө шугамаар илрүүлж, архины үйлдвэрийг "дэлбэлж" орхиж. Шалны дээгүүр банз, гялгар уут, элс тавьж байгаад плитадсан нь гаднаас харахад ямар ч сэжиг төрүүлэхээргүй байв. Плитаг хуулангуут бүхэл бүтэн том зоорь байгааг олж харж болно. Зоорины доош шатаар уруудаж үзтэл авдар авдраар нь өрсөн маш их хэмжээний архи нүдэнд тусаж байв. Цагдаагийнхан өдөржин шөнөжин дээш зөөгөөд ч талд нь хүрээгүй гэхийг сонсвол эздийн мэдүүлж буйгаар 40 мянган шилээс нь лав давж гарах тоо байгаа нь илэрхий. "Сэтгэшгүй тэргэл" архины үйлдвэр 1956 онд төрсөн Батхүүгийн Долгор гэдэг эмэгтэйн нэр дээр байдаг юм байна. Хан-Уул дүүргийн Засаг даргын Тамгын газраас өнгөрсөн оны өмнөхөн тус компанийг шилдэг аж ахуйн нэгжээр шалгаруулж урамшуулсан байх юм. Одооны мэдэгдэж буйгаар эднийх онцгой албан татварын хуурамч тэмдэгт ашигласан нь тогтоогджээ. Цааш шалгавал ямар "но" гарахыг хэн мэдэхэв. "Азийн чоно" компани "Нүнжиг", "Цацал" нэртэй архи үйлдвэрлэж байсан мэдээлэл байсан тул энэ талаар лавлав. Тэгэхэд "Нүнжиг", "Цацал" нэртэй архи нь албан ёсны дагуу "Сэтгэшгүй тэргэл" ХХК-ийнх. "Азийн чоно" компани тус компанийн нэрийг ашигласан байж болзошгүй таамаглал байгаа гэнэ. Юутай ч олон хүний амийг аваад байгаа метилийн спирт шахсан байх магадлал нь бага бололтой. Яагаад ингэж үзэж байгаа гэвээс урьдны шалгалтаар спирт гүйдэг труба бүрийг нягталж дээж авахад хоргүй гэсэн дүгнэлт гарч байсан болохоор тэр. Тийм болохоор дахин авсан шинжилгээний хариуг хүлээх л үлдэв. Эднийх улаан буудайн спирт авдаг гэж байв. Засгийн газраас архины үйлдвэрийн эрхийг нь хураан авч хүчингүй болгосны дотор эдний нэр яваа. ЭЦГ, УМБГ-ын ажилтнууд бужигналдаж байх зуур гурван давхартаа байрлах гэрийн эзэд сандралдчихсан гүйлдэж харагдав. Тэд санхүүгийн баримтаа тас нуучихсан байгаа бололтой. 
Б.Долзодмаа
