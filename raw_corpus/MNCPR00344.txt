Монголчуудын хэрэглэдэг вискиний 65 хувь нь хуурамч

Манай улс зах зээлд шилжихдээ "бар" улс болно гэж баахан хөөрцөглөсөн. Эдүгээ эргэн харахад бар улс биш баар улс боллоо гэх хүмүүс цөөнгүй. Баар, ресторан, дэлгүүрүүдэд гадаадын гоё ганган шошго, чамин лонх бүхий үнэ нь тэнгэрт хадсан шарз дарснууд өрөөтэй байх болсон.
Тэгэхнээ манайхны хэрэглэдэг вискиний 65 хувь нь хуурамч болохыг баталжээ. Нэг ёсондоо бид чанартай эд гэж биендээ баярхаж байсан маань юм мэддэг хүний нүдэнд бол хэн нэгнийгээ молиго үмхүүлсэн болж таараад нүүр хийх газаргүй болгосон гэсэн үг. Нэртэй брэндийн сайн бүтээгдэхүүнийг хүртэхийг хүсдэггүй хэн байх билээ. Бизнесийн ашиг сонирхлын үүднээс хэрэглэгчдийг хохироон, улс орныхоо нэр нүүрийг барж байгаа шуналтнууд олширсон нь дэндүү харамсалтай. Шотланд дахь Монголын өргөмжлөлт консул Робин Марри "UB Mart" дэлгүүрээс өнгөрсөн оны арваннэгдүгээр сарын 8-ны өдөр "JOHNNE WALKER BLACK LABEL" виски худалдан авчээ. Ноён Марри вискийг үнэрлэж үзээд л хуурамч болохыг гадарласан байна. Нутгаараа овоглосон алдарт брэндийн хэрэглэгч хойно манайхан айргаа Булганы Сайханых байна, Архангайн Хотонтынх, Дундговийн тос амтагдсан идээ байна гэдэгчлэн даанч нэг мэдэлгүй яахав дээ. Ингээд вискийг эх орон руугаа шинжлүүлэхээр илгээжээ. Шотландад вискиг экологийн цэвэр бүтээгдэхүүн гэж эмийн жороор өдөрт 50 грамм вискийг кофе, цайнд найруулан хүртдэг юм байна л даа. Виски үйлдвэрлэгч "Диагео plc"-ийн аюулгүй байдлын зөвлөх, Шотланд улсын Мэнстрид орших Брэндийн техникийн төвийн ажилтан Джэймс Смит уг вискиний хуурамч эсэхийг лабораторийн шинжилгээгээр шалгаж үзээд саармаг алкоголтой, өнгө оруулсан "усанцар" болохыг тогтоож дүгнэлтээ албан ёсоор мэдэгдсэн байна. Савлалтын байдлыг ч шалгаж үзэхэд лонх нь огт өөр, шошго, бөглөө нь хуурамч байсан нь нүглийн нүдийг гурилаар хуурсан хэрэг болжээ. Ийм хуурамч виски томоохон супермаркет, баар ресторанууд, тэр бүү хэл Буянт-Ухаа дахь олон улсын "Чингэс хаан" нисэх буудлын дэлгүүрт хүртэл байгаа нь ичмээр. Улсын мэргэжлийн хяналтын албаныхан брэнд бүтээгдэхүүнүүдийг таньдаггүй юм болов уу гэсэн асуулт ч зүй ёсоор тавигдана. Хуурамч вискийг урд хөршид үйлдвэрлэдэг нь тодорхой бөгөөд брэндийн нэр хүнд унагасан, олз ашиг хайсан хэмээн олон улсын шүүхэд гомдол мэдүүлбэл Монгол Улсын нэр хүнд навс унах нь ойлгомжтой юм. 
Л.Батцэнгэл 
