Роботын хөгжил

Робот гүйж чаддаг, явж, дуулж, бүжиглэдэг, тэр ч байтугай цэвэрлэгээ хийж чаддаг боллоо. Зохион бүтээгчид олон төрлийн робот бүтээж, бид түүнийг нь өдөр тутмынхаа амьдралд хэрэглэх цаг хаяанд ирээд байна. QIRO
-QIRO -За - Наашаа хүрээд ир. - Ойлголоо. Би очиж байна. Энэ бол SONY корпорациас гаргаж буй хамгийн сүүлийн шинэ робот. QRIO нь хүний асуултад хэнд ч ойлгомжтой хариулж чаддаг. Тэрээр дуудсан хүн рүү аажим дөхөж нүүр лүү нь эгцлэн хардаг ба нэлээд хэдэн хүмүүсийн царай, дууны өнгийг тогтоох чадвартай. Өнгө ялгах чадвар бүхий мэдрэгч, хөдөлгөөн хянагчийн тусламжтайгаар хариу үйлдэл хийдэг. Төрх нь хайр татам хөөрхөн. Зарим өндөр настай хүмүүс түүнийг хараад ач нар шиг минь хөөрхөн харагдаад байна гэж гайхдаг ажээ. Түүнийг бүтээгч нь: "QIRO гэр бүлд зориулан бүтээсэн аж. Энгийн хөдөлгөөнөөс эхлээд амьсгалын дасгал хүртэл хийж тантай хамт бүжиглэж чадна. Ер нь хүнийг зугаацуулах үүрэгтэй" гэж ярьсан байна. CHROINO Томотака Такахаши багаасаа л Astro boy хүүхдийн цуврал сэтгүүл үзэж өссөн бөгөөд робот зохион бүтээгч болно гэж мөрөөддөг байжээ. Харин одоо түүний мөрөөдөл нь биелж өөрийн хайртай баатраа робот болгожээ. Тэрээр: "Би илүү сайн робот хийх гэж байнга эрэл хайгуул хийж явлаа. Харин би өөрийн хайж байсан загвараа олсон. Дотоод зохиомж мөн гадна байдлаараа ч гэсэн Астро Бойтой төстэй болсон." гэж ярьсан байна. Энэ роботын нэр нь хүртэл учиртай гэнэ. Японы "хар" буюу "курой" английн "Chronicle" гэсэн хоёр үгнээс түүний нэрийг гаргаж авсан ажээ. Уг робот 2004 онд TIME сэтгүүлээс олгодог "хамгийн сүүлийн үеийн ололт" шагнал хүртсэн. Энэ ч утгаараа CHROINO роботын түүхэнд шинэ хуудас нээсэн байна. ASIMO 120 см өндөртэй бяцхан ASIMO робот хүн шиг аядуухан хөдөлдөг гэнэ. 1986 онд HONDA компани анх хоёр хөлтэй, явдаг робот зохион бүтээсэн юм. Судалгааны баг нь роботыг яаж хүн шиг хөдөлдөг болгох талаар удаан судалгаа хийсний эцэст 2000 онд ASIMO-г бүтээсэн байна. Хамгийн сүүлийн үеийн ололт болох I WALK технологийн тусламжтай бүтээсэн робот нь хүн шиг алхахаас гадна гүйж чаддаг. Харин 2004 онд зохион бүтээгчид нь түүнийг хүнээс дутахааргүй уян хатан хөдөлдөг болгосон юм. Robovie R2 роботыг өдөр тутмын амьдралдаа хэрэглэж болохоор бүтээсэн бөгөөд худалдаанд гарсан аж. Японы Холбоо технологи, Роботын судалгаа хөгжлийн төвд түүнийг бүтээжээ. Одоогоор 20 ширхэг R2-ийг их сургууль болон судалгааны төв аваад байгаа аж. Уг роботын давуу тал нь сургалт судалгаанд тусгайлан зориулж зохион бүтээсэн бөгөөд харилцан яриа, дүрслэл болон дуу авиаг таних зэрэгт хэрэглэдэг юм. Долоон төрлийн мэдрэгч, 71 төрлийн холбооны жижиг эд ангиас бүрдсэн энэ робот хүний биеийн хөдөлгөөнийг ойлгодог гэнэ. LIGURIO Өнгөрсөн оны намар EXPO 2005 наадамд энэ робот анх оролцсон бөгөөд онцлог нь хамгаалагчийн үүргийг гүйцэтгэж байсан юм. 150 см-ийн өндөртэй энэ робот үзэсгэлэнгийн үеэр оролцогчдын бараа бүтээгдэхүүнийг зөөж, бүртгэгдээгүй бараа таарвал хүмүүсийн замаас хол тавих ажил хийж байжээ. Түүний гарын хэсэгт сарвуу байрлуулсан бөгөөд үүнийхээ тусламжтайгаар жижиг хайрцгийг ч гэсэн унагахгүй барих боломжтой. Бас нэг сонин зүйл нь олон хүмүүсийн дундуур эвээ олоод гарч чадаж байсан явдал юм. WAKAMARU Өглөөний долоон цаг. Wakamaru таныг сэрээж цаг агаар болон энэ өдөр танд хэрэгтэй, мэдээллүүдийг сануулна. Ажилдаа явахаас өмнөх бүхий л мэдээллийг танд өгч орой ажлаасаа ирэхэд тань мэндчилэн угтана. Харин та нүүрнээс нь инээмсэглэл олж харах болно. Mitsubishi корпорациас энэ роботыг өнгөрсөн жилийн намраас худалдаанд гаргасан юм. Ердөө 100-хан ширхэг худалдаалсан энэ робот нийслэл Токио хотоос 23 км-ээс дотогш амьдардаг хүмүүс л авах боломжтой ажээ. Wаkаmаru арван хүний царайг санах чадвартайгаас гадна хүмүүсийн асуултанд хариулж чаддаг юм байна. Мөн түүнд утасгүй интернэтийн сүлжээ холбосон бөгөөд танд ирсэн и-мэйл болон шинэ мэдээг тань уншиж өгөх болно. 
