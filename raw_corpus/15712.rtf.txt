№63(15712)
1984 ОНЫ ГУРАВДУГААР САРЫН 14
Төлийн штаб

Төл бойжуулах ажлыг зохион байгуулах тухай нөхөр Ю. Цэдэнбалын гурван тоот албан даалгаварт << Төл бойжуулах ажил хариуцсан сумын штабын гишүүн бүрийн гүйцэтгэх үүргийг тодорхой хуваарьтай ажиллуулж, штабыг төл бойжуулах хугацаанд малчдын дунд үзэл суртал, хүмүүжлийн ажил, социалист уралдаан зохион байгуулах, соёл ахуй, эмнэлэг, худалдаагаар үйлчлэх төв болгож. . . . ажиллахыг үүрэг болгон >> заажээ. Ийм учраас штаб нь төлөө хүлээн авч бойжуулах үеийн үзэл суртал, аж ахуй, зохион байгуулалт, үйлдвэрлэл, технологи, үйлчилгээний бүх ажлыг төвлөрүүлэх удирдлагын төв юм. 

Одоогийн байдлаар манай нэгдлүүдийн мал аж ахуйн бригад бүрт төл бойжуулах ажлыг удирдах штаб байгуулагдан ажиллаж байгаа боловч ажил нь жигд биш, түүний гишүүд хариуцсан үүргээ ч хангалтгүй гүйцэтгэж байгаа тал харагдаж байна. 

Бог мал ид төллөж, түрүүчийн төлийг хүлээн авч бойжуулж эхэллээ. Төлийг бүрэн бойжуулах шинжлэх ухааны үндэстэй арга технологийг зөв мөрдүүлэх талаар малчдын дунд хэрхэн ажиллаж, аль хэр үр дүнд Хүрснээр нь штаб, түүний гишүүдийн ажлыг дүгнэх ёстой. 

Урьдахь жилүүдийн ажиллагаанаас үзэхэд бог малын төлийг хөрвөжилтийн үе шатаар бойжуулах технологи арга ажиллагааг малчин бүрт бүрэн эзэмшүүлэн гаршуулж чадаагүй, штабын гишүүд нь малчид, төлчидтэй тодорхой ажиллахгүй, штабын бүрэлдэхүүнд хэдэн хүний нэрийг бичсэнээр ажлаа хязгаарлан, оромдож байсны уршгаар бог малын төлийн эл дэв хорогдол тогтвортой буурахгүй байсанд дүгнэлт хийх хэрэгтэй. Төл бойжуулах ажлыг муу удирдаж, ор нэр болгож байгаа тэр газарт төл, том малын хорогдол гарч байгааг зөвхөн сүүлийн хэд хоногт Баянхонгор, Говь-Алтай, Өвөрхангай аймагт төлийн хорогдол нэмэгдсэн баримт нотлон харуулж байна. 

Зун нь мал аж ахуйн арга ажиллагааны баялаг туршлагатай, тодорхой мэдлэгтэй байж, суурь, малчдын өдөр тутмын ажлын явцад тохиолддог бэрхшээлийг олж илрүүлэн, газар дээр нь шуурхай шийдвэрлэж ядах эрх мэдэлтэй хүмүүсээр штабыг бүрдүүлж, тэдний ажлыг нэгдэл, сангийн аж ахуйн нам, захиргааны байгууллага шууд гардан хянаж удирдах ёстой. Төл бойжуулах ажиллагааны технологийг суурь, малчин бүрт зөв бүрдүүлэхэд мал аж ахуйн мэргэжилтэн, малын эмч, зоотехникч нар онцгой чухал үүрэг гүйцэтгэх учир тэднийг штабын бүрэлдэхүүнд заавал оруулдаг. Тэгээд тэднийг суурь, бригадуудад байнга ажиллуулан малчин, төлчдөд мэргэжлийн зөвлөлгөө өгүүлж байх хэрэгтэй. 

Орон нутгийнхаа нөхцөлд тохируулан төл бойжуулах өвөрмөц арга ажиллагаа эзэмшсэн аймаг, сумын аварга, тэргүүн малчдын ажлын туршлагыг бусдад нь шуурхай эзэмшүүлэн явдал хангалтгүй байна. Зэргэлдээ суурийн малчдын мал маллагааны сайн аргыг нэгээс нөгөөд нь хүртээн нэвтрүүлэх ажлыг штаб шууд гардан хариуцах ёстой. Ер нь малчдын мал маллагааны тэргүүн туршлагыг нийтийн хүртээл болгон нэвтрүүлэх явдал зөвхөн цаг үеийн чанартай биш, байнгын, хийж байх чухал ажил гэдгийг аймаг, сумын удирдлага онцгой анхаарах хэрэгтэй. 

Төлийн штабыг зохих хэмжээний материаллаг баазаар хангаж, тэдгээрийн мэдэлд унаа хөсөг, орон байр, эмнэлэг, худалдаа, төрөл бүрийн үйлчилгээг төвлөрүүлэн, ажиллах бололцоо олгосон байх ёстой, Гэтэл төлийг хөрвөжилтийн үе шатаар бойжуулахад суурь бүрийг хүрэлцэхүйц хэмжээний байр, пүнз, ус, хужир, төрөл бүрийн тэжээлээр хангах ажил зарим газар шаардлагын хэмжээнд хүрээгүй байна. Үүнээс болоод зарим суурь, малчин бог малын төлийг хөрвөжилтийн үе шатаар бойжуулах боломжгүй мэтээр үзэж, энэ чухал ажлаас бэрхшээх, түвэгшээх явдал байсаар байна. Нөгөө талаар эхлээд бойжуулах нэрийдлээр төлийг эхтэй нь хамт хараа хяналтгүй орхих, бэлчээрт дааруулан сэнсрүүлэх дутагдал гардаг юм. Түүнчлэн нялх төлийн эрүүл мэнд болон эхийгээ амлан хөхөж чадаж байгаа эсэхэд хяналт тавьж, арчлан тордох, тэжээл, усаар хангах ажлыг төдий л анхаардаггүйгээс болж төл хорогдуулдаг дутагдал нэлээд малчны ажилд оршиж байна. Ийм зохисгүй байдлыг нэн даруй арилгахад нэгдэл, сангийн аж ахуйн нам, захиргааны байгууллага, мал аж ахуйн мэргэжилтэн нар гол ажлаа чиглүүлэх ёстой. 

Тал бойжуулах шинжлэх ухааны үндэстэй арга ажиллагааг тэргүүний малчдын туршлагад тулгуурлан орон нутгийн онцлог, тухайн цаг агаарын байдлыг харгалзан суурь бүрт тохирсон хэлбэрээр нэвтрүүлэх ажлыг бригадын штабынхан зөв, шуурхай зохион байгуулах хэрэгтэй. 

Цаг агаарын ямар ч нөхцөлд байлаа гэсэн хүйтэн үед нялх төлийг зохих байр, пүнз, чингэлэгт байлгаж, дулаан үед аль болохоор эхтэй нь хамт тэжээх, ойр бэлчээх, хөрвөжсөн төлийн байрыг байнгын тэжээл устай байлгах аргаар төлийг махлуулах технологийг мөрдөн ажиллавал зохино. Тугалыг дулаан байр, пүнзэнд нэмнэж бойжуулах, ботгыг нэмнэн уяж, эхэд нь тогтмол хөхүүлэх, гүүг хашаа, хотондоо унагалуулах зэргээр бод малын төлийг нэгбүрчлэн гардан арчилж бойжуулах аргыг суурь бүрт хэвшүүлж чадаагүй байгааг төл бойжуулах ажлыг удирдан зохион байгуулж байгаа штабууд анхаарч энэ зүгт хяналт шалгалтынхаа ажлыг чиглүүлэх ёстой. 

Малчин төлчдийн дунд зохиох үзэл суртал, соёл хүмүүжлийн ажлыг бод, бог малын төл бойжуулах бэлтгэлийн үе болон төл бойжуулах бүхий л үе шатны ажилтан нягт холбон зохиох, үүнд ухуулга, суртал нэвтрүүлэг, социалист уралдааныг бүрэн чиглүүлэх явдал төлийн штабынхны анхаарлын төвд байвал зохих нэн чухал ажил мөн. 

