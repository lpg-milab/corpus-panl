Аав нь удахгүй хоёр охиндоо очно оо

-Ганц худагт хоригдож буй жүжигчин Ж.Сүххуягтай манай сурвалжлагч уулзаж ярилцлаа- Жүжигчин Ж.Сүххуяг аавын хаалга татсан гэх гашуун мэдээ олныг сэрдхийлгэв. Бидний ах, хамаатан садан биш ч монголын ард түмэн бүгд энэ хүний өмнөөс харуусан эмгэнэхээсээ илүүтэй хайрлан уярч сууна. Үнэндээ тэр хүн хилсээр хоригдож байхыг үгүйсгэх аргагүй юм. Олон жил ханилсан ханиа хөнөөсөн хэрэгт сэжиглэгдэж Ганц худагт хоригдож буй Ж.Сүххуягийн тухай таагүй, үнэн худал нь мэдэгдэхгүй мэдээлэл цөөнгүй яваа. Түүнд алдар нэр хүнд, хүндэтгэл хайранд бялхан явсан үе байхад амьдралд сөхрөх үе бас байв. Ганцхудагт хоригдож буй /ард түмний гавьяат гэж хэлж болох байх/ жүжигчин Ж.Сүххуягтай уулзаж ярилцлаа. Эхлээд ярилцлага өгөхөөс татгалзангуй байсан ч олныг төлөөлөн явааг минь дуулаад бид хоёрын яриа шилэн хаалтын наана цаанаас утасны тусламжтайгаар эхэлсэн юм.
-Таны биеийн байдал хэр байна. Энд ямаршуухан байдалтай байна даа? -Бие сайн. Яахав, байж л байна. Хүн алаагүй юм чинь хууль үнэн зөвийг олох байлгүй дээ. Шүүхээр энэ сард орж үнэн худал нь шийдэгдэх байх. Хүний амьдралд юу эс тохиолдох билээ дээ. -Өдрийг юу хийж өнгөрүүлж байна. Хоол унд нь хэр юм? -Өдөр удаан өнгөрдөг. Энд ирээд 50 гаруй хонож байна. Сонин хэвлэл уншиж телевиз, хөгжим сонсож байна. Хоол унд нь зүгээр ээ. Өдрийн гурван хоолтой, буцалсан ус хоёр удаа өгдөг. -Дарамт шахалт байна уу. Таныг олны танил учраас илүү их хүндэлж харьцаж байгаа биз дээ? -Адилхан хүн юм чинь хэнийгээ гоочлох вэ дээ. Юуных нь дарамт шахалт байхав. Ар гэрийнхнээсээ тусгаарлагдсанаас бусад байдлаараа энд ялгаагүй. -Таны бүтээсэн олон дүр үзэгчдийн сэтгэлд хоногшин үлдсэн. Таныг ийм газарт орсон гэхээр яагаад гэдэг асуулт гарч ирж байгаа бололтой? -Баярлалаа. Хуулийн байгууллага үнэн зөвийг шийдэх байлгүй. Энэ явдал наймдугаар сарын 3-ны өдөр болсон юм. Талийгаач маань тархиндаа бэртэл авсан юм шиг байна лээ. Эмнэлгийн шүүх магадлагаа нэгдүгээр сард гарсан. Одоо мөрдөн байцаалтын шатанд яваа болохоор хэргийг задалж ярьж болохгүй байх. Надтай холбоотой худал мэдээлэл зөндөө гарсан. "81-р суваг" сонинд Сүххуяг 10 жилийн хорих ял авлаа гэж бичсэн байсан. Надаас гадна миний хоёр охин байгаа шүү дээ. Тэд минь надтай адилхан шаналж байгаа. Тэр хоёрт минь хамт олон найз нөхөд гэж байгаа. Тэднийг минь тайван байлгаач. -Уучлаарай, таныг буруутгасан гол учир нь юу вэ? -Тэр өдөр талийгаач бид хоёр хамт уусан. Тэгээд гарч яваад буцаж орж ирэхдээ хүнд зодуулсан. Үүнийг гэрчлэх гэрч нар байгаа. Намайг архичин гэж байсан бол одоо алуурчин болгож. Хүмүүс ээ, бие биенийгээ хайрлаж, хүндэтгэж амьдаръя гэж хэлмээр байна. -Хоёр охинтойгоо хэзээ уулзав. Тэр хоёрыг харж хандаж байгаа хүн бий юу? -Баригддаг өдрөө хамгийн сүүлд уулзсан. Түүнээс хойш уулзаагүй. Миний хоёр охин сайн байгаа. Зах зээлийн ороо бусгаа энэ үед тэр хоёртоо сэтгэл их зовниж байна. /Тэрбээр энэ үгийг хэлээд асгартал уйлж сурвалжлагч намайг бас дагуулчихав/ -Алдар хүндийг тээж явсан таны зүрхэнд амьдрал заримдаа хэтэрхий адармаатай, хүнд санагддаг уу? -Амьдрал бол амьдрал шүү дээ. Сүххуяг ямар хүн бэ гэдгийг ард түмэн мэднэ. Би урлагаас өөр юм хийж чадахгүй хүн. Миний хань ч бас урлагт дуртай, урлагийн хүн байсан. Бид хоёр 25 жил хамт амьдарлаа. Гэрлэснээс хойш долоон жил үр хүүхэд гараагүй байж байгаад том охиноо өргөж авч байлаа. Хамаагүй, би хэрэг хийсэн бол... Амьдралд гэр бүлд маргаан гарахыг алийг тэр гэхэв. Тэглээ тэглээ гээд би ханиа хөнөөнө гэж үү. Надад ямар ч тийм сэтгэл байхгүй. Энэ ХУНГ хоёр охинд минь дамжуулаад өгөөрэй гээд Ганц худагийн урьдчилан саатуулах төвийн уулзалтын байр руу хүүтэйгээ, охинтойгоо уулзах гэсэн эхчүүдээс эхлээд нулимсаа залгисан олон хүн зорьдог юм билээ. Эгнэсэн суудалд зэрэгцээ суугаа бужигнасан олны дунд жүжигчин Ж.Сүх хуяг бид хоёрын яриа өрнөсөөр. Анхны бүтээж байсан дүр болох Николай Островскийн "Болд хэрхэн хатаагдсан нь" жүжгийн Павел Корчаген, Батмөнх Даян хааны дүр гээд уран бүтээлийн тухай яриа өрнөж тэрбээр нэг инээмсэглэж, нэг уйлж байсан. "Шинэ үе" продакшн найман кино бүтээсний туслах найруулагч нь хийж явлаа. Зах зээл эхлэж тухайн үед урлагийн хүмүүс амиа зогоох хэцүүхэн байлаа. Одоо ч өөр болж дээ. Эргээд театртаа эргэн ирж гэрээт ажилчнаар ажилласан. Хоригдохоосоо өмнө киноны зураг авалтад явсан. Одоо "Тэнгэрийн андгай" кино гараа байлгүй дээ гэх юм. Жүжигчин Ж.Сүххуяг хүрэн бор ноосон цамцныхаа цахилгааныг хагас татсан, халимаг үсээ хажуу тийш тависхийсэн, харцанд нь ялимгүй гуниг хургасныг эс тооцвол бидний танил дүр төрх нь янзаараа. Монголын бүх бүсгүйчүүд, хайрт хоёр энхрий охиндоо "Мартын 8-ны баярын мэнд"-ийг хүргэснийг нь дамжуулъя. Дөнгөж 15, 17 нас хүрч яваа цэцэг шиг охиддоо санаа зовниж сэтгэл нь шимширч яваа нь ажиглагдаж байв. "Аав нь удахгүй хоёр охин дээрээ очно оо" гээд тэсэлгүй асгартал уйлна билээ. Эцэг хүний хайр ямар их нөөлөг, амьдралын чиг заагч болдог билээ дээ. Гэнэн томоогүй насандаа яваа охидуудад нь зэмлэл хайрын үг нь дутчихвий гэхээс хориотой энэ бүс үнэхээр давчдаж байгаа бололтой. "Эгэл нэгэн цөөрөмд гурван хун шувуу гоо үзэсгэлэнгээ гайхуулна. Хоёр нь далавчаа дэвээгүй. Энэ нь амьдралд хөл тавиагүй түүний хайртай хоёр охин нь бололтой". Тугалган цаасыг шүдний оогоор нааж хийсэн эл бүтээлийг хоёр охинд маань дамжуулаад өгөөч гэсэн хүсэлт тавьсан. Хүн гуйж байгаад хийлгэсэн юм гэх бөгөөд сараалжин төмөр хаалганы нүхээр дамжуулахдаа "Оогоор наасан болохоор... Салгачихав аа, эвтэйхэн бариарай" гэж нандигнан захиж байсан. Өчигдөр Олон улсын эмэгтэйчүүдийн баярын өдөр болж зассан ширээ, цэцгэнд бүсгүйчүүд дарагдаж өнжих шиг боллоо. Харин аавын хоёр охин маш том бэлэгтэй байх нь. Энэ сайн аав монголын бахархал, ард түмний сэтгэлд үлдсэн гавьяатан юм шүү. Бэлгийг охидуудад дамжуулахаар гэрт нь очсон боловч эзгүй байхтай нь таарлаа. Миний хоёр дүү аавынхаа сэтгэлийн бэлгийг хурдан ирж аваарай. 

Банзрагчийн Долзодмаа
