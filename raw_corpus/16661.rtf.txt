№71(16661)    
1987 оны гуравдугаар сарын 24. 
Хүнсний программ, айл өрх

Хүн амын хүнсэнд хэрэглэх махны 35, сүүний 40 хувийг амины туслах аж ахуйгаас хангахаар хөдөө аж ахуй, хүнсний зорилтот программд заасныг манай хөдөлмөрчид талархан хүлээн аваад иргэд аминыхаа малыг өсгөж, хөдөө аж ахуйн нэгдлийн гишүүн өрх бусад иргэдийн амины малыг хууль дүрэмд заасан хэмжээнд хүргэж мах, сүүний үйлдвэрлэлийг нэмэгдүүлж, нийгмийн аж ахуйн ачааллыг хөнгөлж, хүн амын хүнсний хангамжийг сайжруулах бололцоог өргөтгөхөд хувь нэмрээ оруулж байна. Ард иргэдийн амины туслах аж ахуйг хөгжүүлэн таваарлаг чанарыг дээшлүүлэн, хүнсний бүтээгдэхүүний үйлдвэрлэлийг нэмэгдүүлж, нэр төрлийг олшруулан айл өрхийн хүнсний хангамжийг сайжруулах, хэрэглээний соёлыг дээшлүүлэх талаар төв, орон нутагт нэлээд ажил хийж, зарим ахиц гарсан боловч нөөц бололцоо тэр бүрий дүүрэн ашиглагдахгүй хэвээр байна. 

Одоо тус орны бүх малын хорь гаруй хувь нь иргэдийн амины аж ахуйд байгаагаас гадна сүүлийн жилүүдэд айлууд гахай, шувуу үржүүлж, бүтээгдэхүүнийг нь ашиглах талаар зарим амжилт олж өнгөрөгч оны байдлаар гахай үржүүлдэг өрхийн тоо 1981 оныхоос 2, 6, сүргийн тоо 3, 8, мах үйлдвэрлэл нь 1, 9 дахин нэмэгдлээ. Одоо нийт гахайн дөч шахам хувь нь иргэдийн амины аж ахуйд байгаа бөгөөд гахайн мах үйлдвэрлэлийн дөч гаруй хувийг тэндээс гаргаж байна. Сэлэнгэ аймагт иргэдийн амины аж ахуйд гахай үржүүлэх ажил бусад аймгаас илүү ахицтай болж улсын хэмжээний гахайтай өрхийн 36 хувь нь тус аймагт үр дүнтэй ажиллаж байна. Өрхүүд ийнхүү гахай үржүүлэх талаар ахиц олж байгаа боловч махыг боловсруулж ашиглах ажил хангалтгүй, худалдаа, нийтийн хоол, олон нийтийн байгууллагууд гэрийн нөхцөлд гахайн махаар төрөл бүрийн хоол хийж ашиглахыг хөдөлмөрчдөд заах, туслах аж ахуйн бүтээгдэхүүнийг зөв боловсруулах, хадгалах, хэрэглэхэд хүмүүсийг сургах талаар үнэхээр хөшүүн хойрго хандаж байгаад зарчмын дүгнэлт хийвэл зохино. Иргэдийн амины малын тоог нэмэгдүүлж, хүн амын хэрэглэх махны гучин таван хувийг амины аж ахуйгаас хангахаар зорилтот программд заасны дагуу ажиллаж уул зорилтыг хангах ёстой байтал Дорнод, Хэнтий, Булган, Сэлэнгэ, Өмнөговь, Дорноговь аймагт хүн амын хэрэглэх махны дөнгөж 12, 919, 8 хувийг амины аж ахуйгаас гаргаж байна. 

Ард иргэдийн амины аж ахуйд, мах, сүү, өндөг, төмс, хүнсний ногооны үйлдвэрлэлийг нэмэгдүүлснээрээ хүнсний хангамжийг сайжруулахад ихээхэн түлхэц өгдгийг бусад орны туршлага харуулж байна. ЗХУ-үд амины туслах аж ахуйдаа үйлдвэрлэсэн болон хамтралын хүнсний захаас худалдан авсан бүтээгдэхүүнээр хамтралчин өрхийн хэрэгцээт жимс, жимсгэнэ, өндөгний 90, төмсний 95, мах, ногоо, гуаны төрлийн ургамлын 80, сүүний 83 хувийг хангаж байгаа ажээ. Тэрчлэн сангийн аж ахуйд ажиллагчдын өрхийн хэрэгцээт жимс, жимсгэнийн 70 гаруй, төмсний 90 орчим, махны 60 гаруй, өндөг, сүүний 70 орчим хувийг амины туслах аж ахуйгаас хангадаг болжээ. Ийнхүү амины туслах аж ахуйнхаа бүтээгдэхүүнээр хүнсний зүйлийн хэрэгцээнийхээ дийлэнх хувийг хангаж чадсанаар хамтралчид, сангийн аж ахуйд ажиллагчид мөнгөн орлогоосоо хүнсний зүйл худалдан авахад зориулах хэмжээ багасч түүнээ ахуйн болон соёлын хэрэгцээт зүйлд илүүтэй зарцуулах болжээ. Ах дүү социалист бусад оронд ч иргэдийн туслах аж ахуйг оновчтой хэлбэрээр эрчимтэй хөгжүүлж өрхийн хүнсний хангамжийг сайжруулан, нийгмийн үйлдвэрлэлийн ачааллыг хөнгөвчлөн хөдөлмөрчдийн сайн сайхан аж байдлыг эрс дээшлүүлж байгаа шилдэг туршлагыг манай орны хот, хөдөөд өргөн дэлгэрүүлж, амины туслах аж ахуйг оновчтой хэлбэрээр хөгжүүлэхэд улс, хоршооллын байгууллагууд шууд гар бие оролцон тусламж дэмжлэг үзүүлэх хэрэгтэй байна. 

Иргэдийн туслах аж ахуйд төмс, хүнсний ногоо тариалах хэмжээ нэмэгдэж, төмс, хүнсний ногоо, тариалдаг өрхийн тоо 1981 оныхоос арав дахин өссөний гадна тариалж байгаа талбай нэмэгдэж, авсан төмс, хүнсний ногооны хэмжээ өсч нэг өрхийн төмс, хүнсний ногооны талбайн хэмжээ дунджаар 0, 014 гад хүрлээ. Амины туслах аж ахуйг зохистой хэлбэрээр хөгжүүлээд зогсохгүй бусдад үлгэр дууриал үзүүлж, тусалж, дэмждэг хүмүүс ч олширлоо. Улаанбаатар хотын Сүхбаатарын районы хорин нэгдүгээр хорооны иргэн М. Цэдэнбалжир чулуу, хаягдал, төмөр материал ашиглан арав гаруй ам дөрвөлжин метр талбай бүхий хүлэмж барьж өргөст хэмх, улаан лооль тариалж байгаагийн гадна хашаандаа төмс, хүнсний: ногооны зэрэгцээ үхрийн нүд ургуулж өрх гэрийнхээ хэрэгцээг тухайн оны долдугаар сараас дараа оны хоёрдугаар сарыг хүртэл бүрэн хангаж байна. Тэднийх монос, бөөрөлзгөнө. чацаргана, үхрийн нүдний суулгац, хүнсний ногооны үр, үрслэгийг гэрийн хорооллын гуч гаруй айл өрхөд өгч түүнийг тарих, арчилж тордон ургуулахад зөвлөн тусалж байна. Харин ийм сайхан санаачилгыг дэмжин дэлгэрүүлэх, туслах талаар аймаг, хот, ялангуяа Улаанбаатар хотын АДХ-ын гүйцэтгэх захиргаа олигтой анхаарахгүй байгаагаас нийслэл буюу төв суурин газруудад махны болон хүнсний бүтээгдэхүүний хангамж сайжрахгүй байна. 

Төв, суурин газарт оршин суудаг иргэд чөлөөт цагийг үр бүтээлтэй ашиглан төмс, хүнсний ногоо, жимс, жимсгэнэ тариалах ажил өргөжиж байгааг дэмжихийн хамт сайн дурын нөхөрлөл байгуулж ногооны талбайг хамтран ашигладаг ах дүү орны туршлагыг өргөн нэвтрүүлэхэд байгууллагуудын захиргаа, үйлдвэрчний эвлэлийн байгууллага идэвхтэй санаачилга гаргах хэрэгтэй. Нийгмийн аж ахуйтай харьцуулахад амины туслах аж ахуйн нэгж бүтээгдэхүүнийг үйлдвэрлэхэд зарцуулах хүч хөрөнгө төдий л их биш, өгөөж ур ашиг сайтай байдаг тул амины туслах аж ахуйг хөгжүүлэхдээ хүнсний зүйл зөв хадгалах, боловсруулах, үйлдвэрлэх бүхий л бололцоог өргөн ашиглаж туслах нь чухал байна. 

Зорилтот программыг биелүүлэх ажилд айл бүрийн оруулах хувь нэмрийг нэмэгдүүлэхэд амины туслах аж ахуйг нийгмийн аж ахуйг эрчимтэй хөгжүүлэх асуудалтай зөвөөр хослон хөгжүүлж иргэдийн санаачилга идэвхийг улам далайцтай өрнүүлэн, улс, хоршоолол, худалдааны байгууллагын ролийг эрс дээшлүүлэхэд нам, улс, олон нийтийн байгууллага, тэдгээрийн удирдлагууд одоогийн зогсонги идэвхгүй байдлаасаа даруй гарах цаг болжээ. 

