№283(16873)
1987 оны арван нэгдүгээр сарын 26.
БНМАУ-ын Ардын Их Хурлын Чуулганы өмнө

Төлөвлөлтийн шинэ журам

Наймдугаар таван жилийн гурав дахь он гарахад сар гаруйхан хугацаа үлдлээ. Шинэ оныхоо ажил үйлсийн төлөвлөгөөг боловсруулж, түүнийгээ хэрэгжүүлэхэд шаардагдах үйлдвэрлэл, техник, технологийн бэлтгэлийг одооноос ханган, тавьсан зорилтоо шийдвэрлэхэд хөдөлмөрийн хамт олныг сэтгэл зүйн хувьд бэлтгэж, улмаар оны эхний өдрөөс жигд найдвартай ажиллах талаар сэдэх санах, хийх гүйцэтгэх зүйл их байна. 

Социалист ардчиллыг хөгжүүлэх, социалист үйлдвэрлэлийн харилцааг боловсронгуй болгох үүднээс төлөвлөлтийн шинэ сэтгэлгээ, шинэ зарчимд шилжих зайлшгүй шаардлага тулгамдсан асуудал боллоо. 

МАХН-ын XIX их хурлын шийдвэрийг удирдлага болгон << . . . үйлдвэр, аж ахуйн газрууд улсын даалгавар, норматив, лимитийг үндэслэн өөрийн үйл ажиллагаагаа нийгмийн ашиг сонирхолд захируулан хамгийн чухал нь бие даан дороос эхлэн төлөвлөдөг байхаар бодож, төлөвлөлтийн одоогийн практикийг өөрчлөх нь зүйтэй. . . >> гэж Намын Төв Хорооны III бүгд хурал дээр нөхөр Ж. Батмөнх онцлон тэмдэглэсэн билээ. Намын заалтыг хэрэгжүүлэн, төлөвлөлтийн ажлыг боловсронгуй болгох зорилгоор << Улс ардын аж ахуйн төлөвлөлтийг сайжруулж, аж ахуйн механизмыг боловсронгуй болгох зарим арга хэмжээний тухай >> МАХН-ын Төв Хороо, БНМАУ-ын Сайд нарын Зөвлөл тогтоол гаргаж төлөвлөгөөг боловсруулах практик үйл ажиллагааны үндсэн чигүүдийг тодорхойлсон юм. 

Яам, улсын хороо, тусгай газар, аймаг, хотын саналыг үндэслэн Улсын төлөвлөгөөний комиссоос боловсруулсан тус улсын эдийн засаг, нийгмийг хөгжүүлэх 1988 оны улсын төлөвлөгөөний төслийг Намын Төв Хороо, Сайд нарын Зөвлөлд хэлэлцэж тодорхой удирдамж чиглэл өгсний зэрэгцээ Ардын Их Хурлын байнгын комиссууд, МҮЭийн Төв Зөвлөлд хэлэлцэж зохих санал, зөвлөмж гаргалаа. Одоо эдгээр санал, зөвлөмжийг төсөлд тусгаж тодотгох ажил дуусаад 1988 оны төлөвлөгөөнд улсаас зориуд тусгуулах үзүүлэлт, норматив, лимитийг боловсруулан яам, улсын хороо, тусгай газар, аймаг, хотод урьдчилан өгөөд байна. 

Үйлдвэрлэл, үйлчилгээний бүх үзүүлэлтийг дээр төвлөрүүлэн нэг бүрчлэн төлөвлөж, хуульчлан батлаад хүргүүлдэг байсан урьд жилүүдийн практикаас 1988 оны төлөвлөгөө зарчмын ялгаатай юм. Төлөвлөлтийн шинэ журмын дагуу 1988 оноос эхлэн үйлдвэр, аж ахуйн газар, байгууллагууд төлөвлөгөөгөө хөдөлмөрийн хамт олноор хэлэлцүүлж өөрсдөө зохиож батлан хэрэгжүүлэх харин эдгээр байгууллагын төлөвлөгөөнд тусгуулахаар холбогдох яам, улсын хороо, тусгай газар, аймаг, хотоор нь дамжуулан улсын даалгавар, үр ашгийн цөөн тооны үзүүлэлт, эдийн засгийн норматив, лимитийг дээрээс баталж хүргүүлэх журамд шилжиж байна. 

Зөвхөн үйлдвэрлэлийн программын хувьд гэхэд урьд нь батлан өгч байсан нийт болон таваарын бүтээгдэхүүн, үйлдвэрлэх бүтээгдэхүүний нэр төрлийн төлөвлөгөө өгөгдөхөө больж оронд нь төлөвлөгөө зохиохдоо харгалзан үзэж тусгах цэвэр бүтээгдэхүүний өсөлтийн хувь, улсын даалгавар гэсэн гол хэдэн үзүүлэлт байх болно. Үр ашгийн талаар гэвэл хөдөлмөрийн бүтээмж өсгөх мөн тодорхой нэр төрлийн материал хэмнэх даалгавар, олох ашиг хуримтлалын хэмжээ, чанар дээшлүүлэх болон шинжлэх ухаан, техникийн ололт нэвтрүүлэх арга хэмжээг улсаас тогтоож өгнө. Эдийн засгийн норматив, лимитэд ашиг хуваарилах ба цалингийн фонд байгуулах, фондын төлбөрийн зэрэг норматив, валютын зардал, импортын лимит, төсвийн байгууллагад өгөх дотацын лимит багтаж байна. эдгээр үзүүлэлт, норматив, лимит нь урьд өгч байсан төлөвлөгөөний үзүүлэлтээс олон дахин цөөн байх бөгөөд тэр нь хялбарчлахад хүргэх ёсгүй. 

Яам, газар, аймаг, хот, үйлдвэр, аж ахуйн байгууллагууд төлөвлөлтийн шинэ журмыг ямар хэмжээнд ойлгож, олгогдсон эрхийг яаж эдлэх, нарийвчилсан төлөвлөлтийг биеэ дааж бүтээлчээр хэрхэн боловсруулахаас энэхүү шинэ ажлын эцсийн үр дүн ихээхэн шалтгаалах нь мэдээж. улсаас хатуу тогтоон өгч олон шугамаар биелэлтийг нь шаарддаг байсан төлөвлөгөө байхгүй болсон мэт хялбарт үзэж санаа амран аль болохоор амар дөт, багахан төлөвлөгөө хийж ахиухан хувиар давуулан биелүүлж тоо хөөцөлдөх хуучин сэтгэлгээгээр ажилд хандвал улс нийгэмд ч, тухайн хамт олонд ч ихээхэн хохирол тарьж болохыг сайтар харгалзан үзэх нь нэн чухал болж байна. Борлуулах бүтээгдэхүүний үнийн дүнг бүхэлд нь хангасан бүтээгдэхүүний нэр төрлийн төлөвлөгөөний оронд цөөн нэр төрлийг хамарсан, үнийн дүнгээрээ нийт борлуулалтад цөөхөн хувийг эзлэх улсын даалгавар өгөх! учраас, жишээлбэл, Тээврийн Яаманд л гэхэд улсын даалгавраар үйлдвэрлэх бүтээгдэхүүн ердөө ганцхан байх юм. 

ТухаЙн нэрийн бүтээгдэхүүний төлөвлөгөөг өгөхийг больсон ч цаана нь өдрөөс өдөрт өсөн нэмэгдэж байгаа нийгмийн хэрэгцээ бий гэдгийг үйлдвэр, аж ахуйн газрууд мартаж болохгүй. Үйлдвэрлэл, үйлчилгээг өөрийн ашиг сонирхлын үүднээс уян хатан, шуурхай зохион байгуулахад үйлдвэр, аж ахуйн газарт томоохон эрх олгож байгаа нь нөгөө талаар нийгмийн хэрэгцээг тасралтгүй, бүрэн дүүрэн хангах талаар тэдэнд ногдож байгаа өндөр үүрэг хариуцлага, итгэл найдвар мөн. Чухамхүү энэ байр сууринаас хандаж үйл ажиллагаагаа бие дааж нягт сайн зохион байгуулах нь манай нийт байгууллагын ажил хэрэгч зорилт болох ёстой. 

Төлөвлөлтийн шинэ журамд шилжихэд аж ахуйн гэрээний үүрэг асар их өсөх болно. Аж ахуйн гэрээ улсын төлөвлөгөөг биелүүлэх хэрэгсэл болж байсан бол одоо төлөвлөгөөг зохиож боловсруулахаас эхлээд түүнийг хэрэгжүүлж, биелэлтийг дүгнэх бүх шатанд үйлчлэх хүчирхэг хөшүүрэг болж хувирах ёстой. Бүтээгдэхүүний нэр төрөл, тоо хэмжээ, үйлдвэрлэж нийлүүлэх хугацаа зэргийг дэлгэрэнгүй тусгаж хэрэглэгчтэй байгуулсан уян хатан аж ахуйн гэрээ нь тухайн үйлдвэр, аж ахуйн газрын үйлдвэрлэлийг зохицуулагч гол механизм, үйл ажиллагааг үнэлэх нэг үндсэн шалгуур болж байх ёстой. 

Төлөвлөлт, аж ахуйн механизмыг боловсронгуй болгох талаар нам, засгаас авч байгаа олон талт арга хэмжээг нийтэд тайлбарлан таниулах, хүн бүрт хүргэж сурталчлан ойлгуулах талаар эдийн засгийн болон үзэл суртал, соёл, шинжлэх ухааны байгууллагаас эрчимтэй, далайцтай ажил зохиож төлөвлөлтийн шинэ сэтгэлгээ, шинэ журмыг төлөвшүүлэхэд туслах ёстой. Төлөвлөлтийн шинэ зарчим нь нийгэм, хамт олон, хувь хүн бүрийн сонирхлыг харгалзахын хамт үйлдвэрлэл, нийгмийн тулгамдсан асуудлыг өөрсдөө мэдэж удирдлагын бүх шатанд үйлдвэрлэлийг аж ахуйн тооцоотой эрхлэн хөтлөхөд сургах сургууль болох нь дамжиггүй юм. 

