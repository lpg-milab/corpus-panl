Манайхан нийслэлээр овоглосон банк болохоор бидэнд хийх ажил их байна

Дашдоржийн Бадраа. МУИС-ийг банкны эдийн засагч мэргэжлээр төгсч, Австралид эдийн засгийн магистр хамгаалсан. 1996-2004 онд Монголбанкинд хянан шалгагчаас бодлого зохицуулалтын хэлтсийн захирал, 2004 оны гуравдугаар сараас Улаанбаатар хотын банкны гүйцэтгэх захирлаар ажиллаж байна. Түүнтэй уулзаж ярилцлаа.
-Та ажлаа аваад удаагүй байгаа. Гэхдээ сүүлийн жилүүдэд танай банкны ажил өөдрөг, энэ талаар харилцагчдын дунд тун ам сайтай байх болсон. Ярилцлагаа банкны амжилтын талаар эхлэх үү? -Улаанбаатар хотын банк 1998 онд байгуулагдсан. Анх нийслэлийн аж ахуйн нэгж, төрийн байгууллагуудад санхүүгийн үйлчилгээ үзүүлэх, ойртуулах зэрэг бүх талын үйлчилгээг үзүүлэх зорилготой байлаа. Үйл ажиллагаагаа явуулж эхлээд долоон жил болж байна. 2004 оноос манай банкны үйл ажиллагаа шинэчлэгдэхийн хэрээр зорилго маань өөрчлөгдсөн. Гол өөрчлөлт бол удирдлагын багийг шинэчилсэн явдал. Удирдлагын баг нэлээд залуужиж удирдлага тэр чигээрээ шинэчлэгдлээ. Энэ хугацаанд бидний гол анхаарч ажилласан зүйл бол нэгд, чанаргүй зээлийн хэмжээг бууруулах, иргэдэд үзүүлж буй үйлчилгээнийхээ нэр төрлийг нэмэгдүүлэхэд анхаарсан. Үүний дээр нийт банкны дунд эзлэх хувиа нэмэгдүүлэх зорилго тавьсан. Бид чанаргүй зээлээс хоёр тэрбум гаруй төгрөгийн зээлийг барагдууллаа. Сүүлийн хоёр жилд актив зургаа дахин нэмэгдэв. Банкны ажил ямар байгааг хэдэн тоогоор жишээ аван хэлэх нь зөв болов уу. Жил гаруйн өмнө 13 тэрбум төгрөгтэй байсан банк одоо 64 тэрбум төгрөгтэй болсон нь манай банкинд итгэх иргэдийн итгэл нэмэгдсэнтэй холбоотой юм. Хадгаламжийн хэмжээ 5-25 тэрбум боллоо. Мөн манай банкнаас үзүүлж буй үйлчилгээний тоо, төрөл болон салбарын тоо нэмэгдсэн. -Та түрүүн удирдлагын хувьд нэлээн өөрчлөлт хийсэн гэлээ. Тэгвэл бүтцийн хувьд ямар өөрчлөлт, шинэчлэлт хийсэн бэ? -Манай улсын арилжааны банкууд хоёр дахь шатлалд шилжээд явж байгаа. Анх 1992 онд арилжааны банкууд байгуулагдахдаа бүх зүйл хуучин тогтолцоо, бүтцээр үндсэн суурин дээр байгуулагдсан. Одоогийн байдлаар банкууд нэлээд өөрчлөгджээ. Ер нь банкны бүтэц зохион байгуулалтад айхтар шинэ зохиогоод байх зүйл байдаггүй. Манай улсад арилжааны банкууд байгуулагдаж байсан үеэсээ 8-13 жилийн дараа гэхэд бүгд ялимгүй ялгаатай нэг үр дүнд хүрч байгаа. Энэ юу вэ гэвэл бүх үйл ажиллагааг харилцагчдад чиглүүлэх, мэргэжилтнүүдээ мэргэшүүлэх юм. Нэг хүн нэг л чиглэлээр мэргэшиж, олон зүйлд самгардалгүй, өөрийн хариуцах ёстой юмаа л хийх ёстой. Цомхон бүтэцтэй, үйл ажиллагаа нь тодорхой байх чиглэлд бүх банк шилжиж байна. Өмнө нь бид бүртгэл тооцоогоо сайжруулах ч юм уу дотоод үйл ажиллагаандаа ихээхэн анхаарал хандуулдаг байсан. Дотоод үйл ажиллагаа нь хүнд үйлчлэх арын л алба болохоос банкны нэгдүгээр зорилт биш. Одоо манай банкны бүтэц зохион байгуулалт гадагшаа харилцагч, үйлчлүүлэгч рүү чиглэсэн. 





