Улс төрөөр юу болоод байна вэ?

Хуучны, хувьсгалт технологи МАХН экс даргынхаа сценариар ээлжит бус Их хурал зарлан хуралдуулаад "амжилттай" өндөрлүүлэв. М.Энхболдыг авч хаях цорын ганц зорилготой энэ төлөвлөгөө ёслол төгөлдөр хэрэгжсэн болохоор "амжилттай" гэж дүгнэхээс өөр аргагүй. Тэд энэ арга хэмжээндээ шинэчлэлийн Их хурал хэмээх цэвэрхэн шошго нааж үлдээхийг ихэд хүсч байгаа юм. Гэвч бүлэглэлүүдийнх нь явуулсан механик ажиллагаа нь хуучны, хувьсгалт имижтэй, нөгөө л нэг дарга нарын тоглолтод нухлагдаж байдаг хөгцөрсөн байгууллага хэвээрээ үлдсэнийг тод томруун харуулав. Тухайлбал, С.Баяр нь Их хурал болохоос бараг хоёр сарын өмнөөс "төлөөлөгчдийн бүтэц"-тэй тулж ажиллажээ. Түүний цээжинд МАХН-ыг авах шиг том мөрөөдөл лав сүүлийн 15 жилийнх нь амьдралд байгаагүй байх. Хэнээс ч дутахгүй капитал тархиндаа агуулсан тэрбээр хэзээ ч төрийн өндөр эрэмбийн албан тушаалыг хашиж байсангүй. Хөгийн хөгийн юмнууд төрийн толгойд заларчихаад хажуугаар нь хар машин уначихаад дохиогоо чарлуулаад давхиад байхыг маш олон жил шүд зуун тэвчсэн. Ийм их тэсвэр тэвчээр тээн, хувь заяа хэзээ ч юм түүнд өгөх түүхэн тохироог анан тэвчээртэйгээр хүлээж чадсан хүн гоомой хөдлөөгүй нь тодорхой. Яг ямар шатанд, ямар стратеги боловсруулж ялалтыг авахаа тэр хамгийн сайн тооцсон.
Мэдээж үргэлж "дайсан" нь явсан Н.Энхбаярын дэмжлэгт цээжнийхээ гүндээ гүнзгий итгээгүй. Нөгөөх нь яаж ч мурьж чадах учраас С.Баярт доогуур нь ажиллаж өөртөө томоохон хөшүүрэг босгохоос өөр найдвартай арга байгаагүй. Тэр хөшүүрэгт нэгэнт зохион байгуулалтад ороод ажиллаж байсан шинэчлэлийн төлөөх бүлэглэлүүд, ялангуяа "Онц Их хурлын төлөөх хөдөлгөөн"-ий хүч онцгой жин дарсан. Мэдээж С.Баярыг Н.Энхбаярын үеийн МАХН-ын эмгэнэлт амьдралд цэг тавилцаж, намд ямар нэгэн шинэ өнгө төрх авчирна гэж найдан харж байсан жирийн гишүүдийн итгэл хүрээлсэн. Жирийн гишүүд гэдэг маань улс төрийн нарийн ширийн амьдралаас хол, гэхдээ намаа түүхэндээ байгаагүйгээр унаж доройтоод байгааг зөнгөөрөө мэдэрчихсэн л олонлог шүү дээ. Тийм учраас тэр номхон олонлогтой "ажиллах" шиг хялбар зүйл байхгүй. Ингэж С.Баяр төлөөлөгчдийн бүтэц гэх хамгийн дуулгавартай, хамгийн чухал "бай"-г онилж стратегиа боловсруулсан байна. Улстөрчийн хувьд туулсан азгүйтэл дүүрэн амьдралаас нь ургуулан бодож "С.Баяр аргагүй ээ, ийм тохироон дээр зүтгэхээс өөр яах юм" хэмээн хүлээн зөвшөөрч болно. Москвагаас ирээд ямар ч бэлтгэлгүй намын даргад өрсөлдөөд хэтэрхий харамсалтай "унасан" гашуун туршлага дотроос нь хатгаад байсныг ч бодолцож болно. Гэхдээ л тэр энэ удаа өөртөө итгэл төгс байж чадах бодит хүчин зүйлийг бүрдүүлж чадаагүй байж. Москвагаас нисч ирээд замын тоосоо ч гөвж амжаагүй намын даргын төлөөх "марафон"-д ороод бараг ялангаа алдаж өөрийн үнэ цэнээ мэдэрсэн, нам дотор бүрэлдсэн шинэ уур амьсгалыг таньсан. Ийм тодорхой хөрсөн дээр тоглосон цоглог лидерийг хоёрхон жилийн "монгол амьдрал" мохоочихож. Юунаас, яагаад ингэж амархан мохож, зүрх алдсан байж таарах вэ. С.Баярын энэ удаагийн ажилласан арга барил шударга биш байсан нь дээрх дүгнэлтийг өөрийн эрхгүй авчирч байгаа юм. Нөгөө л нэг коммунист технологи. Хэвлэл мэдээллийн хэрэгслээр явуулсан PR. (Бүр машинаар ачиж аваачсан сониноо байдал бишдэхээр буцаасан зэрэг... ) Төлөөлөгчдийн тархийг нэг ч зоос гаргахгүйгээр даргалж угаасан дарангуйлал. Зорилгодоо хүрэхийн тулд "дайсан"-тайгаа амраглаж, чөтгөртэй тэврэлдэж чаддаг ичиж үхмээр ил тод садарлал. Энэ бүхнээс ангид өрсөлдөх чадварыг эрээд түүнээс олоогүй болохоор "өө, энэ Баяр чинь бас л нэг ганган дүртэй, чамин, цагтаа нялцгай сэхээтэн, хөгийн коммунист байна шүү дээ" гэх дүгнэлт одоо түүнийг гороолж эхэлснийг буруутгах аргагүй. М.Энхболд Их хурал хуралдах өдрөөс дөрөвхөн хоногийн өмнө С.Баярыгаа өөртэй нь "үзэх" гэж байгаа тухай мэдсэн гэх. Тэр хүртэл "цаад Баяр чинь ..." гэсэн хов болгоныг няцааж байсан гэх баримтууд бий. М.Энхболдод итгэх чадвар байсан нь давуу чанар. Гэхдээ эргэлзэх, шалгах, хардах мэтийн улс төрд хэрэгтэй мяндсан ухаан суугаагүй гэнэдэж байгаа нь дутагдал. Ийм тохиолдолд монголчууд ганцхан л дүн тавьдаг. Энэ бол "Болоогүй л байна даа" гэсэн хамгийн шударга дүн юм. Тэр бас төлөөлөгчдийг худалдаж авах гэсэн гэх нэгэн сонин "хэрэг"-т сэрдэгдээд байгаа. Хэрэв энэ үнэн бол Миеэгомбын Энхболдыг "Дүн нуруутай, зангарагтай төрхөөр өөрийгөө хучсан, байдаг л нэг цөлх царайлсан коммунист" байж хэмээн дүгнэхээс өөр аргагүй. Анзааргагүй, сайхан мужик царайлсан, гэхдээ ардуур дандаа илжирсэн коммунист ажиллагаа явуулж байдаг дарга нар энэ намаар дүүрэн бий. Бүр шат шатандаа гээч. Гаднаас нь харахад гайгүй хүний дүртэй ч цаанаа үзэшгүй муухай хорон явуулга хийж дөнгөөд байдаг, түүгээрээ намдаа үнэлэгдээд захиргааны байшинд амьдраад байдаг аймаг, сумын Засаг дарга нар пиг дүүрэн. Тэр эгнээнийхэн төлөөлөгч сонгох ажиллагааг дээрээс өгсөн үүргийн дагуу айхтар найруулж байсан мэдээллүүд одоо ч ирсээр байгаа. Энэ нь уг намын доод шатанд шигсэн өмхрөл, ялзралын л илэрхийлэл. С.БаЯрын "Засгийн газар" байгуулагдахаасаа ӨмнӨ баргар баргар дарамттай уЧирЧ байна Улс төрийн хоёр том хүчний дарга нар анхны уулзалтаа хийсэн ч тэндээс гарч явсан Баяр тэвнэ залгиад буцжээ. Одоо тэр хүч тэнцүү партнёртой биш дагалдан сурагчидтай билльярд тоглохоос өөр аргагүй байдалд орлоо. Сонгууль болоход хэдхэн сар үлдсэн. Ийм тохиолдолд сөрөг хүчин С.Баярыг хуучин андын ёсоор тэврэхгүй нь тодорхой. Түүнийг дэмжиж ажиллана гэх "цагаан зарчим"-ыг санал болгосон нь л хангалттай. Илүү ихийг шаардах эрх байхгүй. Улс төрийн хүчинтэй нь биш хувь гишүүдтэй нь ажиллаж, хуучнаараа урвуулж тоглодог аргаар сугалж авчраад ханаа дугуйлах гэвэл Баярт дэндүү зохиогүй, олон түмний санаа бодолд саяхны танил дүр төрхийг санагдуулж, зэвүүцлийг нь төрүүлсэн увайгүй явдал болно. Монголчууд урвалтыг жийрхэн жигшдэг. Хичнээн том лидер байсан ч хүний ясаар тааруу, эрх мэдлийн төлөө бүхнээ зольдог хүнийг цаагуураа л яллачихдаг. М.Энхсайханы жишээ, түүний нэр хүндийг малчны хот, цэргийн хуаран, үдшийн бааранд хүртэл шүдний чигчлүүртэй хамт хогийн сав руу шидсэн. Одоо АН-аас түүний араас орж балрах хүн байхгүй л болов уу. ҮШН, БНН, АТН, Эрэл бүгд улс төрийн хүчин гэх нэрээ ч олж зүүгээгүй хувийн аж ахуйн нэгжүүд. Одоо Баярт хамгийн том хүчин татгалзаж, Бүгд найрамдах нам мэтийн нэг хүний театрууд үзвэрийн урилгаа илгээн, өвөл цагийн нээлтдээ урьж байна. Энэ бол С.Баярын дотрыг жинхэнэ харлуулж байгаа хамгийн дургүй хүрмээр нөхцөл байдал. Лидерийнх нь хувьд АН доторх тодорхой төлөөллүүд түүнд сайн сайхныг хүсч буй нь мэдрэгдэж байна. Гэвч тэр нь гарт баригдахгүй субъектив л дэмжлэг. Бодит байдал мөрөөдлөөс дандаа ангид байдгийн жишээ энэ юм. МАХН Яагаад "биеэ ҮнэлэгЧид"-ийг хайгаад байгаа юм бэ МАХН-д дангаараа Засгийн газраа байгуулах боломж байсаар байтал яагаад заавал жижиг намуудтай нөхцөх гээд байгаа юм бэ. Намтай болж авсан улс төрийн арчаагүй "биеэ үнэлэгчид" засаг огцрох сургаар л саарал байшинд шогшоод ирдэг болжээ. Янз бүрийн горзолзсон нөхдүүд ойрд идэвхтэй гүйж байна. "БНН бол МАХН-ын цорын ганц хууль ёсны түнш" ч гэх шиг мессеж шидүүлээд л. МАХН хэрвээ БНН-тай эвсэх юм бол нөгөө сайн дурын уран сайханч Буянгийн Жагаа эргээд танхимд орж ирнэ. Ахиад Үйлдвэр, худалдааны яамыг авах гэнэ. Аваад юу юу хийж, ямар ямар юм болохыг түрүүлээд одоо ч хэлчихсэн болохоор байна. За, тэгээд хөрөнгө оруулагчид хараад л бараг зугтана биз дээ. Энэн шиг ойлгомжтой юм байхгүй. М.Энхсайханы ҮШН маш том баганаа алдлаа. Ж.Наранцацралт энэ намын нэг хүний гэх имижийг саармагжуулан харагдуулах гол төрх байсан юм. Одоо Н.Энхбаярт ҮШН дэлүү шиг наалдахаас өөр зам үлдсэнгүй. Улс төрөөр нэг иймэрхүү л байна даа. Шинэ танхимын талаарх... Сайдуудаас Д.Тэрбишдагва, Н.Энхболд, Н.Баяртсайхан нар үлдэх нь тодорхой болжээ. С.Баярын хувьд сайдуудаа аль болох гаднаас түлхүүхэн оруулж ирэх бодолтой байгаа гэж эх сурвалж өгүүлэв. Харин Д.Одбаярыг Н.Энхбаяр сурсан зангаараа "жийж" байгаа бололтой. С.Баяр ч хүлээж авахгүй, сэтгэл сэрхийлгэсэн "тулаанд хамт орж болохгүй нөхөр" гэсэн үг унагачихаад суугаад байгаа гэнэ. Элснийхнээс Ч.Улаан Сангийн сайдаар орж ирэх магадлал өндөр байна. Мөн Т.Ганди Эрүүл мэндийн сайдад туйлын дуршилтай байгаа гэх. Гэвч өөрөө С.Баяртай нүүр тулахгүй хаширлаад, шувуунд үг дайлган нисгэж түншжээ. Д.Туяаг хөдөлгөж ч мэдэхээр байгаа гэж бас нэгэн эх сурвалж өгүүлэв. Бид энэ эмэгтэйд өргүй гэсэн намын эмэгтэйчүүдийн зүгээс нисгэж байгаа PR ерөнхийдөө олон хүнд таалагдан бууж байгаа гэнэ. Эрүүл мэндийн дэд сайдын нэр харин тодорчээ. Батсэрээдэн гэж. Хатагтай эмнэлгийн эзэн А.Отгонболдыг ёстой харин "дайнд хамт явж болохгүй Түгжил" гэдгээр нь хүний өөрийнгүй жигшиж байгаа бололтой. Ц.Мөнх-Оргил Хууль зүйн сайд болох нь бараг тодорхой болсон бол Засгийн газрын Хэрэг эрхлэх газрын дарга хөдөлнө, хөдлөхгүй гэсэн хоёр талтай мэдээллүүд түгж байна. Гэхдээ өглөө дуулсан мэдээлэл ойрдоо хуучраад байгааг бодууштай. 
Б.СЭР-ОД 