Ноолууран хувцасны шинэ үе эхэллээ

"Ноолууран эдлэлийн шинэ эрин үе эхэлснийг ирж сонирхоорой" гэсэн "Говь" компанийн урилгын дагуу өнгөрөгч лхагва гаригийн үдэш Улаанбаатар зочид буудлыг зорилоо.
Зочид товлосон цагтаа цугарчээ. "Уг арга хэмжээний билетийг огт худалдахгүй, зөвхөн урилгын зочид ирнэ" гэж зохион байгуулагчдын хэлж байсан үнэн бололтой, ирсэн зочид бүгд урилга үзүүлэн орох аж. Түүнчлэн зочдод "Говь" компанийн эрэгтэй, эмэгтэй загварын ноолууран ороолтноос өнгийг нь сонгуулан бэлэглэж байв. Дотогш орлоо. Шоу эхлэхээс өмнө хүлээн авалтад түр саатлаа. Манай улс төр, урлаг, соёлын салбар, нийгэмд хүндтэй байр эзэлсэн зочид ирсэн байв. Түүнчлэн өндөр албан тушаал бүхий гадаадын иргэд ч олноор иржээ. Мэдээж тус компанийн бараа бүтээгдэхүүний үнэнч хэрэглэгч болсон бүсгүйчүүд уригдсан зочдын ихэнх хувийг эзэлжээ. Тэдний дунд Монголын сайхан бүсгүй Ч.Мичидмаа, тод модель Г.Одгэрэл, МҮОНТ-ийн нэвтрүүлэгч Б.Цовоо, С.Чимгээ нарын бүсгүйчүүд харагдана. Удалгүй танхимд дуу шуугиан болж, зургийн аппаратны гэрэл гялалзахыг анзаарвал Монголын сумочдын анхдагч Кёкүшүзан Д.Батбаяр орж иржээ. Түүний зогссон газар бүрт олны хүрээлэл үүсэн зургаа татуулахыг хүссэн хүмүүс цуглахыг нь харахад түүний хэр нэр хүндтэйг илэрхийлнэ. Тэрээр урд хэсгээрээ цагаан өнгийн хээ бүхий хар ноолууран цамцаар гоёжээ. Зочдод өгсөн ороолтноос хар хөх өнгийг сонгосон нь өөрт нь ихэд зохисон харагдана. Хүрэлцэн ирсэн залуусыг харж байхад ноолууран эдлэлийн шоунд ирснээ илтгэн бүгд л аль нэг хувцсаа ноолуур байлгахыг хичээсэн байв. Зочид хүлээн авсан танхимын нэг талыг нарийн нэхээстэй ноолуураар бүржээ. Удалгүй хүсэн хүлээсэн шоу эхэлж, гэрэлтүүлгээр чимсэн тайз зочдыг угтав. Топ модель М.Уранцэцэг шагайгаараа татсан урт, цагаан хүрэм өмсөн хүчтэй сонсогдож буй цоглог хэмнэлтэй аянд тайзыг эзэгнэв. Түүний араас энэ жилийн топ модель Э.Алимаа, загвар өмсөгч Г.Оюунгэрэл нарын тэргүүтэй шинэ залуу 30 модель энэ үдшийн чимэг болж 120 гаруй загварыг толилуулсан. Уг шоуны гол онцлог нь загварын ертөнцийн "акулууд" гэгдэх Д.Болормаа, М.Одгэрэл, Д.Пүрэвсүрэн нар байсангүй. Тэднээс Г.Одгэрэл л ирээдүйд загварын ертөнцийн тайзыг эзэгнэж, өөрийнх нь халааг авах залуу охидыг үзэгчийн суудлаас харж суусан. Өнөө үед бидний өмсөж буй европ загварын бүхий л хувцсыг "Говь"-ийн загвар зохион бүтээгчид урлажээ. Бөмбөгөр хормойтой хүрэм, богино өмд, богино даашинз, залуусын чөлөөт загварын хослол гээд л энд нэрлээд байвал нэлээд цаг орох болов уу. Мөн цэцгэн хээтэй, үдшийн даашинз ч уригдан ирсэн бүсгүйчүүдийн сэтгэлийг татлаа. Энд зөвхөн эмэгтэйчүүдийн гоёл үзүүлээд зогсохгүй эрчүүд маань ч өөрт тохирох гоёмсог цамцаа сонгож амжсан. Шоу үзүүлбэрт оролцож буй загваруудаас харж байхад энэ хаврын ноолууран эдлэл нэг өнгөнд баригдаад байхгүй бололтой. Гэхдээ цагаан, улаан өнгө бусад өнгөтэйгөө уусаж, бүсгүйчүүдээ гоёл болох нь. Хэлбэр загварын хувьд ажил хэрэгч хувцас давамгайлах аж. Ингэхдээ өвдөгнөөс дээш гарсан урттай даашинзыг ижил материалаар хийсэн эсвэл ширэн эдээр урласан бүсээр гоёж өмсвөл илүү зохимжтой харагдах гэнэ. Мөн богино юбка, цайвар өнгийн цамц энэ хаврын гангараа байх аж. Гэхдээ энэ бүх хувцас нарийн ноолуураар хийгдсэн гэдгийг бүсгүйчүүд маань мэдэх биз ээ. Бүсгүйчүүдийн хавар, намрын гангараа нь пальто гэдэгтэй хэн ч маргахгүй байх. Тэгвэл тус компанийн загвар зохион бүтээгчид нарийн нэхээстэй ноолуур бүхий драпан пальто урлажээ. Голчлон эрээн, алаг хээ бүхий тэдгээр пальтоны загвар урт, богино янз бүр. Урт нь шулуун загвартай байхаас гадна, бага зэрэг дэрвэгэр байх нь тохиолдоно. Харин богино болон өвдөгнөөс дээгүүр татсан урттай пальто нь ихэвчлэн өнгө дагуу бүстэй, том захтай байх нь харагдана. Зогсолтгүй үргэлжилж буй шоу үзүүлбэрийн дундуур ирсэн зочдыг ажиж суухад "Монгол" дээд сургуулийн захирал Н.Дашзэвэг өөрийн мэргэжлээ умартан камер барьж зураглаач болжээ. Түүний хажууд ардын жүжигчин Г.Хайдав толилуулан буй загваруудыг ихэд нухацтай ажиглан харна. Нэвтрүүлэгч Б.Цовоо, С.Чимгээ нар Говь ингэмээр дээ" хэмээн ярих нь сонсогдоно. Үзүүлбэрийн дараагийн хэсэг. Торго, даавуу, нийлэг материалыг ноолууртай хослуулан эмэгтэй, эрэгтэй цамц, гоёлын юбка, даашинз, пальто хийсэн нь өөр хэв маяг оруулж илүү донжтой харагдуулах аж. Мөн залуусын ноолууран цамцыг өлзий болон алхан хээгээр хээлж цагаан өнгөөр урласан нь чимэг нэмнэ. Эрэгтэйчүүд ихэвчлэн хар бараан өнгөтэй цамц өмсдөг гэдэг ойлголтыг эвдэн улаан, ногоон, улбар шар гэх мэт тод өнгийг сонгосон нь нэлээд сонин шийдэл болсон харагдана. "Зогсолтгүй үргэлжилнэ" гэж байсан шоуны орчин гэнэт чив чимээгүй, бас харанхуй болчихов. Үзэгчид нь хэн гарч ирэн, юу үзүүлэхийг хүлээн сууна. Удалгүй тайзнаа хэсэг хүн гарч ирж буй бололтой, чимээ гарна, харанхуйд юу ч үл харагдана. Гэтэл гэрэл асч амьд хөгжмийн "Алтан ураг" хамтлаг гарч ирэв. Тэднийг хөгжимдөж эхлэх агшинд тайзнаа топ модель М.Уранцэцэг тэргүүтэй моделиуд ноолуураар урласан эртний хатдын гоёлын дээл, толгойн чимгийг өмсөн ихэмсэг алхална. Тэдний өмссөн дээлийн ар талд "Говь" хэмээн бичжээ. Үнэхээр ч энэ үдэш тус компанийн бүтээгдэхүүн дэлхийд танигдсан чанартай бөгөөд шинэ хэв маягийг бүрдүүлж байгаа нь харагдлаа. 
Т.Гэрэлмаа
