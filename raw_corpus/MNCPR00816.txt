Хагалгааны явцыг ар гэрийнхэн нь шууд үзэж байгаа

"Номун" клиникийн эмнэлгийн ерөнхий эмч, клиникийн профессор Ж.Жанчив манай сэтгүүлчийн асуултад хариулж байна.
-Аливаа айл үүднээсээ байдаг. Сэтгэл ч гэсэн өөрийн хаалгатай. Тийм болохоор "Номун" эмнэлгийн хаалгаар орж ирээд уншсан анхны мэдээллээс ярилцлагаа эхэлье. Олон янзын эмнэлгүүдээр орж үзсэн. Гэвч "Номун"-ы хаалгаар орж ирээд уншсан мэдээллүүд хамгийн содон буулаа? -Тийм үү. -Тухайлбал, үүдээр орж ирээд л эмнэлгийн зүгээс үйлчлүүлэгч нарын өмнө хүлээх үүргүүдтэй танилцах боломжтой юм байна. Харин тэр дотор "Таны шашин шүтлэгийг хүндэтгэж, сүсэглэх боломжоор хангаж үйлчилнэ" гэх өгүүлбэр байхыг уншаад их сонирхлоо? -Бид эмнэлгийнхээ үүд хаалгыг анх нээхдээ энэ эмнэлэг хүний эрхийг дээд зэргээр хүндэтгэн үздэг газар байнаа. Тэдний амин чухал энэ асуудал бидний анхаарлын төвд байх болно гэсэн анхны зарчмаа тодорхойлсон. Энэ гол зарчмыг боловсруулж тавих явцдаа таны анзаарсан тэр зүйлийг оруулж ирсэн юм. Хүний эрх, тэр дундаа өвчтөн хүний эрх гэдэг бол онцгойлж үзэхгүй байхын аргагүй зүйл. Шашин шүтлэгийн асуудал бол ганцхан монголд ч биш бүх дэлхий дахины өмнө хамгийн эмзэг асуудал байдаг. Үүгээр нь өвчтөнүүдээ ялгаварлачихгүй юмсан гэдэг үүднээс эмнэлгийн зүгээс хүлээх үүрэг дотор зориуд тусгасан л даа. -Бас мэргэжилтнүүдийн ур чадварын талаархи мэдээллүүдийг хангалттай авч болохоор орчныг бэлтгэжээ. Мэдээж энэ бол танай эмнэлгийн хамгийн чухал капитал байх? -Манай клиник нийтдээ 30 гаруй ажилтантай. Үүнээс 12 нь их эмч. Нийт ажилчдын 70-80 хувь нь эрдмийн зэрэг цолтой нарийн мэргэжлийн эмч, мэргэжилтнүүд байгаа л даа. Эмнэлэг бол хүний амь нас, эрүүл мэндийн төлөө ажиллаж байгаа байгууллага учраас тэнд ажиллаж байгаа мэргэжилтнүүдийн ур чадвар чадварлаг байх ёстой. Тэр үүднээсээ нэлээн өндөр түвшинд бэлтгэгдсэн нарийн мэргэжлийн эмч нарыг авч ажиллуулахыг эрмэлздэг. -Үүдэнд "Та насан туршийн хань зүрхээ гамна. Зүрх зогсвол амьдрал зогсоно" гэсэн анхааруулга өлгөжээ. Яагаад заавал ингэж бичсэн юм бол? -Ер нь бол дотрын өвчлөл дотор зүрх судасны өвчин дийлэнх хувийг эзэлдэг л дээ. Одоо энэ хөгжингүй орнуудад ч гэсэн зүрх судасны өвчин хамгийн өндөр хувьтай байдаг. Тийм болохоор энэ зүг эмнэлэг анхаарлаа хандуулахаас өөр аргагүй. -Танай эмнэлэг дотор явж байхад нэг тийм чимхлүүр, олон тааралдаад байдаггүй шийдлүүд нүдэнд тусах юм. Анзаарахгүй байхын аргагүй афоризмуудыг хонгилоор зүүсэн гэх мэт. Энэ таны санаа юу? -Тэр үү. (инээв) Тэр ч миний санаа биш ээ. -Тэгээд хэнийх юм бэ? -Манай эхнэрийнх. -Бас нэг мессеж миний анхаарлыг их татлаа. Таны нас хүйс, яс үндэс, шашин шүтлэг, эд хөрөнгө, нийгмийн байдлаас үл хамааран "Номун" клиник эмнэлэг үйлчилгээ үзүүлнэ гэжээ? -Тийм ээ. Тэгж тусгасан. -Одоо чинь манай үйлчилгээний газрууд баячуудад илүү нээлттэй, дарга нарт үйлчилж байх сонирхолтой газрууд болцгоосон шүү дээ. Үсчин хүртэл дээдсийн гэх тодотголтой ч байх шиг? -Харин аливаа юм нэг тал руугаа айхтар айхтар ханардаг болсон. -Жанчив эмчээ, та миний асуултад илүү дэлгэрэнгүй яримаар байна. Би уг нь "Номун" эмнэлгийн бусдаас ялгарах цаад философийг л хүмүүст таниулах гээд байгаа юм шүү дээ. Гэтэл та амнаасаа үг унагаж өгөхгүй юм? -Би ярихдаа тааруу хүн л дээ. Нэг их яриад байх дургүй. Манай мэс заслынхны амьдрал мэс заслын ширээний ард байдаг. Тэнд хэн хэнтэйгээ юм яриад зогсч байх юм бэ. Энэ байдал нөлөөлсөн үү. Би яриад байж чаддаггүй. Бид яагаад эмнэлгийнхээ үйл ажиллагааны цөмийг тодорхойлохдоо ийм зүйлүүдийг тусгаж өгсөн юм бэ гэхээр нэгдүгээрт, дэлхийн жишиг ямар байдгийг бодолцсон. Хоёрдугаарт, өнөөгийн шинэ нийгмийн эмнэлгийн үйлчилгээ нийгмийн ердийн массаас жаахан холдоод байгааг мэдэрсэн. Улсын эмнэлэгт бас олон жил ажиллалаа шүү дээ. Тэгээд хувийн эмнэлэг гэхээр тусгай хангамжийн гэх утгаар хүлээгээд авчихдаг. Тусгай хангамжийн үйлчилгээ, тусгай хангамжийн өрөө биднээс шаарддаг. Урдаас нь бид хэлдэг. Үгүй ээ, бид тусгай эмнэлэг биш. Сайд нарын эмнэлэг биш.Өвчтөн хүн хэн байх бидэнд хамаагүй. Ямар ч давхаргын, ямар ч албан тушаалтан, хэн байх хамаагүй. Хүн л гэдэг үүднээс харьцана. Өвчтөн бол өвчтөн. "Номун" өвчтөнүүдэд нарийн мэргэжлийн эмнэлгийн үйлчилгээ л үзүүлнэ. Хоёрдугаарт, нийгмийг хувааж ангилсан нэг тийм дээд доод гэсэн блокуудад хуваах гэсэн хандлагууд газар аваад ирлээ. Бид өөрсдийн хэмжээнд нийгмийн тэр гажгийн эсрэг өөрсдийн бодлогоо гаргаж тавьж байгаа юм. -Тийм шүү. Хүн болгон зүгээр л нэг нийгмийн идэвхгүй амьтан байгаад байж болохгүй шүү дээ? -Тэгэлгүй яахав. Гол нь эмч хүний хувьд өөрийн бие даасан үйл ажиллагаа явуулах боломжтой болж, эмнэлэг байгуулж үүд хаалгаа нээсэн юм бол ядаж тэр эмнэлэг нь өвдөж зовсон иргэнийхээ өмнө хаалгаа тасхийтэл хаачихдаг цэвдэг газар байх ёсгүй гэж би боддог. -Саяхан манай нэгэн том амаржих газрын үүдэнд эх хүн хүүхдээ төрүүлсэн явдал гарлаа. Энэ явдал өөр улс оронд бол эрүүл мэндийн ертөнц даяар нь шуугих зүйл байх. Сайд нь огцрох шалтгаан ч болж байж мэднэ? -Хэвлэлүүдээс уншсан. Хэрвээ энэ явдал үнэн бол тухайн хотын эрүүл мэндийн салбар даяар бужигнаж байх ноцтой асуудал мөн үү гэвэл мөн. -Одоо байгаа мэргэжлийн хамгийн сайн шийдэл бүхий үйлчилгээг үзүүлнэ гэж тунхагласан байна. Мэдээж энэ бол эмнэлгийн том имиж байх. Саяхан танайхыг гаднаас нэг үнэтэй технологи оруулж ирсэн гэж сонссон? -Дэлхийд байгаа мэс заслын хамгийн шилдэг гэгдэх технологи болох дурангийн мэс заслын төхөөрөмжүүдийг оруулж ирлээ. Цээж, хэвлийн хөндийн болон эмэгтэйчүүдийн бүх төрлийн хагалгааг хийх хамгийн шинэ дэвшилтэт технологи юм. Нэгдүгээрт, эдийн засгийн хувьд хамаагүй хэмнэлттэй. Хоёрдугаарт, өвчний эдгэрэлт түргэн. Хуучин бол хагалгаа хийлгэсэн өвчтөн долоо хонодог байсан бол дурангийн хагалгаа нэг юм уу, хоёр хоноод гараад явчих жишээний. Гуравдугаарт, хагалгаанаас үлдэх сорви зүйрлэшгүй бага. Нэгээс хоёр см-ийн зүсэлт л хийгдэнэ. Одоо өвчтөнүүдийн шаардлага их өндөр болсон шүү дээ. Хуучин бол өвчнөөсөө л салж байвал тэр шарх сорви хамаагүй байлаа. Гэтэл өнөөдрийн өвчтөн сорви үлдэх үү гэж асуудаг болсон байх жишээтэй. -Бас нэг асуулт. Хэрвээ та манай эмчээс болон шинжилгээнээс татгалзаж байвал харилцан зөвшилцөж хамгийн зөв шийдвэрийг гаргах болно гэжээ. Ийм тохиолдол гарах уу. Манайхан чинь эмчийг их шүтдэг ард түмэн шүү дээ? -Орчин үеийн эмнэлэг өвчтөнийхөө өмнө бололцоотой бүх зүйлийг амлаж байх ёстой. Дэлхийн жишиг ч тийм байдаг. Ардчилсан нийгэмд амьдарч байгаа иргэн хүн эмчээ, эмнэлгээ сонгох эрх нь чөлөөтэй шүү дээ. -Танайх хэтэрхий бүх юмыг бэлдсэн юм шиг. Таксфон байхад яг дор нь утасны лавлах суурилуулсан байна. Өдөр тутмын хэвлэлийг нь хүртэл захиалж тавьсан атлаа цаашаа хэд алхаад тохилог цайны газар байх жишээтэй? -Орчин үеийн хандлага өвчтөнийг өвчтэй гэдэг утгаар нь тасалж, хана хэрэмний цаана оруулаад тусгаарлачихаас зугтаж байгаа. Өвчтөн аль болох тохиолог орчинд байх ёстой. Тийм байвал эмчилгээний үр дүн ч өөр. Сэтгэл санаанаас эхлээд олон юм бий шүү дээ. Өвчтөн хүн өөртөө тохирсон хоол, тэжээлийг авч байх ёстой. Хүсвэл өрөөндөө хоолоо захиалаад авчихна. Өөрөө орж ирээд үйлчлүүлж болно. Бүх зүйл тохь тухтай, найдвартай, өвчтөний бие организмд тохирсон байх ёстой. Энэ үүднээс л бодож байгуулсан. Өвчтөнд орчин их чухал. -Хагалгааны явцыг ар гэрийнхэнд нь шууд дамжуулан үзүүлдэг юм байна. Асуудлыг дэндүү ил болгож байгаа юм биш үү? -Манай эмнэлэг байгуулагдаад таван жил байгаа. Сүүлийн гурван жилд нь энэ системийг нэвтрүүлж хэвшсэн. Өвчтөний ар гэр маш их түгшүүртэй, айдастай, санаа сэтгэлийн тогтворгүй байдалтай байдаг. Хагалгаа хамгийн бага нь 30-40 минут, их нь 4-6 цаг болдог л доо. Энэ хооронд тэр ар гэрийнхний сэтгэл асар их дарамттай байдаг. Бид тэр дарамт, тэр айдсаас нь л салгах гэж энэ алхмыг хийсэн юм. Ар гэр, өвчтөн, эмч, тэр цаад даатгалын байгууллага бүгд нэг баг. Багаар ажиллаж амьдрах орчин манайд одоо хичнээн дутаж байгаа билээ. Ар гэрийнхэн ч, өвчтөн ч, эмч ч тэр өвчний эсрэг хамтдаа, нэг баг болж тэмцэж байгаа юм. Гэтэл манайхан эмнэлэг бол нэг баг, бид нөгөө баг гэж үздэг. Хагалгаа дуусч байна, одоо унтуулж байна гээд бүх юм ил харагдаж байдаг. Яасан бэ, яасан бэ гээд хаалга үүд онголзуулахаас эхлээд хичнээн олон хүндрэл гардаг билээ. Бид тэрнээс салсан. Ил тод болгохын тухайд өвчтөний бусад төрлийн нууц энэ байшингаас гардаггүй. Энэ бол үйлчлүүлэгчдийнхээ өмнө хүлээдэг бидний бас нэгэн чухал үүрэг. -Таныг гуравдугаар эмнэлэгт олон жил ажилласан гэж сонссон. Эрүүл мэндийн фронтод хичнээн жил "байлдаж" байна вэ? -19 дэх жилдээ энэ анестизологч сэхээн амьдруулагч эмчээр ажиллаж байна. -Нэг гайхалтай нисгэгчээс таны жаргал тэнгэртээ юу гэж асуутал үгүй ээ, газардахдаа гэж хариулж байж билээ. Мэс засалч хүний жаргал харин хаана байдаг бол? -Хүнд хагалгаанаас гарч ирээд өрөөндөө орж ирээд маскаа аваад ширээнийхээ ард суух. Өвчтөнд амьдрал бэлэглэсний дараахь тэр л агшин юм шүү дээ. 
Б.Ганчимэг

