Монголын хүүхэд бүр компьютертэй болох хөтөлбөр эхэллээ

Манай улс АНУ-ын "Хүүхэд бүрт компьютер нийгэмлэг"-тэй хамтран "Нэг хүүхэд компьютер" хөтөлбөрийг хэрэгжүүлэхээр болсон билээ. Хөтөлбөрийн хүрээнд 10 мянган компьютер үнэгүй тараагдах юм. 
Үүнээс эхний ээлжинд туршилтын журмаар 1000 компьютер ирснийг нийслэлийн дөрөв болон 51 дүгээр дунд сургуулийн сурагчдад өгсөн юм. Энэ хүрээнд нийслэлийн 51 дүгээр сургууль дээр өчигдөр "Нэг хүүхэд компьютер" хөтөлбөрийн нээлт боллоо. Уг хөтөлбөрийн нээлтэд Ерөнхийлөгч Н.Энхбаяр, нийслэлийн Засаг дарга Т.Билэгт, БСШУ-ны сайд Н.Болормаа нар хүрэлцэн ирсэн юм. Тэднийг багачууд бяцхан ногоон компьютероо барин угтлаа. Ерөнхийлөгч хөтөлбөрийг нээж хэлсэн үгэндээ, өнгөрсөн онд АНУ-д хийсэн айлчлалынх нь үеэр энэ хөтөлбөр хэрэгжих болсныг дурдаад "Монголын хүүхэд багачууд сурч боловсрох, дэлхийн мэдээллийн ертөнцөд аялах анд нөхөдтэй боллоо. Шинэ андтайгаа манай хүүхэд багачууд XXI зуунд өндөр мэдлэг чадвартай болж улс эх орноо хөгжүүлнэ гэдэгт итгэж байна" гэсэн юм. 51 дүгээр сургуулийн захирал С.Самдандовжид ярихдаа: -Танай сургуульд хичнээн компьютер ирсэн бэ? -2-5 дугаар ангийн 300 гаруй сурагч, 22 багш шинэ компьютертэй болж байна. Үндсэндээ 2-5 дугаар ангийн бүх хүүхэд хамрагдсан. -Хичээл дээрээ хэрэглэж байгаа юу? -Бид эхний ээлжинд зураг, монгол хэл, англи хэл, биеийн тамир, байгалийн ухаан, математик, сэтгэхүй хөгжүүлэх хичээлүүдэд түлхүү хэрэглэж байна. -Хүүхдүүд компьютероо эзэмшиж сурсан уу. Бэрхшээл байна уу? -Хурдан дадлагажиж байна. Хөтөлбөрийн хүрээнд манай багш нар 14 хоногийн сургалтад хамрагдсан. Хүүхдүүдэд багш нар болон Мэдээлэл технологийн газраас ирсэн мэргэжилтнүүд яаж ашиглахыг зааж өгч байна. Монгол бичгийн фондгүй нь англи хэл үзээгүй хүүхдүүдэд хүндрэлтэй байгаа. Гэхдээ дараагийн ээлжийн компьютерүүдэд монгол фонд суулгана гэсэн. Тус сургуулийн 3б ангийн сурагч О.Номинзул: "Шинэ компьютертэй болоод 14 хоносон. Ажиллуулж чадаж байгаа" гэж ярилаа. Түүнээс энэ талаар тодруулав. -Хичээл дээрээ хэрэглэж байгаа юу? -Зургийн хичээл дээр зураг зурдаг. Тооны хичээлд дэвтэртээ бодсон тоогоо компьютер дээрээ шалгадаг. Монгол хэлний хичээл дээр юм бичдэг. -Гэртээ компьютер дээрээ юу хийдэг вэ? -Зураг зурж, бичлэг хийдэг. -Хамгийн таалагдаж байгаа нь юу байв? -Тоглоом тоглох, бичлэг хийдэг нь их таалагдсан гэв. Хүүхдүүдэд очиж байгаа компьютер нь 1.5 кг жинтэй, 256-гийн рамтай, нэг GB-ийн багтаамжтай, дотроо 13 төрлийн үйлдэл хийх боломжтой. Тооны машин, англи хэлний толь, төрөл бүрийн хөгжмийн зэмсгийг дарж сурах гээд энгийн олон үйлдлүүдийг гүйцэтгэх боломжтой юм. Мөн бичлэг хийх, фото зураг авах, интернэтэд холбогдох зэрэг давуу талтай. Харин зөвхөн тодорхой бүсүүдэд л интернэтэд холбогдох боломжтой юм байна. Мөн цэнэг нь гурван цагийн турш тасралтгүй ажиллах хүчин чадалтай. 10 мянган компьютер үнэгүй ирсний дараа дахин 10 мянган компьютерийг манай улс худалдаж авах юм. Тиймээс өчигдөр мөн хөтөлбөрийн хүрээнд гадаад, дотоодын хандивлагч, бизнесменүүд болон олон нийтийн анхаарлыг энэ ажилд хандуулах, хамтран ажиллах зорилготой уулзалт ДБЭТ-т боллоо. Ерөнхийлөгчийн Тамгын газар, БСШУЯ, Мэдээлэл, харилцаа холбоо, технологийн газар, Дэлхийн банкны суурин төлөөлөгчийн газраас зохион байгуулсан дээрх уулзалтад манай улсад суугаа гадаад орнуудын ЭСЯ, олон улсын санхүү болон хөгжлийн байгууллагын төлөөлөгчид оролцсон юм. Энэ уулзалт өчигдөр нийслэл хотноо өндөрлөсөн гадаадын түншүүдийн техникийн уулзалттай давхцсанд олон хүн олзуурхаж байлаа. 
П.ЭНЭБИШ
