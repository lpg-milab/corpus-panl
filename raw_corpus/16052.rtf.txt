№89 (16052)         
1985 оны дөрөвдүгээр сарын 13.
ХӨДӨӨ АЖ АХУЙН НӨӨЦ БОЛОЛЦОО

Хөдөө аж ахуйг хөгжүүлэх, хүн амын хүнсний хангамжийг сайжруулахад энэ жил томоохон алхам хийж, өмнөх дөрвөн жилийн дунджаас нийт бүтээгдэхүүний үйлдвэрлэлийг 13, 5, үүний дотор мал аж ахуйн бүтээгдэхүүнийг 8, 4, газар тариалангийнхыг 26, 1 хувь нэмэгдүүлэх зорилго тавигдаж байгааг хэрэгжүүлэхийн тулд нэгэнт бий болсон байгаа хамгийн үр дүнтэй, оновчтой, ариг гамтай ашиглах, далд нөөц бололцоог дайчлах асуудал шийдвэрлэх ач холбогдолтой болж байна. 

<< Хот, хөдөөд хүнсний хангамжийг сайжруулахад дотоод нөөц бололцоог сайн дайчилж зохион байгуулах шаардлагатай юм. Хөдөлмөрчдийн хүнсний хангамжийг сайжруулахад идэвх санаачилгатай хандаж, аймаг, сумын төв, бусад хот, сууринд оршин суугчдыг сүү, цагаан идээгээр хангах ажлыг онцгой анхаарч, урьд жилүүдээс илүү их ажил зохиож, тодорхой үр дүнд хүрэх хэрэгтэй байна " гэж саяхан Намын Төв Хороонд болсон уулзалт дээр нөхөр Ж. Батмөнх хэлсэн юм. Хөдөө аж ахуйн улс, хоршооллын аль ч байгууллагад хөдөлмөр, материал, санхүүгийн байгаа нөөцөө бүрэн ашигласнаар улсаас нэмэгдэл хөрөнгө, хүч гаргахгүйгээр бүтээгдэхүүний үйлдвэрлэлийг нэмэгдүүлж, үр ашгийг дээшлүүлэх бололцоо нөхцөл их байгаа учраас түүнийг бүрэн шавхан дайчлахад манай анхаарал төвлөрөх ёстой. 

Хөдөө аж ахуйн үйлдвэрлэлийн бүх үе шат дахь зардлын шинжилгээг тодорхой, үнэн зөв, шинжлэх ухааны үндэстэй хийж, улсад нийлүүлэх бүтээгдэхүүний төлөвлөгөөний гүйцэтгэлд сар, улирал бүр хатуу тогтсон журмын дагуу байнга хяналт тавьж, нөөц бололцоог бүрэн илрүүлж ашиглаж чадаагүй хөдөө аж ахуйн нэгдлүүд 1984 онд бүтээгдэхүүний үйлдвэрлэлийн төлөвлөгөөг тасалснаас далан сая, ноос, ноолуурыг хууль тогтоомжинд заасан хугацаа хожимдуулж бэлтгэлд нийлүүлснээс дөрвөн сая төгрөгийн орлого олох боломж алджээ. Мөн аж ахуйн гэрээний үүргийг биелүүлээгүй, зэлжийн хугацаа хэтрүүлснээс 8, 3 сая төгрөгийн торгууль, төлөөс хүлээж, үргүй зардал гаргасан байна. 

Бүтээгдэхүүний чанарыг дээшлүүлэх нь хөдөө аж ахуйн улс хоршооллын байгууллагын ашиг, орлогыг нэмэгдүүлэх үндсэн эх сурвалж, эдийн засгийн зангилаа, асуудлын нэг гэдгийг үйлдвэрлэлийг шууд гардан явуулж байгаа малчин, тариаланч, механикжуулагч, мэргэжилтнүүд дүүрэн ухамсарлаж, үйлдвэрлэлийн анхан шатны нэгж бүр дээр мал маллагааны технологи, агротехникийн шаардлага, сахилгаа хатуу сахих ёстой. Нөгөөтэйгүүр мал аж ахуйгаас ашиглууштай асар их нөөц бол сүү цагаан идээ бөгөөд бод, бог малыг уламжлалт аргаар зуны улиралд сааж өрөм, ааруул, ээзгий, бяслаг их хэмжээгээр бэлтгэж, төв суурины сургууль, цэцэрлэг, нийтийн хоолны газар нийлүүлэх, малчид өөрсдөө хүнсний хангамжаа нэмэгдүүлэх бололцоо хаа ч байна. Гэтэл ингэхийн оронд малаа саахгүй, халуун зун хар цай ууж суудаг эсвэл цагаан идээ бэлтгэх төлөвлөгөөт даалгаврыг мөнгөн төлөөсөөр хаахыг оролддог тэсвэрлэшгүй дутагдал түгээмэл байгааг анхаарч, малаас ашиг шимийг нь дүүрэн авах дорвитой ажлыг цаг алдалгүй өрнүүлэх хэрэгтэй байна. 

Мал аж ахуй, газар тариалангийн үйлдвэрлэлд хөдөлмөр зохион байгуулалтыг боловсронгуй болгон, хөдөлмөрийн хоршилтыг тууштай хэрэгжүүлж, хамтын тооцоотой бригад, салааны системийг бүтээлчээр нэвтрүүлэн, малчдын хөдөлмөрийг хамт олны хэлбэрээр зохион байгуулан, үнээ, гүү, ингэ саах саалийн ферм, бог малын цагаан идээ бэлтгэх цех, хөдөлмөр амралтын зуслан ажиллуулах хэрэгтэй. 

Малчдын сайхан уламжлал ёсоор жижиг давжаа, ядруу малыг тусгайлан ялган маллаж, тарга тэвээрэг сайн авахуулж, хүнсэнд хэрэглэх ажлыг тууштай нэвтрүүлбэл ихээхэн нөөц шинээр бий болохоор барахгүй зүй бусын хорогдол ч багасч, сүргийн бүтэц сайжрах бололцоо бий. Ийм бэлэн бололцоог тал аж ахуйд жигд далайцтай ашиглаж чадахгүй байгааг эрс өөрчлөх цаг болжээ. 

Туслах аж ахуй эрхэлж, төмс, хүнсний ногоо тариалах, гахай, шувуу, туулай өсгөх, зөгий үржүүлэх, жимс, жимсгэнэ, мөөгийг хүнсэнд өргөн ашиглах ажлыг далайцтай өрнүүлбэл манай аль ч нэгдэл, сангийн аж ахуйд нөөц бололцоо дүүрэн бий. Гагцхүү бүтээлч, тодорхой ажил, санаачилга дутаж үүнээс болоод хүнсний хангамжийг сайжруулахад дорвитой ахиц гаргаж чадахгүй байна. Удирдах ажилтнаас эхлээд агрономич, сэхээтнүүд, багш нар сум нэгдэл бүрийн хүнсний ногоо, жимс тарих, байгалийн баялгийг ашиглах талаар биеэрээ үлгэр үзүүлэх, албан байгууллага, айл өрх, малчид өвөлжөө, хаваржаа, зусландаа сонгино, төмс тариалах хөдөлгөөн өрнүүлбэл ихээхэн үр дүнд хүрч болно. 

Энэчлэнгээр хөдөө аж ахуйд ашиглагдаагүй нөөц бололцоо асар их байгааг нарийвчлан судалж, хүн амын хүнсний хангамжийн программын хүрээнд далайцтай ажил зохион байгуулах нь нам, улс, олон нийтийн байгууллагын чухал зорилт, хөдөө аж ахуйд нөөц бололцоог арвижуулах ашиглах өгөөжтэй сайн арга зам юм. Төмс, хүнсний ногоо, жимс жимсгэнэ, тариалах, туулай, шувуу, загас, зөгий үржүүлэх ажил манай хүүхэд, залуучууд, ХЗЭ, пионерийн байгууллагын гавшгай үйлс байх ёстой. Зөвлөлтийн сургуулиудын туршлагаар хөдөлмөр амралтын зуслан, сургуулийн туршлагын талбай, ногооны газрыг сум нэгдэл, сангийн аж ахуй бүрт бий болгож туслах аж ахуй эрхлэх ажлыг хэрэгжүүлэхэд ерөнхий боловсролын сургуулиуд, залуу байгальчдын төв болоод салбар станцууд энэ хавраас эхлэн бодитой санаачилга гаргах хэрэгтэй байна. 

Хөдөө аж ахуйн үйлдвэрлэлийн бүх нэгж дэх социалист уралдаанд нормативт зардлыг хямдруулах, түүний эд материалыг тууштай арвилан хэмнэх, бүхий л дайвар бүтээгдэхүүнийг бүрэн ашиглах, туслах аж ахуйг хөгжүүлэхэд эргэлт гаргах нь хот, хөдөөний хөдөлмөрчдийн сайн сайхан аж байдлыг дээшлүүлж, хөдөө аж ахуйн байгууллагуудыг аж ахуй. санхүүгийн талаар бэхжүүлэхэд үлэмжхэн түлхэц болох ёстой. 

