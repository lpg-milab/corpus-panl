Оргилд дэндүү ойрхон оччихоод буцахдаа харамсаж байлаа

Эверестийн оргилд Монгол хүн гарсны нэг жилийн ой дээр эмэгтэй уулчид авираад уржигдар эх орондоо ирлээ. ОУХМ Б.Гангаамаа ахлагчтай эмэгтэй уулчдын багт ОУХМ, Ч.Тэрбиш, Д.Эрдэнэтогтох нар багтсан бөгөөд тус багийн зөвлөхөөр гавьяат тамирчин Го.Өсөрбаяр ажилласан байна. Тус авиралтын  үеэр ОУХМ Д.Эрдэнэтогтох 8700 метрийн өндөрт гарч эверестийн оргилд хүрсэн анхны монгол эмэгтэй уулчнаар зөвшөөрөгдсөн бол Го.Өсөхбаяр урд жилийнхээ амжилтыг бататгаад иржээ. Д.Эрдэнэтогтох хэдийгээр амжилттай авирсан боловч хараагүй болжээ гэсэн таагүй мэдээлэл урьдчилж тархсан. Энэ талаар болон тогтоосон амжилтынх нь тухай өөртэй нь уулзаж ярилцлаа.
- Сайн явж ирэв үү. Юуны түрүүнд баяр хүргэе? - Баярлалаа. Сайн явж ирлээ. -Та эверестэд авирсан анхны Монгол эмэгтэй боллоо. Сэтгэгдлээсээ хуваалцахгүй юу? -Монгол улсынхаа нэрийг гаргаж дэлхийн ноён оргилд авирч эмэгтэйчүүдээс анхны амжилтыг авчирсандаа баяртай байна. Хэдийгээр оргилд хүрэхэд багахан зай дутсан ч авирсанд тооцсонд баярлаж байна. Энэ оргил уулчин хүн бүрийн мөрөөдөл байдаг хэдий ч тэр бүр биелээд байдаггүй. Миний энэ амжилт багийн хамт олноос эхлээд ивээн тэтгэгч компаниуд хийгээд Монголын бүх ард түмний сэтгэл, ач буян юм. Би ганцаараа амжилт үзүүлчихсэн юм биш. Нөгөө хоёр маань ч улсынхаа эмэгтэй уулчдын рекордыг саяны авиралтаараа эвдэж чадсан. -Оргилд хүрэхэд багахан зай дутсан гэлээ. Яг хэдэн метрт авирсан юм бэ? -Уулын өндөр 8850 метр байдаг. Оройн цасыг нь хасахаар 8844 болдог гэсэн. Миний хувьд 8700 метрт авирсан ч 8844.43 метр гэж оргилд гарсныг гэрчлэх сертификатад тэмдэглэгдсэн байгаа. -Авиралт хэдэн өдөр үргэлжилсэн бэ? -Бид гуравдугаар сарын 23-нд эндээс яваад ууландаа дөрөвдүгээр сарын 3-нд очсон. Сар гаруй хугацаанд өндөрт дасах бэлтгэл хийсэн. Оргил руу авирах авиралт үндсэндээ энэ сарын 11-14-ний өдөр үргэлжилсэн. 11-ний өдөр 6500-7000 метрт, маргааш нь 7000-7700, нөгөөдөр нь 7700-8700 метрт гэх зэргээр ахисан. 7700 метрт орой 19 цагийн үед очоод 2-3 цаг амраад хоол ундаа идэж, шөнийн 01 цаг 40 минутад авиралтаа эхэлсэн. -Шөнө авирдаг нь ямар учиртай юм бэ. Тэр үеэр гадаадын өөр баг авиралт хийсэн үү? -Шөнө цаг агаар сайхан байдаг юм. Манайх төвд, хятадын багтай нэг экспедиц болж явсан. Манай экспецийнхэнтэй, турк, оросын багууд авиралт хийсэн. Манай экспедицийн хятадын багт нэг эмэгтэй уулчин явсан. Тэр мөн надтай адилхан амжилт үзүүлж оргилд авирсанд тооцогдсон. -Таныг хараагүй болчихлоо гээд шуугисан. Одоо болтол хүмүүс сонирхсоор л байна. Энэ талаар тайлбар хэлэхгүй юу? -Гурав хоног юм харахгүй нүд боолттой байсан нь үнэн л дээ. Гэхдээ 8700 метрийн өндөрт гарангуутаа л юм харахаа больчихсон мэтээр энд яригдсан юм билээ. Өндрийн авиралтаа хийчихээд буцаад 6500 метрт ирсэн хойно нүд рүү хатгаж өвдөөд, нулимс гараад аргаж эхэлсэн. Тэр үед нүдээ нээхэд ч хэцүү байсан. Тэрнээс бүр мөсөн харахаа болчихсон хэрэг биш. Эмч нүдэнд эм хавчуулж боогоод гурав хоног боолттой байлгасан. -Яг юунаас болсон юм бэ. Уг нь хамгаалалтын шил зүүдэг биз дээ? -Шил зүүсэн л дээ. 7600 метрт ирэхэд цас шуураад, урд талын мөр харагдахгүй болсон. Бас хүчил төрөгчийн аппарат нүдний шил рүү тулж дээшээ өргөгдөөд байсан учраас хэсэг хугацаанд шилээ авчихсан юм. Тэгснээс болж л цасны цоргилт болсон. -Авиралтын гурав хоногт цаг агаар хэр байсан бэ? -Салхитай, цасан шуургатай хүнд байсан. Салхитай үед дээшээ гарахад гайгүй ч буухдаа хийсчих гээд хальтраад хүндрэлтэй их хүч тамир бардаг юм билээ. -Нүд боолттой гурав хоногт юм юм л бодогдсон байх. Магадгүй ингээд хараагүй болчивол яана гэсэн айдас түгшүүр байсан л байх даа? -Юм харахгүй байна гэдэг их хэцүү юм билээ. Бүх юм л хүнээс хараат. Өндрөөс ядарч бууж ирсэн болохоор ам их цангана. Цайгаа ч аваад уучихаж чадахгүй, хаашаа л хөдлөнө хүнээр түшүүлээд эвгүй юм билээ. Гэрийнхэнтэйгээ утсаар яримаар байсан ч нэгдүгээрт санаа нь зовчихно гээд хоёр дугаарт утасны цэнэг муу байсан. Тэгтлээ их цочирдолд ороогүй. Яагаад гэвэл эмч цасны цоргилт учраас эхний хэд хоног боолттой байлга. Аяндаа зүгээр болно гэж намайг тайвшруулж байсан л даа. -Гэрийнхэн чинь их санаа зовсон сурагтай байсан. Уулзаад юу гэцгээж байна? -Гэрийнхнийгээ л их зовоосон юм шиг байна. Бүгд лам хуврага гээд гүйцгээсэн гэсэн. Би 14 настай нэг охинтой л доо. Охин маань "ээжийг минь хараа оруулж өгөөч" гээд л эрх эргүүлж маань уншаад байсан гэсэн. Ээж бүр хоёр нүдээ тас аньчихаад хашаан дотроо тэмтчээд алхаж байсан гэнэ лээ. Сохор хүн ямар байдгийг мэдрэх гэсэн хэрэг. Бас миний хөтчийн гар бага зэрэг хөлдсөнийг хэвлэлээр намайг мэтээр ойлгуулчихсан юм билээ. Тэгээд л нүдгүй, гаргүй хүнтэй боллоо гээд л сэтгэл нь их л зовсон юм байх. Одоо санаа нь амарч байх шиг байна. -Бээжинд эмчлүүлсэн гэсэн. Цаашдаа эмчлүүлэх шаардлагатай гэнэ үү? -Бээжин дэх "Сос интернэшнл" олон улсын байгууллагын эмнэлэгт үзүүлсэн. Ямар нэгэн эмгэг алга, хэвтэж эмчлэх шаардлагагүй гээд хоёр төрлийн эм өгсөн. -Өөрөө эдийн засагч мэргэжлээр сурдаг гэл үү. Цаашдаа авиралтаа үргэлжлүүлэх үү? -ХҮДС-ийн нягтлан бодох мэргэжлээр эчнээгээр сурдаг. Одоо зургадугаар сарын аравдаар төгсөнө. Яг одоогоор бол эверестэд дахин авиралт хийнэ гэж хэлж чадахгүй байна. Өөр оргилруу бол явах л байх. -Гэрийнхэн чинь дахин авиралт хийхийг зөвшөөрч байна уу? Ер нь явуулахгүй л гэсэн амтай байна. Манайх гэр бүлээрээ тамирчин хүмүүс учраас анх явахад их дэмжицгээсэн. Харин одоо зүрх нь үхээд байх шиг байна. Манай нөхөр Солонгост гэрээгээр ажиллахаар явсан. Одоо дахин явахгүй шүү л гээд байгаа. -Нөхөртэйгээ хэр холбоотой байсан бэ. Тэр таныг дэмждэг байсан гэж үү. Гэргий хүний хувьд хүнд ажил шүү дээ? -Солонгос руу тэр бүр яриад байх боломжгүй байсан. Гэхдээ байнга биш юм аа гэхэд долоо юмуу, арав хоногт нэг удаа ярьчихдаг байсан. Нөхөр маань өөрөө тамирчин хүн учраас ойлгож дэмждэг. Сая явахад хажууд байгаагүй ч утсаар ярьж үргэлж дэмждэг байсан. Сая ирэхэд тосч авах санаа байсан боловч чөлөө олдоогүй. Яваад нэг жил болж байгаа ирэх есдүгээр сард чөлөө олдох юм шиг байна гэсэн. Тэнд байгаа монголчууд манай нөхрийг авираад ирсэн юм шиг л баяр хүргэж байна гэсэн. -Өмнө нь Гималайд авирч байсан гэл үү. Ер нь хэдэн настайгаасаа энэ спортоор хичээллэсэн бэ? -1994 онд Гималайн нурууны балба талаас авиралт хийж "Наян хан" ууланд 5896 метрийн өндөрт гарсан. Тэр үед таван эмэгтэй нэг баг болж явсан. Миний анхны багш бол аав. Манай аав Д.Доржпалам уулын спортын мастер цолтой. Анх 1986 онд 13 настай байхдаа аавыгаа дагаж Цамбагарав ууланд гарч байлаа. -Оргилд хүрсэн гэдгийг батлах сертфикат олгохоос өмнө ямар бодолтой байв. Жишээ нь оргилд хүрч чадсангүй дээ гэх харамсал төрж байв уу? -Өөрийнхөө болон улсынхаа дээд амжилтыг эвдлээ, миний хувьд боллоо л гэж бодож байсан. Гэхдээ 8700 метрээс буцахдаа оргил өөд хараад дэндүү ойрхноос буцлаа хэмээн харамсаж л байсан. Харин дараа нь бодож байхад 8700-аас дээш явсан бол юу ч тохиолдох байсан юм билээ буцсан нь зөв байж гээд баярлаж байгаа. Замд 8600 метрт үхсэн хүнтэй ч таарч байлаа. Бидний авиралтын үеэр урд хойд талаасаа авирагсдаас 10-аад хүн нас барсан сурагтай байна. -Хэцүү байсан нь мэдээж. Хамгийн хэцүү нь хэзээ байв? -Их өндөрт гарахаар өөрийгөө хянах чадваргүй болчихдог юм билээ. Тархи нь бодоод байгаа боловч бие нь гүйцэтгэх чадваргүй болчихно. Миний хувьд энгэрийн халаасанд байгаа камераа аваад зураг авъя гээд бодоод байгаа хэрнээ яг гараа хөдөлгөх чадваргүй болчихсон. Сонирхуулахад 6500 метрийн өндөрт ирсэн хойно миний гутлыг дээш авирахад тохирохгүй гэсэн учраас 40 размер өмсдөг хүний гутал өмсөөд явсан. Уг нь би 36 размерийн гутал өмсдөг юм. Миний өөрийн гутал 5 орчим кг жинтэй байдаг. Тэгэхээр 40 размерийн гутал минийхээс хүнд л байх. Хүчил төрөгч, камер бас бус зүйл гээд 15 орчим кг ачаатай явсан. Ер нь их ядарсан. Буухдаа хүнээр үүрүүлэхгүй юмсан л гэж бодсон. Цуг авирсан Хятадын эмэгтэй үүрүүлж буусан. 
Д.Цогзолмаа
