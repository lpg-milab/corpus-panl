Брэнд бүтээгч

Ажил хэргийн шугамаар Д.Баттөр захиралтай уулзахаар нэг удаа оффис дээр нь очлоо. Тэр өдөр аз харихад долоо хоногт нэг удаа тохиодог, барьж буй барилгынхаа явцыг хянадаг графиктай өдөр нь таарчихжээ. Энэ тохиолдолд уулзах гэсэн хүний хувьд хугацаагүй хүлээлт үүснэ л дээ. Энэ жил "Жигүүр гранд" групп дөрвөн барилга зэрэг барьж байгаа болохоор Д.Баттөр захирал хэзээ оффис руугаа зүглэхийг бурхан л мэдэх хэрэг. Яаж ийж аргалж мэдээлэл аван нэг барилга дээр нь амдаад хүлээлээ. Удалгүй дөрөв таван том тэрэг салхи татуулан орж ирээд Д.Баттөр захирал инженерүүдийнхээ хамтаар бууж ирлээ. 
Инженерүүд команд авсан цэрэг шиг хэлсэн ярьсан болгоныг нь бичиж аван, асуусан асуултад нь товхийтэл хариулан зогсоно. Удалгүй ашиглалтад өгөх гэж буй барилга байна аа. Дотоод заслаа ид хийж байгаа бололтой. Гадна талын плитаг нааж байна. Хажуу бөөрөнд нь цахилгааны жижиг щит байх аж. Үүрэг даалгавар өгөөд дуу нь намдуу байсан Д.Баттөр захирал гэнэтхэн бууж эхэллээ. 
-Тэр юу вэ? Энийг хэн хийсэн юм бэ гээд л ажилчдынхаа толгой дээр цахиур хагалж эхэллээ дээ. Цахилгааны жижиг щитийг заагаад л дуу нь өндөрсөөд байна. Би ч бусдын адил харвал тэр энэ гэхээр согог мэдэгдсэнгүй. Саяхан баригдсан шинэ щит нүүрээ угаасан хүүхэд шиг гялалзах аж. Яг юу нь болохоо байчихсан юм бол? 
-Тэр хаалгыг нь хар л даа. Хонхойчихсон байна ш дээ гээд тачигнаад байна. Харлаа. Сүйд болоод байхаар юм харагдсангүй. Ялимгүй өөлсөн хүнд хаалганы нэг хавтас үл мэдэг хонхойжээ. 
-Энэ хаалгыг хэн суулгасан юм бэ? Та нар юу хийгээд байгаа юм бэ? "Жигүүр гранд" гэдэг бол брэнд, ойлгов уу? Энэ хаалгыг соль. Та нар хэний нүдийг хуурч байгаа юм? ! Сүүлд нь барилга хариуцсан захирал нь гологдол гаргасан эзнийг олж, хариуцлага тооцох гээд гүйж яваа харагдсан.  
Монголын тэргүүлэх зэргийн барилгын компанийн захирлын "том" тушаал ингэж тасхийх нь тэр. Шулуухан хэлэхэд, би одоо болтол энэ жижиг тохиолдлыг тийм ч сүртэй асуудал гэж боддоггүй. Вакуум цонх нь хаагддаггүй, хаагдахаараа нээгддэггүй, дуу чимээ нэвтрүүлдэг, ус алддаг, хана нь цаас шиг, өрөмдөхөөр элдэв хар үнс гардаг, байшингийн хананы төмөр нь хуураад уначихдаг, цууралт өгдөг, хазгай гэх мэт будаг нь ханхалсан шинэхэн барилгын олон зовлонгийн дэргэд щитний хаалганы ялимгүй хонхойлт юу юм бэ? Ёстой юу ч биш. 
Гэтэл "Жигүүр гранд" гэдэг брэндийн хувьд энэ нь том асуудал байдаг ажээ. Хүний ялих шалихгүй гэж боддог жижиг асуудал энэ том группын хувьд том асуудал болдог нь эднийд "Ерөнхийлөгчийн нэрэмжит Бүтээмжийн шагнал", жил дараалан "Монголын ТОП-10 барилга"-ын нэг, "Шилдэг брэнд", "Хэрэглэгчдийн ТОП түнш байгууллага", ерөнхий захирал Д.Баттөрд "Монгол Улсын гавьяат барилгачин", "Шилдэг менежер", "Алтан гадас" одон авчирчээ гэж ойлгож байна. 
"Жигүүр гранд" гэдэг нэр хүмүүст чанартай, найдвартай, баталгаатай, эдэлгээтэй гэдэг үг лүгээ адил сонсдох болсон. Тиймдээ ч "Жигүүр гранд"-ыг шинэ байрны захиалга авч эхлэнгүүт шуураад дуусахыг өөрийн нүдээр харж байсан. Хамгийн сонирхолтой хийгээд тааламжтай нь эднийх шинэ байрны захиалгаа м2-ыг нь 750 доллараар авч байсан. 100 хувь мөнгөө тушаавал 615 доллараар гэрээ байгуулж байсан. Сүржин, гоё нэртэй, гаднаа гяланцаг, дотроо паланцаг барилгууд м2-ыг нь 1200-2000 доллараар захиалга авч байгаа. "Энэ бол байж болшгүй зүйл" хэмээн захирал Д.Баттөр илт дургүйцдэг. Барилгын материалын үнэ нэмэгдлээ нэмэгдлээ гэхэд 2000 доллар болтлоо нэмэгдэнэ гэж байж болшгүй зүйл, зүгээр л хэрэглэгчдийг зах зээлийн хуулийн нэр барьж луйвардаж байгаа хэрэг гэж хэлж байгаа хэрэг. Байршил, барилгын чанараараа ямар ч өрсөлдөгчөөсөө алд дэлэм давуу байж ингэж үнээ үндэслэлгүй нэмэхгүй байна гэдэг ямар аугаа том сэтгэл вэ? 
Энэ мэт олон шалтгаанаар Д.Баттөр захирал "Жигүүр гранд" группыг тэргүүлэх зэргийн барилгын компани, шилдэг брэнд болгож чадсан байна. 
"Жигүүр гранд" группын ерөнхийлөгч Д.Баттөр 19 жил барилга барьж, "Гранд" хэмээх брэнд бүтээхийн хажуугаар урлагт элэгтэй нэгэн гэдгийг Монголын ард түмэн хэдийнэ мэддэг болжээ. Тэр хөгжимд үнэхээр дур сонирхолтой нэгэн. Барилга барьж байгаа юм шиг жижиг зүйл дээр хүртэл анхаарч оролцоно. Дууны үг бичнэ, ая зохионо, клипний зохиол туурвина, оранжировк дээр дуугүй сууна гэж үгүй, санаагаа заавал хэлж шигтгэж өгнө. Заримдаа өөрийнхөөрөө гөжнө, заавал ингэж хийнэ гэж зөрсөөр байгаад ард нь гарч санаа нь амарна. Ялангуяа "Амьдрал" дууны оранжировк, клипний зохиол дээр энэ "бүтээлч гөжүүд зан" нь тод харагдаж байсан.  
Хэдий завандаа төгөлдөр хуур дараад сурчихсан юм бүү мэд, өрөөндөө хөгжмөө нүдээд сууж байна. Уулзах гэсэн хүмүүс үүдэнд нь хүлээгээд сууж байхыг тоож байгаа ч шинж алга. Шинэ дуу зохиосноо сонсгоно. Мэтгэлцэх их дуртай. 
Урлагт үнэнхүү элэгтэй гэдгийг нь дуучин Т.Баясгаланд гурван өрөө байр бэлэг болгон өгснөөр нь мэдэх юм. Т.Баясгалангийн анхны бие даасан тоглолтыг үзээд ээжийн тухай олон сайхан дууг нь сонсож, сэтгэл нь хөдлөхдөө тайзан дээр үсэрч гараад байр өгч байгаагаа зарлаж орхисон гэдэг. Манай Өвөрхангайн дуучин хүүхэд байгаа юм гэж ихэд "өмчилнө". 
Д.Баттөр захирал Булганд их элэгтэй. Сумын сургуулийн удирдлага түүнд зориулж сурагчдынхаа концертын тоглуулахад анх Н.Гантулгын хоолойны чадал, ирээдүйг олж харсан гэдэг. Биедээ байхгүй хэвлүүхэн, чадалтай хоолойтой хүүг хараад ихэд олзуурхаж ээж, аавтай нь уулзаж хотод авчирч иржээ. Н.Гантулга өдгөө "Гранд" хамтлагийн гоцлон дуулаачаар ажиллаж байна. Түүний амьдруулсан "Амьдрал" дууг сонсоход жижиг биед ахдам хоолойных нь цар хүрээг хүндэтгэх, бишрэх сэтгэл өөрийн эрхгүй төрдөг. Бурхнаас заяасан ийм сайхан хоолойг хөдөө нутгаас таньж авчирсан Д.Баттөр захирлын урлагт нүдтэйг хүмүүс ийн мэддэг болсон биз ээ. Сайн продюсер чадалтай хүүхдийг гаргаж ирнэ гэдэг хясаан доторх сайн чанарын сувдыг ялгаж гаргаж ирэхтэй адил биз ээ. 
Урлагийг ашиг олох хэрэгсэл болгодоггүй нэг сайхан чанар Д.Баттөр захиралд байдаг. Т.Баясгалан, Н.Гантулгыг ивээн тэтгэхдээ бусад шиг маргааш, нөгөөдрийн ашиг харалгүй, энэ сайхан авьяасаа зөвхөн урлагийн төлөө зориул хэмээн уран бүтээл туурвих нөхцөл бололцоог хангаж өгөхөд анхаарч байх шиг санагддаг. "Гранд" хамтлаг нийслэл болон хөдөө орон нутагт аялан тоглолт хийдэг ч орлогоо өнчин хүүхэд, настнуудын асрамжийн газар хандивладаг. Энэ бол түүний урлагаа гэсэн, их ирээдүйг харсан, буянтай хөрөнгө оруулалт юм аа. 
Хоёр жил уран бүтээлийн ажил хийх хугацаандаа рок, поп урлагийн салбарт өөрийн гэсэн орон зайгаа нэгэнт эзэлжээ гэж манай хөгжим судлаачид нэгэн дуугаар зөвшөөрсөн байдаг. Ц.Балдорж агсны мөнхийн хөшөөг дуунд мөнхөлсөн "Анд минь чамайгаа үгүйлэх юм даа" дуу нь "Морин хуур" наадмын 2007 оны тэргүүн байр эзэлсэн нь уран бүтээлийн их туурвилд олгосон шагналын зөвхөн нэгээхэн хэсэг байсан. Тэрбээр энэ дууныхаа үг, ая, клипний зохиолоо өөрөө бичсэнээрээ сэтгэл өөдрөг явдаг. "Морин хуур-2006" оны наадмаас "Миний гэр" дуугаараа шүүгчийн тусгай шагнал хүртсэн. 
Уралдаанд байр эзэлж, шагнал хүртэх гэдэг нэг хэрэг. Ард түмний хайр, хүндэтгэл гэдэг ямар ч шагналаас дутуугүй том шагнал билээ. "Амьдрал" дууг хүн бүр аялж, амьдралд хайртайгаа мэдэрч, эрч хүч, сайн сайхан энерги авч байгаа цагт түүний түгээсэн хайр, хүндэтгэл улам ч нэмэгдэх нь гарцаагүй юм. 
Д.Баттөр захирлыг тэргүүлэх зэргийн барилгын компани хийгээд  урлагийн авьяасаас нь гадна нийгмийн сайн сайхны төлөө ихийг хийж яваа нийгмийн зүтгэлтэн гэж олон хүн үнэлж хүндэлж явдаг. Булган аймагт элэгтэй нэгэн гэж дээр хэлсэн. Хэдийгээр Д.Баттөр захирал Өвөрхангай аймгийн уугуул боловч Булганы гэх тодотголтой бүхэнд өөриймсөг хандан, буяны гараа сунган тусалж байдаг. 
Булган аймгийн Хантай багийн Эгийн голын бирвааз үерт алдагдаад тэр нутгийнхан нэг хэсэгтээ гол гарах гэж зутарчээ. Зутрах ч бага хэрэг, сардаа нэгээс хоёр хүн гол гарах гэж эндээд байж. Сардаа нэгээс хоёр хүн эндээд байгааг сонссон Д.Баттөр захирлын зүрх зүсэгдэх шиг болсон гэж хожим танилдаа хуучилж суужээ. Эмгэнэлт байдлыг зүгээр хараад суухыг хүссэнгүй, компаниасаа 20 сая төгрөг гаргаж шинэ бирвааз авч өгч нутгийнхны нарыг гаргасан байна. "Буянтай сайн хүү байна" хэмээн настан буурлууд цайны дээжээ өргөн ерөөл хэлж суудаг нь ийм учиртай.   
Хутаг-Өндөр сумын төвийн насос эвдэрч "ус чандмань эрдэнэ" гэдгийг хутаг-өндөрчүүд нэг хэсэг бие сэтгэлээрээ мэдэрчээ. Сумын төв ам чийглэх усгүй болно гэдэг ямар хүнд гэдгийг хүн бүр ойлгосон гэдэг. Тэр байдлыг ойлгож мэдсэн Д.Баттөр захирал шинэ насос хувиасаа бэлэглэж хутаг-өндөрчүүдийн магнайг тэнийлгэж байжээ. Мөн Хутаг-Өндөр сумын сургуульд цахилгаан хөгжим бэлэглэж тэдний урлагийн авьяасыг хөгжүүлэхэд том хөрөнгө оруулалт хийж байжээ. Булган нутгийн хүн биш боловч зүрх сэтгэлээрээ холбоотой байдаг нь зөвхөн энэ хэдхэн ажлаар хязгаарлагдахгүй ээ. 
Булган аймгийн төвд аймагтаа төдийгүй нийслэлийн захын хороололд ч байхгүй гурван давхар тохилог зочид буудал байдаг. Д.Баттөр захирлын барьж байгуулж өгсөн энэхүү зочид буудалд буусан хүмүүс тохитой, тухтай, үйлчилгээ сайтайг нь амаа олохгүй магтдаг. Халуун, хүйтэн усанд холбогдсон байдаг нь нутгийн хүмүүс битгий хэл явуулын хүмүүст ч өндөр сэтгэгдэл төрүүлдэг. Энэ бол хөдөөгийн нийгмийн асуудлыг шийдэж байгаа ажлынх нь нэгээхэн хэсэг. Д.Баттөр захирал нийслэл хотод ч, хөдөө орон нутагт ч нийгмийн асуудлыг шийдэж чадаж байгаа нь олон хүний талархлыг хүлээдгийн нэгээхэн хэсгээс өгүүлэхэд ийм байна. 
Өнгөрсөн жил "Жигүүр гранд" группын өнөр бүлээс 12 хүн орон сууцны түлхүүр гардаж авчээ. Энэ жил 28 ажилтан нь орон сууцанд орох гээд өдөр хоногоо тоолон сэтгэл догдлон хүлээж байна. Мөн энэ жил компаниас 40-өөд хүнд хашаа, байшин авч өгөх гэж байна. Энэ бол ажилчдынхаа нийгмийн асуудлыг хэрхэн шийдэж байгаагийн нэгээхэн жишээ. Тодруулж хэлбэл, "Жигүүр гранд"-д нэг өрөө байр гэсэн ойлголт байхгүй гэхээр энэ жил 28 ажилтан нь хоёр, хоёр өрөө байранд орох нь ээ. "Ямар буян нь дэлгэрсэн хүн гэхээрээ ийм байдаг байна аа" гэж хүмүүс шагшдаг нь бас ийм учиртай. 
"Жигүүр гранд"-аар овоглож, бахархаж амьдардаг 500 орчим ажилтан бий. Нэг хүний ард доод тал нь таван хүний хувь заяа атгагдаж байдаг. Тэгэхээр энэ хүний цаана хэдэн хүн хамааралтай ажиллаж, амьдарч байна вэ гэдэг нь харагдах байх аа. Монголдоо төдийгүй Азийн шилдэг барилгын каталогид ороод байгаа Баруун дөрвөн замын "Гранд плаза" цогцолбор энэ жил ашиглалтад орсноор 1000-1200 хүний ажлын байр шинээр бий болох гэж байна. Энэ бол бас л нийгмийн сайн сайхны төлөө хийж байгаа том ажил. 
Д.Баттөр захирлын хийсэн бүхэн амжилт, аз дагуулж, маш олон хүнд маргаашдаа итгэх итгэл, гэрэл гэгээг бэлэглэж байгааг түүний хийсэн бүтээсэн бүхнээс харж болно. Тэр улс төр сонирхдоггүй, сонгуульд нэр дэвшинэ гэж амбийцалж хэзээ ч гүйхгүй. Зүгээр л нийгмийн сайн сайхны төлөө жижиг асуудлыг томд тооцон засч, хариуцлагатай, хөдөлмөрч байхын үлгэр жишээ болон ажиллаж, амьдарч байна. Хариуцлагатай байхаас ч аргагүй юм. Ийм л чанд, хатуу байж "Жигүүр гранд" хэмээх брэндийг бий болгосон байж таарна. Хүнийг дөмөгхөн яваа үед нь магтан урамшуулж, домогшуулах нь манайхны нэг сайхан зан. Ингэж л чадвал Монгол Улс маань хөгжих биз ээ. 
Д.Төв 
