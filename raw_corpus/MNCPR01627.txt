Эвт Энхбаяр Номт Энхбаяр болжээ

Эртний Ромын нэгэн ухаантан "Манай хаадууд гал цогтой үг хэлдэг байлаа. Тийм ч учраас агуу Ромын төр гал цогтой байсан юм.
Одоо манай хаадууд уугьж унтарсан утаа мэт үг хэлдэг боллоо. Тийм ч учраас Ромын төр мөхөж байна" хэмээн хэлсэн байдгийг саявтар уншиж байсан. Уг ишлэл УИХ-ын намрын чуулганы нээлтэн дээр Монгол Улсын Ерөнхийлөгч Н.Энхбаярыг үг хэлж байхад санагдаж байлаа. Тэрбээр ямар нэгэн "номт төр" гэсэн хэллэг оруулж ирснийг эс тооцвол үнэн нунж, ямар ч шинэ сэрэг зүйлгүй үг хэллээ. Аанай л авлига, хүнд суртал, урагшгүй засаг, шүүх, цагдаа гэх зэрэг төрийн байгууллагуудаа шүүмжилсэн үг урсгасан. Зоригтой, ил шулуун хэлсэн ганц ч үг, өгүүлбэр алга. Саяны УИХ-ын гишүүдийн бүрэн эрхийг түдгэлзүүлэх гэсэн үйлдэл, онгоцны осол, цианитийн хордлого гэх зэрэг нийгмийг цочирдуулсан улс орны хувь заяатай холбоотой олон асуудлыг дурдах төдий өнгөрч "номт төр" гэдэг зүйлийнхээ үгийн утга, агуулга нь юу болох тухай өдрийн хагас ярив. Нөгөө "эвтэй" гэдэг үгээ "номт" гэдэг үгээр сольж байгаа бололтой. Түүнийг үг хэлээд дуусахад эвт Энхбаяр номт Энхбаяр болох шив. Манай удирдагч нар олон нийтийн өмнө үг хэлж чадахгүй юм. Чадахгүй ч гэхэд багадмаар. Аль социализмын үеийн намын Бага хурлын илтгэл гэж хэн ч тоож хардаггүй нэг юм байдаг сан. Түүн лугаа л үг хэллээ гэж улс төр ажиглагчид хэлж байв. Ерөнхийлөгч үг хэлэхдээ олон түмнийг уухай хашгируулан зогсоож чадахгүй л юм бол ингэж дэмий юм ярихаа боливол дээр шахуу болж дээ. Тэгвэл Америкийн болон өөр улс орны Ерөнхийлөгчид үг хэлэхдээ яаж байна. Тэдний үг ил шулуун, үнэн зөв, дээр нь сонссон хүний цөсийг хөөргөн, сэтгэлийг нь догдлуулдаг. Ерөнхийлөгчийнхөө үгийг сонссон ард түмэн зоригжин түүнийг тойрон хүрээлдэг. Ерөнхийлөгчдийн үгийг бэлтгэдэг бүхэл бүтэн байгууллага ажилладаг хэмээн дуулддаг. Харин бид яаж байна. Хэний ч мэдэхгүй, хаана ч байдаггүй "номт" төр гэдэг юмны тухай сонсоод таны сэтгэл хөдөлж байна уу. Дээр нь авлига, төрийн хүнд суртал, дарга ангийн увайгүй луйвар зэргийг байхгүй мэт бөөрөнхийлөн өнгөрөөж буйг нь хараад орилолдон босох болж байна уу. Хэрэв тэгэхдээ тулбал Ерөнхийлөгчийг л ийм дэмий юм ярьсных нь төлөө босч магадгүй. Монгол ядуу буурай орон ч гэсэн эрхбиш хүний сэтгэлийг хөвсөлзүүлэн хөдөлгөж чадах хүмүүсээр дутмааргүйсэн. Тэднээр үг бэлтгүүлэн, яавал ард түмнээ урам зориг оруулах вэ хэмээн сэтгэл гарган зоривоос үүн шиг амар ажил гэж үгүй билээ. Манай дарга нарын үг гэж оньсого таавар шиг битүү хатуу юм их сайндаа хэлэх. Түүний оронд "Чи тэглээ шүү шаараа. Ингэж байдгаа одоо болих хэрэгтэй" хэмээн ил цагаан хэлж байвал ямар амьд дуулдах билээ. Өнгөрдөг жилийн намрын чуулганы нээлтэд УИХ-ын дарга ард түмнийг залхуугаасаа ядуу байна хэмээн хэлж байсан. Энэ жил Ерөнхийлөгч Монголд хууль хэрэгжихгүй байгаа нь олон нийтийн эрх зүйн ухамсар, соёл сул байгаагаас болдог гэж хэлэв. Ийм үгийг олон нийтэд хэлээд зогсож байдаг удирдагч гэж хаа ч байдаггүй. Та нар ийм муу юм чинь яаж олигтой байх юм бэ гэж хэлүүлсэн олон түмэн урам зоригтой байхгүй. Ард түмэн төрийн удирдагчдаас ямар үг хүсдэг вэ. Тэд урам зориг оруулсан гал цогтой үг хүсдэг. Мөн баримт баталгаатай, нэр устай шүүмжлэл хүсч байдаг. Хэлсэн үгийг нь хэлэлцэн шүүмжилж, өмнөөс нь яс хавтаймаар зориг зүрхтэй байгааг нь харж бахдах гэдэг. Нэг үгээр хэлбэл эрийн хуйх байхыг хүлээн анаж байдаг билээ. Харин өчигдрийн Ерөнхийлөгчийн хэлсэн үгийг зах дээр наймаа хийнгээ харцуул "номт төртэй байх нь сайхан" хэмээн ярилцахгүй л болов уу. Ерөнхийлөгч өө, УИХ-ын дарга аа, гал цогтой үг хэлж байхтун. Өөрсдөө гал цогтой, шулуун шударга байхтун. Ядахдаа шударга мэт байхтун. Энэ нь ядаж шударга байхад чинь тусална. 
Ж.Сандагдорж
