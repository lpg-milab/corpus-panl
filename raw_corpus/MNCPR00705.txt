Би жирийн л орос хүн

"Алтан Дорнод Монгол" компанийн захирал С.В.Паушоктой ярилцлаа. Тэрбээр хэвлэл мэдээллийн хэрэгслээр гол төлөв таагүй сураг ажигтай байдаг. Гэвч мэдээллийн эрх чөлөөний зарчмын дагуу түүнээс өөрийнх нь үгийг сонсъё гэсэн хүсэлт тавьсны дагуу доорхи ярилцлагыг хийлээ. 
-Ноён Паушок, та хувийнхаа амьдралаас бидэнд сонирхуулахгүй юу? -Та бүхний мэдэж байгаагаар, би нэлээд том компанийг удирддаг, тиймээс хувийн амьдралдаа тийм ч их цаг зарцуулж чаддаггүй. Гэхдээ намайг ажил дээрээ хамаг цагаа өнгөрүүлдэгт манай гэр бүлийн хүн хүлээцтэй ханддаг, тэр маань намайг дандаа, бүх зүйл дээр дэмжиж ирсэн. Харин хүүхдүүдээ хааяахан л хардагтаа би их санаа зовж явах юм. Би таван хүүхэдтэй. Хамгийн бага нь одоо гурван настай. Том охин их сургуулиа дүүргээд, амьдралаа бие даан авч яваа. Би сайн гэргий, сайн хүүхдүүдтэй тул өөрийгөө их азтай хүн гэж боддог. Амьдралын чинь хамгийн чухал зүйл юу вэ гэж асуувал би "Миний гэр бүл" гэж эргэлзээгүй хариулна.
-Та Монголд хэр дасч байна. Таны ажил амьдрал цаашид ч Монгол оронтой холбоотой биз. Ер нь ирээд хэдэн жил болж байна. Гэр орон тань энд байдаг уу? -Заримдаа би, миний гэр хаана байна, Орост уу, Монголд уу гэж боддог юм. Энэ хоёр орон миний хувьд эрхэм. Орост би төрсөн, энэ бол миний эх орон, харин Монгол намайг одоо байгаа шиг болгосон. Би хоёр гэртэй. Би олсон амжилтдаа зогсохгүй, миний цаашдын төлөвлөгөө ч Монголтой холбоотой. Миний толгойлж байгаа "Востокнефтегаз" компани нь нефть боловсруулах үйлдвэр байгуулж байгаа. Энэ үйлдвэр монголчуудын амьдралыг дээшлүүлж чадна гэдэгт би итгэлтэй байна. Энэ бол асар том төсөл бөгөөд иргэн тус бүрийн амьдралд эергээр нөлөөлнө, учир нь тус оронд эдийн засгийн шинэ боломж олгох орчин үеийн технологийн үйлдвэрлэл орж ирнэ. -Бас таныг чечень үндэстэн гэж сонссон юм байна? -Чечень үндэс угсаа байхгүй хэдий ч би өөрийнхөө яс үндсээрээ бахархдаг. Иймэрхүү мэдээлэл урьд өмнө нь хэвлэлд гарч байсанд миний инээд л хүрдэг. Би урьд өмнө нь Тажикстанд алт олборлох "Памир" гэдэг артельд ажиллаж байсан болохоор, магадгүй, сэтгүүлчид ийм таамаг гаргасан байж болох л юм, өөр ямар нэгэн логик тайлбар би олж харахгүй байна. Надад тажик гарал үүсэл мөн байхгүй. Мэдээж, хүн бүрт (ялангуяа зөвлөлтийн хүнд, би 30 жил зөвлөлтийн хүн байлаа) янз бүрийн үндэстний хольц байдаг, харин миний хувьд би цэвэр орос үндэстэн. Хэвлэл мэдээллийнхэн тажик болон чечень үндэстний хооронд ямар холбоо олсон нь миний хувьд таамаглаж чадахгүй байна. -Таны алтны бизнес хэр бүтэмжтэй явж байна. Монголын хууль тогтоомжууд танд боломжийн санагдах юм уу. Байсгээд л зарга, шүүх хурал танайтай холбоотой өрнөдөг нь нууц биш. Та ер нь яаж яваад Монголтой холбогдсон түүхээсээ сонирхуулна уу. Урьд өмнө юу хийж явав даа? -Би өмнө нь Тажикстан улсад "Памир" алтны артельд ажиллаж байсан бөгөөд Монголд 1997 онд ирсэн. Монгол Улс ашигт малтмал, тэр дундаа алтаар баялаг орон гэдгээрээ алдартай тул би танай оронд өөрийн хүчээ сорихоор шийдсэн юм. Бараг 10 жил өнгөрсөн хэдий ч надад нэг ч удаа харамсах сэтгэл төрж байсангүй. "Алтан Дорнод Монгол" ХХК нь татварын ямар ч хөнгөлөлт эдэлж байсангүй, татвараа 100 хувь төлсөөр ирсэн. Иймээс "Гадаадын хөрөнгө оруулалтын тухай" Монгол Улсын хууль манай компанийг хөндсөнгүй. 2006 онд Монголын татварын хууль тогтоомжид өөрчлөлтүүд орсон билээ. Эдгээр өөрчлөлтүүд нь татварын орчинг чөлөөлөх нэрийн дор хийгдсэн хэдий ч үнэн хэрэг дээрээ алт олборлох салбарын ажлыг улам хүндрүүлсэн юм. Уул уурхайн салбар Монголын эдийн засгийн тэргүүлэх чиглэлийн бөгөөд олон улсын тавцан дээрх Монголын төр, засгийн өрсөлдөх чадварын хувьд стратегийн ач холбогдолтой салбар хэдий ч "Ашигт малтмалын тухай" хуулийг маш яарч баталсан тул нэлээд их дутагдалтай болсон гэж бид үзэж байна. "Зарим бүтээгдэхүүний үнийн өсөлтийн албан татварын тухай" хууль гарснаар уул уурхайн бүх компаниудын үйлдвэр, техникийн шинэтгэл, түүхий эдийн нөөцийг өсгөхөд зориулсан хөрөнгийг эргэлтийн хөрөнгөнөөс нь хураан авснаар тэдний үйл ажиллагаанд сөрөг нөлөө үзүүллээ. Компанийн ажилтнууд алт хулгайлах явдал нь бас нэг анхаарал татсан хүндрэлтэй асуудал байдаг. Уулын баяжуулах "Эрдэнэт" үйлдвэрт 2007 оны эхний улиралд молибден болон шатах тослох материал хулгайлсан 34 тохиолдлыг илрүүлж, эрүүгийн 14 хэрэг үүсгэсэн тухай хэвлэлд бичсэн байсан. Ялангуяа алт олборлогч үйлдвэрүүд хууль зөрчдөг сонирхлыг их татдаг нь ойлгомжтой, учир нь багахан хэмжээний металл нь мэдэгдэхүйц ашиг өгөх боломжтой байдаг. Манай аюулгүйн алба цагдаагийн газартай хамтран үр дүнтэй ажилладаг. Алт хулгайлсан хэргээр 2006 онд эрүүгийн дөрвөн хэрэг үүсгэсэн байна. Эдгээрийн хоёрт нь яллагдагчаар монгол хүмүүс татагдсан бөгөөд хэрэг хөтлөлт хурдан өрнөж, шүүх шийдвэрээ гаргаж, яллагдагчдад хуулийн дагуу зохих арга хэмжээг нь авсан. Өөр хоёр хэрэгт яллагдагчаар гадаадын иргэд татагдсан. Гайхалтай нь ийм хэргүүдийн мөрдлөг шалгалт сунжирч, мөрдөн байцаагчид нь, прокурорууд нь солигдож, хэргийг дарж өнгөрөх гэсэн оролдлого байнга ажиглагдаж байна. Ийнхүү 2118 грамм алт бүхий элс хулгайлсан хэргээр үүсгэсэн эрүүгийн хэргийн мөрдөлт бүтэн жил явагдаж байгаа бөгөөд уг хэргийг шалгаж, хянаж байсан зургаан мөрдөн байцаагч, мөн тооны прокурор солигдож байв. Хууль мөрдүүлэх үүрэг бүхий хүмүүс өөрийн орны иргэдийг цаг алдалгүй шийтгэж байгаа хэрнээ гадаадын иргэдийг шийтгэлээс ангижруулахад дэмжлэг үзүүлээд байгааг би огт ойлгохгүй байгаа юм. 2118 грамм алтны хулгайг зохион байгуулсан хэргээр яллагдаж байгаа Оросын иргэн И.В.Батурин ял шийтгэл хүлээхгүй гэдэгтээ итгэлтэй байна. Мэдээж хэрэг үүний учир нь яс үндэстээ биш, харин авлигад байгаа юм. Батурин тэргүүтэй энэ бүлэг хүмүүст хэргийг сунжруулах санхүүгийн бололцоо байгаа юм. -Энэ тал дээр манай шүүх хэрхэн хандав? -Мэдээж хэрэг, 2006 оны зургадугаар сард "Алтан Дорнод Монгол" ХХК-ийн лицензийн талбайгаас хоёр кг 118 грамм алт хулгайлсан хэргээр Төв аймгийн цагдаагийн газар эрүүгийн хэрэг үүсгэсэн юм. -Хэрэг ямар шатандаа гацчихаад байгаа юм бэ? -Энэ хэрэг бүр бүтэн жилийн турш мөрдөн байцаагчид болон прокуроруудын дунд шидэгдэж байна. Эхлээд нэг мөрдөн байцагч хэргийг мөрдөж, бүх бичиг баримтыг хянаж, мөрдөн шалгах ажиллагаа явуулж, дүгнэлтээ гаргаад прокурорт шилжүүлдэг, прокурор хэргийг судалж, хууль тогтоомжид нийцэж байгаа эсэхийг хянаж, хэргийг шүүхэд шилжүүлэх юм уу нэмэлт мөрдлөг шалгалт хийлгэхээр буцаадаг. Прокурорууд хуулийн дагуу ногдуулах ёстой ялын хугацааг зөвшөөрөхөөр болоход тэд хэргийг нэмэлт мөрдлөг шалгалт хийлгэхээр буцаах шалтаг олдог байсан. Уг эрүүгийн хэргийн зүйл анги нь хэд дахин солигдсон. Эхлээд "бусдын өмчийг зохион байгуулалттай бүлэг этгээд хулгайлсан буюу их хэмжээний хохирол учруулсан" гэсэн зүйл ангийн (харамсалтай нь би зүйл ангийн дугаарыг санахгүй байна) тухай яригдаж байсан бөгөөд энэ зүйл анги нь 10-15 жил хорих шийтгэлтэй юм. Дараа Батурин санхүүгийн идэвх зүтгэл гаргаснаар энэ зүйл ангийг "Хулгайн эд зүйлсийг худалдан авсан болон борлуулсан" гэсэн өөр зүйл ангиар сольсон бөгөөд энэ тохиолдолд торгууль ногдуулах юм уу, гурван сар хүртэл хугацаагаар баривчлах шийтгэл ногдуулах болж байгаа юм. 50 000 орчим ам.долларын үнэ бүхий хоёр кг алт хулгайлсан нь эхний зүйл ангид илэрхий хамаарах нь ойлгомжтой байгаа биз дээ. Энэ хэргийг зайлшгүй шүүхэд шилжүүлэх ёстой бөгөөд энд бүр улсын нэр хүндийн болон түүний авлигатай хийж буй тэмцэл нухацтай эсэх тухай асуудал хөндөгдөж байгаа билээ. Гэхдээ ямар ч байлаа гэсэн манай компани үйл ажиллагаагаа явуулсаар, хөгжсөөр байгаа бөгөөд түүнийг гэрэлт ирээдүй угтаж байгаа гэж найдаж байна. -Өгөөмөр тосгонтой холбоотой хэрэгт та эхлээд ялсан. Дараа нь ялагдсан. Гомдолтой байна уу? -Энэ тохиолдлыг гомдол, гомдсон гэх биш л дээ. Өнөөг хүртэл би шүүхийн шийдвэрийг шударга бус гэж үзэж байна. Энэ хэрэгт хэвлэлийнхэн ч объектив бус хандсан. Компанийг түрэмгийлэгч мэтээр бичиж, харин өгөөмөр тосгоны иргэдийн гэмт үйлдлийг Монголын газар нутгийнхаа төлөө тэмцэгчид мэтээр харуулсан билээ. Бидний бодлоор монголчуудын сэтгэхүйгээр тоглож байна. Сэтгэл зүйчдийн хэлдгээр үндэсний үзэл гэдэг нь утастай адил, түүнийг татахад бүхэл бүтэн улсыг төөрөгдүүлж болно гэдэг. Иймэрхүү үзэгдэл хуучин ЗХУ-ын бүрэлдэхүүнд байсан улсуудад харагдаж байгаа. Ийнхүү аргыг энэ удаад ёс зүйгүй түшмэд хэрэглэсэн учир, харьяалал харгалзахгүйгээр хуулийн өмнө бүгд адил гэдгийг хүмүүс мартсан байна. Гэвч баримтууд бий. Бид Заамар суманд үйл ажиллагаагаа эхэлж байхад өгөөмөр тосгон байгаагүй, 2-3-хан гэр л байсан. Хожим нь хүмүүс нүүж ирэх нь нэмэгдсэн, гэвч эдгээр хүмүүс малчид биш, нөгөө "нинжа" гэгч хүмүүс. Манай компани алт олборлож байсан бөгөөд тэд хувиараа алт олборлох хүсэлдээ хөтлөгдөн ирсэн. Тус тосгонд өнөөдрийг хүртэл ямар ч үйлдвэр, үйлдвэрлэл байхгүй боловч 40 гаруй дэлгүүр, баар байна. Ядарсан малчдад ийм их зугаа цэнгээний газар хэрэгтэй юу? 2005 оны олборлолтын улиралд манай компанид "нинжа"-ны үйл ажиллагааны улмаас гурван сая гаруй ам.долларын хохирол учирсан. Бид төр, засгаас хохирол барагдуулахыг шаардах бүрэн эрхтэй байсан ч шаардсангүй. Энэ тоо нь компанийн хувьд их тоо, гэхдээ энэ хохирлыг улсын төсвөөс барагдуулах байсан учир, "нинжа"-тай ямар ч холбоогүй иргэдэд хүндээр тусах байсан тул, бид ийм алхам хийхийг хүсээгүй. -Гэнэтийн ашгийн 68 хувийн татвар Үндсэн хууль зөрчсөн нь батлагдсан. Тиймээс танай компани төлсөн 611 сая төгрөгийн татвараа эргүүлж авах шаардлагатай болсон. Энэ 611 сая төгрөгөө буцааж авч чадах нь уу. Үүнийг өөрөө хэр зөвтгөж үздэг вэ? -Бид өөрсдийн зөв гэдэгт итгэлгүй байсан бол энэ асуудлыг сөхөж тавихгүй байсан юм. Бид Монгол Улсын хууль тогтоох актуудад түшиглэн байр сууриа хамгаалж байгаа. Өөрөөр хэлбэл, Монгол Улсын хууль тогтоомж бидэнд дээр дурьдсан мөнгөн хөрөнгийг нэхэмжлэхээр шүүхэд хандах боломж олгосон билээ. Иймд манай компани шүүхэд хандсан нь тийм ч гайхал төрүүлээд байхаар зүйл биш. Жишээлбэл, таны шүд өвдсөн бол өөрөө авах биш эмчид ханддаг. Машинаа хулгайд алдсан бол гэмт этгээдүүдийг хотоор муна бариад хайх биш цагдаад ханддаг биз дээ. Ингэх нь ч зөв. Харин Монгол Улсын хуулийн дагуу үйл ажиллагаагаа явуулж, татвараа үнэн зөв төлж ирсэн манай компани болон Монголын бусад алт олборлогч компаниудын өмнө 68 хувийн үнийн өсөлтийн албан татварын асуудал үүсэхэд бид шударгаар шүүхэд хандсан. Бидний нэхэмжлэлийг хүлээн авч хангах эсэхийг зөвхөн шүүх л шийднэ. Бид өөрсдийн санаа бодлоо чөлөөтэй илэрхийлэх эрхээ хэрэгжүүлээгүй. Гэтэл хөгжингүй аль ч орны дурын компани бидний оронд байсан бол дуугарах байсан байх. Өнөөдрийн байдлаар Чингэлтэй дүүргийн шүүх "Алтан Дорнод Монгол" ХХК-д үнийн өсөлтийн албан татварт төлсөн 611,9 сая төгрөгийг буцаан олгох тухай 2007 оны дөрөвдүгээр сарын 9-ний өдрийн шийдвэр гарсан. Гэтэл Сангийн яам энэхүү шийдвэрийг хүчингүй болгуулахаар Нийслэлийн шүүхэд гомдол гаргаад байна. Манай нэхэмжлэлтэй холбоотой шүүх ажиллагаа дуусаагүй тул бид мөнгөө одоохондоо буцаан авах боломжгүй байна. Энэ хэрэг яаж дуусахыг зөвхөн шүүх л шийднэ. -Тантай Монголын алтны бусад компаниуд яаж харьцдаг вэ. Маш их өрсөлдөөн, тэмцэл болдог гэсэн сураг бий. Монголоос өөр орон мөн ОХУ-д ямар үйл ажиллагаа эрхэлдэг вэ? -Монголын алт олборлох салбарт хатуу өрсөлдөөн байдаг гэж хэлж болохгүй. Энэ нь тухайн салбарын ажлын нөхцөлтэй холбоотой. Алт олборлогч компаниудад худалдан авагч, зах зээлийн төлөө өрсөлдөх, бүтээгдэхүүнээ рекламдах ямар ч шаардлага байхгүй. Алт олборлогч компаниуд алтаа Монголбанкинд тушаадаг. Алтны үнийг мөн Монголбанк тодорхойлдог. Улс ямар ч тохиолдолд алт олборлодог компанийн бүтээгдэхүүнийг худалдан авдаг. Иймд алт олборлогч компаниуд өрсөлдөөний орчноос шалтгаалдаггүй. Бусад компаниудын хувьд бид харилцан хүндэтгэх зарчим баримталдаг. Хэн нэгэнтэй дайтах эсвэл найзлах тодорхой шалтгаан бидэнд байхгүй. Компани тус бүр өөрийн ажлаа хийгээд, бололцооныхоо хэрээр бизнесээ хөгжүүлдэг. Иймд алт олборлогч компаниуд хоорондоо дайсагнах шалтгаан байхгүй. Орос дахь бизнесийн хувьд гэвэл, 2006 онд "Алтан Дорнод" Орост үйл ажиллагаагаа эхэлсэн. ОХУ-д "Алтан Дорнод-Сибирь" ХХК бүртгүүлж, Буриад Улсын Муйскийн район, Таксимо тосгонд үйл ажиллагаагаа эхэлсэн. Одоогоор 2007 оны үйлдвэрлэлийн үйл ажиллагаа эхлэх бэлтгэл ажлууд хийгдэж байна. Энэ жилийн алт олборлолтын төлөвлөгөө 320 кг байгаа бөгөөд, бид төлөвлөгөөгөө биелүүлнэ гэж найдаж байна. Шинэ үйлдвэрээ ашиглалтад оруулахаар чармайж ажиллаж байна. -Танай компани Монголд орж ирснээр энэ улсад юу бүтээв. Хойшид төлөвлөж буй ажлаасаа товчхон хэлж болох уу? -Төлөвлөсөн зүйл маш их, энэ нь, дээр хэлснээр, нефть, хий боловсруулах үйлдвэр барьж байгуулах, мөн алт олборлолтын хувьд бид зөвхөн шороон ордоор хязгаарлахгүй, үндсэн орд олборлох төсөл эхлүүлж байна. 2003 онд манай компани, геологийн асуудал хариуцсан тусгай салбар нэгж байгуулан, Монголын нутаг дэвсгэр дэх үндсэн ордын талаарх мэдээлэл цуглуулан түүнд дүн шинжилгээ хийж, ирээдүйтэй талбайн үнэлгээ хийж байгаа. -Таны Монгол дахь найз нөхөд хэн хэн бэ.Чөлөөт цагаа хэрхэн өнгөрүүлдэг вэ, хобби бий юу? -Монголд олон сайхан монгол болон орос хүмүүстэй учирч, ихэнх нь миний дотны найз болсон. Харамсалтай нь, ажлын бус нөхцөлд тэд нартайгаа тэр болгон уулзаж чадахгүй байна. Чөлөөт цагаа би гэр бүл үр хүүхдэдээ зориулахыг хичээдэг. Хобби гэвэл миний хобби-ажил. Гэхдээ намайг их уйтгартай, сонирхолгүй хүн гэж бүү бодоорой. Бизнес гэдэг бол асар их цаг, хүч хөдөлмөр авдаг ч маш сонирхолтой зүйл гэдгийг хүн бүр мэддэггүй. -Монголын хэвлэл мэдээлэлд хатуу шүүмжлүүлэх их хэцүү байна уу. Одоо дасч байна уу. Бид таныг шинэ орос гэдгээр хардаг. Шинэ орос, шинэ монгол хоёр хойшид хэр нийлэмжтэй харьцах бол? -Таны зөв шүү. Монголын сонинууд биднийг шүүмжлэх үүрэгтэй хэмээн үздэг юм шиг санагддаг. Ийм шүүмжлэл нь бүтээлч биш байдагт асуудлын гол нь байгаа юм. Шүүмжлэл нь голдуу сониныхоо рейтингийг өсгөхөд чиглэсэн, нэр төр хөөцөлдсөн шинжтэй байдаг. Манай компанийг анхаарал татах сонирхолтой сэдэв болгож тавьдаг болгоод байгаа юм. Сонины нэр хүндэд асуудал тулгарсан бол уг сонин манай компанийн тухай бичдэг. Зөвхөн бодитой ажил хийж байгаа хүмүүсийг л шүүмжилдэг юм шиг байна гэж манай тэргүүн дэд захирал хэлдэг нь зөв байж магадгүй юм. Харин биднийг үе үе илэрхий гүтгэж байдаг болон сэтгүүлчид мэдээлэл авахаар бидэн дээр ирдэггүй, цуу яриа ашиглах юм уу өөрсдөө баримтуудыг зохиохыг илүүд үздэг нь туйлын харамсалтай байдаг. Шинэ оросуудын хувьд гэвэл миний бодлоор энэ нь 90-ээд оны л үзэгдэл юм. Ямар ч гэсэн энэ нь миний хувьд улаан пиджак, алтан гинжтэй хамт тод төсөөлөгддөг. Би шинэ орос биш, би Монголд үйл ажиллагаа явуулдаг жирийн орос хүн. 
Ж.Гангаа
