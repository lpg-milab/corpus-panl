"ХАС" банкны салбар хямарчээ

Ажилтнууд нь хэвийн ажил үүргээ гүйцэтгэж байгаад гэнэт л нэг нартай өдөр хамаг мөнгөө шуудайлж аваад сураггүй далдардаг "ХАС" банк дахиад жигтэй асуудалтай тулгарчээ.
Тус банкны Сэлэнгэ аймаг дахь салбарын эрхлэгч эмэгтэй ихээхэн мөнгө авч одсон нь эртнийх. Түүний талаархи мэдээллийг өндөр үнээр худалдан авна хэмээн саяхан болтол зарлал үргэлжилж л байсан. Харин тэр эмэгтэйг Швейцарь, Канадад байгаа тухай эх сурвалжуудын тайлбарыг аль нэг хэвлэл мэдээллийн хэрэгсэл дамжуулбал тус банкны удирдлагууд их л эгдүүцэн хүлээн авснаа илэрхийлдэг. Бараг жилийн өмнөхөн Баян-Өлгийн салбарт нь ажиллаж байсан эмэгтэй мөн л багагүй мөнгө мөрлөж аваад Казахстан руу гарсан тухай ч мэдээлэгдсэн билээ. "ХАС" банкны энэ удаагийн санхүүгийн будлианы асуудал өмнө үйлдэгдэж байсан тохиолдлуудаасаа арай өөр. Эргэлтэд байсан мөнгө нь ор сураггүй алга болчихоогүй. Өөрөөр хэлбэл, төлж барагдуулахаар гэрээ байгуулж, гарын үсэг зурсан эзэн холбогдогчтойгоо юм байна. Харин өмнө нь тус банкны аль нэг салбарын цор ганц ажилтан дангаараа, магадгүй удаан хугацаанд бэлтгэсэн төлөвлөгөөгөөрөө ихээхэн мөнгө авч зугтдаг байсан бол энэ удаа бүхэл бүтэн салбарын удирдлага, зээлийн эдийн засагчид нь энгийн зээлдэгчдээр дамжуулж хувьдаа мөнгө завшсан аж. Зээлийн эдийн засагчдын нь оролцоотойгоор үйл ажиллагаа нь доголдсон Хөтөл тосгоны "ХАС" банкны 34 дүгээр салбарт төвийн удирдлагын нь зүгээс аудитын шалгалт оруулжээ. Засаг захиргааны нэгжийн хуваарилалт, зохион байгуулалтаараа Хөтөл тосгон нь таван сумын бүсийн төв болдог. Өөрөөр хэлбэл, Орхонтуул, Орхон, Цагаантолгой, Номгон, Баруунбүрэн сумын иргэдэд үйлчилгээ үзүүлэх зорилготой "ХАС" банкны салбарыг одоо шалгаж байгаа хэрэг. Банкны нь лавлагаа өгөх зориулалтын дугаараар холбогдоход өөрийгөө ахлах теллер Г.Жаргалсайхан хэмээн танилцуулсан эр "Аудитын шалгалт ямар ч байсан 10 гаруй хоног үргэлжилж байгаа, цаашид ч удах байх..." гэж хэлсэн. Зээлийн эдийн засагчид буруудаж байгаа учир нь зээл олгох бүртээ өөрсдөдөө давхар мөнгө гаргаж авч байсанд гэсэн. Тухайлбал, хэн нэг харилцагч иргэнд зээл олгохдоо найзын дундах асуудал болгож, өөртөө шаардлагатай мөнгийг өнөөх зээлдэгчийн хүссэн мөнгө дээр нэмж гаргуулан авч байжээ. Магадгүй, амташсан нэг нь зээлийн бүрдүүлэлтэд дур мэдэн мөнгө нэмэн засч, өнөөх үндсэн зээл эзэмшигчийн оролцоогүйгээр хувьдаа бэлэн мөнгө гаргасан байх тохиолдол ч байж болзошгүй. Бас барьцаагүй зээл олгосон нь нэлээд шиг билээ. Ийм байдлаар хэдийнээс ч юм бэ ажил үүргээ гүйцэтгэж ирсэн зээлийн эдийн засагчид өнөөх хамсч, ханьсаад ихээхэн мөнгө гаргасан, үндсэн зээл эзэмшигчээсээ нэг ч төгрөг аваагүй гэж одоо мэдүүлсэн юм байх. Тэгэхээр өнөөх "ХАС" банкны 34 дүгээр салбараас зээл авсан харилцагч өөрийнхөө хэрэглэсэн мөнгөнөөс гадна, зээлийн эдийн засагчид гаргаж өгсөн мөнгийг төлөх ёстой болж таараад байгаа биз. Цааш нь данс тооцоог шалгаж байтал ямар ч зээлийн эдийн засагчтай үгсэж, тохироогүй зээлдэгчийн өөрийн нь зээлснээс гэнэт илүү мөнгө төлөгдөх ёстой гээд гараад ирвэл гайхмаар биз дээ. Иймэрхүү байдлаар өөрийн зээлсэн мөнгөнөөсөө илүүг төлөх ёстой ялд унаад байгаа лав л 30 гаруй зээлдэгч шалгагдаж байцаагдаж байгаа аж. Тэд "Зөв банк" гэж байгууллагаа тодорхойлдог банкны харилцагч болсон юм биш тэндхийн ажилтнуудын дайвар мөнгийг төлөх эсэхэд тулсан хохирогч болжээ. Цаашид ч тус банктай ямар нэг байдлаар харилцаж байсан хүмүүсийг шалгаж байцаах гэнэ. Тэгэхээр хохирогч нэмэгдэж магадгүй. Ядахад, ганц Хөтөл биш таван сумын харилцагч, үйлчлүүлэгч энэ 34 дүгээр салбартай харилцдаг. Энэ байдал нь сумын оршин суугчдыг айлгаж, цочроож хөл толгойгоо олохоо байсан байдал Хөтөл тосгонд үргэлжилж байна. Тэндхийн Цагдаагийн тасгийн дарга Баасамбатай холбогдож, "ХАС" банкны хэрэг шалгагдаж байгаа эсэхийг асуухад одоогоор мэдээлэл өгөх боломжгүй ч хэргийн мөрдөн байцаагчтай нь холбогд хэмээн зөвлөсөн юм. Байцаагч ч хэргийн явцын талаар мэдээлэл гаргах боломжгүй гэж хариулсан. 
Б.ХАЖИДМАА
