№204 (16794)    
1987 оны наймдугаар сарын 26
Чанар-цогцолбор бодлого

Бүтээгдэхүүн бусад, үйлчилгээний чанар дээшлүүлэх талаар нам, засгаас тавьж байгаа бодлогыг хэрэгжүүлэх тулгамдсан зорилт нь эдийн засаг, нийгмийн хөгжлийн өнөөгийн шатны нэн чухал шаардлага, бүх нийтийн үйл хэрэг болж байна. 

1987 оны эхний хагас жилд аж үйлдвэрийн салбарт чанарын нэгдүгээр ангийн таваарын бүтээгдэхүүн үйлдвэрлэх төлөвлөгөө жараад сая төгрөгийнхөөр давж биеллээ, Хөнгөн, хүнсний үйлдвэрийн Яамны харьяа үйлдвэрүүд ноднингийн мөн үеийнхээс нэгдүгээр ангийн бүтээгдэхүүний үйлдвэрлэлийг арав орчим хувиар нэмэгдүүлжээ. Энэхүү салбарын ихэнх бүтээгдэхүүн үндсэндээ хөдөлмөрчдийн өргөн хэрэглээний зүйл учраас чанар дээшлүүлэх нь зөвхөн эдийн засгийн үр ашгийг төдийгүй ард түмний сайн сайхан аж амьдрал, хэрэглээний түвшинг дээшлүүлэхэд чиглэсэн нийгмийн ач холбогдолтой томхон асуудал билээ. 

Чанарын нэгдүгээр ангийн таваарын бүтээгдэхүүн үйлдвэрлэх төлөвлөгөөг нэлээд үйлдвэр, аж ахуйн газар тасалж байгаа бөгөөд тэдгээрийн гуравны хоёр хувь нь Ой, модны аж үйлдвэрийн Яам, нийтийн аж ахуй, үйлчилгээний Яамны харьяа үйлдвэрүүд байна. Чанар дээшлүүлэх төлөвлөгөөг Эрээний тэрэгний үйлдвэр, Ерөө, Хялганатын мод бэлтгэлийн аж ахуй, Дорноговьд мод боловсруулах үйлдвэр, Өмнөговь, Налайхын ахуйн үйлчилгээний газар таван сар дараалан, Дорнодын гурил, тэжээлийн үйлдвэр, Сэлэнгийн ахуйн үйлчилгээний удирдах газар зургаан сар дараалан тасалдууллаа. Оны эхний улиралд аж үйлдвэрийн газрууд гэхэд л 220 мянга гаруй төгрөгийн гологдол бүтээгдэхүүн гаргаснаас 115 мянган төгрөгийн хохирол учирчээ. 

Хөдөлмөрийн бүтээмж өсгөх, материаллаг нөөц хэмнэх, машин төхөөрөмжийг бүрэн ачааллаар нь ажиллуулах зэрэг үйлдвэрлэлийн үр ашгийг дээшлүүлэх үндсэн аргуудыг эзэмших, чанар дээшлүүлэх з. ололтын хувь заяаг эцсийн дүндээ үйлдвэрлэлийн үндсэн нэгжид, ажлын байранд, ажилчин хүн шийдвэрлэх ёстой. 

Ажлын байрыг орчин үеийн дэвшилт техник, төхөөрөмж хэрэгслээр цаг алдалгүй тоноглох, хэмжих, хуваарилах технологийн болон зохион байгуулалтын багаж хэрэгслээр бүрэн хангах, өөрөөр хэлбэл ажилчин хүнийг цаг ямагт өндөр бүтээмжтэй, сайн чанарын зүйл бүтээх техник, технологийн бодит нөхцөлийг юуны урьд бүрдүүлэх хэрэгтэй. Ажлын байрын атестатчиллын дүнгээс үзвэл түүнд хамрагдсан нийт ажлын байрын 25 орчим хувь нь бүтээгдэхүүнийг чанартай үйлдвэрлэх өнөөгийн шаардлагад тохирохооргүй байлаа. 

Материаллаг үйлдвэрлэлийн гол гол үйлдвэрийн техникийн түвшинд үнэлэлт өгч шинэчлэн тоноглох шаардлагатай үйлдвэр, цех, дамжлага, ажил үйлдлийг тогтмол тодорхойлж, холбогдох арга хэмжээг жил, таван жилийн төлөвлөгөө, чанар дээшлүүлэх программд тусган хэрэгжүүлж байх нь яам, газар, үйлдвэр, байгууллагуудын нэн тэргүүний үүрэг мөн. Ингэхдээ бүтээгдэхүүний зөвхөн өөрийнх нь чанарыг сайжруулахын төлөө тэмцэх төдийгүй түүнийг хийдэг технологи, арга ажиллагаа, материал, түүхий эд, багаж хэрэгсэл, ажлын байрын хангамж нөхцөлийг байнга боловсронгуй болгохгүйгээр чанарын бодлогыг хэрэгжүүлэх асуудал яриа төдий зүйл болно гэдгийг онцгой анхаарвал зохино. 

Техник, технологийн түвшин, ажлын байрын хангамж тоноглол хичнээн өндөр хэмжээнд байлаа ч гэсэн чанарын асуудлыг мэргэжилтэн, ажилчин, шууд гардан бүтээгчид эрхэлсэн хөдөлмөртөө хандах хандлага, зохион байгуулалт, мэргэжлийн ур чадвар, эх оронч санаачилга, зүтгэлээрээ шийдвэрлэх ёстой. Машин техник, тоног төхөөрөмжөө эзний ёсоор чадварлаг эзэмших. хийж байгаа бүтээгдэхүүнээ байнга чанаржуулах эрмэлзэл тэмүүлэлтэй, хөдөлмөрийнхөө үр дүнгээр бахархах хүмүүжилтэй тийм хүний гараас чанаргүй бүтээгдэхүүн гарахгүй нь мэдээж юм. Тэрчлэн хамт олны нэгдсэн хяналт, нэгдэл нягтрал ялангуяа хөдөлмөр зохион байгуулалт, хөлс төлөлтийн хамтын хэлбэр бол бүтээгдэхүүний чанар дээшлүүлэхэд онцгой үүрэгтэй юм. Нийслэлийн ажилчны болон Октябрийн районы нийт үйлдвэр, аж ахуйн газарт хийсэн судалгаанаас үзэхэд шинэ маягийн бригадын 90 гаруй хувь нь бүтээгдэхүүний чанар дээшлүүлэх төлөвлөгөөг бригадад хамрагдахын өмнөх үеийнхээс илүү сайн, тогтмол биелүүлдэг болсон байна. Гэтэл энэ оны эхний хагасад бүтээгдэхүүний чанарын төлөвлөгөөг тасалсан Ерөөгийн мод бэлтгэлийн аж ахуй, Хөвсгөлийн мод боловсруулах үйлдвэрт нийт ажилчдын дөнгөж 30 гаруйхан хувь нь хөдөлмөр зохион байгуулалт, урамшууллын бригадад хамрагдаад байгаа ажээ. 

Шинэ маягийн бригадын нөхцөлд эцсийн бүтээгдэхүүнд гарсан хамтын цалингийн үндсэн хэсгийг ажилчдын эзэмшсэн мэргэжлийн зэргийг харгалзан хуваарилахын хамт хөдөлмөр оролцооны хувийг тодорхойлдог гол үзүүлэлт нь ажил, бүтээгдэхүүний чанар болж байгаа юм. Улаанбаатар хотын хромюфтийн үйлдвэр оны эхнээс хөдөлмөр оролцооны суурь коэффициентийг анхны үзлэгээр чанарын нэгдүгээр ангид тушаасан бүтээгдэхүүний хувь хэмжээтэй холбон тооцоолдог болсноор ажилчдын хөдөлмөр, технологийн сахилга, чанарт тавих шаардлага мэдэгдэхүйц сайжирчээ. Мөн ноос угаах үйлдвэрт бүтээгдэхүүний нэгжийн хөлсний үнэлгээг бүтээгдэхүүний хувьтай холбон ялгаатай тогтоосны үрээр нэгдүгээр ангийн бүтээгдэхүүний эзлэх хувь 13, 1 пунктээр нэмэгдэж, чанараас олсон ашиг 1, 2 сая төгрөгт хүрчээ. 

Шинэ маягийн бригадад нэгдсэнээр чанарын төлөө хамт олноороо гэрээтэй, бригадынхаа хэмжээгээр чанарын хувийн тэмдэг эзэмших зорилготой, тусгайлсан шалгагчгүйгээр гаргасан бүтээгдэхүүнийхээ нэр төрөл, чанарыг бие дааж хариуцах зарчимтай ажиллах боломж улам найдвартай болно. Бүтээгдэхүүний чанарын асуудлыг гаднын аливаа шахалт шаардлагаãүйгээр хөдөлмөрийн хамт олон өөрсдөө хариуцан шийдвэрлэх эдийн засаг, зохион байгуулалт, нийгэм сэтгэл зүйн нөхцөлийг бүрэлдүүлэх цогцолбор арга хэмжээг яам, үйлдвэр, аж ахуйн газрын удирдлага, улс, олон нийтийн байгууллага даруйхан авч хэрэгжүүлж, бодит нөхцөлөөр хангах хэрэгтэй байна. 

