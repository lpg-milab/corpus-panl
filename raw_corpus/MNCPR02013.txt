Ерөнхийлөгчийг хориг тавина гэж Монголын нэг сая хүүхэд нүдээ бүлтийтэл хүлээж байна

Хүүхдүүд өлсч байна. Энэ тухай томчууд (дарга нар, баячууд) зүгээр л ярьдаг. Улс төр хийж шоуддаг. Үнэхээр хайртай юм шиг жүжиглэж чаддаг. Яагаад гэвэл тэд ядуу биш, хүүхдүүд нь дутагдах гачигдах гэдгийг огт амсаагүй учир өлсөнө гэдэг ямар хэцүү зовлон болохыг төсөөлдөг ч үгүй. Сонгогчидтойгоо уулзахаараа урьд нь бэлтгэсэн хэдэн айлд орчихдог, захын хорооллоор зүглэдэг ч үгүй тэр эрхмүүдэд 10 мянган төгрөг гэдэг хөгийн инээдтэй мэт санагддаг байлгүй. Тэд ам ангайх тоолондоо ард түмэн гэж ярих дуртай. Ард түмний төлөө л гэдэг. Тэгвэл тэр ард түмний нь ихэнх хүүхэд бүртээ 10 мянган төгрөг авахыг хүсэн хүлээж байлаа. Хүүхдийн 10 мянга олон хүний хувьд идэх хоол, өмсөх хувцас, амьдрах итгэл нь байсан юм.
Үнэтэй машинаасаа бууж, тансаг тавилгатай гэрээсээ хэдхэн алхаад үзсэн үү, төрийн түшээд минь. Халтар царайтай, уранхай хувцастай туранхай хүүхдүүд тэрэг түрээд гүйж байгаа. Жижигхэн дүүгээ тэврээд гудамжинд гуйлга гуйгаад суух хүүхэд ч бий. Өмнөө уут тавиад хоолойгоо сөөтөл дуулна. Биенээсээ хэд дахин хүнд ачаа үүрнэ. Таны охин шиг нялх нэгэн биеэ үнэлж байна. Өлсөхгүй гэж, бүр үхэхгүйн төлөө тэд бусдад зодуулж, доромжлуулан бүүдгэр өдөр, харанхай шөнийг өнгөрөөж байна. Ийм байхад сургууль завсардалт ихэслээ хэмээн гэж ярих нь дэндүү утгагүй бөгөөд илүүц хэрэг. Хүний амин чухал хэрэгцээ хоол хүнсний асуудлаа шийдсэн цагт сурах боловсрох тухай ярих ёстой. Буурай орны ядуу хүний үр удам болж төрсөн нь хүүхдийн буруу биш. Гэсэн ч тэд амттай зайрмаг идэж, гоё хувцас өмсөн, хөөрхөн тоглоомтой болох дэврүүн мөрөөдлөө аль эрт алдчихаад зүсэм талх, үмх махны төлөө жижигхэн биеэ огоорон зүтгэж байна. Хүүхдүүдийн хөлс, нулимс бидний нүдэн дээр ийм илхэн урсаж байхад ард түмэндээ хайртай гэж ярих дуртай гишүүд бяцхан үрсээс долоон мянган төгрөг тас харамлалаа. Олон хүн энэ шийдвэрийг гол гонсойлгон хүлээн авав. Өөрсдийнх нь төлөө ажиллана гэж амлаж гарч ирсэн гишүүд "Тэдэнд ийм их мөнгө өгч болохгүй. Гурван мянган төгрөг хангалттай" гэж ичих ч үгүй хэлээд сууж байх юм. Уг нь Монголын хүүхэд бүрт 10 мянган төгрөг өгөх бүх боломж нь бүрдчихээд байхад тэр шүү дээ. Хүүхдийн 10 мянган төгрөгийг эсэргүүцсэн МАХН-ын гишүүд шинэ гэр бүлд 500 мянга, шинээр төрсөн хүүхдэд 100 мянган төгрөг өгөх- болсноо ярих дуртай. Эдгээр нь хүүхдийн 10 мянгатай барьцан МАХН-ын 2004 оны УИХ-д сонгуульд амласан амлалт. Гэтэл тэр 100 мянган төгрөг нь 18 нас хүртэл нь сар бүр өгөх байсан 10 мянгын нэг жилийнхэд ч хүрэхгүй мөнгөний тоо шүү дээ. Тэгээд ч байгаа хэдэн хүүхдээ тэжээж чадахгүй байгаа ядуус нэмж хүүхэд төрүүлэх нь юу л бол. Шинэ гэр бүлд өгөх 500 мянга тогтворгүй, бат бөх бус гэр бүлийн тоог нэмнэ гэхэд нэг их дэгсдүүлсэн болохгүй. Мөнгөний төлөө гэрлэсэн хосууд хэдэн жилийн дараа салаад эхлэхэд гайхах хэрэггүй болов уу. Нүглийн нүдийг цаасаар хуурна гэгчээр МАХН-ын гишүүд хүүхдийн 10 мянган төгрөгийн оронд ийм юм яриад сууж байна. Дээр нь "Эрэл"-ийн намынхан санал хураалтад оролцсонгүй. Ардчиллын буянаар ардын баатар болсон 10 мянгын зохиогч гэж өөрийгөө бараг нэрлэсэн Л.Гүндалай ч харагдсангүй. УИХ дахь арай гэгээлэг бодолтнууд Гэнэтийн ашгийн татвараас олох орлогыг төсөвт нэмж, энэ үндсэн дээрээ хүүхдүүдэд сар бүр 10 мянган төгрөг өгье гэлээ. Харамсалтай нь өрсөлдөгч намаас гарсан санал учраас Хувьсгалт намынхан тас эсэргүүцэв. Өнөө жилийн төсөв нэг триллион төгрөг давсан нь их мөнгө. Төсөв их болсон ч ард түмэнд хүрэхгүй, тэд ядуу хэвээрээ л үлдэв. Үнэндээ бол тэр мөнгийг бүх монголчуудад тэнцүү бөгөөд хүртээмжтэй хүргэх арга нь хүүхдээр дамжуулан өгөх 10 мянган төгрөг байсан юм. Ард түмний ядуугийн нэг жишээ нь тун саяхан өнгөрсөн Хүүхдийн баяраар тун тод харагдсаныг төрийн томчууд харин анзаараа болов уу. Тэр өдөр Сүхбаатарын талбай дүүрэн хүүхэдтэй байлаа. Тэнд банкныхан, бизнесийн байгууллагууд хүүхдүүдэд зориулж үнэгүй бөмбөлөг, зайрмаг тараасан юм. Зөвхөн үүний төлөө захын хорооллоос ч хүүхдүүд төв талбайг зорин ирж байсан юм шүү. МАХН хүүхдүүдээс мөнгө харамласан болохоор ард түмний дунд нэрээ бараад байна. Бас алтны уурхайнхаас гэнэтийн ашгийн татвар авахаар болж тэдэнд нүүр тал давхар алдав. Ингэснээр төсвийн мөнгийг цөөн хэдэн хүн хувааж идэх боломжийг нээж өглөө. Өнөө хэд нь баяжиж, хүүхдүүд өлсч, хүмүүс ядардгаараа ядрах нь. Гэхдээ энэ хуулинд хориг тавих эрх Монгол Улсын Ерөнхийлөгч Н.Энхбаярт бий. Тэрбээр Монголын хүүхдүүдийн, цаашлаад ард түмнийхээ амьдралыг өөд нь татах боломжит дохиурын үзүүрээс атгаад сууж байна. Тийм болохоор Монголын нэг сая хүүхэд Ерөнхийлөгчийг хориг тавина хэмээн бүлтийтэл ширтэн хүлээж байгаа. Сүүлийн 11 жилийн дунджаар манайд нэг өдөрт 134, цагт 5-6 хүүхэд шинээр мэндэлдэг гэсэн статистик тоо гарчээ. Яг өдийд ч Хөх Монголын үр сад ертөнцөд дуугаа хадаан ирсээр байгаа. Харин тэдний ирээдүй ямархан байхыг шийдэх эрх, бас хариуцлага Ерөнхийлөгчид маань байгаа билээ. Хүүхдийн баяраар төрсөн Ерөнхийлөгч маань нааштай шийдвэр гаргана хэмээн ард түмэн нь хүлээж сууна. 
О.Туяа
