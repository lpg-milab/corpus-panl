№198 (17101)    
1988 оны наймдугаар сарын 18.
Хөдөлмөрийн нөөц

<< Хөдөлмөрийн нөөцийн ашиглалтыг сайжруулж, хүн бүрийг нийгэмд тустай хөдөлмөр эрхлэх, өөрийн авьяас чадвараа нээн илрүүлж ашиглах нөхцөл бий болгох нь нийгэм, эдийн засгийн тулгамдсан зорилт хэвээр байна >> гэж МАХН-ын Төв Хорооноос зохион байгуулсан нам, аж ахуйн идэвхтний зөвлөлгөөнөөс онцлон тэмдэглэсэн юм. Манай залуу ус ариун цагаан хөдөлмөрийн үр шимийг улам бүр ойлгож хамт олноороо материаллаг үйлдвэрлэлд гарч тодорхой үүрэг амлалт авч ажиллах хөдөлгөөн өргөжин хэвшиж, зөвхөн 1988 онд ерөнхий боловсролын дунд сургууль төгссөн 18, 2 мянган охид, хөвгүүд мал аж ахуй, аж үйлдвэр, барилга, тээвэр, үйлчилгээний салбарт очиж шинэ хүч сэлбэлээ. Өмнөх таван жилд материаллаг үйлдвэрлэлд хуваарилагдагсдын 70 орчим хувь тухайн байгууллагад очдог байсан бол өнгөрөгч оны гүйцэтгэлээр 90 шахам хувь нь эхлэн томилогдсон газраа очиж ажил амьдралын гараагаа эхэлжээ. 

Хүний төлөө халамж, анхаарлыг эрхэм дээд зорилтоо болгосон манай нийгэм иргэн бүрийн хөдөлмөрлөх эрхийг аль болох дүүрэн хангах. зорилгоор хөдөлмөрийн нөөцийн өсөлтийн хэрээр ажлын байрыг нэмэгдүүлэхийн хамт, туслах үйлдвэрлэл. хөдөлмөрийн нөхөрлөл байгуулах зэрэг зүйл бүрийн арга хэмжээ авч байна. 1988 оноос эхлэн иргэдээс хувиараа хөдөлмөр эрхлэх, хөдөлмөрийн хоршоолол хөгжүүлэх тухай тогтоол шийдвэр хэрэгжиж эхлэв. 

Ноднин жил улсын хэмжээнд 480 гаруй нөхөрлөл байгуулагдаж, 5, 4 мянган хүн хамрагдан ажилласан бол энэ оны хагас жилд дал шахам хөдөлмөрийн хоршоолол байгуулагдав. Хөдөлмөрийн хоршоолол нь нийтийн хоол, өргөн хэрэгцээний бараа таваар үйлдвэрлэж борлуулах, төрөл бүрийн засвар, үйлчилгээ хийх зэргээр хагас жилд 2, 2 сая төгрөгийн орлого олсон байна. 4, 7 мянган хүн хувиараа 5. 5 сая төгрөгийн бараа таваар үйлдвэрлэж. хөдөлмөрчдийн өдөр тутмын хэрэгцээт үйлчилгээ хийв. Эдийн засгийн шинэчлэлээр эхлэл тавигдсан эдгээр хэлбэр нь үйлдвэрлэлийг ардчилах, хөдөлмөрийн хүний нийгмийн болон хувийн сонирхлыг оновчтой хослуулж. улмаар улсаас бүхнийг хангах ачааллыг зохих хэмжээгээр хөнгөлсөн, хүн амын эрэлт хэрэгцээнд нийцсэн үр дүнтэй чухал арга хэмжээ болж байна. 

Үйлдвэрлэлийн үр ашиг, чанарыг тууштай дээшлүүлэх зангилаа асуудлын бүрэлдэхүүн хэсэг хөдөлмөрийн нөөцийг оновчтой хуваарилах, ажиллагчдын төлбөр суурьшил, мэдлэг боловсролыг дээшлүүлэх. бүх нөөцийн эх сурвалж цаг ашиглалтыг сайжруулах чиглэлээр МАХН-ын XIX их хурлаас дэвшүүлсэн зорилттой жишин үзэхэд нэлээд аймаг, хот, яам, газар ерөнхий ярьж, дорвитой ахиц гаргаагүй байна. Оны эхний байдлаар суралцагчид ороогүйгээр хөдөлмөрийн насны ажлын чадвартай 22. 6 мянган хүн нийгмийн зохион байгуулалттай хөдөлмөрт оролцоогүйн дотор 3. 3 мянга орчим хүн хүндэтгэж шалтгаангүйгээр ажил эрхлээгүй байв. Архангай, БаянӨлгий, Баянхонгор, Өвөрхангай, Төв, Увс, Хөвсгөл аймагт нийгмийн зохион байгуулалттай хөдөлмөр эрхлээгүй хүн харьцангуй олон, ялангуяа Архангай, Говь-Алтай, Завхан, Өвөрхангай, Ховд, Хөвсгөл аймагт мал аж ахуйд ажиллагчдын тоо буурч харин аймгийн төв, суурин газарт улирлын чанартай аар саар ажил эрхлэгчдийн тоо олширчээ. Баян-Өлгий, завхан, Хөвсгөл, Ховд аймгийн АДХ-ын гүйцэтгэх захиргаад зохион байгуулалттай ажилчин, малчин элсүүлэх, шилжүүлэн суурьшуулах өнгөрөгч оны даалгаврыг 30, 9 - 64 хувь тасаллаа. 

1987 онд ажиллавал зохих цагийн боломжит фондын 7, 9 хувийг ашиглаагүйн дотор 2, 6 сая хүн цагийг хүндэтгэх бус шалтгаанаар гарздаж 180 гаруй сая төгрөгийн бүтээгдэхүүн, ажил, үйлчилгээ хийх боломж алджээ. Улсын хэмжээгээр болон аймаг, хот бүр хөдөлмөрийн нөөц ашиглалтыг сайжруулах 2000 он хүртэлх зорилтот программ боловсруулсан боловч тэдгээр нь ихэнх тохиолдолд цаасан дээр бичсэнээс цааш хэтрээгүйг дээрх дутагдал гэрчилж байна. 

Төв, орон нутгийн эдийн засгийн албадыг цомхтгож төвлөрүүлсэн давуу талыг бүтээлчээр ашиглаж, хөдөлмөрийн нөөц ашиглалтад иж бүрэн хандаж, ажиллагчдын нийгмийн тулгамдсан асуудлыг дэс дараатай шийдвэрлэж, тогтвор суурьшлыг сайжруулах, ардын цэргийн албанаас халагдагчид, бүх шатны сургууль, курс төгсөгчдийг шуурхай хуваарилж ажлаар хангахад аймаг, хотын АДХ-ын гүйцэтгэх захиргаа, яам, газрууд ихээхэн хариуцлагатай ажиллах ёстой. 

Манай оронд жил тутамд 50 мянга гаруй хүн хөдөлмөрийн насанд дэвшин орж, хорин мянга орчим хүн хөдөлмөрийн наснаас гарч, гучин мянга гаруй ажлын байр шинээр бий болгох шаардлагатай учраас тухайн нутаг дэвсгэр, аймаг, хот, сум суурин газарт туслах үйлдвэрлэл, хөдөлмөрийн хоршоолол, нөхөрлөл хөгжүүлэх, хүнсний болон өргөн хэрэгцээний жижиг бараа үйлдвэрлэх Цех, тасаг байгуулах чиглэлээр санаачилга гаргах хэрэгтэй байна. Тэрчлэн орон сууцны байшин барих, хоёрдогч түүхий эд ашиглах, ШБОС-ын бүтээлийг хувилан олшруулах, гар ажиллагааг механикжуулах, орон нутгийн эдийн засаг, нийгмийн зорилтыг шийдвэрлэх зэрэгт хөдөлмөрийн хоршоолол, нөхөрлөл, хувиараа хөдөлмөр эрхлэгчдийн хүчийг чиглүүлмээр байна. 

Эдийн засгийн шинэчлэлийн дагуу хуулиар хориглоогүй бүхий л хэлбэрийг овсгоотой ашиглаж, цаг үеийн тодорхой зорилтыг гүйцэтгэхдээ ажил хийхийг сонирхсон оюутан сурагч, өндөр настныг цөөн өдөр, цагаар ажиллуулж, хөдөлмөрийн нь хөлсийг тухай, тухайд нь олгох, түүнчлэн гэрээ түрээсээр ажиллуулах зэргээр нийгмийн баялгийг арвижуулах ихээхэн нөөц бэлэн бий. 

Хөдөө аж ахуйн үйлдвэрлэлд ажиллагчдын тогтвор суурьшлыг сайжруулах, бүтээмжийг нэмэгдүүлэхэд аж ахуйн шинэ механизмын давуу талыг бүтээлч ашиглах, хөдөлмөр зохион байгуулалт, цалин. урамшууллыг ажиллагчдын сонирхлыг татахуйцаар өөрчлөн сайжруулах, анд зорилгод саад болсон хуучин заавар журмыг даруйхан өөрчлөх талаар холбогдох яам, төлөвлөгөө, эдийн засгийн байгууллагаас хийж хэрэгжүүлэх ажил их байна. Үйлдвэр, аж ахуйн газрын ажлын цаг ашиглалтыг сайжруулах, цагийн аливаа гарздалыг багасгахад ч эдийн засгийн шинэчлэлийн аргаар зоримог санаачилга гаргах хэрэгтэй. Чухамхүү үйлдвэрлэл, хөдөлмөрийг шинэ аргаар хөтлөн жолоодож, хүн бүрийн хийж бүтээх хүслийг оргилуулж, авьяас чадварыг нээж, хүний хүчин зүйлийг идэвхжүүлснээр хөдөлмөрчдийн аж амьдралыг дээшлүүлж, эх орныхоо хөгжил дэвшлийг түргэтгэх болно. 

