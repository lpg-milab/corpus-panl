Омог бардам монгол хүн өлсөх болоогүй

Хөдөөнөөс ах дүү нар утасдаж байна аа. "Удахгүй өлсгөлөн болох юм гэнэ үү. Гурил будаагаа нөөцөлдөг хэрэг. Хэд хоногоос хот оръё. Наана чинь бөөний үнээр их хэмжээний гурил будаа зарах хүн мэдэж байгаарай" гэв. Нэг биш нэлээд хэдэн хүн ингэж ярив. Бүр хэд хэдэн айлаараа мөнгөө нийлүүлж байгаад гурил будаа нөөцлөхөөр хот руу орж ирцгээх гэнэ. Зөвхөн хөдөө ийм байна уу гэтэл үгүй.
Хотынхон ч нөөцлөөд эхэлж. "Нарантуул" зах дээр одоо гурил, будаа, элсэн чихэр хамгийн их эрэлт хэрэгцээтэй байгаа юм байна. "Муу хүн дүйвээнээр" гэдэг шиг хүнсний бүтээгдэхүүн зардаг ченжүүд оодорчихсон "Удахгүй хүнсний хомсдолд орно. Шатахууны үнийг нэмнэ гэж оросууд дарамталж байгааг УИХ хэлэлцэж байна. Талхны үнэ дахиад нэмэгдэнэ. Энэ зунаас өлсгөлөн болно гэнэ. Юмаа сайн нөөцөлж аваарай" гэх нь дуулдах вий. Нээрээ л тэгнэ гэсэн шиг нэг кг цагаан будаа 1500 төгрөг болчихож. Тэтгэврийн хөгшид байгаа жаахан мөнгөө шавхаад хэрэндээ л нөөц бэлдэж эхэлжээ. Хилийн чанадад оросууд улаан буудай, нефтийнхээ үнийг нэмсний төлөө талын Монгол ингэтлээ хямрах нь юу вэ. Сувдаг хэдэн орос "Танай улсад 100 ширхэг шатахуун түгээх станц баримаар байна" гэсний зоргоор монгол хүн хоолоо нөөцөлнө гэдэг байж болох уу. Болохгүй. Арга зөндөө бий. Шатахууны үнэ нэмэгдэж л байг. Машин унахаа больчихъё, тэгвэл. Эсвэл нефть импортлогч нараа онцгой албан татвараас чөлөөлчихье. Тэгвэл бензин хуучин үнээрээ л байна. Тэгээд ч Онцгой албан татвар гэдэг чинь онцгой тохиолдолд л хэрэглэнэ гэсэн үг шүү дээ. Монголд өлсгөлөн болно гэдэг худлаа. Энэ бол бараагаа зарах гэсэн хэдхэн ченжийн л хийж байгаа ажил шүү дээ. Хоёр сая 600 мянган хүн амтай, 40 сая малтай улс өлсөнө гэж байхгүй. Дэлхийн бүх тариаланчид хүрч ирээд тариагаа тарьсан ч багтааж шингээх нутаг дэвсгэртэй баян монголчууд түүхэндээ өлсөж байгаагүй юм. Цаашдаа ч өлсөхгүй. Тэр цагаан будааных нь үнэ нэмэгдэж л байг. Авахаа л больчих. Хэзээнээс монгол хүн цагаан будаагүй бол турж үхэж байсан юм бэ. Цагаан будаа гэдэг чинь шавьжаа хүртэл барьж идээд дуусгасан Азийн зарим нэг азгүй ард түмний хоол. Тэнд л будаагүй бол өлсгөлөнд нэрвэгдэж үхэж үрэгддэг болохоос сүүгээр гулигаж махаар цамаархаж өссөн монгол хүнд юуны хамаа. Гаднаас импортоор орж ирж байгаа хүнсний бүтээгдэхүүнүүд тэр чигээрээ шахам тансаг хэрэглээнд л очдог шүү дээ. Элсэн чихэр, элдэв мяраан чихэр жимс, нарийн боов, хийтэй хийгүй ундаа шүүс, Эрээний чанар муутай хүнсний ногоо, будаа гурилгүйгээр миний ард түмэн ажрах ч үгүй амьдарна. Монгол хүн ногоогоо тарьж чадна. Туулын шорооноос шуудайлж ирээд тагтан дээрээ төмс тарьсан ч ургахаар үржил шимтэй хөрстэй улс манайхаас өөр хаана ч байхгүй. Монголын өвсний шүүсийг сорж цаддаг голио царцаа ч Хятадад олдохгүй импортын үнэт бараа. Монголд тэвээрсэн малын мах, шороотой чулуу, гялгар шороо ч тэдэнд тэнгэрийн хишиг л гэсэн үг. Монголын маань ашигт малтмалаас жаахан ч гэсэн долоочих санаатай хэрхэн тэвдэж байгааг хар л даа. Цагтаа ноолуулж, ноёлуулж байснаа санахыг ч хүсдэггүй байсан барууныхан одоо Монгол гэдэг зургаан үсгийг алдаагүй бичдэг болж Азиас ирэх мэдээг шүлсээ залгин чагнаархаж горьдлогын нүдээр талимаарч байна. Ийм байхад Монголд өлсгөлөн болж монгол хүн өлсөж үхэх юм гэнэ. Үгүй шүү. Тэднийг тэгж баярлуулах болоогүй. Социализмын үед манай улс улаан буудай, ногоогоо дотооддоо тариад өөрсдөө идээд болоод байсан. Одоо бол бүр ч болно. Хүн ам маань нэлээд өссөн. Бас техник технологи хөгжиж, хүмүүсийн мэдлэг боловсрол дээшилсэн. Гагцхүү бид ажиллах л үлдсэн. Хүн бүр, өрх бүр аж ахуйтай байж ногоо тарихад л хангалттай. Алга дарам газар ч олдохгүй хиймэл арал байгуулж дээр нь амьдарч азаа туршиж яваа Японоос бид илүү гэхээс дутуу биш. Бурхнаас заяасан газар шороо, хэдэн мал маань байхад Монгол доройтохгүй, монгол хүн өлсөхгүй. Цаг зуурын ашиг хонжоо хайгч дамчид хийгээд улс төрийн ченжүүдийн муу үгэнд итгэж гэнэдэх цаг хэдийнэ өнгөрсөн гэдгийг сана. "... Гандангийн хашаанд зулж унасан анхны цаснаас ялгаагүй Гарцаагүй сэтгэл нь цагаахан миний муу ард түмэн Манжийн дарлал шиг унтаа цаг үеэсээ сэрж Манлай вангийн тэмцэл шиг босоогоороо амьдрахыг үзнэ..." гэсэн шүлэг шиг тэр үе удахгүй. Хэн дуртай нь ард түмнээр минь тоглож зугаагаа гаргадаг цаг төгссөн гэдгийг сануулъя. Омог бардам монгол хүн өлсөх болоогүй ээ. 
Л.Мөнхбаясгалан
