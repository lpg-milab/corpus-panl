№283 (16246)
1985 ОНЫ АРВАН НЭГДҮГЭЭР  САРЫН 24.
Шинэ техник, үр ашиг

Төлөвлөгөөт эдийн засгийн давуу талыг орчин үеийн шинжлэх ухаан техникийн хувьсгалын ололттой оновчтой холбож, хөдөлмөрийн бүтээмжийг өндөр түвшинд хүргэхийн тулд шинэ техник, дэвжилт технологийг үйлдвэрлэл, үйлчилгээ, соёл ахуйн хүрээнд идэвхтэй нэвтрүүлж, ашиглалтыг өндөр түвшинд байлгах ёстой. 

ЗХУ, социалист хамтын нөхөрлөлийн бусад оронд нэгэнт туршиж зүгшрүүлсэн шинэ техник, технологийг шууд авч эзэмших боломжоор бид хангагдсан учраас тэдгээрийг үр ашигтай, жинхэнэ эзэн болж сайн ашиглах нь манай гол зорилт мөн. Долдугаар таван жилийн эхнээс улс ардын аж ахуйд үйлдвэрийн үндсэн фондын идэвхтэй хэсэг 1, 5 дахин нэмэгдсэний дотор шинэ техникийн эзлэх хувь өмнөх таван жилийнхээс ихээхэн ахиж, фонд зэвсэглэмж 16, 7 хувь өссөн байна. 

Аварга том алхагч экскаватор, дизель хөдөлгүүрт их даацын автомашин, өндөр параметрийн зуух, турбин, тооцоолох электрон машин, техник хэрэгсэл манайд нэвтрэхийн хамтаар ард түмний хэрэгцээний бараа гутал, сүлжмэл хувцас, гэр ахуйн мебель эдлэл, хивс болон талх, чихэр, сүүн бүтээгдэхүүн үйлдвэрлэх орчин үеийн өндөр бүтээмжтэй техник, хаягдалгүй технологитой цоо шинэ үйлдвэр, цогцолборууд байгуулагдаж, олон төрлийн бүтээгдэхүүн үйлдвэрлэж байна. Харин эцсийн өндөр үр дүнгийн шалгуураар авч үзэхэд тэдгээрийн төслийн хүч чадлыг хугацаанд нь эзэмшиж чадахгүй, бүтээгдэхүүний үйлдвэрлэлийг тоо хэмжээ, чанарын хувьд жигд хангахгүй, техник ашиглалт сайнгүй байгаагаас фонд өгөөж, үр ашгийн, үзүүлэлт жигд сайжраагүй байна. 

Фондын багтаамж ихтэй үйлдвэрүүдийн цаашид өндөр үр ашигтай ажиллуулахын тулд орчин үеийн техникийн дэвшлийг тодорхойлогч гол чиглэл микропроцессор, электрон тооцоолох техник, робот техникийг үйлдвэрлэлд нэвтрүүлэх эрин үеийн шаардлагыг манай инженер техникч, эдийн засагчид тухайн үйлдвэр, салбарын техникийн бодлогыг боловсруулах, хэрэгжүүлэхдээ тал бүрээр анхаарч байх ёстой. 

ЭЗХЭЗ-ийн гишүүн орнуудаас Эдийн засгийн дээд хэмжээний зөвлөлгөөн шинжлэх ухаан техникийн дэвшлийг түргэтгэхийг нь чухалчилж үзээд эдийн засаг, шинжлэх ухаан техникийн хамтын ажиллагааг цаашид хөгжүүлэх тухай мэдэгдэлдээ: << . . . үйлдвэрлэлийн чухал чухал салбарыг дэлхийн техникийн түвшинд хүрсэн сайн чанарын машин, тоног төхөөрөмжөөр хангах. . . тэгэхдээ электроник, микропроцессорын болон робот техникийг хөгжүүлэхэд онцгой анхаарах болно >> гэж заасан юм. Хөгжлийн энэхүү хандлагын давуутай талд түшиглэн өгөөжтэй, үр ашигтай техникийн бааз бий болгож хөдөлмерийн бүтээмжийг илүү өндөр түвшинд гаргах нь чухал байна. 

Манайд тооцоолох электрон техник, автоматжуулсан системийг нэвтрүүлэх ажил нэгэнт эх суурь нь тавигдаж, хорь шахам тооцоолох төв, лаборатори ажиллаж байна. Статистикийн төв газар, Ус, цаг уурын албыг удирдах ерөнхий газар, уулын баяжуулах << Эрдэнэт >> үйлдвэр зэрэг байгууллагын тооцоолох төвийн ажиллагаа харьцангуй жигдэрч үр ашгаа өгч байна, 

Гэвч салбарын яам, их, дээд сургуулийн тооцоолох Төв, лабораторийн ажлын ачаалал бага боловсруулсан мэдээлэл, хийсэн тооцооны түвшин доогуур, гол төлөв бүртгэл, статистикийн шинжтэй материалын олон үйлдлийг хийхээс хэтрэхгүй, мөн хөнгөн, хүнс, түлш, эрчим хүчний зэрэг салбарын тооцоолох зарим машин сул зогсох нь их байна, 

Тооцоолох машин, түүний туслах тоноглолуудыг захиалах, тээвэрлэх, хадгалах, угсарч тохируулах, үйлчилгээ засвар хийх, дүүрэн ачаалалтай ашиглах асуудлаар техникийн нэгдсэн бодлогыг шинжлэх ухаан техникийн улсын хороо одоо хэр боловсруулж, үр нөлөөтэй хяналт тавихгүй байгаагаас ангилал, сери, техникийн үзүүлэлт, программын хангамж, хэлний хувьд харилцан адилгүй, тэр ч байтугай нэг иж бүрдэл болж чадахааргүй ханган төхөөрөмж, хэрэгслийг захиалах зэрэг дутагдал гарч салбарын болон орон нутгийн нэгдсэн төвийг бий болгох, тус тусдаа тооцоолох төвүүдийг ерөнхий сүлжээнд нэгдэхэд саад бэрхшээл учруулж байна, 

Шинэ машин, техник олж авч байвал яаж ашиглах учир нь олдоно гэдэг хоцрогдсон үзлээр суурь машин, өргөх, зөөвөрлөх болон тооцоолох техник олж аваад ашиглалтыг сайтар зохион байгуулах ажлаа орхигдуулдаг зохисгүй практик түлш, эрчим хүч, барилга, барилгын материалын үйлдвэрийн салбарын орон нутаг дахь үйлдвэрүүдэд гарсаар байна. 

Яам, газрууд шинэ машин, тоног төхөөрөмжийг захиалахдаа суурилуулж ашиглахаас эхлээд бүхий л шатанд эдийн засгийн үндэслэлтэйгээр дүүрэн ачаалалтай, үр өгөөжтэй ашиглахыг чухалчлах ёстой бөгөөд үүнийг эдийн засгийн байгууллагууд хатуу хянаж байх нь зүйтэй. 

Шинэ техник, дэвшилт технологийг эзэмших бэлтгэл хангалтгүйгээр яаран сандарч бодит бололцооноос ахадсан зүйл авч эцэст ашиглалтгүй орхих эсвэл машин, тоног төхөөрөмжийг аль болох удаан ашиглахыг голлож моралийн элэгдэлд оруулж үйлдвэрлэлээс нэгэнт хасагдсан хойно нь тэдгээрийг арга буюу шинэчлэхэд хүргэж үргүй зардал гаргадаг практик аль аль нь хохиролтой юм. Үйлдвэр, завод, яам, газрын инженер, мэргэжилтэн бүр хариуцсан хэсэг, салбарыг ямар техникээр тоноглох, хэдий хугацаанд аль хэр өгөөжтэй ашиглах, засвар, үйлчилгээг хэрхэн зохион байгуулах асуудлыг урьдаас бодож боловсруулан шинжлэх ухааны үндэстэй, иж бүрэн шийдвэрлэх ёстой. 

Техникийг хүн эзэмших учраас үйлдвэрлэл дэх хүний хүчин зүйлийг ямагт тэргүүн ээлжинд тавьж, мэргэжилтэй ажилчид, инженертехникийн ажилтнуудын мэдлэг мэргэжлийг дээшлүүлэх, тэдэнд ажил хэрэгч, шинэчлэн өөрчлөгч чанарыг төлөвшүүлэх талаар үйлдвэр завод, яам, тусгай газрын нам, захиргааны байгууллагууд онцгой анхаарах хэрэгтэй байна. 

