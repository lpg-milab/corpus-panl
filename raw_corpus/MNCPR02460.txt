Удаан задардаг бохирдуулагчийн аюул

БОЯ-ны захиалгаар, Нидерландын Засгийн газрын "Итгэлийн сан" Дэлхийн банкны "Байгаль орчны шинэчлэл" төслийн хүрээнд Байгалийн гаралтай эсвэл хүний үйл ажиллагаагаар үүссэн, онцгой хортой шинж чанар бүхий байгаль дээр задралгүйгээр удаанаар хадгалагддаг онцлогтой органик химийн бодисуудыг удаан задардаг органик бохирдуулагчид гэж нэрийддэг.
Эдгээр бодис нь агаар, усаар дамжиж үүссэн газраасаа хол тархаж, хөрс, ус, агаарыг бохирдуулж улмаар ургамал, амьтдыг хордуулах хүчтэй юм. Уг ургамал, амьтдаар хооллосон хүн, амьтан хордох замаар байгаль дэлхий дээр бохирдлын битүү хэлхээ үүсгэдэг. Удаан задардаг органик бохирдуулагчийн химийн бодисууд нь байгаль дээр задралгүйгээр хортой чанараа хадгалж хэдэн арван жилээр орших чадвартайд түүнийг гол аюул хөнөөл нь оршиж байдаг. Эдгээр бодис нь хоол хүнс, агаар, усаар дамжиж хүний биед ороод биохуримтлал үүсгэх ба тэдгээрийн зөвхөн 50 хувь нь 15-20 жилийн дараа л задарч хоргүйждэг. Удаан задардаг органик бохирдуулагч нь дотоод шүүрэл, дархлаа, дээд мэдрэл, үржлийн системд нөлөөлж хорт хавдар, чихрийн шижин, үргүйдэл, дархлаа хомсдол, дотоод шүүрлийн системийн хямрал, арьсны өвчлөл, мэдрэлийн согог зэрэг өвчнүүдийг үүсгэдэг болохыг нэгэнт тогтоогоод байна. Үүгээр ч зогсохгүй эхийн хэвлий дэх урагт нөлөөлж эхийн сүүгээр дамжин үр удмыг хордуулдаг. Сүүлийн 50 жилд хөхний хорт хавдар 26 хувь, чөмөгний хорт хавдар гурав дахин тунгалагийн зангилгааны, Хожкины бус хорт хавдар гурав дахин, хүүхдийн хорт хавдар 13 хувиар өссөнийг эрдэмтэд удаан задардаг органик бохирдуулагчтай холбож тайлбарлаж байна. Дээрх онцлог байдлыг харгалзаж хүний эрүүл мэнд, байгаль орчныг эдгээр бодисын хорт нөлөөллөөс хамгаалах үндсэн зорилго бүхий удаан задардаг органик бохирдуулагчийн тухай Стокгольмын конвенцийг 2001 онд баталсан бөгөөд одоогоор уг конвенцид 151 орон гарын үсэг зурж, 115 орон тал болон нэгдэж ороод байгаагийн нэг нь Монгол Улс юм. Уг конвенцид хөдөө аж ахуйд хортон шавьж устгах зорилгоор хэрэглэдэг альдрин, дильдрин, хлордан, гекса-хлор-бензол, гептахлор, эндрин, мирекс, токсафен гэх зэрэг есөн төрлийн пестицид, цахилгаан тоног төхөөрөмжийн тос, будаг, лак, хуванцар болон полимер гэх зэрэг материалуудад нэмэлт болгон хэрэглэдэг полихлорт бифенилүүд; төрөл бүрийн шатаалтын процесс болон зарим үйлдвэрлэлийн үед завсрын бүтээгдэхүүн хэлбэрээр үүсдэг полихлорт диоксин ба полихлорт дибензофуранууд гэсэн үндсэн гурван төрлийн бодис бүртгэгдсэн байна. Концвенцид пестицидийн үйлдвэрлэл, хэрэглээг зогсоож, нөөц хаягдлыг устгах, полихлорт бифенилийн хувьд 2025 он гэхэд хэрэглээг хориглох, 2028 он гэхэд нөөц хаягдлыг байгаль орчинд халгүйгээр зайлуулж дуусгахаар заажээ. Мөн талууд нь зориудын бусаар үүсэх диоксин ба фураны үүсэлтийг бууруулах, энэний тулд эх үүсвэрүүдэд тэргүүний технологи, байгаль орчинд ээлтэй арга ажиллагааг нэвтрүүлэхэд гол үйл ажиллагаагаа чиглүүлнэ гэж тусгасан байна. Монгол улс 1950-иад оны сүүлчээс мал аж ахуйд малын зарим өвчин, шимэгч хорхойтой тэмцэх болон ургамал хамгаалал, ариутгал устгалтын чиглэлээр пестицидүүдийг хэрэглэж эхэлсэн юм. Удаан задардаг органик бохирдуулагчийн пестицидүүдээс гекса-хлор-бензол, хлордан, альдрин, дильдрин, гептахлорийг бага хэмжээгээр харин гекса-хлор циклогексан буюу линданыг их хэмжээгээр хэрэглэж байсан бөгөөд эдгээрийг нийтэд нь "дуст" гэж нэрлэж байжээ. Хэдийгээр эдгээр пестицидүүдийн нөөц, хаягдал Монгол Улсад байхгүй ч эдгээрээр бохирдсон газрууд нэлээд байгаа нь тооллого, лабораторийн шинжилгээгээр тогтоогдоод байна. Жишээлэхэд "Дуст"-ыг бараг л бие дээр гарсан шарх сорвиндоо түрхэх нь холгүй байсан цаг саяхан юм. Тос, будаг, лак, хуванцар, полимер зэрэг материалуудад цахилгаан, дулаан тусгаарлах, химийн бодис тэсвэрлэх чадвар, наалдамхай шинж чанарыг нь нэмэгдүүлэх зорилгоор полихлорт бифенилийг 1990-ээд оны эхэн хүртэл үйлдвэрлэж өргөнөөр хэрэглэж ирсэн бөгөөд Монгол Улсад 2005 оны байдлаар 5500 тонн тос агуулсан 13 мянга гаруй тоног төхөөрөмж ашиглагдаж байгаагийн 90 гаруй хувь нь 1990 оноос өмнө ОХУ-д үйлдвэрлэгджээ. 2004-2005 онд явуулсан удаан задардаг органик бохирдуулагчийн урьдчилсан тооллогоор 500 гаруй тоног төхөөрөмжийг шинжилгээнд хамруулсны 10 гаруй хувь нь зөвшөөрөгдөх хэмжээнээс их полихлорт бифенилийг агуулж байлаа. Полихлорт бифенилийг агуулсан тос бүхий тоног төхөөрөмж хэрэглэдэг аж ахуйн нэгж байгууллагууд нь ашиглалтын шаардлага хангахгүй болсон тосыг бусад зорилгоор дахин хэрэглэж, бусдад худалдаж байгаа нь тэрнийг тархах нөхцөлийг нь бүрдүүлж байгаа хэрэг юм. Эдгээр тоног төхөөрөмжтэй шууд харьцаж ажилладаг хүмүүсийн энэ талын мэдлэг муугаас хөдөлмөр хамгааллын наад захын шаардлага хангахгүй орчинд ажиллаж өвчлөлд өртөх тохиолдол их байна. Мөн сүүлийн жилүүдэд импортоор орж ирж байгаа дээрх тоног төхөөрөмжийн ихэнх хувь нь хуучин байгааг анхаарч үзэх шаардлагатай болжээ. Манайдаа машин техникийн тос тосолгооны газрууд хаа сайгүй бий. Тосыг дахиж үйлдвэрлэлд ашиглана гэдэг удаан задардаг органик бохирдуулагч нэгдлийг үүсгэж орчин тойрондоо хордож байгаа хэрэг. Диоксин ба цуран нь хий байдлаар ялгарч, агаар орчныг бохирдуулахаас гадна үнс, тортог буюу утааны фильтрийн тоос зэрэгт агуулагддаг ба диоксин ба цуран нь Монгол улсад доорхи эх үүсвэрүүдээс үүсч байна. Үүнд: -нүүрсээр ажилладаг цахилгаан, дулааны станц, уурын зуух, гэрийн зуух -хог хаягдлын хяналтгүй шатаалт -эмнэлгийн хог хаягдал шатаах зуух -ахуйн болон үйлдвэрийн бохир ус цэвэрлэх байгууламжийн лаг -150 мянган автомашин болон өөрөө явагч машин механизм -бүх төрлийн түймэр -хаягдал төмөр боловсруулах үйлдвэр -тоосго, цемент, шохойн үйлдвэр, арьс шир, ноос ноолуур боловсруулах үйлдвэр зэрэг орж байна. Дээрх олон улсын болон Монгол улсын хэмжээнд бүрдсэн нөхцөл байдал нь удаан задардаг органик бохирдуулагчийн тухай үндэсний хөтөлбөрийг боловсруулах шаардлагыг бий болгож байгаа бөгөөд уг хөтөлбөрийн хүрээнд доорхи үйл ажиллагааг авч хэрэгжүүлэхээр төлөвлөгдөөд байгаа юм. Тэгвэл энэхүү үндэсний хөтөлбөрийн хүрээнд удаан задардаг органик бодис химийн бодисын үүсэлт ба агаар ус, хөрс, хүнсний бүтээгдэхүүнд агуулагдах зөвшөөрөгдөх хэмжээ стандартыг боловсруулж удаан задардаг органик бохирдуулагч агуулсан бүтээгдэхүүн, тоног төхөөрөмжтэй харьцах, хог хаягдлыг устгах журам, заавруудыг боловсруулж мөрдүүлэх шаардлага тулгарч байгаа юм байна. Мөн полихлорт бифенилийг агуулсан тоног төхөөрөмжийг шинжилгээнд хамруулах замаар улсын нэгдсэн бүртгэл, мэдээллийн санг бүрдүүлж, тоног төхөөрөмжийг хаягжуулах, полихлорт бифенилийг агуулсан тоног төхөөрөмжийн мониторингийн системийг бий болгож, тэрнийг агуулсан тоног төхөөрөмжийг цэвэрлэх, солих үйл ажиллагааг Үндэсний хөтөлбөрт заасан хуваарийн дагуу гүйцэтгэх, полихлорт бифенилийг агуулсан хог хаягдлыг байгаль орчинд халгүй технологиор 2020 он гэхэд устгаж дуусгах арга хэмжээ авахаар тусгагджээ. Монгол улсад химийн хорт бодисын тухай хууль эрх зүйн орчин шинэчлэгдэж 2006 онд химийн хорт ба аюултай бодисын тухай хуулийг баталж гаргасан. Энэхүү шинэ хуулиар химийн хорт бодисын эрх зүйн орчинг сайжруулж, хараа хяналт бий болгохыг гол зорилго болгосон гэж хууль санаачлагчид үзэж байна. Бид удаан задардаг органик бохирдуулагчийн тухай мэдэж судалж, энэ чиглэлийн судалгааны газар эрдэмтэн судлаачдыг бий болгох цаг нэгэнт болжээ. 
