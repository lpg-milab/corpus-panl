Олон улсын дээд зэрэглэлийн бизнесийн төв Дуурийн театрын урд сүндэрлэнэ

"MCS" группийн ерөнхийлөгч Ж.Од, Улаанбаатар Shangri-La төслийн менежер А.Батсуурь, Томас Тан нар сэтгүүлчдэд мэдээлэл хийлээ.
Дуурь бүжгийн эрдмийн театрын урд талбайд эдүгээ 21 давхар олон улсын бизнес үйлчилгээний цогцолбор, дээд зэргийн оффис баригдах юм байна. Үүнтэй холбоотой үнэн зөв мэдээллийг иргэд ард түмэндээ хүргэх зорилгоор энэхүү мэдээллийг хийсэн хэмээн тодотгов. 2002 онд Засгийн газраас баталсан Улаанбаатар хотыг хөгжүүлэх ерөнхий төлөвлөгөөний дагуу тус газарт 25-30 давхар барилга барихаар баталжээ. 
Үүнийг хэрэгжүүлэх үүднээс нийслэлийн Засаг даргын 2003 оны 560 тоот захирамж гарсан байна. Тэр дагуу тендер зарлагдахад Япон, Солонгос, Монголын хэд хэдэн компани оролцсон аж. Тэдгээрээс Монголын хувийн компани буюу MCS группийн төсөл шалгарчээ. Тус компанийн төсөлд олон улсын "А" зэрэглэлийн бизнесийн төв, таван одтой зочид буудал бүхий цогцолбор барихаар тусгасан байна. Зураг төслийг нарийвчлан гүйцэтгэх явцад төслийн дагуу өгөгдсөн 0,44 га газарт бизнесийн төв, зочид буудлыг хамтад нь барих талбай хүрэлцэхгүй болсон учир тус төслийг хоёр хуваан хэрэгжүүлэхээр төлөвлөлөө. Барилгын урд талбайд усан оргилуур бүхий нийтийн амралт, зугаалгын цэцэрлэгт хүрээлэнг одоогийн байгаа хэмжээгээр нь шинэчлэн тохижуулж, нийслэлийн шав тавьсан суурь хөшөөг онцгойлон хүндэтгэж байрлуулахаар тогтжээ. Энэхүү барилгын ажлын гүйцэтгэгчээр Бээжин барилгын инженерийн групп ажиллахаар болсон байна. Энэхүү барилгын компани нь БНХАУ-ын барилгын хамгийн том хоёр компанийн нэг нь аж. Тэд эдүгээ өөрийнхөө эх оронд болох олимпийн хотхоны барилгыг барьж байгаа юм байна. Тэднийг ийнхүү мэдээлсний дараа сэтгүүлчид асуулт асууж хариулт авлаа. -Төв талбайн ойролцоо өндөр барилга барих нь хэр зэрэг тохиромжтой юм бэ. Энэ талаар хүмүүс их шуугиж байна? -Улсын нийслэлийн төв хэсгийн архитектур төлөвлөлтөд бидний барих гэж байгаа барилга орсон байгаа. Ер нь хотын батлагдсан төлөвлөлтөд манайхаас гадна хэд хэдэн өндөр барилга баригдахаар тусгагдсан. Түүний л нэг нь шүү дээ. -Хамтран хөрөнгө оруулагчийнхаа талаар ярихгүй юу? -Бид нийслэлдээ олон улсын зочид буудлын сүлжээ оруулж ирэхийн тулд гадны олон туршлагатай компаниудыг судалсан. Тэднээс Shangri-La олон улсын сүлжээ нааштай хандаж, бид хамтарч ажиллахаар болсон юм. Олон улсын зочид буудлын сүлжээ орж ирнэ гэдэг нь манай орны нүүр царайг өөрчлөх шинэ зүйл шүү дээ. Ер нь олон улсын зочид буудлын сүлжээ хэд хэдээрээ орж ирснээр өрсөлдөөн нэмэгддэг, бизнес нь өргөждөг гэж үздэг юм билээ. Манайх энэ сүлжээг оруулж ирж байна. Бусад энэ чиглэлийн үйл ажиллагаа явуулдаг аж ахуйн нэгжүүд өөр сүлжээг бас оруулж ирэх байлгүй дээ. Shangri-La-гийнхан бол бидэнд ийм сүлжээ олон байх нь чухал гэдгийг хэлж байгаа. -Оффис, зочид буудлын барилга зэрэг баригдах уу? -Зэрэг баригдах учиртай. Гэхдээ одоохондоо зочид буудлын барилга барих газрын асуудал шийдэгдээгүй байна. Бидний тооцож буйгаар нэг жилийн дотор босгож аваад дараагийн жилд нь дотоод засал чимэглэлийг нь хийж 2007 оны сүүлчээр ашиглалтад оруулах зорилготой байна. Энэ хугацаандаа багтаана гэж бодож байгаа. Зочид буудал барих хөрөнгө мөнгөний асуудал шийдэгдсэн байгаа. -Эдгээр барилгуудыг барих хичнээн хятад ажилчид Монголд орж ирэх вэ. Монгол ажилчид ажиллах боломж бий юү? -"А" зэрэглэлийн зочид буудал, оффисын барилга барих эрх бүхий барилгын компани гэж байдаг юм байна. Манайд одоохондоо ийм компани байхгүй. Гэхдээ бид барилгын ажлын шат дамжлага бүрт монгол хүн дагалдан ажиллуулах төсөл боловсруулж байгаа. Анхны шинэ юм учраас мэргэшсэн ажилтнууд бүх зүйлийг гардан хийнэ. Тэднийг дагаж ажилласан монголчууд иймэрхүү олон улсын зэрэглэлтэй барилга барих анхны мэргэжилтнүүд болох байх аа. Бас нарийн мэргэжилтэй ажилтан бэлтгэх сайн зүйл байгаа гэж бид бодож байгаа шүү. -Барилгын үндсэн ажлууд хэзээнээс эхлэх вэ? -Ирэх дөрөвдүгээр сараас. Тэдний энэ төсөл хэрэгжсэнээр Дуурийн Театрын урд олон улсын дээд зэрэглэлийн бизнесийн төв сүндэрлэнэ 
З.Ядам
