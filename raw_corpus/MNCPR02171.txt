Дүү бид хоёр гал голомтоо бадраах гэж зүтгэж явна

"Автомашин угаалгын газартай болчихвол ч, өөр шигээ ядарч, зүдэрч яваа хөгжлийн бэрхшээлтэй иргэдийг ажлын байртай болгоно доо" хэмээн амьдрал урагш тэмүүлж яваа Р.Нэргүйтэй уулзаж "Хүмүүс аж амьдрал" булангийнхаа энэ удаагийн зочноор урьсан юм. Одоогоос 13 жилийн өмнө бэртэж хөгжлийн бэрхшээлтэй гэх тодотголыг авсан тэрбээр хэн нэгнээс буцалтгүй тусламж хүсч, хараад суудаггүйгээрээ олны хүндэтгэлийг хүлээдэг нэгэн.
Өдгөө 30 настай Р.Нэргүй "Наран" худалдааны төвийн гаднах авто зогсоолд ажилтай. Тус төвөөр үйлчлүүлэгчдийн нэлээдгүй нь түүний байнгын үйлчлүүлэгчийн эгнээнд аль хэдийнэ шилжжээ. Хэдий хөлгүй ч хөлтэй нэгнээс илүү итгэл найдвартай, бас чин сэтгэлээсээ хариуцсан ажлаа хийж гүйцэтгэдэг болохоор тэр хавиар автомашин жолоодоод өнгөрөгчид Р.Нэргүйд үйлчлүүлээд явдаг байна. Өдөрт арваад автомашин угаадаг түүний орлого 15-20 мянган төгрөг хүрнэ. Өөрийнхөө хариуцсан ажлаа ягштал нь биелүүлж үйлчлүүлэгчдийнхээ талархлыг хүлээдэг Р.Нэргүй сүүлийн гурван өдөр сэтгэл гонсгор сууж буйгаа хэлсэн. Учир нь түүний бага дүү өдөр, шөнөгүй "Наран" төвийн үүдийг сахиж ахынхаа ажилд тусалдаг бөгөөд өнгөрөгч мягмар гаригт Нийслэлийн "Хаяг тогтоох төв" рүү ачигджээ. Ахыгаа өдрийн хоол авчрах хооронд "богтлогдоод" явсан дүү нь тэр хавийнханд "Намайг хурдан ирж аваарай" хэмээн уламжлахыг захиж, машин угаах хэрэгслүүдээ үлдээгээд оджээ. Өндөрхөн автомашин угаахад намхаддаг ахдаа тус дэм улмаар сандал нь болж доор нь бөхийн хэвтэж, сүүдэр мэт дагах дүүгээ ийнхүү өрөвдөлтэй байдалд хүргэж ачуулсан явдалд тэрбээр өөрийгөө буруутгаж сууна. "Уг нь дүү бид хоёр унтарсан гал голомтоо бадраах гэж зүтгэж явна" хэмээн онцолсон тэр одоогоос таван жилийн өмнө төрөлх нутаг Дорноговиос гарч нийслэлийг барааджээ. Тэднийх ах, дүү долуулаа юм билээ. Багын дурсамжаасаа хуваалцсан Р.Нэргүй "Улаанбаатарыг бараадсан биш, тасарсан сувд адил тарцгаасан. Нэг эмэгтэй дүү маань Дорноговь руу жоншонд яваад сураггүй. Явснаас нь хойш зургаан сар гаруй хугацаа өнгөрлөө. Би айлын том хүү. Дүү нараа бүү хэл төрүүлсэн ээжийгээ ч жаргааж, ачийг нь хариулж чадалгүй явна" хэмээн учирлах ч өөрийгөө зэмлэж харагдсан. Тэднийх орох оронгүй болохоор хэсэг хугацаанд өөр өөрсдийнхөө биеийг дааж, тарахаар шийдсэн нь энэ. Ээж нь гэхэд Дамбадаржаад нэгэн танилындаа толгой хоргоддог бол Р.Нэргүй тэр хавиар явж, зүс таних, гэртээ ганцхан хоног өнжүүлэх айл саахалтынхаар хэсэх жишээтэй. Энэ бүхэнд ах дүү, хамаатан садны эв түнжингүй байдал нөлөөлснийг учирласан түүний ойрын хүсэл, зорилго орох оромжтой болж, гэр бүлээрээ нэгэн дээвэр дор дахин цугларах явдал ажээ. Хоосон хоносон ч өнгөрсөн амьдралаа эргэж авчруулах гэж тэдэн дунд бор зүрхээрээ зүтгэж яваа нь Р.Нэргүй гэсэн. Гагнуурчин мэргэжилтэй түүнд хийж чадахгүй зүйл огт үгүй гэж "Наран" худалдааны төвийн ойролцоох жижиглэнгийн худалдаачид магтаад авсан. Эвдэрч, хэмхэрсэн гээд хог дээр хаях хэн нэгний хуучин эдлэлийг засаж, эзэнтэй болгох нь түүний гарын дүйтэй хийгээд, хөдөлмөрч байдлыг илтгэнэ. Харин засагдсан хуучин эдлэлүүдийг хар захуудаар явж худалддаг хүн ээж нь юм байна. Тэгээд ч Р.Нэргүйн олсон мөнгөө хадгалуулдаг хамгийн найдвартай хүн ээж нь. Гэсэн ч орон байр худалдаж авах хэмжээнд хүргэж чадахгүй яваа хөгжлийн бэрхшээлтэй энэ залуугийн эцсийн горьдлого дээр дурдсан авто машин угаалгын төвийг нээж ажиллуулах явдал гэнэ. Ийм ажлын байртай болохын тулд түүнд нэг сая орчим төгрөг шаардлагатай байгаа бөгөөд ажилтнууд нь мөн л хөгжлийн бэрхшээлтэй иргэд байх юм гэсэн. Энэ бол түүний хувьд шинээр сэдсэн, төлөвлөсөн ажлуудынх нь нэг юм. Цагдаа нар л намайг доромжилж, хөхрөлддөг Энэ бол түүний хэлсэн үг. Хажуугаар нь зөрж өнгөрсөн хүмүүсээс Р.Нэргүйг элдвээр хэлж, басамжилдаг хүн нь цагдаа байдаг гэнэ. Бүдүүлэг зан авир гаргадаг тэд Сүхбаатар дүүргийн тавдугаар хороонд харьяалалтай гэж байсан. Харин бусад хүмүүсийн хувьд өөр аж. Хамтлаг, дуучид төдийгүй Солонгосын иргэн Пак нэртэй эрхэм ч түүний байнгын үйлчлүүлэгч юм байна. Тодруулбал, Пак хэмээх гадаадын иргэн сүүлийн хоёр жил Р.Нэргүйгээр машинаа угаалгаж, бас итгэл найдвар хүлээлгэдэг болжээ. Автомашинаа угаалгахад жилдээ 200 мянган төгрөг зарцуулдаг тэрбээр хөгжлийн бэрхшээлтэй залуугийн ажил хэрэгч байдлыг үнэлж туслахаар шийдсэн байна. Хийхээр төлөвлөсөн бизнесийнх нь суурийг тавихад тусламж хүсч буй Р.Нэргүй хэдийд ч амьдрал өөд тэмүүлж, сайн сайхныг бий болгохын тулд чармайхаа амлаж сууна. Эцэст нь тэрбээр зарим хүмүүс машин угаагчдыг хулгайч байдаг мэтээр ташаа ойлгож, үл итгэх зан гаргадаг ч хувьдаа хар буруу зүйлээс ангид байдгаа онцлон дурдсан юм. Орчин үеийн залууст өмнөө тавьсан зорилготой, өөртөө итгэлтэй, бардам байхыг зөвлөсөн шинэ цагийн монгол энэ эрхэм амьдралын эрээнтэй, бараантайг туулж эгц өөдөө тэмүүлэн тэмцэж явна. 
Ч.Анна
