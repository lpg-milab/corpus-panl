Баячуудын зугаа

Өнөөдөр баячуудын зугаа нь хүүхэд, морь болов. Хөрөнгөтэй мөнгөтэй компанийн захирлууд дээр нэмэгдээд төр барьж, улсаа удирдах томчууд хүртэл энэ зугааг хөөргөн дэвэргэж байна.
Үүний тод жишээнүүд цагаан сарын дараахь хэдхэн өдөр дараалан болж өнгөрлөө. Төрийн томчууд унасан жип, өмссөн дээл, үнэ цохиж авсан хурдан хүлгээрээ хэн хэндээ баярхан цатгалдаж, энэ нь бүр цаагуураа хэн нэгнээ баалах улс төрийн тоглоом болж байхад балчир үрс цасан шуурганд гар, хөлөө хөлдөөж, мориноосоо унаж, бэртэж байна. Уясан хүлгүүдийн уушгины мөгөөрсөн гуурсны нарийхан хэсгүүд хайруу хүйтэнд хөлдөж бөглөрдөг байна. Ингэснээр амьсгаа нь түгжирч, олон жил уралдах боломжгүй болдог гэнэ. Энэ бүхэн морины эзэд, эрхэм төрийн томчуудад огт падгүй. Харин бүр эсрэгээр жилийн хамгийн хүйтэн өдрийг товлож байгаад морины уралдаан зохион, зугаагаа гаргадаг боллоо. 
Цагаан сарын шинийн 3-нд жилийн хамгийн хүйтэн өдөр болно хэмээн цаг уурынхан урьдчилан сануулсаар атал "Макс Импекс"-ийн Д.Ганбаатар дур мэдэн морин уралдаан зохион байгуулсан. Өвлийн уралдааныг -17 хэмээс дээш хүйтэнд хийхгүй гэсэн дүрмийг юман чинээ тоосонгүй. -30 хэмийн хүйтнээс хүүхдийг ноосон бээлий, ороолт яаж халхална гэж бодсон юм бол. Тэгээд морин дээр 20 гаруй км давхихад шүү. Харин үүнийг харж зугаацагчид дулаахан жийпэнд сархад шимж залардаг гэсэн. Уг уралдааны дараа хамгийн түрүүнд Монголын амьтан хамгаалах нийгэмлэгээс тэсгим хүйтэнд морь уралдуулж зовоож байгааг эсэргүүцсэн бол Монголын хүүхдийн төлөө үндэсний газраас дүрэм зөрчин хэт хүйтэнд хүүхдээр морь уралдуулж байгаа тухай мэдэгдэл гаргасан билээ. Дашрамд дурдахад манайд хүүхдийн төлөө үйл ажиллагаа явуулдаг 200 шахам төрийн болон төрийн бус байгууллага байдаг гэсэн бүртгэл байдаг юм байна. Шинийн 3-нд болсон уралдааныг М.Энхболдыг Ерөнхий сайд болсныг нь тэмдэглэж хийсэн гэдэг. Учир нь Д.Ганбаатар бол М.Энхболдын газрын мафийн гол холбоотон, түүний аваагүй газар нийслэлд ховор гэлцдэг. Өнгөрсөн уралдаанд Макс Д.Ганбаатар өөрийнхөө түрүүлсэн морийг М.Энхболдын нэр дээр бичүүлж найздаа найр тавьжээ. "Түрүүлсэн морийг хэний нэр дээр бичих вэ" гэхэд "Ерөнхий сайдын нэр дээр бич. Намайг уяачаар нь тавьчих" гэж ханхалзсан тэрбээр хэдэн хүүхдийн чөмөг царцаж, хацар нүүрээ хөлдөөснийг харин мэдсэн болов уу. Шинийн 8-нд "Дүнжингаравын хурд" төвийн бүсийн хурдан морьдын уралдаан боллоо. Их насны морьдын уралдаанд УИХ-ын гишүүн Ч.Улааны "Түмэн эх" зээрд халзан морь тасархай түрүүлэв. Эрхэм гишүүн хоёр морь уясны нэг нь ийн түрүүлж, нөгөө нь зургаад оржээ. Ногоон жийптэйгээ морио дагаж, замын турш хашгиран зааварлаж нэгийгээ хадууруулан алдсан ч зээрд халзнаа араас нь хөөсөөр барианд орсон байна. Их насны 162 морь уралдаж, тэр тооны жийп морьдыг дагасан нь морины гэхээсээ машины уралдаан болгож орхижээ. Олон машины тоос шороонд зам харагдахаа больж, жийпэнд шахагдсан морьд замаасаа гарч хүүхэд нь унаж байжээ. Энэ уралдааныг Сүхбаатарынхан Төв аймгийнхнаас даагаа нэхсэн явдал болсон гэх хүмүүс байна. Учир нь шинэ Ерөнхий сайд Сүхбаатар аймгийн харьяат шадар сайд Ч.Улаанаас эхлээд Ч.Мөнх-Оргил, Т.Ганди, Сү.Батболд нарын оронд Төв аймгийнхныгаа тавьчихсан хэрэг. Тэгээд ч шинийн 3-ны уралдаанд М.Энхболдын талын морьд түрүүлээд байсан юм. Шинэ Ерөнхий сайдыг багаа бүрдүүлсний дараа нь сүхбаатарынхан "наймдугаар сард наад намыг чинь Засгийн газартай нь авна" гэсэн байдаг. Экс шадар сайд Дүнжингаравын уралдаанд морио түрүүлэхэд хагартлаа баярлаж, инээд алдан хайлсан тугалга шиг л аашилж байсан аж. Дээрх хоёр уралдааныг баян цатгалан, эрх мэдэлтнүүдийн бие биенийхээ дээр гарах гэсэн өрсөлдөөн, тэмцэл гэж хэлж болохоор байлаа. Хурдан морины уралдаан бүрээс хүмүүс Ерөнхий сайд Н.Энхболдын, УИХ-ын гишүүн Ч.Улааны, Зам тээвэр, аялал жуулчлалын сайд Ц.Цэнгэлийн, Шунхлайн, Ажнайн гэх зэрэг томчуудын нэрийг сонсдог. Тэдний морьд гялгар хүрэн, түмэн эх, толин хул гэх зэрэг хачин гоё содон нэртэй. Тэгвэл энэ хүмүүс морийг нь унаж уралдаж байгаа хүүхдийнхээ нэрийг ч мэддэггүй гэвэл та үнэмших үү. Багануур дүүргийн хүүхдийн төлөө төвийнхөн Дүнжингаравын уралдаанд морь унах хүүхдүүдийг даатгалд хамруулах, эмээлтэй уралдуулах, малгай ороолт, хамгаалалтын хэрэгсэл өмсүүлэх гэж уяач нартай бараг л тэмцэл хийжээ. Бид тус төвийн эрүүл мэнд, сэтгэл зүйн асуудал хариуцсан арга зүйч Б.Уранцэцэгтэй холбогдож зарим зүйлийг тодруулсан юм. Эмээлтэй уралдуулах гэдгийг ихэнх уяач эрс эсэргүүцсэн байна. Олом сулардаг, хүүхэд чирэгддэг гээд тас зөрж. Хүүхдээ даатгалд хамруулахгүй бол уралдуулахгүй гэхэд үүнээс бултах хүмүүс ч олон байсан гэнэ. Ижил насны таван морь бүртгүүлээд нэг хүүхэд даатгуулах гэж ч үзэж. Уг нь хүүхдийн даатгал гэж тэдний уяж буй морь, унаж буй машины үнэтэй харьцуулахад ичмээр эд л дээ. Таван мянган төгрөгөөр даатгуулчихад жилийн бүх уралдаанд түүнийгээ үзүүлээд ороод байх юм. Даатгуулах гэж байгаа зарим нь хүүхдийнхээ овог, нэрийг мэдэхгүй Улаанаа, Чийгээ гээд зогсч байжээ. Таны хүүхэд "Эрүүл үү" гэхэд "Би өвчтэй солиотой хүн авчрах юм уу" гээд агсрах нэгэн ч байсан гэнэ. Ханиадтай, хоолой өвдсөн зэрэг хүүхдийг хүйтэнд морь унуулахгүй гэснээс үүдэн ийм маргаан гарсан гэсэн. Хүүхдийн эрхийг хамгаалах гэж, морины уралдааныг заасан дүрмээр нь явуулах гэж тэд омогтой нэгэнд нь загнуулан зандчуулан ажиллажээ. Үнэндээ баян тарган, эрх мэдэлтэй хүний дэргэд ажлаа хийж яваа жирийн нэгэн хэн ч биш байдаг. Хурдан морь унах хүүхдүүд наймаас дээш настай, даатгалд заавал хамрагдсан, хамгаалалтын хувцас хэрэглэлтэй байх бөгөөд морь унахыг зөвшөөрсөн эцэг, эхийн гарын үсэг байх ёстой. Бас уралдаан хийх өдөр -17-гоос доош хэм байх гэсэн өөрсдийнхөө гаргаж баталсан дүрэм, журмыг сайд дарга нар өөрсдөө зөрчиж байна. Монгол улс төргүй юм шиг, хуульгүй юм шиг аашилж байна. Ямба нь дэндсэн томчууд ядуу ардын хүүхдээр зугаагаа гаргаж байна. Ч.Улаан энэ уралдаанд долоон настай хүүхдээр морио уралдуулсан гэсэн. Харин өөрийнхөө долоон настай ачаар морио яагаад унуулаагүй юм бол. Тэд үнэхээр моринд дуртай юм бол өөрсдийнхөө хүүхдээр морь унуулаг. Үүнийг хэн ч хориглоогүй, үгүйсгээгүй. Харамсалтай нь, тэд хэзээ ч өөрсдийнхөө хүүхдээр хурдны морь унуулахгүй. Унуулах бүү хэл, хазуулна хайруулна гээд ойртуулах ч үгүй. Тэгсэн хэрнээ ядруухан нэгний хүүхдийг амьд ирэхээ өөрөө мэд гэсэн шиг хөр цасан хайлаагүй байхад эмээлгүй морь унуулаад уралдуулан зугаагаа гаргаж суудаг нь хүний ёсонд хэр нийцэх бол. 
Д.Оюунтуяа
