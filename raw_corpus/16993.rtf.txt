№90 (16993)     
1988 оны дөрөвдүгээр сарын 14.
Уран зураг, зураач

МҮЭ-ийн VI их хурал зураач, урчуудын нийгмийн үүрэг, уран бүтээлийн чанарын тухай хэлэлцэж цаашдын зорилтыг << Манай зураач, урчууд ертөнцийг үзэх марксист - ленинист үзлээр оюун билгээ боловсруулж, нийгмийн асуудалд намч үзэл санааны байр сууринаас хандан, намынхаа бодлогыг гүнзгий ухамсарласны үндсэн дээр сэтгэлийнхээ дуудлагаар сонгож авсан сэдэв, бүтээлээ өргөн мэдлэг, саруул ухаанаар урлан бүтээж чадсан цагт хүний оюун санааг эзэмдэж, амьдрал үйлсэд нь тус хүргэнэ >> гэж тодорхойлсон билээ. 

Уран зураг нь аливаа дүрслэх урлагийн хөгжлийн нүүр царай, уламжлал шинэчлэлийн далайц, уран сайхны хэмжээг илтгэн харуулж байдаг хамгийн том төрөл бөгөөд амьдрал, тэмцлийн тухай эргэцүүлэн бодож, Дүрээр сэтгэх уран сэтгэмжийн яруу илэрхийлэл юм. Тийм учраас уран зураг өнөөдөр дүрслэх урлагийн бусад төрлөөс тооны хувьд төдийгүй уран сайхны сэтгэлгээ, дүрслэл илэрхийллийн хувьд тэргүүлэх байдалтай хөгжиж байна. 

Сүүлийн үеийн уран зургаас утга агуулга, зохиомж, гүн ухааны сэтгэлгээ, уран сайхны хувьд М. Бүтэмжийн << Зураач, орчин үе >> , До. Болдын << Алтайн дуу >> , Р. Дуйнхоржавын " Эцэг " , С. Төгс-Оюуны << Миний өглөө >> зэрэг бүтээл үзэгчдийн таашаал сонирхлыг илүү татлаа. 

Гэвч МАХН-ын XIX их хурлаас << Дүрслэх урлагийн бүтээлийн чанар нь тооноосоо илт хоцорч байна. Уран бүтээл амьдралын үзэгдлийг гүнзгий тусгаж чадахгүй, сэтгэлд хоногшин үлдэх нийтлэг яруу дүр бүтээх нь ховор. . . >> байна гэж шүүмжилсэн нь уран зурагт нэгэн адил хамаарна. << Октябрь 70 >> үзэсгэлэнгээс үзэхэд л П. Балдандоржийн << Сайн цагийн эхэнд >> , Ц. Ваанчигийн << Улаан нарны туяа >> , Г. Одоогийн << Намар >> зэрэг мэргэжлийн ур чадвар, уран сайхны боловсруулалт муутай нилээд бүтээл музей, үзэсгэлэнгийн сан хөмрөгт оржээ. 

Улсын хэмжээгээр өнөөдөр музей, үзэсгэлэнгийн сан хөмрөгт хоёр мянга шахам суурь уран зураг байгаа боловч тэднийг орчин үеийн урлагийн хэмжүүрээр нарийвчлан шүүж үзвэл уран сайхны чанарын шаардлага хангахгүй зураг олон гарч мэдэхээр байна. Энэ нь уран зургийг дан ганц сэдэв, агуулгаар үнэлж цэгнэдгээ түүнд урагшилж дадсан зураачдын нэг загварын хэвшмэл зураг хэт олширч, ур чадварын өсөлтийг зогсонги байдалд оруулахад хүрчээ. Тавиад оны << Талын айл >> , << Ажлын дараа >> , << Алтайн уулс >> зэрэг бүтээлээр орчин цагийн уран зургийн хөгжлийг хэмжиж болохгүй нь мэдээж боловч сайн дурын урлагаас мэргэжлийн урлан зоригтой шилжсэн тэр << үсрэнгүй >> үетэй харьцуулахад өнөөгийн бүтээл бас л чамлалттай байгаа билээ. БНБАУ-ын Софи хотноо гурван жил тутамд болдог олон улсын триекналд 1970-аад оны эхээр << Уриа >> , << Хот айл >> уран зураг тэргүүн шагнал хүртэж байсан бол сүүлийн арав гаруй жилд шагналт байрт дөнгөн данган орохоос хэтрэхгүй болсон нь манай суурь уран зургийн чанар байдлын нэг үзүүлэлт юм. 

Сайхан зурагт уран санаа, үзэл бодол, авьяас билиг, уйгагүй хөдөлмөр эвлэн цогцолдог учраас улс орон, ард түмний үүрд мөнхийн баялаг мөн. Уран зураг нь хүний оюун санаа, амьдрал бүтээлийн талбар дахь сайн муугийн зөрчлийг ялган шийдвэрлэж, гоо сайхны итгэл үнэмшил, таашаалыг төрүүлж, хүмүүжлийн чухал үүрэг гүйцэтгэдэг билээ. Гэтэл үндэсний бахархал болж олон зуунд гандан буурахгүй байж чадах дорвитой бүтээл төрөхгүй байгаа нь нэг талаас зураачид бүтээл дээрээ олон жилийн нөр их хөдөлмөр зарахгүй, авьяас билиг, ур чадвараараа гавьтай өсөхгүй, нөгөө талаар уран бүтээлийн байгууллагууд төлөвлөгөөний биелэлт, борлуулалтад гол анхаарлаа тавьж байгаагаас болж байна. 

Монгол зургийн талаар сүүлийн үед нэлээд ярьж. сонин хэвлэлд бичиж байгаа боловч энэхүү өвөрмөц урлагийн дэг, сургууль бий болгох, хөгжүүлэх талаар дорвитой адил хийхгүй байна. Урлагийг хөгжүүлэх гол түлхэц, хүчирхэг хөшүүрэг нь бүтээлч эрэл хайгуул юм. Харин гаршиж дадсан хуучин арга барилыг цаг хугацаа, урлаг хоёрын аль нь ч өршөөж уучилдаггүй. Сүүлийн үед нэг хэвийн хэвшмэл хэллэгтэй зургуудыг << хөөрхөн >> гэдэг үнэлгээгээр << өлгийдөж >> авдаг боллоо. << Хөөрхөн >> гэдэг нь аливаа үзэсгэлэн гарах үеэр түр зуурын << алба >> өнгөрөөх бүтээлийг л бөөрөнхийлсөн үнэлгээ юм. 

Урлагийн бүтээлийг хянах албаны зарим хүн зураачийн зохиогчийн эрхэд бүдүүлгээр халдаж, дүрс, зохиомж, өнгө будгийг хүртэл өөрийнхөө мэдлэг, таашаалын дагуу өөрчлүүлэх гэдэг дутагдлыг МҮЭ-ийн VI их хурлаас зөв зүйтэй шүүмжиллээ. Олсон амжилт, хийж бүтээж байгаа зүйлдээ баярлаж, сэтгэл хөөрөхийн хамт хийгээгүй зүйл, хүрээгүй амжилт, эзэмшээгүй чадвар, эдлээгүй чанарын талаар сэтгэл зовох нь багагүй байгааг их хурлаас уран бүтээлчдэд сануулсан билээ. 

Уран сайхны боловсруулалт муу, өнгөц гоомой бүтээлийг шахан зайлуулж, сайнд зай талбай тавьж өгөхийн төлөө тэмцэлд шүүмжлэгчид төдийгүй үзэсгэлэнг зохион байгуулагчид их үүрэгтэЙ. Алдар цолтой зураач, залуу хүн, ахмад бүтээлч, хөдөөгийн салбарын зураач гэх мэтээр хөнгөлөлт, << халамж >> үзүүлдгийг таслан зогсоож, үзэсгэлэнг уран сайхны өндөр түвшинд гагцхүү чанар сайтай бүтээлээр дагнан байгуулдаг шударга зарчмыг нэвтрүүлэх нь зураачийн нийгмийн идэвх, уран чадвар, бүтээлч сэтгэлгээг хөгжүүлэх гол хөшүүрэг болно. Ер нь нийгмийн амьдралд зураачийн гүйцэтгэх үүргийн тухай идэвхтэй, зарчимч маргааныг мэргэжлийн уран бүтээлчдийн дунд зохиодог уламжлал тогтоох талаар ч МҮЭ-ийн хороо онцгой анхаарвал зохино. 

Дүрслэх урлагийн сургалт, судалгаа, сурталчилгааны ажил зогсонги байдалд байгаагаас хөдөлмөрчдөөс уран зургийг үзэж сонирхох нь чухамдаа өдөр тутмын хэрэгцээ болж чадахгүй байна. Уран зургийг үнэлж сонирхох, зөв ойлгох эрмэлзэл бий болгоход урлаг судлаачид, шүүмжлэгчид зонхилох үүрэгтэй боловч энэ талаар ардын боловсролын бүх шатны байгууллагууд багагүй зүйл хийх ёстой. 

Зураач хүн нийгмийн амьдралд гарч байгаа аливаа үзэгдлийг хөндлөнгийн сонирхогчийн хувьд бус мэргэжлийн уран бүтээлчийн ёсоор гүнзгий танин мэдэж, хөдөлмөрчдийн оюуны хэрэгцээг яв цав хангасан шилдэг бүтээл олныг туурвихыг цаг үе шаардаж байна

