Жанжин Д.Сүхбаатарын мэндэлсний 115 жилийн ой

Түүхт баатрын туульсч Номын садангууд өвөр зуураа хэлэлцэхийг сонсохуйд "Тэр ч надад номоо мутрын үсэг зурж өгсөн, энэ ч хүн тийм бүтээлээ бэлэглэсэн" гэцгээх юм. Зарим нь номоо одоо хүртэл өгөөгүй гээд гомдох янзтай. Танил олон багшийн маань нэг нь нэгэнтээ "Хүний номыг бэлэглүүлж биш, худалдаад авбал авсандаа ч авшиг өглөг нь тогтдог, өгсөндөө ч өр төлөөсгүй өнгөрдөг юм гэнэ лээ" гэсэнсэн.
Миний бичил номын санд нэг зохиолчийн арван таван ном байна. Номын буян барагтайхан би нэг мэдэхнээ түүнээс энэ олон ном бэлгэнд авчихжээ. Зохиогчийг нь Чой. Лувсанжав гэдэг юм. Эх хэл, бичгийн хүнд өнөөх л олон хэлний "амьд толь бичиг" гэгдсэн их эрдэмтэн сартваахь санаанд нь буух биз ээ. Номын эзэн өөрийгөө "Хүүхдийн зохиолч, ахмад багш" гэж олоон бүтээлдээ даруухан гэгч нь танилцуулжээ. Түүний бүтээлийн богцон дахь номын нь чуулган "Улаач хүү","Сүх хүү", "Дамдины Сүхбаатар", "Ах дүү хоёр", "Сүхбаатар", "Их жанжин Сүхбаатар", "Журамт цэргийн хүү", "Хөх даалимбан дээл", "Үүрийн шаргал туяа", "Сүх, Серёжа хоёр","Мальчик Сухэ" гэх мэтээр үргэлжилнэ. Чой. Лувсанжав багшийн номд өмнөтгөлийн зэргийг бусдын бичсэнийг ажихуй харин "Сүхбаатарын нэрэмжит шагналт зохиолч, Ардын гэгээрлийн тэргүүний ажилтан", "Монголын хүүхдийн Тэмүүлэл" хэвлэлийн зөвлөлийн тэргүүн"... хэмээн "гуншигнасан" үзэгдэнэ. Эл тэмдэглэлийн баатар Ч. Лувсанжав зохиолчтой нэгэн мянган есөн зуун ердүгээр оны шувтаргаар молхи бичгийн хүн би монгол бичгийнхээ буянаар танилцсан билээ. Сүх жанжны бага залуу насны тухай хоёр гуравхан нүүр өгүүллэг аваад өрөөнд ороод ирнэ. "Миний дүү завандаа монгол бичгээр буулгаад өгөөрэй, Сүхбаатар гуайн ойгоор сониндоо зай байвал гаргаж болох уу" гэнэ. "Хүмүүн бичиг" бол хүүхэд уншдаг сонин гэж аль эртний мэднэ. Энэ хүн Сүхбаатар жанжны тухай дагнан бичиж, хэн хүний яваагүй мөрийг гаргаатахаж. Монголын түм буман хүүхэд түүгээр нь дамжуулан эчнээ багшаа гэж аль өнгөрсөн зууны дундаас мэддэг болсон юм билээ. "ЧОЙ" гэж төвдөөр "ном" гэсэн үг. Номын хүнд нэр нь хүртэл онож заяадаг юм уу гэж заримдаа бодогдоод байдаг. Шаравын Чоймаа гэж их сургуулийн, миний сайн, сайхан багш нарын нэг, монгол бичгийн том "уул" байх. Их эрдэмтэн Чой. Лувсанжав агсан, энд миний өгүүлэн бүхий эгэл жирийн, энгүүн хүнлэг, буурал багш Чой. Лувсанжав... гээд номын нэртэй, номон "хоолтой" өтгөсийн номын буян дундаршгүй, тасалдашгүй ажгуу. Сүүлд дурдсан хоёр, нэр хийгээд чих нэгтэй амьдай нар мэргэжил үйлсээрээ хүртэл ижилдсэн нь бас содон сонин л юм. Тэд хоёулаа "нарт ертөнцөд эгнэл зэрэгцэл гэж үгүй нандин сайхан" багшийн мэргэжлийг эзэмшиж, дундуургүй алдрыг амьдрал хөдөлмөрөөрөө эзэлж дархалжээ. Хүүхдийн зохиолч Чой. Лувсанжав багш гарын арван хурууг дөрөв нугалсан дайны ном хэвлүүлсний дотор хожмын ардын зоригт баатар, тухайн үеийнхээ болбол Хүрээний дэнжийн "түлээчин" хүү Сүхийн тухай ном туурвихад оюуны бүтээлийнхээ тэн хагасыг зориулсан хүн. Үүгээрээ тэрбээр амьдайгаасаа ялгарна. Басхүү доктор, профессор боржигин Чой. Лувсанжав багштан албан ёсны гавьяат багш бол, молхи миний тэмдэглэлийн баатар зарлиггүй гавьяатан мөн. Түүний бүтээл монгол, орос, буриад, казак, халимаг, серби, тува, англи зэрэг арваад хэлнээ хэдийнэ "хөрвөжээ". Насан буурал эл өтгөс төрсөн нутаг Сэлэнгэ аймгийн Шаамар сумандаа анх удаа дунд сургууль санаачлан байгуулснаас хойш бараг төлөв бүтэн жаран улирчээ. Түүний номууд хэмжээ дамжаа авсаархан, хуудас мөр цөөн нь уншихад хялбар, цаг зав барахгүй, хүүхдийн гэсэн онцлогтоо бүрнээ нийцмэл буй. Нэг хүний тухай сэдвээр насан туршаа, түүний дотор сэдэв агуулга давталгүй, хэлбэр хийцийн хувьд уруудан доошлолгүй бичин бийрлэнэ гэдэг хэр баргийн аавын хүүгийн оюуны шандас, ухааны ур эцэх үйл буюу. Үүн дээр эх хэлнийхээ сонгомол сайхан найруулгатай, дүрслэл зураглал нь бодтой, дүр баатар нь амьдлаг, танин мэдүүлэх болоод хүмүүжүүлэх нөлөө арвинтайг нь хэлэх үү. Ёстой л хуучны бичгийн хүний "тос даасан" нүнжигтэй найруулгатайгаараа өвөрмөц байдаг. "... Алсын цэнхэр уулс, униартсан захгүй их талын цас алаг цоог ханзарч, хэнз ногоо цухуйжээ. Буун дуун, бөмбөгийн тэсрэх чих дүлийрэм чимээнээс морь нь бусгатал Бат газар харуулдан ойчлоо..." Түүний "Сүх жанжин" өгүүллэг нь л гэхэд ийн эхэлдэг. Одоо ингэж дүрслэл зураглалыг сорлон сонгож, дүр баатраа нүдний өмнө амилуулах үгийн охьтой өвгөд минь гарын хуруунд багтахаар болсон байх аа. Чой. Лувсанжав зохиолч Монголынхоо үе үеийн багачуудын балчир оюунд баримтат уран дүр бүтээж их хувьсгалчийн үг хэл, үйлс зорилгыг зураглан "суулгаж", бахархалт үйлсийн эзэн болжээ. Түүний зохиолууд ядарсан эгэл нэгэнд тусархуу, зоос мөнгө гэдэг зовж байж олддог эд, тийнхүү олдсоноороо зүйргүй баяр хөөр хишиглэдгийг хар багаасаа мэдэрсэн Сүх гэдэг Их Хүрээний дүүрэг Элбэг Амгалант гацааны жирийн сэргэлэн жаалын амьд толь бичиг юм аа. Хүүхдүүд бол, бидний хэтэрхий томд боддог суут хүмүүсийн тухай өөрсдийнхөө сэтгэхүйгээр л дүр буулгаж, тэр том хүмүүс өөрөө дүр баатар нь болсон тийм баримтат зохиолоор л суут жанжныг хүртэл мэдэж авч бахархан, хэрхэн яаж "мундаг" болсныг нь таньж тайлж авдаг шиг байна. Өгүүллэгүүдийг нь амтархан уншидгийн, ахин дахин хэвлэж өгөөч гэж мөнгө цаас барагтай муу буурал зохиолчийг эрж ээрээд байдгийн нь учир үүнд л буй ажаам. Амьдай эрдэмтэн Чой. Лувсанжав багш нь ч бас мөнөөх "Тэмүүлэл" хүүхдийн хэвлэлийн зөвлөлийн нь гишүүн явжээ.Тэгээд "Сүх хүү" номын нь хоёр дахь хэвлэлийн редактораар ажиллаж амьдралынхаа сүүлчийн номын үйлийг эсгэсэн бололтой юм. 2007 онд билээ. Чой. Лувсанжав зохиолчийн ахлан ажиллаж буй Монголын хүүхдийн "Тэмүүлэл" хэвлэлийн зөвлөлийг, анх санаачилсан эрхэм буюу төрийн шагналт яруу найрагч О. Дашбалбар агсны нэрэмжит болгохоор сэдсэнийг нь хөхиүлэн тавин насны нь ой тохиосонтой холбогдуулан тухайн үеийн Нийслэлийн Иргэдийн Хурлын тэргүүлэгчдийн дарга асан Н.Болормаа тогтоол батлан үзэглэж өгчээ. Сайд болсон даруйдаа саяхан биднийг бас хүлээн авч уулзсаан, сайн "охин" байна лээ гэж Лу багш өчигдөрхөн бас өгүүлж суусан. Номын мөрт хамтрагч байсан эрхэм хуурай дүү, нэрт яруу найрагчийнхаа дурсгалыг буурал багш маань ийнхүү мөнхлөн буяныхаа хүрдийг дахин нэг наран зөв гилжээ. Жанжны дууч, түүхт баатрын туульсаа босоо заяатай монгол бичгээрээ түлхүү хайлдаг нь эх соёл, түүгээр өртөөлөн ирсэн сонгодог бичгийн хэлэндээн амин хайртайнх буй заа. Багш хүний хувиар, мэргэжлийн хүний хувиар монгол бичгээн өсвөр үеийнхэнд багаас нь өвлүүлэхийн бат утга, гүн зүтгэл бас үүнд нь улмаа шингээ нь эргэлзээгүй. Амьдрал тэмцлийн бартаа нугачааг туулан, далан насны сүүдрийг давсан эгэл хүмүүн, жирийн сайхан багш түмэн олныхоо дунд л бодол бэлчирлүүлэн алхаж, "Ах нь" гэж өөрийгөө бусдын өмнө дуудан сэтгэл бүлээцүүлж, өрөөлийг гэмээнэ "хүү минь, дүү минь" хэмээн ачилж хүндэлж явдаг. "Хүний хуучин нь, дээлийн шинэ нь" гэдэг энэ байлгүй. Эгэл ахуйгаа залгуулан, Сэлэнгийхээ л вагонд сууж ирэн буцан, агаар салхи нэгтэй нутгийнхан, ахан дүүгийн барилдлагаатай өнөр бүлдээ түшиг тулх нь болж, алсын Америкт эрдмийн жолоо атган буй ач хүүдээ номын буян, сэтгэлийн зөөлнөө өвлүүлэхээр мачийж хүлээж явнам. Сүх жанжны шүншигтэй, булт хүүхдийн буянтай буурал өтгөсийн номын цагаан мөрийг ашид үл цавчлах алтан соёмбын хос загасан эерэн мэлмийдэг ээ. 
Б. Элбэгзаяа
