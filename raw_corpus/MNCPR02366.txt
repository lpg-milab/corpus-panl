Олон дуучинтай дэггүй ангийнхан

Одоогоос арав орчим жилийн өмнө буюу 1999 онд Соёл урлагийн их сургуулийн дуулаачийн ангид элсэн орж байсан ангийнхныг "Нэг ангийнхан" буландаа урилаа.
Энэ анги хичээлийн анхны жилдээ 25 оюутантай байсан бол сургууль төгсөх үедээ 11-үүлээ үлджээ. Энэ ангиас нийтийн дууны урлагт өөрийн гэсэн байр сууриа хэдийнэ эзэлсэн соёлын тэргүүний ажилтан Л.Болдбаатар, Л.Банзрагч, Т.Батсайхан, Г.Эрдэнэтунгалаг ая зохиогч, дуучин Н.Баасандорж нарын дуучин төрөн гарсан байна. Энд нэр нь хараахан дурдагдаагүй бусад төгсөгчид нь мөн л мэргэжлээрээ ажиллаж байгаа гэсэн. Хилийн цэргийн дуу бүжгийн чуулга, Дуурь бүжгийн эрдмийн театр зэрэг бүгдээр урлагийн байгууллагад хүчин зүтгэж буй. "Бид сургуульдаа сурч буй мэргэжилдээ нэлээд чадалтай гэгдэж байсан шүү" гэж Т.Батсайхан сайрхан ярьсан. Энэ нь ч үнэн бололтой. Тухайн үед дуулаачийн ангийн нэгдүгээр курсын урьдчилсан шалгалтыг зөвхөн багш нар л үзэж, шүүн хянадаг байж. Харин энэ ангийнхны шалгалтыг маш олон оюутан, багш нар тоож үзсэн гэнэ лээ. Ангийн хамгийн хөдөлгөөнтэй бас юм юмны тэргүүнд нь явж байдаг нь ангийн дарга Хишигжаргал гэсэн. Арга ч үгүй биз ээ. Ангийн дарга гэдэг чинь ажил үйлсээрээ бүгдийг уриалан дуудах үүрэгтэй шүү дээ. Мөн одоогийн Дуурь бүжгийн эрдмийн театрт ажиллаж буй Р.Батболд болон Дариймаа, Туяацэцэг нар анги хамт олны ажилд манлайлан оролцдог байсан оюутнууд. Эдний ангийнхан тийм ч томоотой байгаагүй аж. Байсхийгээд л охид, хөвгүүдээрээ талцаж байгаад л "үзэж тарна". Нэг өдөр охид нь ангидаа сууж байгаад эд зүйлсийг нь байсхийгээд л нууж уурыг нь бардаг хөвгүүдээ шийтгэхээр нэгэн мэргэн санаа олжээ. Тэгээд төлөвлөгөөгөө хэрэгжүүлж эхлэв. Ангийнхаа гадаа дэмий ярилцан зогсох хөвгүүдээс Т.Батсайханыг дууджээ. "Ийм олон хөвгүүдээс ганцхан Батсайханыг дуудаад байхдаа яадаг юм. Бид ч бас оръё л доо" гэж бусад нь атаархана. Энэ үед тэрээр "намайг охид дуудсан" хэмээн их л мундаг бодсоор анги руу орсон байна. Гэтэл түүнийг дөнгөж оронгуут охид хаалгаа түгжиж, хоёр гарыг нь дөрвөн охин алдлан бариад "хувцсыг нь тайлна" хэмээн дайрцгаажээ. Хэцүү байдалд орсон тэрээр арайхийн "амь мултарсан" гэнэ лээ. Энэ ангийнхны үдийн хоол иддэг газар нь сургуулийн дэргэдэх пирошкины гуанз. "Тэр гуанз их орлоготой байсан байх аа. Бид дандаа ордог байсан. Нэг хүүхэд нь л гэхэд хоёр эсвэл гурвыг авна. Оюутны амьдралыг пирошкигүй яаж төсөөлөх вэ. Одоо бодохоор тэр хоол хамгийн сайхан амттай нь байсан" хэмээн Л.Болдбаатар ярилаа. Нэг өдөр уламжлал ёсоороо "бүгдээр хоолонд оръё" болцгоож нөгөө гуанз руугаа явцгаажээ. Бүгд л хоёр, гурвыг авдгаараа авцгаав. Л.Банзрагч, Т.Батсайхан, Энхтуяа нар зэрэгцээд сууж байж. Энхтуяа хоолондоо цуу маш ихээр хольж иддэг байсан гэнэ. Энэ удаа ч мөн л сурсан зангаараа цуугаа аваад пирошки руугаа "шүршиж" гарчээ. Ингэж шүршсэн цууны нэг дусал нь Батсайханы нүдэнд орсныг тэр яахин мэдэхэв. Хэнэг ч үгүй хоолоо идсээр. Харин Батсайханы нүд нь хорсож нэг хэсэгтээ л нэлээд шуугиан болсон гэдэг. Хүний нүдэнд цуу хийчихээд тоосон шинжгүй суусан Энхтуяа одоо Архангай аймгийн театрт ажилладаг гэж ангийн нөхөд нь дурслаа. Мэргэжилдээ чадвартай, бас ч үгүй сахилгагүй энэ ангиас нэг хос хуримлажээ. Тэр нь Р.Батболд, Цэнджав нар. "Тэд хоорондоо хайр сэтгэлтэй болж суухаас өөр замгүй байсан" гэж ангийн хөвгүүд хошигнолоо. Учир нь тэр хоёр хоёулаа Долоон буудалд гэртэй байсан бөгөөд сургуульдаа ирж, очихдоо үргэлж л хамт явдаг байсан аж. Ангийн хамгийн "баян" нь Дашжамц. Тэрээр сургуульдаа ирж очихдоо байнга таксиддаг байжээ. Гэхдээ энэ "баян" байсны нууц нь удалгүй тайлагдсан гэнэ. Учир нь тэр сургууль руугаа ирэхдээ нэг километрийн холоос такси бариад, явахдаа сургууль далд оронгуут таксинаасаа буучихдаг байж. Онигооны эзэн Дашжамц одоо Солонгост ажиллаж амьдарч байгаа юм билээ. Ангиас хамтран дуулагч нэг гарсан нь Т.Батсайхан, Г.Эрдэнэтунгалаг. Тэд анх "Ханьсахын жаргал" дуугаар үзэгчдийн танил болж байсан гэдгийг хүн бүр андахгүй биз ээ. Олон жил хамт суралцсан андууд бие биедээ хоч өгөх явдал анги бүрт байдгийн адил эднийд ч содон хочтой нэг нөхөр байжээ. Тэр бол дуучин Л.Банзрагч. Тэрээр анх удаа гар утастай болж хэрхэн ажиллуулахаа сайн мэдэхгүй ангийн нөхдөөс тусламж авдаг байв. Нэг өдөр Т.Батсайхан энэ товчлуурыг ийм үед дар хэмээн зааварчилгаа өгөх зуур утсанд нь дуудлага иржээ. Сандарсан Банзрагч "үкэйг нь дар, үкэйг нь дар" хэмээн хэд хэдэн удаа хэлээд амжиж. Уул нь тэр аминдаа л ОК-г нь дар гэж хэлээд байсан хэрэг. Учир нь тэр Увсын харьяат юм билээ. Тэр үеэс хойш түүнийг "Үкэй Банзрагч" гэх болсон гэнэ лээ. Таван жил сурсан нэг ангийнхны төгсөлтийн баяр бас л сонин. Хонхны баяр хэрхэн тэмдэглэх тухай яриа дөрөвдүгээр сараас эхлэн гарч эхлэв. Амралтанд хаашаа явах вэ, хэдэн төгрөг төсөвлөх вэ болцгоож. Энэ үеэр хөвгүүд дэмий мөнгө үрээд яахав гэцгээн амралтад явахгүйгээр тохиролцов. Хонхны баяр болдгоороо болж дурсамж хичээлдээ суучихаад ресторанд оржээ. Бас ч үгүй нэлээд хэдэн зуун грамм татсан хөвгүүд халуурч "амралтанд явъя" хэмээн санал нэгдэв. Тэгээд Сонгинын амралт руу гарч өгчээ. Амралтанд очиход урьдчилан захиалга өгөөгүйгээс болж асуудалтай тулгарсан гэдэг. Эдний ангийн гурван "Б" буюу Т.Батсайхан, Л.Болдбаатар, Л.Банзрагч нар ирэх энэ сарын 16-нд "Нэг ангийнхан" нэртэй хамтарсан тоглолт хийх гэж байгаа ажээ. Их сургуулийн таван жилийг хамт үдсэн тэд гурвуулаа соёлын тэргүүний ажилтан, бас гурвуулаа "Б" гээр эхэлсэн хэмээн онцгойрдог юм билээ. 
Т.Гэрэлмаа

