№100(15749)
1984 ОНЫ ДӨРӨВДҮГЭЭР САРЫН 26
Хөдөлмөрчдийн улс төрийн соёл

Булган аймгийн Ингэттолгойн сангийн аж ахуйн ерөнхий инженер, хөдөө аж ахуйн гавьяат механикжуулагч Б. Ноосонхөх саяхан тус сонины газрын зохион байгуулсан ярилцлага дээр << мал аж ахуйд сүүлийн хоёр хавар багагүй хохирол учирлаа. Түүнийг манай тариаланчид нөхөх ёстой>> гэж хэлсэн билээ. Түүний хэлсэн энэ үг улс орныхоо хөгжлийг өргөн цар хүрээтэй ойлгож, хөдөө аж ахуйг хөгжүүлэх талаар намын тавьсан зорилтыг амжилттай шийдвэрлэх арга замыг байнга эрэлхийлж явдаг манай нийгмийн гишүүний өндөр ухамсар, улс төрийн идэвхийг харуулж байна. Өөрөөр хэлбэл, энэ хүн зөвхөн өөрийн аж ахуй, өөрийн ажиллаж байгаа тариалангийн салбарыг төдийгүй, эх орныхоо хөгжлийг бүхэлд нь харж, санаа тавьж байдгийн тод жишээ мөн. Ийм баримт манай өнөөгийн амьдралд газар бүрт байна. 

Ард түмэн улс төрийн ийм өндөр ухамсар, соёлтой байх нь манай урагш давших хөдөлгөөний эрч хүчний шавхагдашгүй ундарга болж байна. Улс төрийн соёл гэдэг нь улс төрийн боловсрол, ухамсар, нийгэм улс төрийн идэвхтэй үйл ажиллагаа, ажил хэрэг, даалгасан үүрэг, нийгмийн өмнө хүлээсэн хариуцлагаа хэрхэн биелүүлж байгаа, тухайн хүний хувийн соёлын хэмжээ зэргийг илтгэх өргөн ойлголт бөгөөд манай социалист нийгмийн бие хүний хөгжлийг харуулах чухал шалгуурын нэг юм. 

Хүний улс төрийн соёл нь юуны өмнө нам, засгийн шийдвэрийг хэрэгжүүлэх, нийгэм, төрийг удирдах үйл хэрэгт өдөр тутам мэдлэгтэй, идэвхтэй оролцож байгаагаар илэрдэг. Манай нийгэм гишүүдийнхээ бүтээлч хөдөлмөрийг төдийгүй, нийгмийг удирдан жолоодох үйл хэрэгт байнга, идэвхтэй оролдож байхыг нэгэн адил шаарддаг. Энэ нь нийгмийг удирдах удирдлагыг улам төгөлдөржүүлэхийн чухал хүчин зүйл болдог. 

Манай хөдөлмөрчдөөс нийгмийн амьдралын олон талт асуудлаар тавьж байгаа үнэ цэнэтэй санал жилээс жилд өсч байгаа нь социалист ардчиллын хөгжлийг харуулахын зэрэгцээ манай хөдөлмөрчдийн улс төрийн соёл дээшилж байгаагийн нэг жишээ юм. 

Гэвч энэ нь аяндаа бий болдог зүйл биш харин нам, төр, олон нийтийн байгууллагын зүгээс зохиож байгаа идэвхтэй үйл ажиллагааны үр дүн юм. Олон түмэнд боловсрол олгох, түүнийг цуцалтгүй дээшлүүлэх талаар нам, засгийн авсан олон талт арга хэмжээний үрээр манай хөдөлмөрчдийн мэдлэгийн хүрээ өргөжиж нам, төрийн бодлогыг сайн мэддэг төдийгүй, түүнийг боловсруулж, хэрэгжүүлэхэд идэвхтэй оролцогч болсон билээ. Энэ бол манай нэн чухал ололтын нэг юм. Хөдөлмөрчдийн улс төрийн боловсрол нь марксистленинист онолын мэдлэг, өнөөгийн ертөнцөд болж байгаа өөрчлөлтийг цаг тухайд нь олж мэдэх, уншиж сонсож байгаа. мэдээлэлдээ бие даан үнэлэлт дүгнэлт өгөх чадвар зэргээр тодорхойлогдож байна. Улс төрийн ухамсар, нийгмийн идэвхтэй үйл ажиллагаа нь гол төлөв тухайн хүний практик үйл ажиллагаа, зан төрхөөр илрэн гардаг. Хөдөлмөрчдийн улс төрийн соёлд социалист хууль ёсыг хүндлэн сахих явдал нэн чухал тал нь болдог. Манай иргэн бүр өөрийн эрх, үүргийг ухамсарлан, алхам тутамдаа хэрэгжүүлэн биелүүлж байхын төлөө тэмцэх явдал өнөөдөр нэн чухал байна. 

Манай нийгмийн гишүүдэд улс төрийн соёл бүрэлдүүлж, түүнийг дээшлүүлэхэд нам, төр болон үйлдвэрчин, залуучуудын эвлэл зэрэг олон нийтийн байгууллагын зүгээс хийж байгаа үзэл суртал, улс төр хүмүүжлийн ажил нэн чухал ач холбогдолтой юм. Олон түмний ухамсар өндөр байхын хэрээр төр улс хүчтэй байх тухай В. И. Лениний заалтыг манан нам үндэс болгодог. Тэгээд ч олон түмний улс төрийн ухамсрыг дээшлүүлэх, тэднийг аливаа зорилтын нийгэм улс төрийн ач холбогдлыг гүнзгий ухамсарлаж, түүнийг биелүүлэх арга замыг бүтээлчээр эрж хайдаг болгон хүмүүжүүлэхийг байнга анхаарч ирсэн билээ. Нийт хөдөлмөрчин, ялангуяа залуу үеийнхний улс төрийн соёлыг дээшлүүлэхэд төрийн сүлд, далбаа, дууллыг гүнээ хүндэтгэдэг, Ардын Их Хурлын болон орон нутгийн ардын хурлын сонгууль зэрэг манай амьдралд болж байгаа томоохон үйл явдлын улс төрийн ач холбогдлыг сайтар ухамсарлан ойлгож, түүнд улс төрийн өндөр идэвхтэй оролцдог сайхан чанарыг бүрдүүлэх явдал чухал бөгөөд энэ ажил нам, улс, олон нийтийн байгууллагын анхаарлын төвд байнга байх ёстой. Энэ оны зургадугаар сард болох орон нутгийн ардын хурлын сонгуулийг угтаж энэ талаар эрчимтэй ажиллах хэрэгтэй. 

Манай хөдөлмөрчдийн тавьж байгаа үнэтэй санал бодлыг соргогоор тусган авч, үйлдвэрлэлийг үлгэр жишээчээр зохион байгуулах, ухамсартай сахилга, хариуцлагыг бэхжүүлэх талаар гарч байгаа эх оронч санаачилгыг зүйл бүрээр дэмжин дэлгэрүүлэх нь хөдөлмөрчдийн улс төрийн соёлыг дээшлүүлэх чухал ач холбогдолтой юм. 

Мөн бүх шатны удирдах хүний улс төрийн боловсрол, ухамсрын үлгэр жишээ, хамт олны дунд улс төр, ёс суртахууны эрүүл саруул уур амьсгал бүрдүүлж, энэ талаархи ямар нэг дутагдлыг таслан арилгах чадвар, олон түмнээ хүндэлдэг, тэдэнд нөхөрсөг, зарчимт шаардлага тавьдаг чанар нь хүмүүсийн улс төрийн соёл бүрэлдэн төлөвшихөд багагүй нөлөө үзүүлдэг. 

Өөрийн хамт олон, үйлдвэр, цех, нэгдэл, бригадын ажлын хувь заяа, улс эх орны хөгжлийн асуудалд байнга санаа тавьж, түүнийг удирдах хэрэгт байнга оролцож, улс төрийн өндөр мэдлэг, боловсролтой байж, хүн төрөлхтөний бүтээсэн соёлын гайхамшгийг эзэмшсэн байх нь манай хөдөлмөрчдийн улс төрийн соёлын толь мөн. 

Манай орны социалист байгуулалтын бүх л ололт амжилт нь иргэн бүрийн бүтээлч хөдөлмөр, ухамсартай үйл ажиллагааны нийлбэр байдаг. Ингэж эх орныхоо хөгжилд оруулах хувь нэмэр маань та бидний улс төрийн ухамсар, улам ихийг хийж бүтээх эрмэлзэл, нийгмийнхээ төлөө тавих санаа, зүтгэлээс шууд хамаарч байдаг. Энэ жил болох түүхт ой, ялангуяа МАХН-ын III их хурал хуралдсан, БНМАУ-ыг тунхагласны 60 жилийн ой угтаж зохиох үзэл суртал, хүмүүжлийн ажилд хөдөлмөрчдийг бүрэн оролцуулж, тэдний улс төрийн соёлыг дээшлүүлэхэд намын бүх шатны байгууллага бүхий л хүчээ дайчлан ажиллах ёстой. 

