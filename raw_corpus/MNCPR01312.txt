Майхант хотхон байгуулсан оюутны аялал

Яармагийн морин тойруулгын талбайн өмнө явган атлаа морьтойгоос дутуугүй хөөрч догдолсон залуус хуран цугласан нь дөрөвдүгээр сарын 27-ны өглөө бүлгээ. Автобус унаагаар зорчиж яваа хүмүүс "юун олон хүн бужигнаад байгаа юм бол" гэж гайхацгаана.
Энэ нь их, дээд сургуулийн оюутнуудын "Туриад-2007" явган аялал гарааны зурхай дээрээс ийнхүү хоёр цуваа болон хөдөлж буй нь тэр. Туриад гэдэг үгийг мөшгивөөс "уулын аялал" гэсэн утгатай аж. Ууланд аялна гэхээр л гал түймэр тавьдаг, архидаж шоуддаг, ус гол бузарладаг, ургамал мод түйвээдэг гэсэн ойлголт тархсаных ч тэр үү, цувааны сүүл мушгиж явсан хүмүүс рүү дугуй унасан нэгэн өвөө дөхөж очоод "муусайн байгаль сүйтгэгчид" гэж хорлонтой хашгирах сонсогдов. "Ингээд байгаль сүйтгэгчдийн хань хамсаатан болдог байжээ хөөрхий" гэсэн шүү юм бодож үүргэвчтэй аяллынхныг бараадасхийж явлаа. Улаанбаатар хотоос гадна Дархан-Уул, Орхон аймгийн улсын болон хувийн их,дээд сургуулийн 45 багийн оюутан, дасгалжуулагч, тэмцээний шүүгчид гээд 400-гаад хүн улсын тусгай хамгаалалттай Богд хан уулын Буянт-Ухаагийн Жаргалантын аманд спортын олон төрлөөр "нэгийгээ үзэж, нэхий дээлээ хүүлэлцэх" гэж яваа нь энэ. "Баяжуулагч", "Зэс молибден", "Уурхайчин" багийг Эрдэнэтийнх байх гэж бодсон зөвдөж таарав. "Чингэс хаан", "Хилчин", "Шонхор", "Газар уснаа явагч", "Хурд", "Тэсрэлт", "Хөх Монгол", "Эрэлхийлэгчид"... багийн ахлагчдын барьсан туг хиураас тодрох нэр бүхэн нэгийг өгүүлнэ. Охид, хөвгүүд эх орон, амраг хайр, аав ээжийн тухай дууг цуваагаараа дуулцгааж, хөгжилтэй инээлдэх сонсдоно. Олон хөлийн аясаар манарсан цагаан тоос хөшиглөнө. Хэдхэн зуун хүн жагсаад явахад ийм харагдаж байгаа юм чинь Чингэс хааны олон морьт мянгатын аялал ямархан сүрлэг байсан бол гэж төсөөлөхөд хөндий тал, уул овоо тэр аяараа хөдөлж байсан шиг санагдана. Цаг нараа ягштал баримтлан хөдөлсөн цувааныхан таван км яваад амсхийж, ханан хаданд авирч, багаараа уулын оргил булаалдацгаав. Бага байхдаа "ямаа шиг хаданд авираад, гутал хувцасны аранга болоод байгаарай" гэж зэмлүүлдэг байсан хөдөөний жаалууд бол ч амархаан гарчихаж мэдэх ч хөдөлгөөн багатай суурингийнхныг хөөрхөн дөнгөчих эд чинь хадны авиралт юм. Охидын урт хумс, хөвгүүдийн гүвгэр булчин энд онцын нөлөөгүй дэг ээ. Гол нь л эвсэл хэрэгтэй байдаг аж. Хилийн цэрэг, биеийн тамирын сургуулийн оюутнуудыг авирч мацахдаа "Сармагчин" байх гэж бодож байсан ч ШУТИС-ийн "Жигүүр" баг энэ төрөлд шалгарав. Хорин зургаахан секундэд тав зургаан метр хаданд хоёр талын шохойн замаас гажилгүй гарна гэдэг тийм ч амар байгаагүй нь мэдээж. Орхон аймгийн ШУТИС-ийн Х.Найманжин ахлагчтай "Бяцхан чөтгөр" баг бусдаас бага хугацаанд оргил булаав. Энэ тэмцээнүүдийн дараа отоглох газартаа очицгооход нар баруунтаа хэвийжээ. Энэ олон баг ч уулын нэг л тарчих байх даа гэтэл "ерөнхий командлагчийнхаа" харцаар шахуу заасан газарт майхнуудаа босгож, П хэлбэрийн хотхон тэр дорхноо бий болсон. Монголын адал явдалт спорт аяллын холбооны ерөнхий нарийн бичгийн дарга Б.Жияандоржийн үг энд хааны зарлиг юм. Спорт аяллын дүрэм нь хагас цэргийн зохион байгуулалттай болохоор шүүгчдийн командаар л байцгаах аж. Өвс ногоо нь намраараа найгаж, хаа нэг нялх яргуй нүдэлсэн энэ уулын ам аргагүй л нэрэндээ дүйцсэн хангай байна. Хуарагнаж буусан аялагчид хаврын салхинд гал алдахаас сэргийлж манаач хүртэл томилцгоолоо. Хүн төрөлхтний балчир ахуйд галгүй болохоос сэргийлж манаач томилдог байсныг түүхийн сурахаас уншиж байсан даа. Хээр хөдөө явагсад архины шил, консервны лааз хаяж болохгүй гэж наснаасаа л олон сонсч, байгаль бохирдууллаа гэж байгаа юм байна гэж ойлгодог байлаа. Тэгэхнээ шилэн дээр нарны гэрэл ойсноос өвс хөвд халж гал авалцдаг, лаазанд мал, амьтан хөлөө бэртээх гэмтэй аж. Орой сарны гэрэлд түүдгийн дэргэд архаг аялагчдын хууч паянг сонсч суух сайхан байлаа. Өвлийн аялалд 3ОО гаруй км алхсан л гэнэ. Хөл холгоход цэврүүг нь оёчихоор хэсэг халуу шатаад зүгээр болдог л гэнэ. Юу эсийг ярьсан гэх вэ. Агь үнэртсэн хээрийн салхинд мансуураад нам унтаж орхижээ. Өглөө намуухан аялгуунд сэрвэл нөгөө олон оюутнууд гүйж ирээд, айзамт дасгал хийж байгаа нь тэр аж. Хөгжилтэй буухиа тэмцээн ажигласан бидэнд зугаатай, оролцсон залууст зүдэргээтэй даваа байв. Эхний хөвгүүн уулын бэл өөд бөмбөг өшиглөн тавиад метр гүйнэ. Удаахь нь өгсөж, тэмдэгт модыг тойрч олсоор модонд авиран дарцгаа аваад партнёр охиндоо өгч, тэр нь хоёр модны хооронд татсан олсон хэц дамжин дараагийн хүндээ өгөх. Мөнөөх охин гүйсээр уулын оройд шахуу цэгт очиж газрын зураг дээр луужингаар градус тодорхойлж товлосон цагтаа амжвал уруудан гүйсээр замд тавьсан 14 модыг хүүдийлж барианд орно. Хурд, хүч, овсгоо самбаа, мэдлэг шаардсан зүйл юм аа. "Бяцхан чөтгөр" энэ төрөлд адтайгаа баталж түрүүлсэн. Олс таталтанд Барилгын коллежийн "Барилгачин-1" манлайлж, сагсан бөмбөгт МУБИС-ийн "Зевс" баг тэргүүллээ. Газрын зураг дээрээс аймаг сумын байршил олж, Улаанбаатар хүртэл хэдий хэрийн км зайд, ямар градуст оршдогийг тодорхойлоход үнэмлэхүй аварга харин төрсөнгүй. Зарим оюутнууд Баянхонгорын Бөмбөгөр сумыг улсынхаа хилийн гадна хайж, Завханы Нөмрөгийг хаа байсан Сүхбаатар, Дорнодоос эрэх нь орчин үеийн мэдээллийн эринийхний хувьд үнэмшимгүй явдал ч юм шиг. Багийн ахлагчдын дунд зохиогдсон "Би чадна" тэмцээнд Сүхбаатар дүүргийн АСЗХ-ны "Ситиус" баг шалгарсан. Багийн нийт оноо гарахад "Ирээдүй", "Ситиус" баг тусгай байр эзэлж, "Мон Алтиус" сургуулийн Д.Ариунболд дасгалжуулагчтай "Хурд" баг шилжин явах цом, 200 мянган төгрөг, алтан медалийн эзэд болцгоолоо. Хүрэл медалийн болзлыг ШУТИС-ийн Б.Баатардорж багштай "Аянга", "Жигүүр" багууд хангаж, шилдэг дасгалжуулагч багшаар "Орчлон" дээд сургуулийн Золбоо, "Идэр" сургуулийн "Караван" багийн багш Ариунбат нар тодорсон юм. Хөгжлийн бэрхшээлтэй атлаа хэнээс ч дутахгүй амжилт гаргаж байсан Техник технологийн сургуулийн оюутан Жаргалсайханаар бахархах сэтгэл төрж байлаа. Хоёрдугаар байранд Орхон аймгийн "Бяцхан чөтгөр"-үүд орж, мөнгөн медалиар энгэрээ мялаав. МАЯСАХ-ны ерөнхий нарийн бичгийн дарга Б.Жияандорж "Одооны залуус баар цэнгээний газар орохоос өөр чөлөөт цагаа өнгөрүүлэх зүйл бараг байхгүй байгаа. Иймд нийтийн биеийн тамирыг хөгжүүлэх, залуус хоорондоо танилцаж нөхөрлөх боломжийг нээхэд бидний энэ аяллын зорилго оршино" хэмээн онцолж байсан. Хоёр хоног, гурван өдөр хээрийн хойморт хуарагнаж, нар салхинд хацраа холцруутахыг ч үл анзааран тэмцэлдэх аяллын цувааны шүүгчдээр Н.Ухнаа, Н.Энхтайван, Г.Батжаргал, Р.Энхцэцэг, Х.Энхжаргал, Ш.Дүүриймаа, Л.Пүрэвцэрэн, Б.Отгонбавуу, Б.Оюунчимэг, Ганзориг, Ц.Ууганжаргал, Х.Энхцэцэг нар амжилттай ажилласан юм. "Туриад-2007" тэмцээнийг үүрэн телефоны "Мобиком" корпораци хоёр дахь жилдээ ивээн тэтгэж байгаа юм билээ. Аяны замд алхаа нийлсэн аялагч болгон дугуйтай өвөөгийн зэвүүрхсэн "байгаль сүйтгэгчид" биш юм гэдэгтэй Жаргалантын аман дахь хог хаягдлыг нь цэмбийтэл цэвэрлэсний дараа итгэхээс аргагүйд хүрэв. 
Л.Батцэнгэл
