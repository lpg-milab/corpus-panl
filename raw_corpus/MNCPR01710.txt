Хүн байгалийг захирах уу

Хүрээлэн буй орчны бохирдлыг нарийвчлан тооцолгүйгээр өнөөдөр ямар ч үйлдвэрлэл явуулна гэсэн ойлголт байхаа больсон. 
Хөгжлөөр хоцорсон ядуу дорой орны байгалийн баялгийг хямд төсөр аргаар, хоцрогдсон технологиор ашиглаж хаядаг жишиг өнөөдөр ч амь бөхтэй оршсоор байгаа. Тэрхүү үлдэж хоцорсон эмгэнэлт байгалийг сэргээнэ гэдэг үйлдвэрлэл явуулж олсон ашгаас ч хэд давсан хор хохирлыг ирээдүй үеийнхнийх нь өмнө үлдээдэг. Монгол Улсад дээрх бүх шинж төрх хамаатай. Ядуу юу гэвэл ядуу. Хөгжлөөр хоцрогдсон уу гэвэл хоцрогдсон. Байгалиа бүдүүлгээр ашигладаг уу? Ашигладаг төдийгүй бусдад ашиглуулдаг улс орон гэдгийг захын нэгэн хэлнэ байх. Өнгөрсөн зуун хийгээд социалист нийгэм нь Монголын байгальд ямар ч нөхөн сэргээлт, эргэн төлжүүлэх тухай үг дуугаралгүй ашиглахыг урьтал болгосон байдаг. Ганцхан жишээ авахад ой мод бэлтгэсний улмаас нүцгэрсэн талбайн хэмжээ 1960-1980-аад оны сүүл хүртэл эрс нэмэгдэж, бэлтгэсэн модныхоо 30 хүртэл хувийг л эцсийн бүтээгдэхүүн болгон ашиглаж байсан байна. Гэтэл энэ хугацаанд хаягдалгүй, зөв зохистой ашигласан бол эдүгээ 140,0 орчим мянган га ой огтлогдоогүй ургах байсан тооцоо бий. Эндээс 1 га шилмүүст ой жилд 2,0 тн хүчилтөрөгч үйлдвэрлэдэг гэж үзвэл хэр их хэмжээний цэвэр агаар үйлдвэрлэж, усны нөөцийг хамгаалах, хөрсний элэгдлийг багасга, эдийн засагт дам байдлаар ямар их үр ашиг өгөх байсан нь ойлгомжтой. Энэ мэт социалист нийгмээс газар, ус, ой, амьтан гээд байгалийн бүхий л баялагт учруулсан хохирлыг нэгэн адил тооцон үзэж болно. Нийгэм шилжиж, хүний амьдралын хэлбэр өөрчлөгдсөн ч харааж зүхэж, нулимах нь холгүй хүний хөдөлмөрийг мөлжсөн тэр нийгмээс ч илүүтэй өнөөдөр байгаль орчиндоо хор хохирол учруулсаар байна. Хүний сэтгэл тэнийж малын зоо сорлодог байсан Заамарын нуруу өдгөө эргэсэн улаан шороо, нүх болон үлдэж Туул гол тэнд улаан өнгөөр тунарна. Заамарын жишээг аль ч аймгийн нутгаас дуртайяа олж болно. Европод XVII зууны үед алт угааж байсан усан буу мэтийн технологи бол Монголын нөхцөлд байгаль ашиглах сайн сайхан хөдөлмөрийн багаж хэвээрээ байна. Одоо бас хужаа мотоцикль дээр металл хайгч нэрт хогийн шүүр шиг ёдрын эд тохчихсон эх нутгийн хаана л бол хаана хөрс сэндийлэх аятай боломж урган гарчээ. Алтаар зогсохгүй эрт дээр үеийн булш хиргисүүр тонож түүх, соёлын дурсгал сүйтгэнэ. Хэрэггүй юм, хэрэг болдоггүй технологи гэж Монголд алга. Хилээр оруулж болох, эсвэл оруулж болохгүй технологийн жагсаалтыг төрөөс баталж мөрдүүлэх шаардлага зайлшгүй урган гарч байна. Хэдхэн жилийн дотор нэг хүний амьдрах наснаас ч бага хугацаанд Монголын байгаль орчин урьд өмнө байгаагүй тийм их доройтлыг амсч байна гэвэл үнэнд нийцнэ. Ухсан шороогоо эргүүлээд булчих гэхэд л чадалгүй лицензээ хэд дамжуулж зараад зугтаачихдаг компаниуд ч өнөө болтол байсаар байгаа. Энд нэг сонин зүйл ажиглагддаг. Эдэлбэр газрыг ашиглахаас өмнө манайхан тухайн газрын үнэ цэнийг нь бүрэн тооцож мөнгөн дүнгээр илэрхийлж чаддаггүй. Нөхөн сэргээлт бүрэн хийж чадахгүй бол тэр тоотой ярихад л хангалттай. Уул уурхай явуулахаас өмнө тэр газар дээр ургаж байсан өч төчнөөн амьтан ургамал, хорхой шавьж гээд биологийн гүйцэд нөхөн сэргэшгүй амьд үе давхаргыг устгадаг. Тэр бүхнийг үнэлэх экологи эдийн засгийн үнэлгээг тооцох загварчлал өдгөө болтол хэрэгтэй гэдгээ хаана хаана мэдээ ч үгүй байх. Дэлхий нийтээр өнөөдөр бүх нийтийн экологийн боловсрол, соёл олгох нь чухал гэж их ярих болсон төдийгүй олон чухал алхмуудыг хийж байна. Амралтын өдрүүдээр улаан цус савирсан чонын хүүр машиныхаа хамар дээр тохчихоод алсан хядсанаа зарлаж яваа нөхөр бол яавч биш. Гөрөөсний халуун цус амаараа савируулан уудаг нөхрийн тухайд бол экологийн соёл боловсролоос дэндүү хол байгаагийн шинж. Хөгжил ярихад байгаль орчны асуудлуудыг орхигдуулдаг жишээ өнөөдөр алга болжээ. Энэ бол дэлхий нийтийн хандлага. Газрын доорх баялгаа ухаж төнхсөөр хөгжих албагүй гэдгийг ч эрдэмтэн мэргэд өгүүлдэг. Нийгмийг, хөгжлийг байгалийн дээр тавьдаг, байгалийг нийгмийн захиалга, хавсарга болгон ашигладаг арга барил үеэ өнгөрөөж байна. Байгаль экологийн даацыг тооцож, түүнд тохирсон хөгжлийн замыг улс орнууд сонгох болсон. Монголчууд биднийг гаднаас нь хараад харин хүн байгалийг захирч чадна гэсэн эмгэнэлт цагийн төрхийг олж харах авай. Л.МОЛОМЖАМЦ 

