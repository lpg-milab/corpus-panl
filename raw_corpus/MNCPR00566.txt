ЕРӨНХИЙ САЙД 29 ДҮГЭЭР СУРГУУЛИЙНХНИЙ ГУРВАН ХҮСЭЛТИЙГ БИЕЛҮҮЛЭВ

Хэрэв шидтэн гэнэт гарч ирээд гурван хүслээ хэлээч гэвэл... гээд л хүмүүс мөрөөддөг. Харин Ерөнхий сайд Ц.Элбэгдорж шидтэн биш боловч 29 дүгээр сургуулийнхны гурван хүслийг биелүүлсэн гэнэ.
Тус сургуулийн захирал Т.Наранчимэг, сонсгол засал судлалын эмч Б.Дангаасүрэн нар бэлэг хүлээж аваад тун ч сэтгэл хангалуун сууцгаана. "Хүүхдүүд маань хамгийн сүүлийн үеийн сонсголын аппараттай болсонд баяртай байна. Сургалтанд ч, хүүхдүүдийн сонсголд ч ахиц гарч эхэллээ" гэж Б.Дангаасүрэн эмч хэлсэн юм. 150 орчим сул сонсголтой болон дүлий хүүхэд сонсголын аппараттай болжээ. "Олон жилийн хүсэл биеллээ" гэж эмч малийж байна. 14 настай Ж.Цасандарь охинтой ярихын тулд хашгирах шаардлагагүй болжээ. "Дижитал системийн, маш орчин үеийн..." гээд л Б.Дангаасүрэн эмч магтах үгээ олж ядаад байсан сонсголын аппарат түүний хоёр чихэнд байсан болохоор тэр л дээ. Охин гүнзгийрүүлсэн сургалттай 8-ын "Б" ангид сурдаг. Дээд сургуульд элсэх зорилготой хичээллэж байгаа гэнэ. "Монгол хэлний хичээлд дуртай. Гэхдээ эмийн санч болохыг хүсч байгаа" гэж тэр ярьсан. "Хоёр чихэндээ зүүх ёстой гэсэн олон улсын стандарт байдаг" гэж эмч тайлбарлав. Тийм ч учраас стандартын дагуу нэг хүүхдэд хоёр аппарат ногджээ. Зах зээлийн үнэ нь 400 ам.доллар байдаг гэх уг аппаратыг тендерт ялсан "Мон Анир" ХХК хүүхдүүдэд зориулж үйлдвэрээс нь хямд үнээр оруулж ирсэн аж. Данийн "Widex" компанийн мэргэжилтэн эмэгтэй аппаратыг нь тохируулж өгөхөөр сургууль дээр ажиллаж байлаа. "Зөвхөн тухайн хүнд зориулж тохиргоо хийсэн болохоор өөр хүн ашиглах боломжгүй" гэж Т.Наранчимэг захирал онцолсон. Хүүхдүүдээ сонсголын аппараттай болгох нь тус сургуулийнхны эхний хүсэл. Үүнээс гадна сургуулийн дотуур байрны 180 хүүхэд шинэхэн модон ор хүлээж авчээ. Дотуур байрны нөхцөлтэй танилцсан Ерөнхий сайд хүүхдүүдийн ор элэгдэж муудсныг анзаарсан аж. Дотуур байрныхан бас 21 инчийн гурван телевиз, ус буцалгагч, индүү, хөргөгч, сандал гээд 18 сая төгрөгийн эд хогшил бэлгэнд авчээ. Энэ бол тэдний хоёр дахь хүсэл байлаа. Баянхошуу, Шувуу, Биокомбинатаас явдаг хүүхдүүд нь хичээлээс завсардах зовлонтой. Холоос явдаг хүүхдүүдээ дотуур байрандаа суулгахын тулд өргөтгөл барих хэрэгтэй. Барилгын тендер зарлагдсан болохоор Т.Наранчимэг захирал гурав дахь хүслээ биелэсэнд тооцжээ. БСШУЯ-ханд тэд баярлалаа гэж хэлж байна. Ерөнхий сайд үүрэг даалгавар өгсний дараа тэд шуурхай ажилласан аж. Хөгжлийн бэрхшээлтэй хүүхдүүдэд анхаарал тавьсан Ерөнхий сайдад талархлын захидал аль хэдийнэ илгээжээ. 
Б.Хишиг
