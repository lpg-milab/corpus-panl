Соёлын тасралтгүй үргэлжлэл нийслэлийн өнөөгийн удирдлагын өнгөн дээр

Тэр даргыг байхад усанд ордог боллоо, хамуунаасаа саллаа, гар утас хэрэглэдэг болов. Автомашин тансаглал бус хэрэглээнд шилжив гэж ам дамжаад бус түүхэнд тэмдэглэгдэн үлддэг. Цэдэнбал Филатова хүртэл зөндөө олон "гоё юм" хийсэн тул өдгөө үлдэж орос хүүхдүүд нь нүүр бардам Монголд зочилж байна.
Нам улс төрийн угсаа нь гол биш өнөөгийн удирдлагуудын өнгөн дээр эд бидэнд гай тарив уу, гавьяа байгуулав уу гэдгийг хэлэлцэх нь тун энгийн байдаг. Тоглоом мэт яриа хөөрөө хожим шоглоом болж тэр хандлагаараа дараа үедээ үр хүүхдэд нь гай болсон тохиолдол олон. Тухайн үедээ хэдэн объект гулсуулж жаал жуул хөрөнгө хураасан зэрэг нь "эзэн мөнх эд хэврэг" ерөөл дагуу биелэгддэг тал бий. Одоо Улаанбаатар хотод монголчуудын тал нь аж төрж байна. Энэ сая гаруй хүнтэй хотыг өнгө зүстэй, бусдаас илүүгээ байг гэхэд дэлхий нийтийн жишигт дөхүүлсэн ямар ажил өрнөж байдаг бол. Хийж буй болон хийх гэж буй ажлаа олон түмэн, хэвлэл мэдээллээс нууж тэрүүхэндээ их зан гаргаж байх хооронд эзний албаны ээлж нь дуусах вий дээ. Нэгэнт огцорвол өнө мөнхийн дөрөв дэх засаглалд хүчин зүтгэдэг маниас долоон дор хувь заяа угтдагийг олон удаа харав. Энэ даргын үед энэ хотын тулгамдсан асуулт багагүй хуримтлагдсан. Гол нь хүмүүс хот руу нүүдэллэх хоёрдугаар цуваа жигдэрч их хотын намба төрх төлөвших үедээ иржээ. Чухамхүү аль саналд гарын үсгээ мутарлаж, алинд гэдийсэн эсэхийг хот нийслэл хэрхэн соёлжингуй болсноор нь олон нийт дүн тавина. Их олон байшин баригдав. Зөндөө машин гудмаар давхиж явна. Дүүрэг бүрт коммунист хэв загвар бүхий дурсгалын цогцолборыг хөшөөжүүлэв. Хүүхнүүд нүүрээ төдийгүй галбираа сайжруулахад илт анхаардаг болов. Ерөнхийдөө соёлтой, цэвэрхэн аж төрөх хандлага улам хүчээ авч байна. Бас эрүүл мэндээ анхаарна. Өмнөх шигээ хүүхдийн тоглоомын газрыг нэг өглөө хуу татан хаяж банзаар хашин байшин бариад унахаа байв. Ийм хэл аманд дахиад орвол амьдаараа алуулна. Арай гэж ургуулсан хэдэн мод сөөгийг зулгааж хаясан. Сайхан зун болж буй тулдаа хот цэвэрхэн, мод ногоон харагдана. Дахиад нэг жил хуурайшсан бол Улаанбаатарт тэсэж үлдэх хүн ховор байх байлаа. Одоо хотын соёлд усанд орох, нүүрээ угаах тухай яриа байхгүй. Гудамжны түгжрэл, замын донсолгоо цухал барж байна. Гүүр цөөхөн, уулзвар их, улаан ногоон гэрлэн дохио олноос тунараа үүсч хараал ихсэв. Түүнээс нэг сая хүнд машин 60.000 оногдож буй нь их тоо биш. Цаашдаа авгай нөхөр, хүүхэд гурав бүгд өөрийн гэсэн хөл дүүжлэх юмтай болсугай гэвэл Улаанбаатарт хэдэн зуун мянган тэрэг хөлхөнө. Зам бол хэвээрээ л байна. Энэ байтугай том хотод бүр бачуу замаар давхиад байх юм билээ. Баруун зүүн... гэх мэт дөрвөн замуудаар нэгнийгээ хүлээж зогсохгүйгээр дээгүүр доогуур нь шургаад явчихдаг болбол дахиад хэдэн ч машин нэмэгдсэн айлтгүй. Ер нь машин нэмэгдэх нь тодорхой. Машин гэснээс ирэх оноос ямбий унааг гаднаас оруулж ирэх татварыг өсгөнө. Шинэ хуучны үнийн ялгаа ойртоно. Энэ дагуу цэмцгэр тэрэг олшрох байх. Зэв, шавар болсон хуучин тэргийг хамуутай төлөг шиг хавчих төлөвтэй. Эндээс хот газар олны дунд амьдрах ариун цэвэр соёлын асуудал ундруулмаар байна. Хотынхны нэг муухай зуршил байдаг. Авгай нар аягүй гоё хувцаслаад нүүрээ байн байн тольддог атлаа гэр орон нь нохойн хороо суудаг. Ноолорсон гэрийн гаднах бол авах юмгүй. Үнс шороо бужигнуулж лааз, шилээ цонхоороо чулууддаг. Ийм хандлага хүн бүрт байдгаас нийслэл тэр аяараа заваан залхаг. Ганцхан би л цэмцэгнээд явбал барав гэх. Дарга нар энэ соёлыг сайжруулах тал дээр ямар бодолтой явдаг бол. Машинаа угаадаг болжээ. Утаа шороон дунд өдөр бүр усанд орж, өнжөөд машинаа арчдаг нь зөв эхлэл. Зам засварын нэг мэргэжилтэн ярьж байна лээ. Угаалгын газар олширсноос болж асфальтан зам дэвтсэн ааруул шиг бутардаг боллоо. Савантай, химийн бодистой нунтаг бүхий усаар угаагчид хаа сайгүй цэвэрлэгээ хийн газарт нэлийлгэж байна гэж. Тэр нь тунаран зүлгийг бол бүрмөсөн сөнөөж, замыг там болгох үүдийг тавьдаг. Эд нарыг зохион байгуулалтад оруулан бичил угаалгын тоног төхөөрөмж энд тэндгүй суурилуулан тавьж, бохирыг нь төвлөрсөн хоолойд холбохгүй бол болохоо байлаа. Тос, нефтийн зам дээр садарсан угаадас жорлонгоос дор өвчин, бохирыг агаарт дэгдээн бусдыгаа хордуулж байна. Үүнийг нэг бол болиулж нэг бол сайжруулахгүй бол олон арван мянган том жижиг машины хирэнд өөрсдөө бариулах нь. Гол нь замаа донсолгоогүй байлгахад ажил эндээс эхлэх учиртай юм билээ. Түгжиж бүдчүүлэхгүй толигор зам, цэвэрхэн унаа хөсөг намдуухан сигнал зэрэг хот газрын соёл, нүүдэлчин монголчуудын цогцлоон буй Улаанбаатарт дутагдаж буй нь анзаарагдахгүй байна уу. 
Ж.Гангаа
