ХҮҮХЭД 

Эхээс үр төрмөгц гүрэн улсынхаа бүрэн эрхт иргэнээр ёс төртэй бүртгэн авч улмаар ясли, цэцэрлэгээр торниулж, төрөл бүрийн сургуулиар эрдэм боловсролыг үнэ төлбөргүй эзэмшүүлж, тал бүрийн хүмүүжил олгож, ажил, амьдралын өргөн замд оруулж өгдөг социалист нийгмийн давуу тал нь манай ард түмний өнө эртээс үр хүүхдээ хүний, өөрийн гэлгүй халамжлан хайрладаг уламжлал, ёс заншлыг шинэ агуулгаар баяжуулсан билээ. 

БНМАУ-ын хүн ам эрс залуужиж тал хувь нь 18 хүргэлх насныхан болсон нь манай хамгийн том ололтын нэг юм. 
Жилд дунджаар 70 мянга гаруй нялхас төрж, ам бүл нь арван минут бүрт нэгээр нэмэгддэг манай орныг хүүхэд, залуучуудын орон, байнга залуужигч улс гэж нэрлэдэг нь өсвөр үе, маргаашийн ирээдүйгээрээ зөвхөн бахархах төдийгүй тэдний төлөө тавих халамж, хариуцлага өндөр байх ёстойг харуулж байна. 

Манай оронд хүүхдийн хүмүүжлийн ажил бүх нийтийн үйлс гэдгийг өргөн олноороо хүлээн зөвшөөрч, хүүхдийн төлөө анхаарлыг байнга сайжруулж, сургуулийн болон өмнөх насны багачуудын байгууллагын материаллаг баазыг бэхжүүлэхэд чиглэсэн олон төрлийн арга хэмжээ авч хэрэгжүүлж ирлээ. 
Гэхдээ өсвөр үеийнхний байнгын өсөлт хэрэгцээг дүүрэн хангах асуудлыг нийгмийн халамжид бүрэн авч хараахан чадаагүй байгаагаас одоогоор зохих насны арван хүүхдээс нэг нь л яслид, дөрвөн хүүхдийн нэг нь цэцэрлэгт хамрагдаж байна. 
Ясли, цэцэрлэгээр нийт хүүхдийн тун бага хэсгийг хамарч байгаа нь шинжлэх ухааны үндэстэй социалист сурган хүмүүжүүлэх үйл явцад олон тооны хүүхдийг бага балчраас нь хамруулах ажил дутагдалтай явж ирлээ гэсэн үг юм. 
Хүнийг хүмүүжүүлэх ажлыг сургуулийн ширээнээс л эхлэх мэтээр өрөөсгөл хандаж, бага балчраас нь тухайлбал, ясли, цэцэрлэгийн наснаас нь хүүхдэд тал бүрийн хүмүүжил олгоход цаг алдаж байснаас бага насны хүүхдийн хүмүүжлийн тулгамдсан чухал асуудлууд орхигдож байлаа. 

Хүүхэд багаасаа ямар өнгө, хэлбэр, утга агуулгатай тоглоомоор тоглож, ямар аялгуу хөгжим, үг яриа сонсч, ямар зураг үзэж, ямархуу ном уншиж, сурахаас тэдний маргааш хэн болох нь шийдэгдэнэ. 
Гэтэл компьютероор наадаж тоглох шаардлагатай өнөөгийн манай хүүхдүүдийг ерийн ахуй амьдралын энгийн хялбар тоглоом наадмаар ч хүрэлцээтэй хангах зорилт бүрэн биелэхгүй байна. 

Хот босгохдоо хүүхдэд зориулсан тоглоомын талбай, цэцэрлэгт хүрээлэн, хороолол барихдаа ясли, цэцэрлэг, сургуулийн тухай хамгийн түрүүнд боддог ах дүү орнуудын туршлагаар ажиллах, хүүхдэд зориулсан хоол тэжээл үйлдвэрлэх асуудлыг шийдвэрлэх зэрэг өнөөгийн тулгамдсан шаардлага хэрэгцээ нэн их болж байна. 
<< Манай өсвөр, залуу үеийнхний төлөвшилт олон хүчин зүйлтэй холбоотой боловч тэдгээрийн дотроос сургууль, эцэг, эх шийдвэрлэх үүрэгтэй. 
Хөдөлмөрийн хамт олон ч хариуцах ёстой >> гэж нөхөр Ж.Батмөнх МАХН-ын Төв Хорооны V бүгд хурал дээр хэлсэн ёсоор сургууль, эцэг, эхийн хүүхэд хүмүүжүүлэх хариуцлагыг эрс дээшлүүлэхийн хамтаар аливаа хөдөлмөрийн хамт олны тухайд шинэ өндөр шаардлага тавих хэрэгтэй байна. 
Хамт олон гишүүдийнхээ үр хүүхдийн хүмүүжлийн талаар тодорхой халамж тавих нь нийгмийн ихээхэн ач холбогдолтой болж байна. 

Хүүхэд хүмүүжүүлэх ажил зөвхөн эцэг, эх, ардын боловсролын байгууллагын үүрэг мэт үздэг байсан явцуу хандлага газар авснаас << Хүүхдийг хүмүүжүүлэх ажлаас чөлөөтэй нэг ч хүн, нэг ч байгууллага байх ёсгүй >> гэсэн намын заалтыг уриа төдий ярьж, ажил амьдралд хэрэгжүүлэх талаар сул анхаарч байна. 
Хүүхдийн хүмүүжлийн ололт, доголдлын аль аль нь эцэг, эхийн хувийн хэрэг биш нийт нийгмийн ашиг сонирхолд хамаатай учраас өсвөр үеийнхнийг хүмүүжүүлэх асуудал манай нийгмийн ч үүрэг, түүний гишүүн бүрийн ч ариун үүрэг мөн. 

Хүүхэд хагас, бүтэн өнчрөх, гэр бүлийн тогтворгүйгээс буюу салж сарниснаас хүүхэд дан ганц эх юм уу эцэг дээрээ үлдэх, эсвэл ерөөс эцэг эх нь хүүхдээсээ татгалзах зэрэг туйлын зохисгүй явдал газар авч, одоо гуч шахам мянган хүүхэд дан ганц эхийн асрамжид, бүтэн өнчин хүүхдийн 10 хүрэхгүй хувь улсын асрамжид байна. 
Шинээр гэр бүл бологчдын хориос нэг нь гэрлэлтээ цуцлуулж байгаа нийгмийн сөрөг үзэгдэлд дүн шинжилгээ хийж, гэр бүл салж сарних, хүүхдийг хагас өнчрүүлэх, эцэг, эх байх үүргээ хөсөрдүүлэх зэрэг ноцтой дутагдлыг арилгахад төрийн захиргааны байгууллага нөлөө үзүүлэх хэрэгтэй байна. 
Ер нь хүүхдийн олон талтай, тулгамдсан асуудлыг БНМАУ-ын Ардын Их Хурлын ээлжит болон аймаг, хотын АДХ-ын чуулганаар тусгайлан хэлэлцэж шийдвэрлэх шаардлагатай байна. 

Зөвхөн эх, эцэг байхын баяр жаргалын төлөө хүүхэд төрүүлэх биш ирээдүйн иргэнийг хүмүүжүүлж өсгөх хариуцлагатай үүргээ нийгмийн өмнө биелүүлэхэд эх, эцэг болохын учир утга оршино гэдгийг иргэн бүр хатуу ухамсарлах ёстой. 
Зарим аймаг, сум, бүс нутагт бие бялдар сул дорой, оюун ухааны хомсдолтой хүүхэд олшрох хандлага гарч байгааг анагаах ухаан, эрүүлийг хамгаалах албаныхан өнөөдрийг хүртэл төдий л анзаарахгүй, тэрчлэн орон нутгийн нам, захиргааны байгууллага ч ноцтой дүгнэлт хийхгүй явж ирснийг зөвтгөх арга алга байна. 

Үр хүүхдээ сайнаар хүмүүжүүлж, эрдэм мэдлэгтэй, хөдөлмөрч, идэвхтэй гоо зүй, ёс суртахуун, бие бялдрын өвтэгш хүмүүжилтэй болгох тухайд одоо бидний гаргах санаачилга, халамж бол эх орныхоо гэрэлт ирээдүйн асар их зорилтын хувь заяаны төлөө санаа тавьж байгаа хэрэг, бид бүхний халуун эх оронч сэтгэлийн шалгуур юм. 
Хүүхдэд халамж хайраа өгөх нь сайн хүн болгон хүмүүжүүлэх ухааны гол түлхүүр учраас хүний өөрийн, миний чиний гэлгүй хүүхэд багачуудаа нийтээр хайрлан халамжилж, хатуужуулан хэрсүүжүүлж, тэднийг ажилсаг, даруу, хүнлэг, зарчимч, идэвхтэй, үнэнч шударга, эрүүл чийрэг хүн болгоход хэрэгтэй бүхнийг бүрдүүлцгээе! 

Нөхөр Ж.Батмөнх хүлээн авч уулзав 

МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга Ж.Батмөнх хоёр намын хамтын ажиллагааны төлөвлөгөөний дагуу намын ажлын туршлага солилцохоор манай оронд зочилж байгаа ЗХУКН-ын Төв Хорооны гишүүн, Удмурт мужийн намын хорооны нэгдүгээр нарийн бичгийн дарга П.С.Грищенко тэргүүтэй ЗХУКН-ын ажилтны төлөөлөгчдийг өчигдөр хүлээн авч уулзан элэгсэг дотно ярилцав. 

Уулзалт ярианы үеэр нөхөр П.С.Грищенко манай оронд зочлох хугацаандаа зарим аймаг, хот, үйлдвэр, аж ахуйн газраар орж, ажилчид, малчид, залуучуудтай уулзаж ярилцсан тухайгаа сэтгэл ханамжтай ярив. 
МАХН, ЗХУКН-ын хамтын ажиллагаа намын зохион байгуулалт, үзэл суртал, хүмүүжлийн ажлын бүхий л хүрээг, тухайлбал, залуучуудын дунд зохиох ажлыг хамран амжилттай хөгжиж байгааг уулзалтад оролцогсод тэмдэглээд энэ нь өөрчлөн байгуулалтын өнөө үед улам их ач холбогдолтой болж байна гэв. 

Хүлээн авч уулзахад МАХН-ын Төв Хорооны Улс төрийн Товчооны гишүүн, Намын Төв Хорооны нарийн бичгийн дарга Ц.Намсрай, МАХН-ын Төв Хорооны хэлтсийн орлогч эрхлэгч Б.Даш-Ёндон, албаны бусад хүн байв. 

Мөн ЗСБНХУ-ын Элчин сайдын Яамны элчин зөвлөх В.И.Филиппов байлцлаа. 


