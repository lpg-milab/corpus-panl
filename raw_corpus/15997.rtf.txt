№ 34  (15997)             
1985 ОНЫ ХОЁРДУГААР САРЫН  8.
ТӨЛ, УХУУЛГА, СУРТАЛЧИЛГАА

Манай эдийн засгийн үндсэн салбар мал аж ахуйн үйлдвэрлэлийн хариуцлагатай үр төл бойжуулах ажил орон даяар эхэлж байна. Есөн сая 200 мянган төл бойжуулахаар улсын хэмжээгээр хорь гаруй мянган суурьд ная шахам мянган төлчин ажиллаж, өнгөрсөн оныхоос сая гаруй төл илүү бойжуулах зорилт тавигдаж байна. Шахуу дайчин ийм зорилтыг биелүүлэх гол хүмүүс нь гагцхүү төлчдөөр хязгаарлагдахгүй юм. Төл бүрэн бойжуулах нь нийтийн үйлс бөгөөд амжилт нь олон зүйлээс шалтгаалдгийн дотор малчин, төлчнийг тал бүрээр сайн бэлтгэх, төл бүрэн бойжуулах ажлын урьдчилсан нөхцөл, материаллаг баазыг хангахын зэрэгцээ хүмүүсийн үүрэг зорилт, төл бойжуулах ажлын технологи, тэргүүний төлчдийн арга туршлагыг хүн бүрт гүнзгий ойлгуулахад үзэл суртал, хүмүүжлийн ажлыг чиглүүлэх шаардлагатай. Аливаа асуудлыг амжилттай шийдвэрлэхийн тул юуны урьд зорилтоо тодорхой ойлгон ухамсарлаж, зохих бэлтгэлээ хангаж, арга барилаа боловсруулсан байвал амжилт олж болдгийг тэргүүний нэгдэл, сангийн аж ахуйн туршлага харуулж байна. 

Баян-Өлгий аймгийн Бугат сумын << Жаргалын зам >> , Увс аймгийн Ховд сумын << Хөгжил >> нэгдэл, Булган аймгийн Ингэттолгойн сангийн аж ахуй зэрэг 100 эхээс бойжуулах төлийн төлөвлөгөөг жил тутам давуулан биелүүлж ирсэн уламжлалтай аж ахуйнуудын туршлагыг судлахад тэнд нам, улс, олон нийт хөдөө аж ахуйн байгууллага төл бойжуулах технологийн шаардлага, уг ажлын улс төр, эдийн засгийн ач холбогдлыг хүн бүрт ойлгуулж, нийтийн хүчийг зөв зохион байгуулан, тэргүүн туршлага судалж. сайтар бэлтгэдэг байна. Төл бойжуулах ажил туйлын уйгагүй, нягт нямбай ажиллагаа шаарддаг учир малчдын дунд үзэл суртал хүмүүжлийн арга хэмжээг цаг алдалгүй олон талтай баялаг арга хэлбэр ашиглан, урьдаас бодож боловсруулсан төлөвлөгөөтэйгөөр тодорхой, оновчтой, үр нөлөөтэй зохион байгуулах ёстой. 

Дорноговь аймгийн Сайхандулаан сумын намын байгууллага, нэгдлийн зөвлөл 1000 ботго бойжуулж, сумаараа түмэн тэмээтэй болох хөдөлгөөн 1984 онд өрнүүлэн социалист уралдаанд үүрэг авч, энэ амлалтаа биелүүлэхийн тулд төрөл бүрийн уралдаан, үзүүлэх сургууль зохион байгуулан бүх нийтийн хүч анхаарлыг төвлөрүүлсэн ухуулга сурталчилгааны олон хэлбэрийн ажил зохиожээ. Удирдах ажилтан, сэхээтний санаачилгаар ухуулгын хамтлаг байгуулж, тэмээний аж ахуйн ач холбогдол, ботго бойжуулах арга ажиллагаа, нэг ботгоны үнэ цэнийг үзүүлэн таниулахтайгаар өргөн сурталчилж, БНМАУ-ын хөдөлмөрийн баатар тэмээчин Н. Хүрээтийн туршлагыг нэвтрүүлэх ажлыг дэс дараатай зохиосны үрээр тус сум ботгоо бүрэн бойжуулж, түмэн тэмээтэй бодох зорилтоо давуулан биелүүлсэн байна. 

Төл бойжуулах үеийн ухуулга хүмүүжлийн ажлыг юуны өмнө улс, аймаг, сум, бригадын болон тухайн суурь, малчны төл бойжуулах зорилт, энэ талаархи тогтоол шийдвэр, заавар удирдамж, уралдааны болзлыг сайн ойлгуулахад чиглүүлбэл зохино. Бүх сум, нэгдэл, сангийн аж ахуйд малчдын сургууль, төлчин эмэгтэйчүүдийн чуулга уулзалт, семинар хийж. тэдэнд төлчдийн зорилтыг ойлгуулж, туршлагыг солилцуулан шинэ арга барилд сургадаг уламжлал нэлээд түгээмэл боллоо. Төл бойжуулах ажил хариуцсан штабыг түшиглүүлэн ухуулга сурталчилгааны төв байгуулан тодорхой үүрэгтэй ажиллуулж, төл бойжилтын байдлыг суурь, айл өрх бүрээр гаргаж, цуваагаар байр эзлүүлэн, тогтмол мэдээлдэг туршлага үр дүн өгч байна. 

Үүний хамт төл хорогдолгүй бойжуулж байгаа тэргүүний малчдын туршлагыг судлан, шуурхай нэвтрүүлэх, төлийн хорогдол гаргаагүй малчдад улс, аймаг, сум, бригадаас олгодог шагнал урамшууллын журмыг сайтар таниулах, төлийн хорогдол гаргасан тохиолдолд түүний шалтгааныг судалж, таслан зогсоох арга хэмжээг цаг алдалгүй авах, малчдын захиалсан сонин хэвлэлийг түргэн хүргэх, кино, концерт үзүүлэх, ахуйн үйлчилгээ, бараа таваараар хангах, мал, төл тэжээх арга ажиллагааг зааж сургах зэрэг ажлыг тасралтгүй, чанартай хийж занших хэрэгтэй юм. 

Манай олон арван мянган малчин төл бойжуулах төлөвлөгөөг давуулан биелүүлэхээр социалист уралдаанд энэ онд үүрэг аваад байгаа учраас үүрэг, амлалтаа биелүүлэхэд нь нам, улс, олон нийт, хөдөө аж ахуйн байгууллага, малчдад зүйл бүрээр туслахын хамт өнгөрсөн онд хөл хорогдуулсан сум, бригад, ферм, суурь бүрээр ажилд нь дүгнэлт хийлгэж, төлийн хорогдлыг эрс багасгах тодорхой үүрэг өгөх улмаар дутагдлыг давтахгүй байх нөхцөлийг хангавал зохино. Төл бойжуулах үеийн үзэл суртлын ажлын голыг тэргүүн туршлага нэвтрүүлэх, бог малын төлийг, хөрвөжилтийн үе шатаар бойжуулах, ингэ, гүү, үнээг хашаа, хотонд гардан тэжээж хөл бойжуулдаг тэргүүний малчдын арга барилыг тайлбарлан таниулж, зааж эзэмшүүлэх, хөл хорогдох шалтгааныг ойлгуулж, дутагдлыг тухай бүр арилгуулахад чиглүүлэх хэрэгтэй. 

БНМАУ-ын хөдөлмөрийн баатар, улс, аймаг, сумын аварга малчдын жишээ туршлагаар ажиллан, тэдний амжилтад хүрэх хөдөлгөөн газар сайгүй өрнөж, тэргүүний сайчууд хөрсөөр байгаагийн дотор жилээс жилд амжилтаа улам ахиулсаар 1984 онд сарлагийн 155 үнээнээс 156 тугал бойжуулсан Өвөрхангай аймгийн Хайрхандулаан сумын << Шинэ ялалт >> нэгдлийн үхэрчин, намын гишүүн Ц. Сандуйбазар, 627 ямаанаас 690 ишиг бойжуулсан Баянхонгор аймгийн Баян-Өндөр сумын << Хөгжлийн зам >> нэгдлийн ямаачин Т. Канший нарын зэрэг үлгэр жишээч ажиллагаатай малчид аймаг, сум бүрт гарчээ. Ийм тэргүүний малчдын туршлагыг нийт малчин, төлчин, ялангуяа анх удаа мал төллүүлж байгаа туршлага багатай хүмүүс, эсвэл хөл хорогдуулдаг малчдад эзэмшүүлэх ажил зохиож, тэдэнд туслах хэрэгтэй. Төл бойжуулах ажлын үеэр төлчдийн дотор ажиллах ухуулагчдыг семинарлан бэлтгэж, тэднийг ухуулагч, зохион байгуулагчийн үүрэгтэй ажиллуулахын хамт, хөл бойжуулах ажилд шинжлэх ухааны ололт, дэвшилт технологи нэвтрүүлэх, хөл бойжуулах асуудлаар хэвлэл мэдээллийн хэрэгслээр өргөн сурталчлах нь зүйтэй. 

