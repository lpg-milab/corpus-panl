ШУТИС-д номын сан барих мөнгө байхгүй

Төвийн хэвлэлүүдээр ШУТИС-ийн захирал А.Эрдэнэбаатар халагдсан талаар ид шуугиж байна. Түүний халагдах болсон гол шалтгаан нь сургуульдаа номын сан барих гэсэн явдал юм байх. Мөн ийм шийдвэр гаргахад тус сургуулийн ТУЗ-ийн дарга УИХ-ын гишүүн З.Энхболдыг оролцсон хэмээн мэдээлж байгаа юм. 
Энэхүү мэдээлэлтэй холбогдуулан УИХ-ын гишүүн З.Энхболдоос цөөн асуултад хариулт авлаа. -ШУТИС-ийн захирлыг өөрчлөх болсон нь тантай холбоотой гэж мэдээлж байна. Энэ талаар юу хэлэх вэ? -Тийм. Би бас ойлгохгүй сууж байна. Үүнийг тайлбарлахын тулд түүх ярих хэрэгтэй болох нь. А.Эрдэнэбаатар захирлыг өөрчлөх болсон гол шалтгаан нь сургуулийн лабораторийн барилгыг зөвшөөрөлгүй нураасан гэж тогтоолд дурдсан байна билээ. Гэтэл энэ хүн номын сан барих гэсэн чинь намайг ажлаас халах гээд байна гэж ярьж байгаа. Тэмээ гэхээр ямаа гэж яриад байгаа хүн л дээ. -Таныг боловсролын салбарт ажиллаж байгаагүй мөртлөө тус сургуулийн ТУЗ-ийн дарга болсон гэх юм? -Иргэд, сонгогчидтой уулзаж явахад их, дээд сургуулийн боловсролын тухай их хөндөгддөг. ШУТИС-ийн төгсөгчдийн 80 хувь нь мэргэжлээрээ ажиллаж чаддаггүй гэсэн тооцоо гарсан. Энэ бол тус сургуулийн бүтээгдэхүүн чанаргүй байгааг харуулж байгаа хэрэг. ТУЗ-ийн даргад өрсөлдөхдөө "Төгсөгчдийн олонхи нь мэргэжлээрээ ажиллах ёстой" гэж хэлж байсан. Олон жил их, дээд сургууль удирдсан багш нар сургуулийн зорилгоо зөвхөн мөнгө олох хэрэгсэл болгочихсонд байгаа юм. Тэд энэ салбарыг өөд нь татахгүй болохоор би оролцох болсон юм. Түүнээс биш тус сургуулийн төгсөгчдийн 80 хувь нь мэргэжлээрээ ажиллаж байсан бол би тийшээ зүтгэх шаардлага алга. Сургалтын төлбөр гэдэг маань иргэдийг ядууруулах бас нэг шалтгаан болоод байна. -Номын сангийн тухайд... -Би хэд хэдэн сургуулийн жилийн тайланг уншиж үзлээ. Тэнд ерөөсөө номын сан барих тухай яригдаж байгаагүй юм билээ. ШУТИС нь жилд 6,3 тэрбум төгрөг олоод 6,1 тэрбум төгрөг зардаг. 360 сая төгрөгийн хөрөнгө оруулалттай л газар. Засвар элдэв зүйлд тэр үлдсэн мөнгөө зарцуулна. Тэгвэл номын сан барих 2,3 тэрбум төгрөг одоогоор ШУТИС-д байхгүй. Номын сан бол чухал. Гэхдээ нэгдүгээр асуудал биш. Хэрэв мөнгө байгаа бол багш нарын цалинг нэмэх хэрэгтэй. МУИС, ШУТИС хоёр адилхан нэр хүндтэй, том сургуулиуд. Гэтэл ШУТИС-ийн багш нарын цалин МУИС-ийн ижил түвшний багш нарын цалингаас 20-25 хувь доогуур байгаа юм. Нөгөө талаар хөдөөнөөс оюутнууд их ирж суралцаж байгаа. Тэдэнд оюутны байр хүрэлцээгүй. Оюутнууд хэд хэдээрээ байр хөлсөлж сууж байгаа нь гэр орныхонд нь очиж байгаа дарамт. Оюутан байртай бол номоо барьж очоод уншчихаж болно биз дээ. Энэ бүхний дараа номын сангийн тухай ярихад болохгүй юм байхгүй. Гэхдээ "Хөнжлийнхөө хэрээр хөлөө жий" гэж "хууль" бий. Үүнд л захирагдана шүү дээ. -Ер нь ШУТИС-ийн лаборатори гэж ямар байшин байж байгаад нурсан юм бэ? -Төрийн болон орон нутгийн өмчийн тухай хуульд төрийн өмчийг акталж буулгахад ТӨХ-ноос зөвшөөрөл авах учиртай гэсэн заалт бий. Тэд ийм зөвшөөрөл аваагүй. Түүн дээр нь ТӨХ шалгалт хийгээд тухайн үед нь ийм шийдвэр гаргасан хүмүүсээс нь лавлагаа авсан байна лээ. Тэд ТӨХ-ноос зөвшөөрөл авахаа мэдэж байсан гэж хэлсэн байна. Гэхдээ яарсан учраас авсан гэж тайлбар хийж байгаа. Хууль мэдэхгүй байна гэдэг нь хууль зөрчих үндэслэл болохгүй. Лаборатори нураачихсан хүнийг ажлаас халах ч багадна. -Яагаад яарсан юм бол? -Тендер зарлах, түүндээ ах дүү, найз нөхдийнхөө компанийг шалгаруулах л гэж яарахгүй юу. Тендерт шалгарсан компани сургуулийн удирдлагатай ямар холбоотой болохыг цагдаагийн байгууллага шалгаж тогтооно биз дээ. -Худалдаа, үйлдвэрлэлийн дээд сургуулийн хувьчлалтай таныг их холбох юм? -Захирал С.Нямзагд нь хэдэн оюутнуудад мөнгө өгөөд жагсаал цуглаан хийлгээд л байсан. Одоо байхгүй болж, бодвол мөнгө нь дууссан юм байлгүй. Тэд бас тэгээд өөрийнх нь сургуулийн оюутнууд биш гэж байгаа. Харамсалтай байгаа биз. Ер нь төрийн өмчийн их, дээд сургуулиудын захирлууд төрийнх гэдгийг нь мартчихаад хувийнх юм шиг аашлаад байгаа юм. Үүнээс гадна хувьчилсан тохиолдолд удирдаж байсан захирал нь авна гэсэн сонин ойлголттой болчихжээ. Ийм юм байхгүй. Зөвхөн захиралд нь хувьчлах хуулийн заалт хаана ч байхгүй. Хувьчлал бол өрсөлдөөн байдаг. Худалдаа, үйлдвэрлэлийн дээд сургуулийг хувьчлуулах тухай С.Нямзагд удаа дараа хүсэлт гаргаж, УИХ, Засгийн газар, ТӨХ шийдэж өгсөн юм билээ. С.Нямзагд ялагдчихаар хувьчлал буруу болсон гэдэг ойлголт байхгүй шүү дээ. Биднийг хувьчлал явуулж дууссаны дараа тус сургуулийн оюутнуудын сургалтын төлбөрөөс 100 сая төгрөг авчихсан байсан нь илэрсэн. -Энэ мөнгийг ТӨХ нэхэх үү, Худалдаа, үйлдвэрлэлийн дээд сургууль нэхэх хэрэг үү? -Худалдаа, үйлдвэрлэлийн дээд сургууль олж авах хэрэгтэй. Хэрэв тендерт ялсан бол резиндээд л өнгөрөх нь дээ. -Энэ сургуулийн хувьчлал 2003 оны арванхоёрдугаар сард шийдэгдсэн. Гэтэл яагаад 2005 он хүртэл үргэлжилсэн юм бэ? -Энэ хооронд шүүхээр явсан. ТӨХ 2003 оны арванхоёрдугаар сард С.Буднямыг шалгаруулсан байдаг. Бас түүнийгээ үгүйсгэсэн. Түүнийг нь С.Будням шүүхэд өгч шийдвэрлүүлсэн юм билээ. Шүүхээс дахин шийдвэрлэ гэдэг шийдвэрийг ТӨХ-нд ирүүлсэн. Тэр дагууд нь энэ онд шийдсэн юм. -Дахин гэдгийг тодотгохгүй юу. Хуучин материал дээр нь түшиглэж энэ шийдвэр гарсан гэж ойлгож болох уу? -Тэгэлгүй яахав. Шинээр өөр хүн оруулах тухай ойлголт энд байхгүй. Хуучин материал дээр нь түшиглээд дүгнэлт гаргахад С.Буднямын баг нь дахиад шалгарч байгаа юм. С.Будням энэ сургуульд багшилдаг хүн. Энэ сургуулийн багш нар хоёр баг болж ороод нэг нь шалгарсан хэрэг. Дахин хэлэхэд энэ шалгаруулалтыг явуулж байхад С.Нямзагдын 100 сая төгрөг идсэн хэрэг мэдэгдээгүй байсан юм шүү. 
Д.Навчаа
