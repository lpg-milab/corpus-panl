Охин өөрийгөө Халиунаа гэж танилцуулдаг байжээ

Хүний наймааны хохирогч болсон гэх О охины талаар таксины жолооч ийн ярьж байна
Гудамжнаас хулгайлан, Дархан-Уул аймагт аваачиж биеийг нь хүчээр үнэлүүлсэн гэх О охиныг биеэ үнэлдэг болохыг нэгэн таксины жолооч батлан ярьж байна. Түүнтэй уулзах гэж багагүй хөөцөлдсөний эцэст нэрийг нь нууцлах амлалт авч байж охины талаар яриулсан юм. Тэрээр ярилцлага өгөхдөө нэлээд цааргалж байлаа.
-О-ийн биеийг "Жижигээ" гэгч этгээд хүчээр үнэлүүлж байсан тухай охины ээж ярьдаг. Харин цагдаагийнхан үүнээс өөр тайлбар өгч, О-г биеэ үнэлдэг тухай ярьж байна. Таны мэдэж байгаагаар энэ хоёр мэдээллийн аль нь үнэн юм бол? 
-"Жижигээ" гэдэг хүнийг би танихгүй ээ. Ямар ч байсан О биеэ үнэлэгч гэдгийг би мэдэж байна. 
-Яаж тэр вэ? 
-Сар шинэ гарахаас 5-6 хоногийн өмнө тэр надтай ХХААЯ-ны орчимд тааралдаж үйлчлүүлсэн юм.
-Яаж үйлчлүүлсэн гэж? 
-Миний машинд сууж байгаад үйлчлүүлэгч ирмэгц гарч явдаг. Гэхдээ тэр ганцаараа байгаагүй. Түүнтэй хамт 2-3 охин байсан. Тэд нийлээд намайг хөлсөлсөн.
-Хэдий хугацаанд вэ? 
-Дөрөв хоног.
-Танд ямар хөлс төлсөн бэ? 
-Өдөрт 20 мянган төгрөг өгсөн.
-Охид хэн нэгний дарамт, шахалтаар биеэ үнэлж байгаа байдал танд ажиглагдсан уу? 
-Үгүй ээ. Тэд биеэ үнэлж олсон мөнгөө зөвхөн өөртөө л зориулдаг юм билээ. Гэхдээ дандаа баар, цэнгээний газарт үрсэн тухайгаа ярьдаг. Түүнээс биш хувцас хунар авдаггүй юм шиг байна лээ. О өөрийгөө Халиунаа гэж танилцуулсан. Харин жинхэнэ нэрийг нь би түүний тухай сонин хэвлэлээр шуугиж эхлэх үед л мэдсэн. Түүнтэй хамт биеэ үнэлдэг охид оюутан юм шиг байна лээ.
-Хаанаа биеэ үнэлж байсан юм бэ?
-13 дугаар хороолол орчмоос.
-О тэр үед гэрийнхнийхээ, ээжийнхээ тухай ярьсан уу. Тэрээр таныг хөлсөлж байх хугацаандаа гэртээ харьж байсан болов уу? 
-Гэртээ харилгүй бараг сар болж байна гэж ярьж байсан. Гэр нь "120"-д байдаг юм шиг байна лээ. "Манай ээж надад их сайн" гэж ярьж байсан. Ер нь тэдэнтэй би нэг их юм яриагүй ээ. Ганц, хоёр үг сольж байтал үйлчлүүлэгч ирээд, явчихдаг байсан.
-Тэр эмнэлэгт хэвтэх талаар танд, эсвэл бусдадаа ярьсан уу? 
-"Ээж намайг эмнэлэгт хэвтүүлэх гэж байгаа. Миний бие өвдөөд байгаа юм" гэж ярьж байсан.
Б.Номин