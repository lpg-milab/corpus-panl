№23 (16926)
1988 оны нэгдүгээр сарын 27.
НЭГДЛИЙН НИЙГЭМ, СОЁЛЫН ЗАРДАЛ

<<Хөдөөгийн хөдөлмөрчдийн нийгмийн хүрээний асуудалд нааштай өөрчлөлт хийхгүйгээр мал аж ахуйн салбарын өмнө намын их хурлаас дэвшүүлэн тавьсан шахуу, өндөр зорилтыг шийдвэрлэж чадахгүй>> гэж нөхөр Ж.Батмөнх МАХН-ын Төв Хорооны IV (1987) бүгд хурал дээр зааж хэлсэн нь мал аж ахуйг хөгжүүлэх талаар явуулж буй ажлын хамгийн эгзэгтэй гол асуудлын нэгэнд бидний анхаарлыг чиглүүлсэн байна.Малчдын хөдөлмөрийн бүтээмж, мал аж ахуйн үйлдвэрлэлийн  эцсийн үр дүнг дээшлүүлэхэд мал аж ахуйд ажиллагчдын нийгмийн хүрээний тулгамдсан асуудлыг шийдвэрлэхгүйгээр тийм ч хурдан өөрчлөлт гаргаж чадахгүй нь бодит байдлаас илэрхий боллоо.

Малчдын гэр ахуйн    болон хөдөлмөрийн    нөхцөлийг сайжруулж, ахуйн үйлчилгээ, худалдаа, эмнэлэг соёлын өсөн нэмэгдэж байгаа хэрэгцээг хангахын тулд дан ганц улсын гар харж суух биш хөдөө аж ахуйн нэгдэл, хоршооллын байгууллагын өөрийн санаачилга зохион байгуулалт,   хөрөнгө хүчийг  аж ахуйчаар төвлөрүүлж ажиллах хэрэгтэй байна.

Манай оронд  1970-аад оноос үйлдвэр, аж ахуйн газруудад хамт олны нийгмийн  хөгжлийн  төлөвлөгөөг боловсруулж ажиллахдаа хөдөө аж ахуйн бүх нэгдэл, сангийн аж ахуйг үүнд нэгэн адил хамруулсан билээ. Хөдөө аж ахуйн нэгдлүүд нийгэм, соёл, ахуй орон сууцны барилга, үндсэн хөрөнгө бэлтгэхэд жил тутам хорин сая төгрөгийн хөрөнгө    оруулалт хийж, нэгдлийн гишүүдийн тэтгэвэр тэтгэмж, нийгэм соёл, амралт сувилалд жилд далан сая төгрөг зарцуулдгийн зэрэгцээ нэгдлийн холбооны төвлөрсөн фондын шимтгэлийн орлогын далаас    наян хувь буюу жил бүр арав гаруй сая төгрөгийг нэгдэл дундын амралтуудыг байтуулж,  тохижуулах,   ажиллуулах, нэгдлийн гишүүдийг амралт, сувилалд хөнгөлттэй үнээр амраах,  жуулчлуулах зэрэг нийгэм, соёлын асуудалд зориулж байна.

Хөдөөгийн хөдөлмөрчдийн нийгэм,   соёлын  хэрэгцээ байнга өсч байгаа нь улс, хоршооллын байгууллагаас энэ талаар авах арга хэмжээг оновчтой, чиглэсэн зорилготойгоор зохион байгуулж, зориулалтын дагуу хөрөнгө хүчийг зохистой, үр дүнтэй ашиглахыг шаардаж байна.Үйлдвэрлэлийн  ажлаа  нийгэм, соёлын асуудалтай нягт уялдаатайгаар цогцолбороор авч үзэж нэгдэлчдийн хэрэгцээ  шаардлагад нийцүүлэн сайтар зохион  байгуулж чадвал  нийгмийн асуудлыг дэс дараатай шийдэх бололцоо байна.

Ер нь хамт олны нийгэм, соёлын асуудлыг шийдвэрлэхэд их хэмжээний  хөрөнгө,   материал,     дааж давшгүй хүч хөдөлмөр зарцуулах мэтээр дөвийлгөж ойлгодог өрөөсгөл  хандлага нь нөөц бололцоог дайчлахад саад болж  байна.Хэрвээ бололцооныхоо хэрээр мөнгө  хөрөнгийг оновчтой системтэй  төлөвлөн үр дүнтэй, эзэн сэтгэлээр  ашиглаж хөдөлмөрчдийн бүтээлч хөдөлгөөнийг өрнүүлж чадах юм бол үр дүнд хүрч болдгийг тэргүүний нэгдэл,  хоршооллын байгууллагуудын нэгэнт бий болсон туршлага     харуулж байна.

Хөвсгөл аймгийн Цагаан-Уул сумын <<Бадрал>> нэгдэл малчдын хэвлэл захиалга, үзвэр, эмнэлгийн зарим үйлчилгээ, нэгдлийн ажилчин, албан хаагчдын хоол, цайны үйлчилгээг өөрсдийн боломжоор шийдвэрлэсэн байна. Төв аймгийн Бүрэн сумын <<Бүрэндэлгэрэх>> нэгдэл хамт  олны  нийгмийн  хөгжлийн төлөвлөгөөг нэлээд ул үндэстэй боловсруулж, малчдын хөдөлмөр, ахуй, соёлын нөхцөлийг сайжруулах, тогтвор суурьшлыг  хангах талаар олон төрлийн ажил зохиож туршлагажиж байна.

Хөдөөгийн нийгэм, соёлын асуудлыг шийдэхэд улс, хоршооллын олон байгууллагын хамтын чармайлт,нэгдмэл ажиллагаа нэн чухал бөгөөд түүн дээр хөдөө аж ахуйн нэгдэл, сангийн аж ахуй өөрсдөө нийгмийн асуудлыг шийдвэрлэхэд хувь нэмрээ оруулбал үе шаттайгаар нэлээд ажил бүтээж болох юм.


Сум нэгдэл,  аж ахуй бүр урьд боловсруулсан хамт олны нийгмийн хөгжлийн төлөвлөгөөг хянан үзэж, тодотгол хийж таван жилийн хэтийн төлөвийг тодорхойлохын хамт жил жилийн үйлдвэрлэл санхүүгийн төлөвлөгөөнд түүнээ дэс дараатай тусгаж ажил хэрэгчээр биелүүлж байх ёстой. Хөдөө аж ахуйн нэгдлүүд үйлдвэрлэл санхүүгийн төлөвлөгөөнд нийгэм, соёлын ямар арга хэмжээнд хэд хичнээн төгрөг зарцуулахыг тусгай бүлэг болгон зааж, түүнийгээ хэрэгжүүлж, хөдөлмөрчид малчдадаа тайлагнаж байх нь чухал билээ

Нэгдлийн тэтгэвэр тэтгэмжийн болон нийгэм, соёлын арга хэмжээний фондын хөрөнгө нь бүхэлдээ нэгдэлчдийн нийгэм, соёлын арга хэмжээнд зарцуулагдах зориулалттай учир үйлдвэрлэл, санхүүгийн төлөвлөгөөнд нэгдэл, хамт олны нийгэм, соёлын хэрэгцээг хангахуйц хөрөнгө төлөвлөгдөж байгаа эсэхэд дээд шатны байгууллагууд нь хяналт тавьж байх ёстой.

Хөдөөгийн  нийгэм, соёлын асуудлыг зөвхөн хөдөө аж ахуйн байгууллагын өрөөсгөл үүрэг мэтээр хайхрамжгүй хандаж орхигдуулдаг зуршил зарим аймаг, сумын нам, захиргааны байгууллагын удирдлагуудын сэтгэлгээнд бат бөх хэвшиж, арга барилд нь ч гүнзгий хэвшиснийг өөрчилбөл зохино. Сум бүрт улс, хоршооллын арав гаруй байгууллага ажилладаг хэрнээ тэдний орон байрын асуудлыг тухайн нэгдлийн үүрэг мэт үздэгээс ялангуяа үйлдвэрлэлийн хэмжээ жижиг, ашиг орлого багатай говь, хээр, өндөр уулын зарим нэгдэл орон байрын бэрхшээлээс гарч чадахгүй байна.

Нэгдэл, аж ахуй бүр малчдынхаа мэдлэг боловсрол, соёл, техникийн түвшинг дээшлүүлэх, соёл ахуйн үйлчилгээ, багачууд, эхчүүдийн эрүүл мэндийг хамгаалахад иж бүрэн хандаж улсаас өгч байгаа болон өөрт буй хөрөнгө хүчнийхээ бүх бололцоог ашиглан нэгдэлч малчдын хөдөлмөрийг хөнгөвчлөх, хөдөлмөр, аж амьдрал, нийгэм, соёлын нөхцөлийг өнөөгийн тавьж байгаа шаардлагын хэмжээнд хүртэл сайжруулах талаар программчилсан зорилт дэвшүүлж, түүнийг нь холбогдох байгууллагууд шийдвэртэй дэмжин туслах, хамтран ажиллах үндсэн дээр хөдөөгийн нийгмийн асуудлыг шийдвэрлэх хэрэгтэй байна.
