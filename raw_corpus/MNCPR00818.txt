Хангалттай олон байгаа ядуучуудын эгнээнд бид нэгдмээргүй байна

Хаягдлаар бизнес эрхлэгчдийн холбооныхон дөрөвдүгээр сарын 25-нд жагсаал, цуглаан хийж, зохион байгуулагчид буюу тэргүүн, дэд тэргүүн нар нь нэр бүхий хүмүүсийн хамт Дэнжийн мянгын 111 дүгээр Албадан саатуулах байранд 14 хоног саатуулагдсан. 
Шүүх байгууллагаас тогтоосон хоригдох хугацаа өчигдөр дуусчээ. Холбооны тэргүүн Ш.Баасанжав, дэд тэргүүн Б.Хосцэцэг нар Албадан саатуулах газраас гарангуутаа мэдээлэл хийсэн. Үйл явдлын эргэн тойронд зарим зүйлийг тодруулахаар холбооны тэргүүн Ш.Баасанжавтай уулзлаа. 
-Одоо та бүхэн тэмцлийн хурц хэлбэрт шилжинэ гэх юм. Яах хэрэг вэ? -УИХ бидэнд хэрхэн хандаж байгааг яруу тодоор харж байна. Гэсэн ч бидний хүлээсэн хугацаа гурав хоног биш, гурван сар ч биш, гурван жил болчихлоо. Эцэст нь ад шаар болж шоронд хоригдлоо. Ингэснээрээ биднийг дарахгүй. Тэртэй, тэргүй хамаг мөнгөө өчнөөн их хугацаагаар түгжчихээд байгаа маань хангалттай. Бид яаж ч тэмцэхэд бэлэн болсон. -Та нарыг чинь дипломат ёслолыг санаатайгаар бусниулах гэсэн учир баривчлаад байгаа. Асуудлыг эцэслэн шийдэгдээгүй байна гэж Сүхбаатар дүүргийн Хэрэг бүртгэх тасгийн дарга, хурандаа Ж.Ганхуяг хэлж байсан? -Тэр Ж.Ганхуяг гэж хурандаа огт худлаа тайлбар хэлжээ. Шүүхийн шийдвэр гарахад ч буруутах шалтгаанд нь, хэрэг бүртгэлтэд тийм юм огт дурдагдаагүй шүү дээ. Манай хүмүүс тэр жуух бичиг барих ёслол болж байгаа газар руу нь зүглэсэн. Тэр ёслолд нь ямар ч садаа учруулаагүй. Харин ч бидний түрж оруулж ирсэн хаягдалтай портерийг цагдаа нар хүчээр урдаас нь түлхэж турхираад, өөдөөс нь манайхан уурлаж, тэндээс л хэл ам үүсч эхэлсэн. -Улаан чулуутад хог түүдэг хүүхдүүдийг та нар хөлсөлж авчирсан юм биш үү. Бас тийм яриаг холбогдох албаныхан өгсөн? -Тэнд хог түүдэг улс чинь хаягдлаар бага сага мөнгө олж болдог энэ үүд, хаалгыг нээсэн байдаг юм. Тэдний ч талхны асуудал яваа болохоор өөрсдөө жагсаалд тань оролцъё гэсэн. Жагсаал цуглаан дуусангуут бид хүргэж өгсөн. Тэгэхэд "УАЗ-469" машинтай 4-5 цагдаа хойноос нь очоод буу хүртэл гаргаж, хүч хэрэглэн байж байцаасан байгаа. Эрхийнхээ төлөө тэмцэж, балга цай, үмх талхныхаа төлөө явж байгаа хог түүгчид рүү буу шийдэм гаргадаг энэ хүчнийхэн чинь харин юу болж байна вэ. -Ж.Ганхуяг хурандаа баривчлагдсан хүмүүсийн асуудал шийдэгдээгүй гэж байсан ч маргааш нь л шууд хоригдохоор болчихсон байсан. Ер нь хэргийн явц ямар байв. Та нар өмгөөлүүлэх эрхтэй болохыг байцаагч хэлсэн үү? -Өмгөөлөгч авах эсэх талаар биднээс юу ч асуугаагүй. Хэдэн хүнийг баривчлаад аваад явчихлаа гэхээр нь би очсон юм. Гэтэл танаас тодруулга авъя гээд нэг ахмад намайг тусдаа өрөөнд дагуулж орсон. Тэр нь байцаалт байсан юм билээ. Надад бэлэн нэг сая төгрөг явсан. Түлхүүр, гар утас гээд эд хэрэгслийг минь бүгдийг аваад байцаалаа. Тэгж байтал "Иргэдийн шударга шүүх" хөдөлгөөний Х.Бат-Ялалт орж ирсэн. Надаас байцаалт авч байсан ахмадаас байцаалт ингэж авах ёсгүй, хэм хэмжээг зөрчиж, хууль бус ажиллаж байна гэж хэлсэн. Тэгэхэд л би хуулийн бус байдлаар өөрийгөө байцаалгаж байгаагаа мэдэж байх жишээтэй. 26-ны үүрээр 04 цаг өнгөрч байхад 111 дүгээр Албадан саатуулах байрт хүргээд, 27-нд нь буцаан авчирч шүүгээд л 14 хоног хоригдох шийтгэл уншсан шүү дээ. -Одоо бие тань гайгүй юу. Б.Хосцэцэг та хоёр бас 110 цаг өлсгөлөн зарласан юм билээ шүү дээ? -Тэнд орсон өдрийн маргааш УИХ-ын гишүүн Г.Батхүү бидний эрхийг зөрчсөн мэдэгдэл гаргасан байсан. Түүнд эсэргүүцэл үзүүлж, хэдийгээр барьж хорьсон ч үйл ажиллагаагаа зогсоохгүй гэдгээ илэрхийлж өлсгөлөн зарласан юм. Бие одоо сайн биш байна. Арьсан дээгүүр шүүсэрхэг юм туурсан. Б.Хосцэцэгийн буйл чих рүүгээ янгинаж өвдөөд байгаа. Энэ бүхэн нь тэр газрын чийгнийх юм гэнэ. -Нээрээ Б.Хосцэцэг та хоёр Нийслэлийн цагдаагийн газрын дарга хурандаа Ж.Бумнанжидтай уулзсан, ярьсан гээд байсан. Энэ нь ямар учиртай юм бэ? -Сүхбаатар дүүргийн Цагдаагийн хэлтэст байцаалт авч байх дундуур тэр ороод ирсэн шүү дээ. Үйл ажиллагаагаа зогсоо гэсэн агуулгатай их л дуу шуу болж загнаж зандчиж байна лээ. Нийслэлийн цагдаагийн газрыг толгойлж байгаа хүн тэгж загнана гэхээр төсөөлөгдөхгүй дээ. -Хаягдлаар бизнес эрхэлдэг хичнээн хүний эрх ашиг хөндөгдөөд байна вэ. Хураагдсан хэдий хэмжээний хаягдал байна вэ? -Монголчуудын 80 хувь нь ядуу. Гэтэл тэдний эгнээг нэмэх гэсэн бодлого, тогтоол гаргадаг төр ажиллаж байна гэдэг юу гэсэн үг вэ. Хангалттай олон байгаа ядуучуудын эгнээнд бид нэгдмээргүй байна. Манай энэ салбарын ард 6000 хүний ажил амьдрал байна. Одоо 3000 тн хаягдал түгжигдсэн байгаа. Бид гар дээрээ байгаа бодитой юм аа мөнгө болгож авахад минь туслаач гэж төр, засагтаа хандаж байна. Энэ чинь төр, засаг бидний хохирлыг бүрэн барагдуул гээд байгаа Хадгаламж зээлийн хоршооны асуудлаас огт өөр түвшинд яригдах ёстой асуудал шүү дээ. Төрийн түшээд, манай асуудлыг хариуцсан ажлын хэсгийнхэн биднийг хаягдлаа худалдахгүй байгаа гэж гүтгэж загнаад байгаа. 
Б.ХАЖИДМАА

