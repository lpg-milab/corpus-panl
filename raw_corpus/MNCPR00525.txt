Тураах бэлдмэл буюу үхлийн хорыг хянах байгууллага байна уу?

Харвин унжаад хэцүүдлээ. Хаана тураах эм байна гэсэн асуулт сүүлийн үед бүсгүйчүүдийн амнаас унах нь элбэг болсон. Илүүдэл жингээ жийрхэх энэ "өвчин"-г далимдуулан энд тэндхийн тураах эм, бэлдмэл, цай манай улсад зөвшөөрөлтэй зөвшөөрөлгүйгээр борлогдож байна.
Уг нь хүний биед өөрчлөлт өгөх үйлчилгээтэйгээс нь үзвэл эдгээр эм бэлдмэлүүд хяналт, шалгалтан дор худалдаалагдах ёстой. Гэвч өнөөдөр эм, тан гэдэг хэний ч эрхэлж болох бизнесийн бүтээгдэхүүн болон хувирч, харин үүний үр дүнд гарах хохирлыг иргэд амсах болжээ. Арван нас хүрээгүй хоёр хүүгийн ээж, Г.Тунгалагтамир хэмээх залуухан бүсгүй "мяраа"-гаа хасах гэж жимсний хүчлийн тураагч буюу "Гуоцүсү"-г өнгөрсөн сарын сүүлээр авч уужээ. Ихэнх хэвлэл мэдээллийн хэрэгслээр "Цэвэр байгалийн гаралтай тураах жимсний хүчил" хэмээн сурталчилж байгаа энэ бүтээгдэхүүнийг 40-өөд мянган төгрөгөөр авахын өмнө биед ямар нэг харшлах зүйл байгаа эсэхийг борлуулагчдаас лавлаж гурав хоног судалсан гэнэ. Хариуд нь бараг л элэгний зарим үрэвслийг ч анагааж байгаа "шидтэн" гэхээс наагуур магтан 100 хувийн байгалийн гаралтай бүтээгдэхүүн гэж танилцуулжээ. Бас дээр нь хүчлийн хайрцаган дээр монголоор бичсэн тайлбар байсан учир хэл мэдэхгүй улсын ямар эм авчихав гэж санаа зовох зүйлгүй юм гээд авсан байна. Гэтэл хүчлийг ууж эхэлснээс хойш арав дахь хоногоос хоолойноос нь цусархаг шүлс гарах болж. Юм идэж байхдаа хоолойгоо хагалсан юм болов уу хэмээн бодож хэсэгтээ ажиглаж байтал эцэстээ дээш, доошоо цус алдаж эхэлсэн хэмээн Г.Тунгалагтамир ярьлаа. Тэрбээр гүн хордсон оноштойгоор Хордлого тайлах төвд очиж, эцэстээ нэгдүгээр эмнэлгийн эрчимт эмчилгээнд хүртэл хэвтжээ. Гэвч өнөөдөр Г.Тунгалагтамир ямар ч эмчилгээгүй, шинжилгээ өгөхөөр гайгүй гэсэн онош гардаг хэр нь үе мөч нь татдаг, цус их алдсанаас толгой нь эргэдэг болсон байна. Түүнчлэн хөлийн судаснууд нь томорч хагаран гишгэж чадахгүй болж сахиурт ороод байгаа юм. Хятадын шалгарсан бүтээгдэхүүн "Гуоцүсү"-г сөрөг нөлөө үзүүлэхгүй, ядарч сульдахгүй, суулгалт өгөхгүй, хоолны дэглэм шаардахгүй дахин таргалахгүй гэсэн танилцуулгад нь үнэмшихгүй байж чадалгүй хор аваад уучихсан дүү минь тав, есөн настай хоёр хүүгээ хагас өнчрүүлж магадгүй болоод байна хэмээн түүний эгч Г.Ариунболор харамсан ярьж байлаа. Дөрөвдүгээр дэлгүүрийн хажууд болон Тээврийн товчооны ойролцоох 24 дүгээр байранд жимсний хүчлийг борлуулагч дэлгүүрүүдээр орвол үнэхээр танилцуулгад нь биеийн жинг хасаад зогсохгүй бүр царай зүсийг ч сайхан болгодог бэлдмэл гэсэн байв. Түүгээр орох зарим бүсгүйчүүд ч алдаа мадагтай бичсэн хүчлийн сурталчилгааг уншаад аль улсын ямар үйлдвэрт үйлдвэрлэсэн, хүний биед хоргүй гэдгийг нь нотолсон мэргэжлийн хяналтын газрын бичиг байгаа эсэхийг шаардах ч үгүйгээр авч байгаа нь харагдсан. Шинэ жил дөхөж илүү жингээ илүүд үзсэн эмэгтэйчүүд маань ийн энэ дэлгүүрийг зүглэж байгаа нь тэр. Гэвч борлуулагчдад ногоон хайрцаг бүхий бэлдмэлээ сөрөг нөлөөгүй гэснийг нотлох, хүнд үзүүлчих бэлэн баримт байсангүй. Харин ч шаардлага тавьсан нэгэнд уцаарлах хандлагатай байсан юм. Тураах цайнаас болж амь нас нь дээсэн дөрөөн дээр дэнжигнэх энэ мэт жишээ үүгээр тогтохгүй байж болохыг хэн ч хэлж мэдэхгүй. Харин үүнд Эрүүл мэндийн яам, хяналтын байгууллагууд анхаарлаа хандуулах цаг нэгэнт болжээ. 


