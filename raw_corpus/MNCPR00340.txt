Монголбанк Иргэний хуулийг зөрчжээ

Хадгалуулахаар байршуулсан гурван тонн алт алга болсон талаар Монголбанкнаас хийсэн мэдээллийн хариуд "Алтан дорнод Монгол" компани мэдэгдэл гаргажээ.
Уг мэдэгдэлд "Алтан дорнод Монгол" компани Монголбанкинд хадгалуулахаар байршуулсан алт алга болсныг шалтаг болгон ашиглаж, татвар төлөлтийн асуудлаас олон нийтийн анхаарлыг холдуулах бодолтой байна гэж Монголбанк олон нийтийн хэвлэл мэдээллийн хэрэгслээр мэдэгдсэн юм. Монголбанк нь компанийн алтыг борлуулсан тухай Үндэсний татварын ерөнхий газарт худал мэдээлэл өгсөн. Энэ буруу мэдээллийн үндсэн дээр ҮТЕГ албан татвараа төлөхийг компаниас шаардсан юм. Гэтэл өнөөдрийн байдлаар "Алтан дорнод Монгол" ХХК-д албан татвар төлөх үүрэг байхгүй. Учир нь компани алтаа борлуулаагүй болохоор албан татвар төлөх орлого олоогүй байгаа. Иймд компани албан татвар төлөх асуудлаас олон нийтийн анхаарлыг холдуулахыг оролдож байна гэсэн Монголбанкны мэдэгдэл нь үндэслэлгүй юм. "Алтан дорнод Монгол" ХХК-тай байгуулсан гэрээний дагуу уг алтыг ирээдүйд Монголбанк худалдаж авах нь тодорхой болохоор түүнийг цэвэршүүлээд гадаадын банкин дахь дансанд байршуулсан байгаа тухай Монголбанкны өөр нэг мэдэгдэл нь эрх зүйн үндэслэлгүй юм. Яг энэ гэрээний дагуу алт Монголбанкны өмчлөлд шилжсэнийг гэрчлэх металл борлуулах тухай актад Монголбанк болон компани гарын үсэг зурахаас өмнө Монголбанк уг алттай холбоотой ямар нэгэн үйлдэл хийх эрхгүй байсан юм. Гэтэл Монголбанк өөрийнх нь өмчлөлд албан ёсоор шилжин очоогүй алтыг дангаараа гадаадад гаргаж, цэвэршүүлсэн нь банкны зүгээс гэрээний нөхцөлүүдийг болон бусдын эд хөрөнгийг захиран зарцуулснаараа Монгол Улсын Иргэний хуулийг зөрчсөн болохыг дахин гэрчилж байгаа билээ. Гадаадад гаргасан алтны тодорхой тоо хэмжээ болон түүнийг байршуулсан газрын тухай мэдээлэл өгөхийг хүссэн компанийн хүсэлтэд Монголбанк одоо болтол албан ёсны хариу өгөөгүй байгааг "Алтан дорнод Монгол" ХХК олон нийтэд мэдэгдэж байна" гэжээ. 
Д.Навчаа
