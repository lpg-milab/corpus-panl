№88(16051)            
1985 оны дөрөвдүгээр   сарын 12.
Боловсон хүчинд тавих шаардлага

<< Намын эдийн засаг, нийгмийн бодлогыг хэрэгжүүлэхэд шууд холбогдох бүх хүчин зүйлсийн дотор боловсон хүчин шийдвэрлэх ач холбогдолтой юм. Ийм учраас ялангуяа удирдах боловсон хүчнийг бэлтгэх, хуваарилах, сургаж хүмүүжүүлэх, ажилд дэвшүүлэх, алдаа дутагдлыг нь арилгаж төлөвшүүлэхэд намын бүх шатны байгууллагын эрх мэдлийг өргөтгөж, хариуцлагыг тодорхой болгох талаар онцгой анхаарах хэрэгтэй байна >> гэж Намын Төв Хороонд өчигдөр болсон уулзалт дээр нөхөр Ж. Батмөнх хэлсэн юм. Намаас боловсон хүчинд тавьж байгаа өндөр шаардлагыг хэрэгжүүлэхийн тулд юуны урьд хариуцсан салбар, үйлдвэр аж ахуйнхаа үйлдвэрлэлийн технологи, техникийг орчин үеийн хөгжлийн хэмжээнд сайн мэддэг, зохион байгуулах авьяастай, ажлын хариуцлага, сахилга, улс төр, ёс суртахуун, хувийн зан чанараар хамт олондоо үлгэртэй, үг нь ажлаасаа зөрдөггүй, гүйцэтгэх шуурхай дайчин эрмэлзэл тэмүүлэлтэй, үнэнч шударга, ажилдаа зарчимт дүн шинжилгээ хийж, дутагдлаа ухамсарлан арилгах чадвартай хүмүүсийг сайтар судалж зөв хуваарилах нь чухал байна. 

Үйлдвэрлэлд өндөр хүч чадалтай шинэ шинэ техник, технологи нэвтэрч, аль болох бага зардлаар чанар сайтай их бүтээгдэхүүн үйлдвэрлэх, үйлдвэрлэл хэрэгцээг яв, цав уялдуулах, аж ахуйн тооцооны нэгжийг төвлөрүүлэн томсгох, хөдөлмөрийн хамт олны улс төр, ёс суртахууны идэвхжлийг өрнүүлэх зэрэг нийгэм эдийн засгийн томоохон асуудлыг алс хэтийг харж зорилтот программын үндсэн дээр оновчтой шийдвэрлэх шаардлага хурцаар тавигдаж байгаа өнөө үед бүх шатны боловсон хүчний улс төр, эдийн засаг, Шинжлэх ухаан техникийн өргөн мэдлэг шийдвэрлэх ач холбогдолтой юм. 

Манай улс ардын аж ахуй, соёл, шинжлэх ухааны нийт салбарын дээд, тусгай мэргэжлийн дунд боловсролтой мэргэжилтний тоо жилээс жилд нэмэгдэж, бүтцэд нь чанарын ахиц гарсаар байгаагийн үрээр улс ардын аж ахуй, соёлын бүх салбарт 100 гаруй мянган боловсон хүчин ажиллаж, түүний дөч гаруй хувь нь дээд боловсролтой сэхээтэн болжээ. Социалист үйлдвэрлэлийг орчин үеийн шаардлагын хэмжээнд. мэдлэгтэйгээр гардан удирдаж ажиллах боломжтой, өндөр шаардлага дааж, ямар ч нарийн ажлыг зохион байгуулах чадвартай боловсон хүчний нөөц ингэж нэгэнт бүрдэн бий болжээ. Гэвч боловсон хүчнийг судалж сонгох, хуваарилах, тогтвор суурьшилтай ажиллуулах асуудалд сүүлийн жилүүдэд төв орон нутгийн нам, улсын нэлээд байгууллага учир дутагдалтай хандаж, боловсон хүчнийг ажил дээр нь сургаж хүмүүжүүлж, уйгагүй ажиллахын оронд халж өөрчлөхийг урьдал болгодог хялбарчлах хандлага газар авснаас ажилд хохирол учруулахад хүрчээ. Хэнтий, Булган, Дорноговь зэрэг олон аймагт удирдах боловсон хүчнийг байн байн ажлаас нь өөрчилж сум, нэгдэл, аж ахуйн амьдралд тогтворгүй байдал бий болгосон ноцтой дутагдал гарчээ. 

Аль ч шатны боловсон хүчинд ажил төрлийн өргөн мэдлэгээс гадна улс тор, ажил хэрэг болон хувийн шинж чанараар шилдэг тэргүүний хүмүүс байх шаардлага адил тэгш тавигдах ёстой. Энэ нь юуны урьд боловсон хүчнийг цогцолбор үзүүлэлтээр ул суурьтай судлан сонгож авах, улмаар хамгийн өндөр үр дүнд хүрч сайн хийж чадахаар ажилд нь зөв оноон хуваарилж тогтвор суурьшилтай, үр дүнтэй ажиллуулж, өсгөж хүмүүжүүлэх зарчмыг тууштай баримтлахыг шаардаж байна. Боловсон хүчний нөөц бүрдүүлэх, тэдэнтэй системтэй ажиллах, ялангуяа эмэгтэйчүүдийг удирдах ажилд дэвшүүлэх, нэгэнт тавигдсан боловсон хүчнийг ажил дээр нь сургаж, хүмүүжүүлэх, өсгөж дадлагажуулах уйгагүй ажиллагаа аймаг, хот, яам, газруудын намын байгууллагуудад онцгой шаардлагатай байна. 

Нам, захиргаа, олон нийтийн байгууллагаас мэдлийнхээ боловсон хүчний мэргэжил, ухамсар, хүмүүжлийг дээшлүүлэхэд онцгой анхаарч намын байгууллагын бүх гишүүдийн хурлаар илтгэл, сонсголыг нь авч хэлэлцэж дүгнэлт, үнэлгээ өгч байх, давтан бэлтгэх курсэд сургах төлөвлөгөөг жил, таван жилээр нарийн тооцоо судалгааны үндсэн дээр боловсруулж хэрэгжүүлэх хэрэгтэй байна. Системийнхээ боловсон хүчний нөөц бий болгох, мэдлэг мэргэжлийг дээшлүүлэх, сургаж хүмүүжүүлэх асуудлыг нам, улсын байгууллага, яам, тусгай газрууд шууд хариуцаж, шинэ аргаар ажиллах хэрэгтэй. 

Боловсон хүчинтэй ажиллах арга барилаа үргэлж боловсронгуй болгож, намч зарчимт байр суурь баримтлан нэгэнт сонгож тавьсан боловсон хүчнийг тогтвор суурьшилтай ажиллуулж, тодорхой үр дүнд хүргэхийг онцлон анхаарах ёстой. Намын байгууллагууд боловсон хүчний бодлогыг хэрэгжүүлэхдээ ажилтнуудын онол, ажил хэргийн өндөр мэдлэг, гүйцэтгэх чанар, санаачилга, шинийг түргэн тусгах чадварыг тууштай хөгжүүлж, тэргүүн туршлага эзэмшүүлэх, улмаар тэдний ажлыг эрхэлсэн аж ахуй, салбарын нь өнөөгийн өсөлт хөгжилт, хэтийн төлөвтэй нь холбон үзэж, эцсийн өндөр үр дүнгээр нь үйл ажиллагааг цэгнэх, ер нь сонгож ажиллуулсан боловсон хүчнийхээ төлөө аймаг хотын намын байгууллагууд Намын Төв Хорооны өмнө ч, хөдөлмөрийн хамт олны өмнө ч нэгэн адил хариуцлага хүлээж байх журмыг чанд баримтлах ёстой

Бүх шатны боловсон хүчний мэдлэг хүмүүжлийг дээшлүүлэхэд үр нөлөөгөө өгч байгаа аттестатчилал, хувийн бүтээлч төлөвлөгөө, сэхээтэн мэргэжилтний нөхөрлөл зэрэг үр нөлөөтэй хэлбэрийг баяжуулан идэвхтэй ашиглах хэрэгтэй байна. Манай ажлын аль ч салбарт төлөвлөгөөт зорилтын хувь заяа нь эцсийн эцэст боловсон хүчин, түүний мэдлэг, авьяас, ажил хэрэгч чанар, хариуцлага, сахилга, гүйцэтгэх чадвар, хувийн шинж чанараас шууд шалтгаалж байгаа тул хүнтэй нэгбүрчлэн ажиллах асуудлыг тэргүүн зэрэгт гаргаж, боловсон хүчинд тавих намч, зарчимт шаардлагыг хаа сайгүй өндөржүүлж, тэдгээрт хүлээлгэх эрх, үүргийг хэм тэгш байлгаж, даалгасан, хариуцуулсан ажлын төлөө хариуцлагыг нь жигд чангатгах ажил намын бүх шатны байгууллагын анхаарлын төвд байх ёстой. 

