АНУ-д анх удаа цагаан будааг хязгаарлалттай худалдаж эхэллээ

АНУ дахь супермаркетийн хамгийн том сүлжээ "Wal-Mart" цагаан будааны гэнэтийн хомсдлоос зайлсхийхийн тулд энэ бүтээгдэхүүний худалдаанд хязгаарлалт тавьж эхэллээ. "Wal-Mart"-ийн энэхүү шийдвэр АНУ-ын түүхэн дэх анхны хүнсний хуваарилалтын арга хэмжээ болж байгаа юм. Америкууд дэлхийн II дайны үеэр нефть, чийдэн, автомашины дугуй зэргийг тогтоосон хязгаарын дагуу хэрэглэж байснаас иймэрхүү хүнсний хязгаарлалттай учирч байсангүй. 
Wal-Mart сүлжээ ресторан зоогийн газар болон бусад жижиглэнгийн дэлгүүртэй хийдэг бөөний худалдаанд нэг хэрэглэгчид дөрвөөс илүү шуудай цагаан будаа өгөхгүй гэсэн хязгаарлалт тогтоожээ. Сүүлийн гурван сард улаан буудай, цагаан будаа, сүүний бөөний худалдан авалт илт нэмэгдэх болсон нь үнийн өсөлтөөс хамгаалагдахын тулд эдгээр барааг бөөгнөрүүлэн цуглуулж байгаатай холбоотой бололтой. 
Сүүлийн жилд дэлхий даяар цагаан будааны үнэ хоёр дахин нэмэгдсэн, тэр тусмаа эдийн засаг нь өргөжиж байгаа Хятад, Энэтхэг хоёр гадаад дахь цагаан будааныхаа худалдааг нэмэгдүүлэхээр шийдсэн юм. Энэ үеэр цагаан будаа үйлдвэрлэдэг зарим гол орон дотоодын нийлүүлэлтээ баталгаажуулах зорилгоор экспортод хориг тавих болжээ. Энэтхэг, Хятад, Вьетнам, Египет улс гадаад худалдаандаа хязгаарлалт тавих шийдвэр гаргаснаас хойш АНУ зэрэг том хэрэглэгч орнуудад цагаан будааны эрэлт хэрэгцээ эрс өсөөд байна.
Америкийн хүнсний дэлгүүрүүдийг хангагч хамгийн том оператор "Costco Wholage" "Энэ долоо хоногт цагаан будаа, гурилын эрэлт дахин нэмэгдлээ" хэмээн мэдэгдсэн нь эдгээр бүтээгдэхүүн ховордох нь гэсэн айдсыг улам нэмэгдүүлэв. 
Калифорнийн цагаан будааны хорооны Тим Жонсон "Өмнө нь ийм юм болж байсангүй. Америкууд, тэр тусмаа Калифорнид амьдардаг иргэд байгалийн гамшгийн дараа дэлгүүр ороход лангуу нь цөөхөн, бага бараатай болчихсон л байдаг байсан. Харин одоогийнх шиг ийм хоосон лангуу байсангүй" хэмээн өгүүлэв. Сүүлийн хоёр жилд дэлхий даяар хүнсний бүтээгдэхүүний үнэ зогсолтгүй нэмэгдсээр ирлээ. Ургамлаас нь алдартай этанол хэмээх биотүлш гарган авдаг эрдэнэшишийн эрэлт хэрэгцээ өссөнөөс энэ нь улбаатай юм. Хүмүүс өөрсдөө идэж, бас үр, ургамлаар нь мал сүргээ хооллодог тул биотүлшний хэрэглээ нь мөн сүүний үнийг хоёр дахин нэмэгдэхэд хүргэжээ. 