Баабар ингэж өгүүлэв

АДГИЙН ШААРУУДЫН ЭХ ОРОНЧ ТАЙЛБАР 
"Адгийн амьтны сүүлчийн хоргодох газар нь эх оронч яриа" гэж Толстой хэлжээ. Энд ерөөсөө эх оронч байж болохгүй гэсэн санаа алга.
Адгийн амьтад алив мэтгэлцээнд тайлбар байхгүй болохоороо түүнээ эх оронч үзлээр тайлбарлаж, хамгийн арчаагүй эсвэл жигшүүрт үйлдлээ ингэж зөвтгөдөг. Социализмын үед дээ, хоёр сэтгүүлч-тоймч Хятадын Элчингийн хүлээн авалтанд орж согтоод хоорондоо зодолдож шившгээ хутгажээ. Цэрэг цагдаадаа тулсан аж. Үзэл суртал чанга үе байсан болохоор намын хороогоор нөгөө хоёр орж шийтгүүлэх боллоо. Харин мань увайгүй хоёр үйлдлээ үзэл суртал, эх оронч үзлээр тайлбарлан бараг л сайшаалгаад гарсан гэдэг. Хятадууд зориуд хортой архи өгсөн, эх оронч сэтгэл нь хөтлөөд тэдэнд арга хэмжээ авах гэтэл биенээ хятад гээд эндүүрчихсэн гэнэ. Хэдхэн жилийн өмнө Тагнуулын газрын нэг ажилтан гадаадын тагнуулын байгууллагад нууц бичиг баримт 15 мянган доллараар зараад баригдчихваа. Улайм цайм ийм юман дээр эх оронч жүжиг тоглосоор байгаад шийтгүүлэлгүй өнгөрсөн. Цаад газрын эх уурхайг нэг мөсөн илчлэх гээд мөнгийг нь гудсан доороо хадгалаад явж гэнэ. Энэ тухай дээш нь илтгээгүйн учир гэвэл даргыгаа гадаадын тагнуул гэж сэжиглэж байсан гэнэ. Одоо ч ийм явдал улам элбэг болж дээ. Татварын газар нэг увайгүй залуу бий. Ажилдаа муу, байнга хулгай хийж амьдарна. Асуудал босоод ирүүт л эх орон ард түмэн яриад хэвлэл дээр том том "ярилцлага" хэмээх аман өчиг өгч гарна даа. Жигшүүрт амьдралаар амьдарч эхэлсэн эхний жилүүддээ улс төржсөн тайлбар хийн нэг намыг буруутгадаг байлаа. Гэвч аль аль намын өнгөн дээр хулгай хийсэн болохоор одоо бол ард түмэн эх орноор дагнан занималдаж түүнээ өрөвдөн нус нулимстайгаа хутгалдчихсан яваа. Гэхдээ тэрээр энэ төрөлдөө ганцаараа биш, ийм хүмүүс баасан дээр цугларсан ялаа шиг олширсон. Манай нийгмийн жорлонд тэд хүрэлцэх баасгүй болтлоо овооролджээ. Мань Энхбаяр 1998-2004 оны хооронд хэдэн үеэрээ цайруулаад баршгүй луйвар хулгай хийж үүнээ цайруулахын тулд авлига хээл хахуулийн бүхэл бүтэн сүлжээ буй болгожээ. Нийгмээрээ потенциал гэмт хэрэгтнүүд болчихвол хэн нь ч онцгойрон ялгараад байх юмгүй. "Би хулгайлсан, тэгээд яачихаав, чи ч гэсэн хулгайлсан юм байгаа биз дээ" гэсэн зарчмаар битүү гогцоо үүсгэчихэж буй хэрэг. Доод эгнээний феодалууд доошоо хулгай хийж байхад дээрээс нь тайван харж сууна. Ингээд нийгэм тэр чигээрээ биенээ барьцаалсан гэмт хэргийн сүлжээ болж хувирваа. Харин дөрвөн оны сонгуулиар өөрийнх нь тааварлаагүй үр дүн гарах нь тэр. "Нэг худаг"-т орж болох нөхцөл үүсэв. Түүнд нуугдах тааламжтай газар хэрэгтэй болов. Тэр нь Ерөнхийлөгчийн суудал. Түүний хувьд энэ сонгууль ямар нэг албанд хүрэх биш гагцхүү үхэх сэхэхийн асуудал байв. Хувь хүнийхээ хувьд шүү дээ. Хүний иргэншлийн буурал түүхэнд ийм тохиолдол даанч олон байсан. Шоронд орох уу, шоройж гарч ирэх үү? Улс төрийн бүлэглэлүүд хожим ээлжлэн ашиглах болсон, өөрсдийгөө эх орончид гэгчдийн цугларал ерээд оны үед буй болсон билээ. Эрх мэдлээ алдсан До яамны хурандаа нар, Ху намын үзэл суртлын хөгшин саарал чононууд тухайн үеийн Ерөнхий сайд Бямбасүрэнгийн эсрэг энэ цугларлыг буй болгон зохион байгуулж байлаа. Тэдний ярьдаг юм нь хойноос орж ирсэн цагааны үлдэгдэл буриад нарыг төрийн эрхээс зайлуулах тухай асуудал. "281", "Хас", "Халхын холбоо", "Даяар Монгол" гээд өч төчнөөн нэр сольсон боловч бүрдүүлэгч этгээдүүд нь нөгөө л хэд. Эдний гол ажил захиалагчийн эсрэг хүчнийхэнд "Хятадын эрлийз" гэсэн хаяг наахад оршино. Хятад, Солонгосын үйлчилгээ эрхэлсэн хүмүүсийг "эх оронч" нударгаар дарамтлан холгох нь амь зуух эх сурвалж нь. Эднийг олон ч "эрлийзүүд" ингэж ашигласан. 2005 оны Ерөнхийлөгчийн сонгуульд хувь заяаны шоглоомоор буриадуудыг нүд үзүүрлэж ирсэн тэр "нөхдийг" буриад Энхбаяр өөрөө ашиглах ээлж ирэв. Энхбаяр ганцаараа цэвэр цусных, бусад нэр дэвшигчид манж, хятад, орос, төвд, бага ястны цустай муу үүлдрийн хүн болох тухай нэгэн эх оронч өөлд өвгөн сонгуулийн кампанит ажлын үеэр өдөр болгон хэдэн арван удаа сэнхрүүлж байсныг хүмүүс мартсан болов уу? Монголын ард түмэн эв нэгдлийнхээ бэлгэ тэмдэг болсон Ерөнхийлөгчөө шалгаруулах сонгуульт ажлын кампанит ажил шүү дээ. Шоронд орохоос айсан Энхбаяр эцсийн сумаа харваж буй нь энэ. Сонгуулийн дараа тэрээр энэ хэдийгээ орон сууцаар шагнасан. Харин бид нар л шоолоод байдгаас биш, нарийн яривал үнэхээр ч Чингэсийн удам байж болох хөөрхий Лундаажанцанг хүртэл оруулчихсан "нэр бүхий Хятадын эрлийзүүдийг суларч буй намын удирдлагын орон тоон дээр битгий тавиарай" гэсэн эх оронч даалгаврыг нь мань Энхбаяр хөсөрдүүлэх нь хөсөрдүүлсээн. Хэд хоногийн өмнө болсон "Бүх ард түмний хуралдай"-гаас Ерөнхийлөгч үхтлээ айжээ. Цуглаан гол нь түүнийг овоо хараандаа авсан байв. Мөнөөх хэдийгээ хөдөлгөлөө. Үүнийг сурталчлах ажлыг өөрийн нөлөөнийх нь мэдээллийн хэрэгсэл гүйцэтгэв. Ердөө л сүрдүүлэх аргыг сонгожээ. Тэд зурагтаар, сонингоор шууд л ална хядна, зодно, дарамтална гэж зарлалаа. Нэг хөгшин япон алагдсаныг зүйтэй гээд үүнээс хойш ч ийм ажиллагааг үргэлжлүүлэх болохоо ёслол төгөлдөр мэдэгдэв. Дараагийн овоо хараанд нь англичууд байгаа гэнэ. Гадаадын жуулчид, оюутнууд зөвхөн манин гэдгээ баталж чадвал алахгүй өнгөрөх юм байх. Юу болж байнаа, нөхөр таваариш Энхбаяр аа. Монгол Улсын Үндсэн хуулинд дайн болон хүчирхийлэл сурталчлахыг хориглодог юм шүү дээ. Аль ч иргэншсэн оронд бас тэгдэг юм. Монгол Улсын эрүүгийн хуулинд бодитойгоор заналхийлэхийг гэмт үйлдэл гэж үзнэ гээд ялын бодлогыг нь хуульчилсан байдаг юм шүү дээ. Жаал юм хулгайлаа л биз, тэрнийгээ далдлах гэж энэ орны голомтыг самарч түйвээх хэрэг юун. Хэрэг хүндэрнэ шүү дээ. Жаахан ухаантай байгаач. Энэ чинь бас чиний эх орон шүү дээ. Унасан голомт чинь шүү дээ. 

