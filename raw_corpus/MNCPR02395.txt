Сэтгэлд дотно Гурванбулаг

Баянхонгор аймгийн Гурванбулаг сум гэхээр хаа газрын хүмүүс "аа, нөгөө тарваганы орон уу" гэх нь бий. Архангайнхан Цахираар даван ирж тарвагачилна. Завханыхан Отгоноос бөөнөөр ирж ан хийцгээнэ.
Социализмын үед аймгийн худалдаа бэлтгэлийн газраас түүхий эдийн төлөвлөгөө биелүүлэх гэж гагц Гурванбулаг сум руу говийн анчдад томилолт өгч явуулдаг байжээ. Гурванбулаг сум Ардын хувьсгалаас өмнө Сайн ноён хан аймгийн Жонон бэйлийн хошуу, 1924 оноос Цэцэрлэгмандал аймгийн Богдмарал уулын хошуу хэмээгдэж байгаад 1931 онд Баруун Гурванбулаг сум болжээ. Хошууны сүүлчийн ноён Пүрэв гүн хэмээх дорнын таван хэлийг төгс эзэмшсэн, ятга, шанз, ёочин, морин хуур гээд чавхдаст хөгжмийн бүхий л зэмсгээр тоглодог, соёл, боловсролын хувьд ар халхдаа гайхагдсан хүн байсан гэдэг. Нутгийн ардууд Пүрэв гүнийг 1930-аад оны хэлмэгдлийн үеэр эрх ямбаа орхин, нутгаасаа оргож одсон гэлцэх бөгөөд хожим Бөмбөгөр ногоон театрт морин хуур тоглодог хөгжимчин болсон байсантай тааралдсан гэж итгэл үнэмшилтэйгээр хууч хөөрнө. Тэр ч бүү хэл, аугаа их Түдэв хуурчийг зүсээ хувилгасан Ягаан ноён /Пүрэв гүн/-оо яг мөн гэж мэтгэнэ. Энэ нутгийнхны бас нэг домог болсон бахархалт хүмүүн бол Манж, Чин улс, автономитын үед амьдарч, цэцэн цэлмэг ухаанаараа хошуу нутгийнхнаа байтугай зүрхний хайртай Монголоо өмгөөлөн хамгаалж байсан Мэргэн Жа гүн юм. Түүнийг XIX зууны гарамгай цэцэн шүүгч, заргач байсан тухай түүх шастирт олонтаа тэмдэглэсэн байдаг. Тухайлбал, "Мэргэн ардын үг" хэмээх номонд "Чулууны хэрэг шүүсэн нь" зэргээр бичсэн аж. Халх даяар мэргэн хэмээн алдаршсан Жамъян гүний шарилыг оршоосон ариун бунхан төрсөн нутагтаа бий. Хар-Усны голын ар биед Шарилын нарийн хамарт байх гурван ноёны бунхан бол Монгол Улсын хэмжээнд ховорхон, түүхийн дурсгал яах аргагүй мөн. Чингэс хааны алтан ургийн шууд угсааны ноёдын шарил эндээс өөр хаана ч байхгүй гэж мөрийцсөн ч болно. Учир нь феодалын хэмээх хоморгын хар сүүдэр өвөг дээдсийн маань "ясыг хүртэл өндөлзүүлж" байсан цөвүүн цаг байлаа шүү дээ. Ноёдынхоо онгонд гар хүрээгүй нь гурванбулагчуудын хүн жудгийн илрэл гэдэгтэй хэн маргах билээ. Сумын анхны даргаар Цозон хэмээх эмэгтэй ажиллаж байж. Түүнийг нутгийнхан нь ийн авгайлдаг байснаас жинхэнэ нэр нь Д.Дуламжав юм билээ. 1941 онд Архангай, Өвөрхангай, Говь-Алтай аймгуудаас олон сум таслан Баянхонгор аймгийг байгуулахад шинэ аймгийн баруун хойд хязгаарын сум болсон түүхтэй аж. Сумын төв одоогийн байгаа Шар усны голын хөвөөний Хөвийн аманд төвхнөн буурилтлаа гурвантаа нүүжээ. Гурванбулаг бол Хангайн нурууны ноён оргил Отгонтэнгэр хайрхны зүүн урд зүгт оршдог өндөрлөг бүсийн нутаг билээ. Нутгийн дийлэнх хэсэг далайн түвшнээс дээш 2000 гаруй метрийн өндөрт өргөгдсөн тул наадмын маргаашнаас шахуу хяруу цавцайж, зуны эхэн сар хүртэл уулсын оргил цасан хуягтай байж ч мэдэх эрс тэс уур амьсгалтай юм. Байгалийн мужлалын хувьд мөнх цэвдэгтэй гэхэд хилсдэхгүй тул давхар барилга баригдах нөхцөлгүй, дан байшингууд л барьдаг гэж мэргэжилтнүүд учирлах нь бий. Аймгийн төвөөс 265 км зайтай тус сум Баянбулаг, Хүрээмарал, Заг, Жаргалант, Завхан аймгийн Отгон, Архангайн Хангай, Цахир сумдтай хил залгаа оршдог. Таван баг, 711 өрх, 2575 хүн, 80 гаруй мянган малтай. Гэр асга, Асгат, Гурванбулаг, Морин мөрт, Хонгио зэрэг сүрлэг сайхан уул нурууд нүд баясган оршихоос гадна Чингэс хааны морины мөр, Чингэс хааны уургаа тулж түшүүлсэн нуруу гэх мэт монголчуудын язгуур түүхтэй холбоотой газрууд олон. Хүлэг морьдоо уралдуулдаг Цэнгэлийн голын хөндий зуны цагт наадмын уухайд умбана. Билүүт, Түргэн, Шар-Ус, Хар-Усны голууд эхийн сүү адил эгнэгт хүн, малаа умдаалан мяралзана. Өлзийтийн голыг өгсөн зүүн, баруун, дунд салааны эхэнд тулахад ёстой л амьдын диваажин тэр байх даа гэмээр сэтгэл төрнө. Хөх нуур гэж газрын тунгалаг мэлмий хол ойрын амьтан ах дүүсийн сэтгэлийг соронздон оршино. Хөх нуурын эргэн тойрон Цагаан битүүхэй, Улаан битүүхэй гээд өлзий буянаа өгсөн газрууд элбэг. Заваг, Холбоо зэрэг олон нуур бий. Хөх нуураас мэргэжилтэн оросууд загас их барьдаг байсныг бодоход загасны нөөц сайтай нь мэдэгддэг. Энэ нуурт Шотландын Лох-Несс нуурт байдаг шиг усны аварга амьтан байдаг гэж одоо ч нутгийнхан нь ярьдаг юм. Гурванбулагийн уугуул, шинэ мянганыхныг соён гэгээрүүлэх үйлсэд түүчээлж яваа зохиолч, яруу найрагч Г.Аюурзана "Хөх нуурын үлэг гүрвэл" гэж эсээ хүртэл бичсэн байх нь сонин. Түүнд өгүүлснээр "1950-иад онд тарваганы отрынхон Хөх нуурын хөвөөнд шөнийн цагаар майхныхаа аман тушаа гал түлээд, хоол чанан сууж. Гэнэтхэн ус цүлхийн дуугарч, нуур савнаасаа арваад алхам халин анчид руу орж иржээ. Гайхан хартал түүдгийн гэрэлд хоёр том улаан нүд цогшин харагдаж байх нь тэр. Хуучин цагт лам явсан нэгэн өвгөн: -Хөөе, хүүхдүүд минь болохоо байлаа. Галаа хаа, майхныхаа амыг зөрүүлдээрэй! гэж. Майхныхаа амыг зөрүүлдэн галаа хаатал, нуурын усан дотроос хүглийн бараантах аварга том амьтны толгой нэлээд азнаснаа буцаад цүл цалхийн далд оржээ. Тэдгээр хүмүүсийн үгээр бол тэр том усны амьтны нүд лавтайяа аягын чинээ байсан гэнэ" гэсэн нь бий. Өөр нэг удаа нутгийн малчид нуураас өөр хоорондоо үүдэн хоймрын чинээ зайтай хоёр том эвэр цухуйж цухуйж далд орохыг харжээ. Хөх нуурт усны аварга бух байдаг хэмээн туйлын итгэлтэй ярьцгаах. Намар мөс хадаалахын цагт хачин уянгалсан дуу гарах бөгөөд тэр нь монголын бухны дуутай хачин адилхан тул мөнөөх "эврийг" үзсэн хүмүүс "Нуурынхаа эзэн савдгийн эврийг харлаа" гэж бат итгэхээс ч яах билээ. Хөх нуурын цаад эхээр буга, аргаль, янгир зэрэг ан амьтан элбэг тааралдана. Дэлхийн "Улаан ном"-д орсон вансэмбэрүү цэцэг зуны цагт хаа сайгүй хосоор ургах. Гурван настай хүүхдийн толгой шиг том хумбарцагт эл цэцгийг гадныханд тэр бүр зааж өгөөд байхгүй. Хэрвээ эмийн журмаар хэрэглэхээр бол нохойгоор татуулан домнож авна. Гурванбулагийнхан дууч хуурчаараа алдартай улс. "Сэрүүн сайхан хангай", "Хөглөг хангайн бараа" хэмээх ардын сонгодог уртын дуунууд энэ л нутгаас гарвалтай ажгуу. "Баянхонгор миний нутаг" дууг зохиосон "Морин хуур" наадмын тэргүүн шагналт хөгжмийн зохиолч Т.Ганболд, "Аавын минь нэр бүтэн байвал"/"Элээх тавилан"/, "Зөв явбал зөөлөн зөөлөн замбуулин" зэрэг уянгын дуунуудаараа Монголын нийтийн дууны урлагт тодоос тод нэрээ дуурьсгаж яваа ая зохиогч Н.Баасандорж, хөгжмийн зохиолч Цэдэвсүрэн нарын авьяас билэгтнүүд энэ сайхан хөглөг, хөгжимлөг нутгаас төрөлгүй ч яах билээ. Ардын урлагийг дэлхийд сурталчлан дэлгэрүүлэгч "Сарны чулуу" чуулгын ахлагч, "Цүки хаус" төвийн захирал Ч.Саранчимэг гэж бүсгүй энэ нутгийн харьяат. Гурванбулаг сум амжилт бүтээлийн эзэн, алдар суутнуудын өлгий билээ. Ардын хувьсгалын партизан Доржготов, Г.Лхамжав, хөдөлмөрийн баатар С.Бат-Очир, Б.Лхагваа, урлагийн гавьяат зүтгэлтэн, зураач Б.Санжид, Монголын ХХ зууны сүүлийн хагасын түүхийг гэрэл зургаар мөнхөлсөн урлагийн гавьяат зүтгэлтэн М.Цэрэнжамц, гавьяат тээвэрчин Д.Очирбат, хүний алтан амийг олонтаа аварсан цагаан нөмрөгт гавьяат эмч Д.Товуусүрэн, Гэгээрлийн яамны сайд асан сурган хүмүүжүүлэх ухааны доктор Б.Даваасүрэн, доктор, профессор Р.Даваа, хэлмэгдлийн хар шуурганд өртөн амь, амьдралаараа хохирсон Гадаад явдлын яамны сайд асан С.Гиваабалжир, хошууч генерал М.Балжинням, Эрчим хүчний яамны орлогч сайд Д.Миша, түүхийн ухааны доктор Б.Даваасүрэн, доктор Дорж, спортын мастер Г.Цэрмаа, "Спирт бал бурам" компанийн ерөнхий захирал Л.Элдэв-Очир, Хөдөлмөрийн гавьяаны одонт эдийн засагч Т.Галсан нараараа бахархана. Улсын сайн малчин Б.Магсар, Л.Шагдар, С.Цэвэгмид, С.Жамба, С.Бадарч, Б.Хоовон нарыг залгамжилж БНМАУ-ын аварга малчин М.Намжилмаа, Э.Намсрай, О.Даваацэрэн, Б.Пүрвээ, Б.Тийнаа нар төрөн гарчээ. Эднийхээ араас шинэ цагийн мянгат малчин Баасанхүү, Д.Жамбалрагчаа нар буянт сүргээ өсгөж бумнаас дутуугүй явна. Улсын аварга анчин С.Дагвадорж, Д.Мөнхжаргал, аварга агент Б.Дорж, улсын залуу аварга Р.Мөнхнасан нарын ажилч гавшгай хүн олон бий. Сум орныхоо ачааны хүндийг үүрэлцсэн Ш.Түдэв, Д.Туяа, Б.Пүрэвжав, Д.Цэдэндорж, Ч.Маам, Д.Дашзэвэг, Б.Цэдэндамбаа, Д.Болор-Эрдэнэ, З.Пүрэвжав нарын удирдах ажилтнуудын нэрийг дурдахгүй байж яахин болно. Ардын хүүхдийг сурган хүмүүжүүлэхэд Ломоносовын их сургуулийг онц төгсөгч ардын боловсролын тэргүүний ажилтан Мягмар, В.Бямбасүрэн, Ч.Бямбасүрэн, Сандив, Сануйхорол, Б.Туяа, С.Туяа, Ц.Энхболд, Цэдэнсодном нарын тэргүүний багш нар оюуны гэгээ түгээж суудаг билээ. Энэ сумаас улс орондоо -нэрээ гаргаж яваа зарим хүмүүсийг дурьдвал, "Зиг заг авто сервис" компанийн захирал Д.Зоригоо, "Монгол травел сервис" компаний захирал Б.Батзориг, "Магнет импорт" компанийн захирал О.Баярсайхан, "Жюль Верн" компанийн захирал, Монголын "Ротари" клубын ерөнхийлөгч С.Болдбаатар, "Эх үндэс" компанийн захирал Т.Ганболд, хэвлэлийн "Нэг-Үүд" компанийн захирал Д.Долгио, "Монгол-хаан экспедишн" компанийн захирал Ж.Өлзий-Бодьжав, "MSC" группын дэд ерөнхийлөгч Л.Элдэв-Очир, "Дорнын соёл" компанийн захирал П.Эрдэнэчулуун, Монголын аялал жуулчлалын холбооны дэд ерөнхийлөгч, "М.А.Т" компаний захирал Н.Эрдэнэбат, "Жуулчин" компанийн захирал С.Гонгор, биотехнологийн үйлдвэрлэлийн "Хорол" компанийн захирал Г.Гансоном, газар зүйн хэмжил судлалын "Глобус" компанийн захирал Б.Эрдэнэбат, дипломат албанд олон жил зүтгэсэн, зохиолч Д.Доржготов гээд олны танил нэрс содон сонсогдох нь мэдээж. Нутгийн уугуул сэхээтнүүдийн үүсгэн байгуулсан "Хөх нуурын хаялга" сан төрөлх сумынхаа хөгжил дэвшилд бодитой хувь нэмэр оруулж байна. Их Монгол Улсаа байгуулсны 800 жилийн түүхт их ойгоор улсын начин хэмээх эрхэм алдрыг хүртсэн Б.Сэр-Од бол нутгийнхаа нэрийг өргөж яваа аавын хүү. Бөх гэснээс Гурванбулагт Заяын Хөх хэмээх алдарт даншгийн цолтой хүн байжээ. Бүдүүн Дарамжав хэмээх баяны төрсөн дүү энэ хүн морь огт уналгүй явган бадарчилдаг, хаана л том наадам болно тэнд очиж түрүүлдэг, Манжийн хааны бөхтэй тушаатай барилдаж даваад түрүүг нь өгөхгүй болохоор өөрийгөө өмөөрөөгүй хошуу ноёндоо гомдоод зодгоороо газар гуядаж, хөлсөө сэвэн дэвжээн дээрээ нас барсан гэлцэх юм билээ. Зая гэгээний ойр дэргэдийн эл бөхийн шарилыг арын сайхан хангайнхан хүндэтгэн нутагтаа оршуулснаар бөх сайтай болсон гэх яриа байдаг. Хурдан тууртаараа энэ нутаг Баянхонгорын хойд сумдадаа л дээгүүрт орно. Наран шаргал даахьтай энхрий хоёр охины минь хонхот бойтогны мөрийг хадгалж үлдсэн өлгий болохоор энэ л сайхан хангайд сэтгэл зүрхээрээ уяатай явдаг билээ би. "Гурванбулагийн уйтгарт үдшийг Гунигийн гэгээгээр сүлэн гийгүүлэх Бишгүй үзэсгэлэнт бүсгүйн нулимс Бийрийн үзүүрт солонгорон тогтов" гэж уйтгарт шүлэг тэрлэж явсныг минь уучлаарай, Гурванбулаг минь. 
