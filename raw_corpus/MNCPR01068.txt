Топ болсныг минь мялааж их гоё цагаан даашинз бэлэглэсэн

"Гоёл-2007" наадмын топ модель Г.Уранцэцэгтэй ярилцлаа. 
-Юуны түрүүн баяр хүргэе. "Гоёл" наадмын тайзнаа төдийлөн олон жил гараагүй атлаа хүссэнээр олдоод байдаггүй топ өргөмжлөлийг хүртлээ. Энэ нь таны хувьд гэнэтийн зүйл байв уу?
-Баярлалаа. "Гоёл-2007" наадамд амжилттай оролцоод ес дэх топ модель болсондоо баяртай байна. Энэ дашрамд Монголын дизайнеруудын холбооны удирдлагууд, нийт дизайнерууд, моделиуддаа баярласнаа илэрхийлж шинэ жилийн мэнд хүргэж болох уу. Би загвар өмсөөд арван жил болж байна. 1997 онд топ модель О.Оюунтуяа багшийнхаа дугуйланд орж хичээллэж байсан. Улмаар 2000 онд "Гоёл" наадамд анх удаа оролцож тухайн жилдээ Германд суралцахаар явсан. Тэнд дөрвөн жил хэлний чиглэлээр суралцаж хажуугаар нь загвар өмсөгчөөр ажиллаж байсан. 2004 онд Монголд ирээд л "Гоёл"-д оролцсон. Нийтдээ дөрвөн жил "Гоёл"-д оролцож өнөө жил топ болж байна. Энэ наадмын өмнө Солонгост болсон "Азийн супер модель" тэмцээнд оролцож шилдэг 15 моделийн нэг болсон. Тийм болохоор миний хувьд энэ удаагийн наадам гэнэтийн гэхээсээ илүү бүтэн 10 жилийн хөдөлмөрийн үр дүн гэж санагдаж байна. Өнгөрсөн хугацаанд топ модель болох зорилго тавьж түүндээ хүрч чадсандаа баяртай байна. -Арван жилийн өмнө анх тайзнаа гарч байсан гэлээ. Хэдэн настай гэсэн үг вэ? -13 настайдаа анх ээжийнхээ санал болгосноор загварын дугуйланд орж байлаа. Арван жилийн сургуулиа төгсөөд О.Оюунтуяа багшийнхаа зөвлөснөөр Германд очиж суралцахын хажуугаар ажилласан. Тэр хугацаандаа Австри, Францад загвар өмссөж байсан. -Одоо Хүмүүнлэгийн Ухааны их сургуульд суралцдаг гэсэн. Ямар чиглэлээр суралцаж байгаа вэ? -ХУИС-ийн Нийгмийн Ухааны факультетийн гадаад харилцааны менежер, англи хэлний орчуулагчийн ангийн гуравдугаар курсын оюутан. -Яагаад энэ мэргэжлийг сонгосон юм бэ? -Энэ мэргэжлийг сонгоход манай факультетийн эрхлэгч Д.Алимаа багш нөлөөлсөн. Тэр Германд доктор хамгаалсан чадалтай багш. Энэ мэргэжлээр суралцсанаар хүнийг нийгмийн талаас нь бэлтгэж өгдөг. Энэ мэргэжлийг загвартай холбон ажиллаж болно. Яагаад гэвэл загварын агентлагт ажиллахад гадаад харилцаа маш их чухал байдаг. Харамсалтай нь одоогоор Монголд тэр чиглэлээр тодорхой үйл ажиллагаа явуулдаггүй. Сингапур зэрэг ганц нэг улстай хязгаарлагдмал хүрээнд агентлагууд маань ажилладаг. Төгсөөд энэ мэргэжлээ загвартай холбож ажиллах байх. -Гэр бүлээ танилцуулаач. Айлын хэд дэх хүүхэд вэ, аав ээж тань юу хийдэг вэ? -Нэг эрэгтэй дүүтэй эхээс хоёулаа. Манай ээж хүүхдийн их эмч. Аав байлдааны онгоцны нисгэгч байсан. -"Гоёл" наадам дуусаад хоёр хонож байна. Энэ өдрүүдэд юу хийв. Амарч чадав уу? -"Гоёл" наадам загвар өмсөгч болон дизайнеруудын хувьд бүтэн жилийнх нь хөдөлмөрийг үнэлж дүгнэдэг боловч загвар өмсөгчид маань яг нэг сарын хугацаанд маш шаргуу бэлтгэл хийдэг. Үүний хажуугаар хичээл, сургууль гээд ачаалал их л дээ. Гэхдээ хичээлээсээ хоёр сарын чөлөө авсан. Одоо хоцорсон хичээлээ нөхөхөөр зав муутай байна. Саяны хоёр хоног өөртөө зав гаргаж гэртээ амарч өнгөрүүлсэн. -Ер нь их хичээл тасална биз? -Гайгүй ээ. Хичээлийн явцад тэнд зураг авалт бэлтгэл гээд холбооноос дуудах тохиолдол гардаг. Бидний гэрээнд дуудсан цаг хугацаанд ирэх ёстой байдаг болохоор хойш нь цалгардуулж тавьж болохгүй л дээ. Ажилтай бол үнэнээ хэлээд чөлөө авна. -Та тайзан дээр харагддагаасаа их өөр харагдах юм. Будалтаас шалтгаалдаг юм болов уу? Магадгүй ээ. Хүмүүс тэгээд байдаг юм. Тайзан дээр гарахдаа гоо сайханчаар будалт хийлгэдэг. Тэр их нөлөөлдөг байх. Жирийн амьдралдаа энгийн байх ёстой гэж ээж маань зөвлөдөг. Тиймээс жирийн үед энгийн байх дуртай. Миний хамгийн сайн зөвлөгчдийн тэргүүнд нь ээж маань орох байх. Тоглолт үзээд болж бүтэхгүй байгаа бүхнийг минь шүүмжилдэг. Энэ болгон надад эергээр нөлөөлж байдаг юм. Хүмүүс эцэг эх амьд бурхан гэдэг. Тэрэн шиг миний бурхан бол миний ээж. Ээждээ хайртай шүү гэж сониноор уламжилъя. -Реклам, сурталчилгаанд тоглох санал их ирнэ биз? -Тийм санал ирдэг. Миний бодлоор загвар өмсөгч хүнд маркетингийн бодлого гэж байх ёстой. Ямар нэгэн компанийн сурталчилгаанд тоглолоо гэхэд дараагийн өрсөлдөгч компани тухайн моделийг авч рекламдаа оруулдаггүй шүү дээ. Тэгэхээр өөрсдийнхөө имижид тохирсон зөвийг нь сонгох хэрэгтэй. -Хувцсаа хаанаас худалдаж авдаг вэ. Бас ямар гоо сайхны бүтээгдэхүүн  хэрэглэдэг вэ? -Гоо сайхны бүтээгдэхүүний хувьд эмзэг арьстай болохоор Европын эмзэг арьсанд зориулсан бүтээгдэхүүн илүү сайн тохирдог. Хувцсаа гадаадаас авах дуртай. Зарим тохиолдолд Монголоос өмд худалдаж авахад нэлээд бэрхшээлтэй байдаг. Ийм явдал бага байхад л тохиолддог байсан. -Урт хөлтэй болохоор уу. Ер нь хэдэн размерийн өмд өмсдөг вэ? Тийм. Эндхийн өмдний размер жижигхэн байдаг. Европоор бол М размерийн өмд таардаг. Энэ нь 36 размер гэсэн үг л дээ. Заримдаа 34 размер ч таарна. -Ямар стилиэр хувцаслах дуртай вэ. Спорт загварын хувцас өмсөх үү? -Спорт хувцас тэр бүр өмсөөд байхгүй. Хааяа пүүз өмсөөд чөлөөтэй хувцаслах үе байдаг ч хүмүүс загвар өмсөгч гэхээсээ илүүтэй сагсчин уу гэж асуудаг. Тиймээс өсгийтэй гутал ихэвчлэн өмсдөг. Арван жил туфль дээр алхсан болохоор өндөр өсгийтэй гуталтай алхахад бэрхшээл байдаггүй. -Таны биеийн, жин өндөр хэд вэ? -Өндөр 180см. 55 кг жинтэй. Биеийн харьцаа 88:62:90. -Миссийн тэмцээнд оролцох сонирхол төрдөг үү? -Миссийн тэмцээнд орох нь тухайн хүний хүслийн асуудал. Миний хувьд оролцох шаардлагагүй. Мисс, загвар өмсөгч хоёр бол хол ялгаатай ойлголт. Тиймээс миссийн тэмцээнд оролцох сонирхол төрдөггүй, харин үзэх дуртай. -Загвар өмсөгч нарт хоол сойх өлсөх гэдэг нэг том зовлон байдаг байх. Зовлон биш ч байж магадгүй. Жирийн хүний байр сууринаас харахад тэр шүү дээ. Саяхан гадаадын нэгэн топ модель өлсөж үхсэн гэсэн мэдээлэл цацагдсан? -Миний хувьд хоолны тал дээр бусад хамтран ажиллагсдаасаа харьцангуй илүү чөлөөтэй байдаг. Яагаад гэхээр би бэлтгэлээ тогтмол шаргуу хийж чаддаг. Тиймээс хоолон дээрээ айхтар лимит тавих шаардлагагүй юм шиг санагддаг. Тоглолт ойртоод ирэх юм бол тодорхой хэмжээгээр чихэрлэг, хэт давслаг эсвэл гурилан бүтээгдэхүүнийг хязгаарладаг. Ер нь ногоо их иднэ мах идэх дуртай. Чөлөөтэй. -Чөлөөт цаг хэр гарах вэ. Гарвал ямар ажил амжуулдаг вэ? -Хичээлдээ явахын хажуугаар шилмэл загвар компанид багшилдаг. Хос мэргэжлийн анги болохоор цаг зав бага. Чөлөөт цагаараа фитнест явж, хувиараа иогийн дасгал хийх дуртай. Түүнээс илүү цаг гарвал гэртээ өнгөрөөх дуртай. -Германд сурч байсан. Одоо Хүмүүнлэгийн оюутан. Хэдэн хэлтэй вэ? -Германд сурч байсан болохоор дахиж герман хэл үзэх хэрэггүй гэж хүмүүс зөвлөсөн. Тэгээд л одоо англи хэлний орчуулагч мэргэжлээр давхар сурч байна. Арван жилийн сургуулиа 23 дугаар сургуулийн хятад хэлний анги төгссөн. Тэгэхээр англи, хятад, герман хэлтэй болж таарч байгаа биз. -Шинэ жил хаяанд ирлээ. Загвар өмсөгчдийн шинэ жил гэж их гоё юм болдог байх даа. Танай шинэ жил хэзээ вэ. Даашинзаа бэлдчихсэн үү? -Дизайнеруудын холбооны шинэ жил их гоё болдог. Загвар өмсөгчид нь "Гоёл" наадамд нэг өрсөлдөнө. Шинэ жилийн баяраар даашинзаараа нэг өрсөлддөг байхгүй юу. Манай шинэ жил 24-нд болно гэсэн. Даашинзаа бэлдэж амжаагүй байсан чинь өчигдөр бэлгэнд даашинз авчихлаа. Топ модель болсныг минь мялааж нэг дизайнер найз маань их гоё цагаан даашинз урлаж бэлэглэсэн. 
Д.Цогзолмаа
