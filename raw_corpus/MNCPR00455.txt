Шоколадны үзэсгэлэн нээгдэв

Аливаа баярын ширээг амтат шоколадгүйгээр төсөөлшгүй. Шинэ жилийн баяр хаяанд ирчихсэн энэ үед хүн бүр баярын амттан авахаар зэхэж буй биз. "Наран трейд" компани дэлхийд алдартай брэнд үйлдвэрүүдийн шоколадны үзэсгэлэн нээжээ.
Долоо дахь жилдээ болж буй энэ үзэсгэлэнгээр Бельги, Герман, Голланд, Швейцарь, Турк, Итали зэрэг орны 10 гаруй фирмийн 200 орчим нэр төрлийн шоколадыг хямд үнээр авах боломжийг иргэдэд олгож байгаа аж. Тухайлбал, "Rafello" брэндийн гоёмсог савлагаатай цагаан шоколад, "Kinder" фирмийн найрлагандаа сүү ихээр агуулсан амттан, хүмүүсийн сайн мэдэх Merci, Toffifee зэрэг шоколадыг дэлгэсэн байна. Түүнээс гадна Монголд анх удаа Голланд улсын 100 гаруй жилийн түүхтэй "Droste" брэндийн шинэ шоколадыг амтлах боломжийг олгож байгаа юм байна. Уг үзэсгэлэнд тавигдсан амттанууд үнийн хувьд савлагаа болон хэлбэр хэмжээнээсээ хамаараад харилцан адилгүй байна. 300 төгрөгөөс эхлээд 45 мянга хүртэл үнэтэй төрөл бүрийн шоколад байсан. Түүнчлэн янз бүрийн ажил мэргэжилтэй хүмүүст зориулсан баглаа боодол, хэлбэр дүрстэй шоколад буй аж. Тухайлбал, хайртай хосуудад зориулсан зүрхэн хэлбэрийн шоколад байхад, ажил хэрэгч хүмүүст зориулсан алтан гулдмай гэх мэтчилэн гоёмсог өнгө төрхтэй амттанууд олон байна. Өхөөрдөм чихмэл бамбарууш дотор ч шоколад хийсэн нь хүүхэд багачуудын сонирхлыг ихэд татахаар. Сүүлийн үед шоколадыг шүд өвчлүүлэхээс гадна зүрхэнд муу нөлөөтэй гэх нь бий. Гэтэл орчин үеийн шинжлэх ухааны судалгааны үр дүнд шоколад нь харин ч хүний биед сайнаар зогсохгүй хөгшрөлтийг удаашруулж, ядаргаа тайлдаг болох нь тогтоогдоод байгаа аж. АНУ-ын шүдний судалгаа шинжилгээний төвд хийсэн судалгаагаар шоколад шүдэнд ямар ч хоргүй гэдгийг баталжээ. Ялангуяа сүүтэй шоколаданд фосфат, кальци, протени зэрэг бодис ихээр агуулагддаг учраас шүд хамгаалах чадвар нь өндөр байдаг гэнэ. Ханиадны эсрэг үйлчилгээ энэ амттанд байдгийг Английн эзэн хааны нэрэмжит коллежийн эрдэм шинжилгээний багийнхан тогтоосон байна.Тиймээс дээрх үзэсгэлэнд тавигдсан амттануудыг шинэ жилийн баяраар гэр бүлээрээ хэрэглэхийн зэрэгцээ хайртай найзууддаа бэлэглэж болох нь. Уг үзэсгэлэн энэ сарын 31-нийг хүртэл үргэлжлэх юм байна. 
Я.МӨНГӨНЦЭЦЭГ
