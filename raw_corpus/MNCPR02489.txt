Ямаа экологид гай болдог гэдэг үнэн үү.

Үйлдвэрлэл технологи төдийлөн хөгжөөгүй үед ямаа мал аж ахуйн салбарт бараг хэрэггүй амьтны тоонд орохоо алддаг байжээ. Ямааны  ноолуурыг хялгаснаас салгаж болдог арга нээгдсэнээр ноолууран цамц дэлхийн тансаг хэрэглээний жагсаалтын дээд хэсэгт орж ирсэн. Одоо гол түүхий эд Хойд Хятад, Монголд төвлөрч байна. Монгол Улс өнөөдөр ямааг голлон өсгөх болов. Бэлчээрт яваа дөч гаран сая малын тоо толгойны тал нь ямаа болж хувирчээ. 
Ноолууран цамц, хувцас моодонд орсноос хойш уламжлалт мал аж ахуйд урьд өмнө байгаагүй олон ямаа, ухна бий боллоо. Манайхаас өөр оронд ямаа тун ховор байдаг гэсэн. Манай тооллын өмнөх үед Хойд Африк, Сахарт хэтэрхий олон ямаа өсгөж байгаад олон сая хавтгай дөрвөлжин нутаг дэвсгэрээ тэр чигт нь цөл болгож хаширснаас хойш хүн төрөлхтөн ямаанаас эгнэгт зайгаа барьсан гашуун туршлага байдаг. Тэр үед хүмүүс ноолуурыг авах гэж бус уналга хөсөгний оронд хэрэглэж байсан гэдэг.  Ямаа юухнаар ч болов өл залгах чадвартай, бас юуг ч хамаагүй идчихдэг хархтай их төстэй амьтан тул бага зардлаар өсгөж болно гэж үзсэн байна. Гэтэл өвс тэжээл ховордохын хэрээр энэ адтай амьтан өвсний үндсийг ёзоортой нь хамт зулгааж, нялх ногооны оройн хэсэг үр буудайг нь сорчилж бэлчдэгээс үүдэн газар дээр ургамал ургах нөхцөлгүй болгож орхисон байна. 
Ямаан сүрэг ярайсан газар тэгсгээд улаан цурав говь болоод байгааг хүмүүс хэзээ хойно анзаарчээ. 
Нэг ноолууран цамц бий болгохын тулд хэд хэдэн ямаа тэжээх хэрэгтэй. Тэдгээр ямаа нэжгээд газрыг бүрмөсөн халцлах болно. Манай бэлчээрийн даац 25 саяас илүүгүй  малыг багтаах боломжтой атал одоо зөвхөн ямаан сүрэг энэ жил ишиглэсэн төлтэйгөө нийлээд энэ тооноос давах нь.  Цаана нь зөндөө үхэр, адуу хонь бий. Сүүлийн үеийн цаг агаарын мэдээнээс харж байхад зуншлага олигтой болохгүй, жил дараалан ган болно гэж анхааруулсаар байна. Бэлчээр хомсдож ургамал ургахаа болихоор ус цаг уурын эргэх холбоо алдагдаж агаарт хурын үүл үүсэх явц зогсоно. Хур тунадас орохгүй болохоор ургамал халуун наранд амархан хатна. Ургамлын ил хэсэг байхгүй болохоор ямаа түүний далд хэсгийг ухаж бүрмөсөн мөхөөнө. Эрдэмтдийн тооцоолсноор цөлжилт бий болж болж буй шалтгаан дотор ямаа гэдэг малын байгальд учруулж буй гамшиг багагүй нөлөөлж байна гэжээ. Одоогоор манай оронд ноолуур, ямаа, бэлчээр гурвын эдийн засгийн эцсийн үр дүнг экологийн талаас нь бодитой тооцсон судалгаа алга. 
Харин саяхан УИХ-ын чуулганаас ямаа бүхий иргэддээ туслах хөдөлгөөн санаачилж тэдний самнасан ноолуурын алдангийг төрөөс нөхөн олгож байх санал гарсан байна. Тэгэхээр Монголын уудам нутаг дэвсгэрт ямаа цөөрөхгүй улам  олшрох нь тодорхой боллоо. 
Б.Батцэцэг

