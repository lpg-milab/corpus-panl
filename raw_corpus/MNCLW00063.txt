МОНГОЛ УЛСЫН ХУУЛЬ
ОНЦГОЙ АЛБАН ТАТВАРЫН ТЭМДГИЙН ТУХАЙ

2000 оны 11 дүгээр сарын 17-ны өдөр Улаанбаатар хот 


 1 дүгээр зүйл. Хуулийн зорилт  

 1.1. Энэ хуулийн зорилт нь Монгол Улсад үйлдвэрлэсэн болон импортолсон архи, тамхинд онцгой албан татварын тусгай тэмдэг /цаашид "тэмдэг" гэх/ олгохтой холбогдсон харилцааг зохицуулахад оршино. /Энэ хэсэгт 2001 оны 11 дүгээр сарын 17-ны өдрийн хуулиар оруулсан нэмэлтийг тусгав./  

 2 дугаар зүйл. Онцгой албан татварын тэмдгийн тухай хууль тогтоомж  

 2.1. Онцгой албан татварын тэмдгийн тухай хууль тогтоомж нь Онцгой албан татварын хууль, энэ хууль, тэдгээртэй нийцүүлэн гаргасан хууль тогтоомжийн бусад актаас бүрдэнэ.  

 3 дугаар зүйл. Онцгой албан татварын тэмдгийг үйлдвэрлэх  

 3.1. Тэмдгийг Үнэт цаас үйлдвэрлэгч гадаадын болон үнэт цаас үйлдвэрлэх тусгай зөвшөөрөл бүхий Монгол Улсын хуулийн этгээд үйлдвэрлэнэ.  
 3.2. Энэ хуулийн 3.1-д заасан хуулийн этгээдийг Төрийн болон орон нутгийн өмчийн хөрөнгөөр худалдан авах бараа, ажил, үйлчилгээний гүйцэтгэгч сонгох журмын тухай хуулийн дагуу сонгон шалгаруулна.  
 3.3. Тэмдэг нь нууцлалын шаардлага хангасан сери, дугаартай байна.  

 4 дүгээр зүйл. Онцгой албан татварын тэмдгийг олгох, хэрэглэх  

 4.1. Онцгой албан татварын тэмдгийг Монгол Улсад үйлдвэрлэсэн архи, тамхинд аж ахуйн нэгж, байгууллагын архи, тамхи үйлдвэрлэх зөвшөөрөл, тэдгээрийг худалдах, худалдан авах гэрээг, импортын архи, тамхинд аж ахуйн нэгж, байгууллагын импортлох, худалдан борлуулах гэрээг тус тус үндэслэн Үндэсний татварын алба олгоно. /Энэ хэсэгт 2001 оны 11 дүгээр сарын 17-ны өдрийн хуулиар өөрчлөн найруулсан./  
 4.2. Тэмдэггүй архи, тамхийг бэлтгэн нийлүүлэх, импортлох, худалдах, тэмдгийг хуурамчаар үйлдэх, борлуулах, хэрэглэхийг хориглоно. /Энэ хэсэгт 2001 оны 11 дүгээр сарын 17-ны өдрийн хуулиар оруулсан нэмэлтийг тусгав./  
 4.3. Тэмдгийн загвар, тэмдэг олгох журмыг санхүү, эдийн засгийн асуудал эрхэлсэн Засгийн газрын гишүүн тогтооно. /Энэ хэсгийг 2001 оны 11 дүгээр сарын 17-ны өдрийн хуулиар өөрчлөн найруулсан./  

 5 дугаар зүйл. Архи, тамхины үйлдвэрлэл болон импортын үйл ажиллагаа эрхлэх аж ахуйн нэгж, байгууллагын үүрэг /Энэ гарчигт 2001 оны 11 дүгээр сарын 17-ны өдрийн хуулиар оруулсан нэмэлтийг тусгав./  

 5.1. Архи, тамхины үйлдвэрлэл болон импортын үйл ажиллага эрхлэх аж ахуйн нэгж, байгууллага дараахь үүрэгтэй: /Энэ хэсэгт 2001 оны 11 дүгээр сарын 17-ны өдрийн хуулиар оруулсан нэмэлтийг тусгав./  
 5.1.1. өөрийн үйлдвэрлэсэн бараанд тэмдэг нааж борлуулах;  
 5.1.2. үйлдвэрлэлд хэрэглэж байгаа спиртийн хэмжээ, үйлдвэрлэсэн архины тоо хэмжээг үнэн зөвөөр тодорхойлж, холбогдох татварын болон мэргэжлийн хяналтын байгууллагад өгч байх.  
 5.1.3. импортлох архи, тамхины тоо хэмжээг үнэн зөвөөр тодорхойлж, харьяалах татварын алба болон холбогдох гаалийн байгууллагад өгөх;  
 5.1.4. импортлох архи, тамхинд онцгой албан татварын тэмдэг наах. /3, 4 дэх заалтыг 2001 оны 11 дүгээр сарын 17-ны өдрийн хуулийн нэмэлтийг тусгав./  
 5.2. Архи, тамхины үйлдвэрлэл болон импортын үйл ажиллагаа эрхлэх аж ахуйн нэгж, байгууллага үндэсний татварын албанаас авсан тэмдгийг бусдад шилжүүлэх, худалдахыг хориглоно.. /Энэ хэсэгт 2001 оны 11 дүгээр сарын 17-ны өдрийн хуулиар оруулсан нэмэлтийг тусгав./  

 6 дугаар зүйл. Онцгой албан татварын тэмдгийн тухай хууль зөрчигчид хүлээлгэх хариуцлага  

 6.1. Онцгой албан татварын тэмдгийн тухай хууль зөрчсөн нь эрүүгийн хариуцлага хүлээлгэхээргүй бол гаалийн болон татварын улсын байцаагч дараахь шийтгэл ногдуулна:  
 Энэ хуулийн 4.2; 5.1.1; 5.1.2; 5.1.3; 5.1.4; 5.2-т заасныг зөрчсөн иргэнд 30000-50000, албан тушаалтанд 40000-60000, аж ахуйн нэгжид 150000-250000 төгрөгийн торгууль ногдуулж, тэмдэггүй болон хуурамч тэмдэг бүхий архи, тамхийг хураан авч, улсын орлого болгоно. /Энэ хэсэгт 2001 оны 11 дүгээр сарын 17-ны өдрийн хуулиар оруулсан нэмэлтийг тусгав./  

 7 дугаар зүйл. Хууль хүчин төгөлдөр болох  

 7.1. Энэ хуулийг 2001 оны 1 дүгээр сарын 1-ний өдрөөс эхлэн дагаж мөрдөнө.  
 7.2. Импортолсон архи, тамхинд онцгой албан татварын тусгай тэмдэг олгохтой холбогдсон харилцааг зохицуулсан зүйл, хэсэг, заалтыг 2002 оны 9 дүгээр сарын 1-ний өдрөөс эхлэн дагаж мөрдөнө. /Энэ хэсгийг 2001 оны 11 дүгээр сарын 17-ны өдрийн хуулиар нэмсэн./  




МОНГОЛ УЛСЫН ИХ ХУРЛЫН ДАРГА Л.ЭНЭБИШ 



/Энэ хуулинд 2001 оны 11 дүгээр сарын 17-ны, 2002 оны 6 дугаар сарын 27-ны, 2003 оны 11 дүгээр сарын 27-ны өдрийн хуулиар оруулсан нэмэлт, өөрчлөлтийг тусгав./  
