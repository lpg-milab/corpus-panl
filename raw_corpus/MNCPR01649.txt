Хайрлаж түшье

Хараад байхад суурин соёл иргэншилтэй улс орнууд иймэрхүү том гай гамшгийн дараа бүгдээрээ нэгдэж нийлдэг. Нэгдэж нийлээд дуугаан дуулж урмаан бадрааж аваад хүрзээ бариад л дайраад орчихдог.
Дайрч ороод дандаа давж гардаг. Энэ бол тэдний гайхамшиг. Харин бид яадаг вэ. Бужигнаж, бухимдаж байгаад л бутраад алга болцгоодог. Энэ бол бидний гутамшиг. Бид авах л дуртай. Өгч ерөөсөө үзээгүй. Төр нь ч тэр. Иргэд нь ч тэр. Одоо ийм байхаа больё. Улаанбаатар хотод сүүлийн 10 жил лав тохиолдоогүй томоохон хэмжээний гал гарч, олон зуун иргэд хохирч, манай үндэсний хэмжээний татвар төлөгч нэгэн том компани хүнд цохилтод орлоо. Азаар хүний амь нас эрсдээгүй ч хэлж биш хийсч ирдэг гай гамшгийн талаар өнөөдөр хэн хүнгүй харуусан ярьцгааж байна. Хорслоо тайлаад дуусах уу, хамтраад зүтгэх үү Бөмбөгөр худалдааны төвд 700 орчим түрээслэгч ажиллаж байсан, тэдний амь амьдрал баларлаа хэмээн бид нэгэн дуугаар хашгирч байгаа ч одоогийн байдлаар олон мэдээлэл албан бусаар цацагдаж байна. Хамгийн нэгдүгээрт, гэхэд гамшгийн улмаас гарсан нийт хохирлын хэмжээг тогтоогоогүй байна. Нийт хохирол гэж юу вэ. Үнэндээ бид өнөөдөр зөвхөн нэг талын л амссан гарз хохирлын талаар илүү их ярьж байгаа. Олон зуун түрээслэгч иргэд хохирсон нь үнэн. Тэдэнд хэцүү байгаа. Арай ядан олж цуглуулсан хэдэн төгрөгөө өсгөх гээд хоёр нарны хооронд чардайн зүтгэж байсан тэд ажлын байр ч үгүй, мөнгө ч үгүй гар хоосон үлдлээ. Энэ бол яах аргагүй эмгэнэл. Нийт хохирлын нэг тал энэ. Харин нөгөө тал ямар байгаа бол. Та ингэж бодож үзэв үү. Бүгдээрээ л "Алтжин"-г алаад өгье, бидний хохирлыг одоохон төл, яг хэзээ төлөхөө хэл, хэлэхгүй бол хохь чинь шүү... л гээд байна. Уг нь тасчиж хаяхад бэлэн улангассан олонд бүчүүлчихээд буланд бүлтгэнэж зогсоо тэр жижигхэн хүүхэн бас хохирогч. Тэрбум тэрбумаар тоологдох хохирол тэр компанид бас учраад байна. Гал гарсан шөнө тус "Алтжин" группийн ерөнхийлөгч Г.Алтан бүх түрээслэгчиддээ хандаж мэдэгдэл хийсэн.Та бүхэн намайг ойлгож дэмжээч, энэ бол бидэнд учирсан гай гамшиг юм. Гай хэзээ ч хэлж ирдэггүй. Би та бүхний хохирлын тухай л хамгийн эхлээд бодож байна. Тэгэхээр бүгдээрээ нэг баг болж ажиллая. Та нарын хохирлыг барагдуулахын тулд бид цаг наргүй зүтгэнэ. Гагцхүү надад та нарын дэмжлэг хэрэгтэй байна гэсэн түүний үгийг нийгэм анхааралтай сонссон ч харамсалтай нь түрээслэгчид нь сонссонгүй. Тэр шөнөдөө л шидэт саваагаар дохиод байшинг босго гэв. Явсаар бүгдээрээ их мөнгөтнүүд байсан болж таарав. Бүгдээрээ ажил дээрээ мөнгөө шуудай шуудайгаар хураагаад тавьчихсан байсан болов. Гал гарч гай гамшиг нүүрлэсний хажуугаар хүний муухай чанар дээр суурилсан ил гарснаасаа аюултай иймэрхүү өөр нэгэн далд гамшиг одоо үргэлжилж байна. "Алтжин" группийн САПУ худалдааны төв шатсанаас болоод (унтрааснаас болоод биш шүү) манай галынхны хамаг нөөц хор дуусчихсан гэнээ. Тэрийгээ бараг төлүүлнэ гэх шахаж байгаа тухай хачин мэдээ ч ирж байна. Мэргэжлийн хяналтынхан гэв үү нэг газрынхан бас баахан бичиг цаасан дээр байсан шаардлага энэ тэр ярьж даарин дээр давс шидэн тоглож байх юм. Хэрэггүй л энэ худалдааны төвийг нээсэн юм, ер нь хэн нээ гэсэн юм ч гэх шиг... Үнэхээр л болохгүй байсан юм бол яагаад зүгээр хараад суугаад байсан юм бэ, яагаад ажлаа хийгээгүй юм бэ. Хийх ёстойгоо хийх цагт нь хийж чадаагүй байж өнгөрсөн хойно нь нэрвэх хэрэг байна уу гэх мэт олон асуултыг "ажил хэрэгч" тэдгээр түшмэдүүдэд хэлмээр санагдана. 700 хүний ажлын байр бий болголоо гэж хэн ч Г.Алтанд баяр хүргэж байгаагүй. Жилд долоо найман тэрбум төгрөгөө улсын сан хөмрөгт өгдгийнх нь төлөө баярлаж гялайж өгдөггүй төр энэ мэтэд сүйд болохгүй нь бас үнэн. Гал усны гашуун зовлон гэж монголчууд бид ярьдаг. Ийм зовлонд учирсныхаа дараа Г.Алтан анх удаа төрөөс тусламж гуйсан гэнэ. Төр хариуд нь "Уучлаарай, та энэ бүхний ард өөрөө л гарах болох нь.Төрд гамшгийн үед гаргаад байх бэлэн зэлэн юм байдаггүй юм шүү дээ" гэж учирлажээ. Энэ бүхний эцэст тэр биднээс ганцхан зүйл гуйж байна. Тэр нь сэтгэлийн дэм юм. Хэдхэн хоногийн өмнө эдгээр гамшигт нэрвэгдсэн улсууд хоёр тал байсан. Өөд өөдөөсөө харсан хоёр тал. Нэг нь түрээслэгч нөгөө нь түрээслүүлэгч. Одоо тэднийг зовлон нэг талд гаргав. Зовлонг нийлж л байж гэтлэнэ. Үүнийг л тэр хэлээд байгаа юм. Одоо "Алтжин"-г харааж биш хайрлаж түших цаг. Эрхэм түрээслүүлэгч та бүхэн "Алтжин"-гийн бизнесийг дэмжиж хайрлаж байж л хохирлоо барагдуулна. Хайрлаж, ойлгож, хамтран зүтгэж байж л энэ бүхний ард гарна. "Алтжин"-г татвараас чөлөөлье Манай улсын шилдэг татвар төлөгч компани гамшгийн улмаас хүнд хохирол амсаад байна. Төр хөнгөлттэй зээл ч олгож чадахгүй гэжээ. Мэдээж боломж байвал туслах л байсан байх. Одоо тэгвэл ямар гарц байна вэ. Нэгэнт "Алтжин" гамшгийн дараа бүх иргэдийн хохирлыг төлж барагдуулна гэж улс орон даяар мэдэгдсэн. Одоо өөрийнхөө зовлонг өөрөө үүр гээд орхих уу. Хараад байхад суурин соёл иргэншилтэй улс орнууд иймэрхүү том гай гамшгийн дараа бүгдээрээ нэгдэж нийлдэг. Нэгдэж нийлээд дуугаан дуулж урмаан бадрааж аваад хүрзээ бариад л дайраад орчихдог. Дайрч ороод дандаа давж гардаг. Энэ бол тэдний гайхамшиг. Харин бид яадаг вэ. Бужигнаж, бухимдаж байгаад л бутраад алга болцгоодог. Энэ бол бидний гутамшиг. Бид авах л дуртай. Өгч ерөөсөө үзээгүй. Төр нь ч тэр. Иргэд нь ч тэр. Одоо ийм байхаа больё. Гадныхан гэхээр л татвараас өдий төдий жилээр нь чөлөөлөөд хаячихдаг төр үндэсний үйлдвэрлэгчдээ ядаж ийм үед нь харж хандаж баймаар. Дандаа авч байсан төр энэ удаа "Алтжин"-г тодорхой хугацаагаар татвараас чөлөөлж болохгүй гэх газаргүй. Хүчээ сэлбэж, сэргэн өндийж ирэх боломжийг тэдэнд өгөх ёстой. Хатуудаа хатуу, зөөлөндөө зөөлөн төр ингэж эцгийн хайраа үзүүлмээр байна. Ард иргэд маань ч "Алтжин"-гийн бараа бүтээгдэхүүнүүдийг өргөнөөр сонгон авцгаагаасай. Тэд биднээс ийм л сэтгэл гуйж байх шиг байна. 
Б.Ганчимэг
