Л.БАДАРЧ

БАЛДАН ГАЛДАН ХОЁР 

Балдан, Галдан гэдэг адилхан хоёр залуу бий. Гэвч ажил төрлөөрөө адилгүй юмсанжээ. 
Балдан нь малч, ажилч, бас хичээл дугуйланд идэвхтэй. Ном сонин их уншдаг. Тэгээд нөхөрсөг тусч тул нутгийнхан нь түүнийг магтдаг. Залуу хүүхнүүд ч Балданг л сэмхэн сэмхэн ширтэцгээдэг ажээ. 
Галдан нь Балдандаа атаархдаг байжээ. Балдантай уулзсан бүхэн нь түүнийг магтаж, халуун сайхан үг хэлдэг байхад Галдантай уулзахдаа: 
- Чи цаг үргэлж айл хэсэж, архи дарс эргүүлж шалмаглаж явахаа боль. Эцэг эх чинь өтөлж, хэдэн малаа хүчрэхгүй болж шүү. Чи тэдэндээ тусалж, малаа өсгөхийг бод гэж л үглэдэг байв. 
Нэг өдөр Галдан архи айраг эргүүлж "төмөр тэргээ өгөөч түлээ зөөгөөд өгье" гэж дуулаад давхиж явжээ. Гэтэл түүний зам дээр өвсөө хадаж байгаа Балдан тохиолдов. Галдан дотроо бодов. Энэ Балдан ажилд сайн гэхээр онгирч, улам ажилч хүн болох гэж дэндэж байна. Бас тэгээд надад хүртэл өвс хадахын ашиг тус гэж лекц унших санаатай байна билээ шүү ... Залуу хүн чинь над шиг ингэж, тарган морио унаад торгон дээлээ өмсөөд айраг архи сэнгэнүүлж хэнхдэгээ яраад давхиж явдаг юм биш шүү гэж боджээ. Тэгээд тэр нэг сайн гайхуулна гэж шийдэж мориныхоо гүйхээр Балдангийн дэргэдүүр өнгөрөхдөө: 
- Балдаан! Залуу хүн чинь ингэж явдаг юм шүү гэж хашгирав. Гэтэл морь нь хадсан өвснөөс бусгахад Галдан олгойтой ус шиг улхайн ойчив. Балдан хадуураа тавьж, 
- Мөн дөө ... залуу хүн чинь ингэж явдаг юм байж дээ гээд инээд алдав. Галдан ойчихдоо өвдсөн боловч ичихдээ ёо гэж хэлсэнгүй. Балдангийн шоолж инээхэд хор нь хөдөлж, өвдсөнөө хайхрахгүй босон харайв. Тэгээд түй мондийн хар өвс! гээд Балдангийн хадсан өвс рүү нулимав. Балдан анхандаа уурламаар завдсан боловч уужирч, 
-Толгой чинь эргэж, нүд чинь харанхуйлж байна уу? Хар биш ногоон өвс байна шүү гэв 
- Чи юунд дандаа ингэж байдаг юм бэ. Өвлийн бэрхэд хэдэн малын аминд ордог юмны чинь нэг энэ шүү. 
- Үхсэн хойноо! Манай мал, хадсан өвсийг идэх байтугай үргэдэг юм чинь дээ. Чи харахгүй юу. Миний морь өвснөөс үргээд намайг хаячихлаа шүү дээ. 
- За чи битгий дэмий юм ярь л даа. Энэ чинь адуу шүү дээ. Ер нь ингэж, дэмий тэнэж байхаа болиоч дээ. Жаал өвс хадаж авахыг бод. Хоёул хамжъя, чамд зааж өгье. Над илүү хадуур хэрэглэл зөндөө гэхэд нь Галдан нь хайхарсан ч үгүй ташуураа шүүрч аваад: "Жаахан Дулмаа хаачсан бэ ..." гэж дуулаад, үргэж давхисан мориныхоо хойноос гэлдрэв. Балдан: 
- Гайгүй мөд ... мөдхөн болно доо ... гэж хэлээд хадуураа шүүрч авав. 


Өвөл болов. Балдан, Галдан хоёрынх ойролцоо өвөлжив. Тэдний адуу оторт гарахад Галдан ганц хайртай морио нүдэндээ харж байя гэж үлдээгээд бусад адуугаа оторт явуулав. Цас байн байн орж билчээр зузаан хадсан их өвс ногоон гүвээ шиг харагдав. Балдангийнхан тэнгэрийг царайчлан харахгүй тайван. Мал нь тавтай хивнэ. 
Балдан нэг өдөр сумынхаа төв дээр очиж, сүүлчийн сонин сэтгүүлүүдийг аваад харихаар давхиж явав. 
Түүний зээрд морь нь тарган, омголон. Давхихад нь туурайгаар нь цасан манан бужигнана. Гэтэл судгийн хажуугаар өнгөрөхдөө, Балдангийн зээрд морь огло харайн бусгав. Балдан мориныхоо амыг татаж, судаг руу үзвэл, Галдан хөлдөх шахтлаа бээцийгээд цас малтаж өвс зулгааж байв. Түүний бараг "эхнэр шигээ" хайрладаг бор морь нь эвхийчихээд Галдангийн дэргэд зогсож байв. Балдан сандарч, 
- Үгүй чи чинь яаж байгаа юм бэ? гэхэд Галдангийн эрүү хавшиж бор морь минь! Харж байна уу, турж үхэх нь гэж арай чарай дуугарав. 
- Тэгээд бусад нь ... гэж Балданг яаран асуухад, 
- Чи тэгээд манай өвснөөс авахгүй яагаав? Манайханд хэлсэн үү? гэж Балданг асуухад Галдан, 
- Үгүй ... хэлээгүй гэв. 
- Яагаав хэлэхээсээ ичээ юу? гэхэд нь Галдан доошоо харж дуугарахгүй зогсов. 
- За явъя. Одоо очоод манай өвснөөс ав! Орой хоёул явж өвөлжөөндөө зөөж авчирна шүү гэж Балданг хэлэхэд: Галдан, 
- За ... гээд, дахин юу ч хэлж чадсангүй, Балданг дагаж одов. Балдан гэртээ ирж буугаад мориндоо өвс тавьж өгөхөд Галдангийн бор морь, өвс рүү нь дайран оров. 
- За харж байна уу Галдан! Чиний морь өвснөөс үргэдэг биш билүү гэж инээмсэглэхэд Галдан улам ичиж, 
- За та боль л доо гэж Балдангийн мөрийг алгадаад: Би гэмээ мэдлээ. Одоо чамайг дууриаж ажиллана. Чи намайг дагуул гэж хэлэв. 


Түүнээс хойш Балдан Галдан хоёр дотно үерхэж ажил төрөл, элдэв нэгээрээ ав адилхан өсөж хөгжиж явдаг боллоо. 
