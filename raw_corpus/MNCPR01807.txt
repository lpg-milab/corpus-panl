Нэр нь үл мэдэгдэх орос цэргүүдийн нэрийг хэзээ мэддэг болох вэ?

Ялалтын баяр ойртлоо. Жил бүрийн таван сарын 9-нд Оросын ард түмэнтэй энэ баярыг хуваалцаж сэтгэл хөдөлдөг билээ, бид.
Эх орныхоо төлөө, дэлхийн амгалан тайван байдлын төлөө, бидний монголчуудын төлөө цусаа урсгаж явсан Орос, Зөвлөлтийн цэргүүдийн нэрийг мэдэхгүй болохоороо "нэр нь үл мэдэгдэх" цэргүүдийн хөшөөнд жил бүр цэцэг өргөдөг уламжлалтай. Бүх зүйл нээлттэй болж хэлмэгдсэн, хохирсон гээд л хамаг хүний нэр хаяг архиваас уудлагдан гарч ирсээр байхад гавьяатуудын нэр гарч ирээгүй л байна. Бидний төлөө байлдаж явсан цэргүүдийн нэрийг бид мэдэхгүй хэвээр үлджээ. Бас Оросын фронтод хандив өгч явсан монгол ардуудын нэр хаяг нууц хэвээр байсаар. Энэ байдлаас гарах нь уу гэмээр зүйл 2005 онд уг нь болж байсан. Ерөнхий сайд асан Ц.Элбэгдорж тухайн үеийн Батлан хамгаалахын сайд Ц.Шаравдоржид Зайсан толгой дахь Зөвлөлтийн цэргийн хөшөөний хавьд Монгол Улсын тусгаар тогтнол, аюулгүй байдлын төлөө тэмцэж явсан Зөвлөлтийн цэргүүдийн нэрийг бичиж, алдаршуулах бэлтгэл ажил хангахыг үүрэгдэж байсан билээ. Ц.Шаравдорж сайд ч энэ даалгаврыг дуртайяа хүлээн авч, хөшөөний өмнө дурайх орос цэргүүдийн нэрийн загварыг хоёрхон хоногт бэлтгэн авчирч Ерөнхий сайдад танилцуулж байсан нь сонины хуудсанд үлджээ. Тэр ч байтугай цэргийн түүхийн мэргэжилтнүүд дэлхийн хоёрдугаар дайны үед монголчуудаас Зөвлөлтийн армид хандивлаж байсан баримтуудыг нэгтгэн бүх хандивлагчдын нэрсийн жагсаалтыг цэргийн түүхийн музейд байрлуулна гэж амлаж байсансан. Энэ бүх амлалтын хариу хаачсан юм бол? Ноднингийн ялалтын баяраас хойш энэ тухай хэн ч дурсаагүй, энэ жилийн ялалтын баяр ойртож байхад бас л албаны хүмүүс дуугүй байсаар байх юм. Нэртэй хөшөө нэргүй хөшөөнөөс чанарын ялгаатай. Нэргүй хөшөөний ард зөвхөн ямар нэгэн түүхэн үйл явдал байдаг бол нэртэй хөшөөний ард хувь хүний намтар бас байх болно. Сергей Гобров, 1920-1939 гэдэг бичиг байж гэмээж нь Сергей хэмээх орос залуу арван есхөн настайдаа Халхын голд үрэгджээ гэж бид төсөөлөхсөн билээ. Мэдээж гэрлэж амжаагүй, бас их сургуульд сурч амжаагүй. Ийм залуухан хөвгүүн ээждээ бол нялх амьтан байсан боловч бидэнд "орос ах" болж хамгаалахаар ирээд энд үрэгджээ. Энэ Сергей ямар нүдтэй, ямар нуруутай, ямар хот тосгоноос гаралтай байсан бол... гэхчилэн хүний тухай бидний бодол хөврөх биз ээ. Хүний намтар нь улс орны түүхээс илүү хүмүүнлэг, цаг хугацаанд баригддаггүй сонгодог түүхийг бий болгодог. Ямар ч дайнд фронтын цаад наад талд байлдаж байгаа өөр өөр орны хүмүүсийн амьдралын төлөө тэмцэл, гэр бүл, мөрөөдөл гээд бүх зүйл адилхан байдаг. Тийм ч учраас хөшөөн дээрх хүний нэр тухайн хөшөөг улс төрийн байгууламж гэхээсээ амь насаа алдсан баатрын хувь хүний тухай дурсгал болж бидэнд хүний хувь заяаны тухай, тухайн хувь хүний цаг хугацаа, сонголтын тухай түүх өгүүлнэ. Зайсанд орос цэргийн нэр байж гэмээнэ бид найз германчуудаа, эсвэл япон нөхдөө тэнд аваачихдаа хөшөөний том улаан таван хошууг хүндэтгэх "ял" тулгалгүйгээр тэр хөшөөний цаад эзэн болох арван есөн настай цэрэг Сергейн тухай яриа дэлгэх юм. Ялалт, ялагдлын тухай биш залуу хүний хувь заяа, цаг хугацаа, тухайн үеийн дэлхийн түүхийн талаар ярина гэдэг Зайсан руу явах замыг улам л утга учиртай болгохсон билээ. 2004 онд Стэнфордын их сургуулийн хүний эрхийн нэг хичээл дээр багш маань дэлхийн II дайнд хэдэн америк хүн амиа алдсан бэ гэж асууж билээ. "4,000 орчим" гэж нэг оюутан хариулахад "Зөв байна" гэж багш хариулаад "За тэгвэл оросууд хэдэн хүнээ алдсан бэ" гэхэд зааланд байгаа 200-гаад оюутнаас гар өргөсөн арваад нь таван зуун мянгаас доош тоо хэлж байв. "Үгүй ээ, хорин сая" гэж би хошуу нэмлээ. Ихэнх оюутнууд "арай үгүй байлгүй дээ" хэмээн дуу алдаж над руу эргэж харсан. "Тэр зөв хэллээ" гэж багш нотлоод "Бидний ихэнх нь оросуудыг тийм олон хүнээ алдсаныг мэддэггүй" гэж нэмэв. "Яагаад тэр олон хүний тухай бид ерөөсөө дуулаагүй юм бол оо" гэж залуухан америк оюутнууд дор дороо гайхацгааж байсан. Эргээд бодоход би 20 сая гэдэг тоог мэдэж байх мөртлөө биднийг хамгаалсан ганц орос цэргийн нэрийг мэдэхгүй байсандаа гэмших ч шиг болж байсан юм. Учир нь дайнд явж үрэгдсэн америк цэргүүдийн нэрийг нутаг, хот, тосгонд нь байрлах дурсгалын хөшөөнд дурайтал бичсэн байх ба америкчууд өнөөх амь үрэгдсэн 4000 цэргийнхээ бараг бүгдээрэнгийнх нь түүх намтраар ном товхимол, сэтгүүл, кино хийцгээжээ. Бас сургууль бүрт оюутан байхдаа, төгсөөд дайнд явж энд тэнд үрэгдсэн залуусынхаа нэрийг чулуун хананд бичиж дурсаж байдаг. Хаана л очиж хөшөө дурсгал үзнэ, тэр бүхэнд хүний овог нэр, он цаг хугацааг бичсэн байх нь үзэгдэнэ. "Миний аавын удмын хүн Америкийн хувьсгалд оролцож байсан. Эрх чөлөөний жим дайрч өнгөрдөг тосгоны төвд түүний нэрийг бичсэн хөшөө байгаа" гэхчилэн оюутнууд ярьдаг. Ялалтын баяр дөхөх тусам Улаанбаатарынхаа урд талд сүндэрлэх Зөвлөлтийн цэргийн хөшөөг хүний нэртэй устай байгаасай гэж хүсэх боллоо. Нэртэй хөшөөнд цэцэг өргөж, бидний төлөө байлдаж явсан хүнийг нэрээр нь дурсаж явбал сайхан аа. Бид Зөвлөлт гэдэг улсыг хайрлаж, шүтэж далан жилийг өнгөрөөсөн. Зөвлөлт гэдэг улсын тухай дуу хүртэл дуулж, шүлэг цээжилж явсан. Харин хүмүүсийнх нь тухай Саша, Алеша, Иванаас хэдхэн үлгэр, киноны баатрын нэртэй явсаар ардчилалтай золгож. Одоо бид хэдэн жинхэнэ Саша, хэдэн Сергей бас Зөвлөлт хэмээх их гүрний олон бүгд найрамдах улсуудаас хичнээн залуучууд үнэхээр Зайсангийн хөшөөний жинхэнэ эзэд вэ гэдгийг мэдмээр байна. Тэр нэрсийг хэзээ ил болгож байрлуулах вэ, Батлан хамгаалахын сайд аа! 
Ц.Оюунгэрэл 
