Гоо сайхнаас илүү боловсролдоо их анхаардаг

Монголын сайхан бүсгүй шалгаруулах "Мисс Монголиа-2007" тэмцээний гуравдугаар байр буюу зэс эрдэнийн өргөмжлөлт Б.Дөлгөөнтэй ярилцлаа. Тэрбээр хэдхэн хоногийн өмнө Манжуурт болсон Олон улсын гоо сайхны тэмцээнд амжилттай оролцоод ирсэн билээ.
-Олон улсын гоо сайхны тэмцээнд маш амжилттай оролцоод иржээ. Тэмцээний талаар товчхон танилцуулаач? -Юуны өмнө "Өдрийн сонин"-ы уншигчдад энэ өдрийн мэнд хүргэе. Олон улсын гоо сайхны тэмцээн энэ жил Манжуурт боллоо. Орос, Монгол, Хятад хөрш гурван орны эв найрамдал, энх тайвныг бэлгэдэж ийм тэмцээн зохиодог юм билээ. Манайхаас нийт 19 охин оролцсон. Тэмцээний эхний шалгаруулалтад 10 охин тэнцэж үлдсэн. -Чиний хувьд ямар амжилт үзүүлсэн бэ? -Би энэ тэмцээний гуравдугаар байранд орсон. Тэргүүн миссийг Хятадын бүсгүй авсан. Хоёрдугаар байрт орос, монгол хоёр охин шалгарсан. Гуравдугаар байрт надаас гадна орос, хятад гурван бүсгүй шалгарсан. Мөн тусгай байрын шагналыг найман бүсгүй авсан. Тэмцээний нийт 14 шагналын тавыг нь манайхан авсан. -Гурван орноос нийт хичнээн бүсгүй өрсөлдсөн бэ? -Энэ жил нийт 109 охин орсон. Эхний шалгаруулалтад Оросоос 50, Хятадаас 30, Монголоос 19 охин орсон. Эдгээрээс эцсийн шалгаруулалтад 45 охин тунаж үлдсэн. -Гуравдугаар байрт орно гэдэг өндөр амжилт. Өрсөлдөгчдөөсөө ялгарах чиний давуу тал юу байсан бол... -Тэнд очоод би их олон найзтай болсон. Оролцогчид намайг их эвсэг гэж хэлж байсан. Тайзан дээр биеэ авч яваа байдал, инээмсэглэл, зан араншин, дотоод сэтгэлийн гоо сайхныг шүүгчид илүү анзаарсан болов уу гэж бодож байна. -Хэлний бэрхшээл гарч байв уу? -Би өөрөө орос, англи хэлээр чөлөөтэй ярьдаг. Манжуур тэр чигээрээ оросоор ярьдаг. Тийм болохоор хэлний бэрхшээл гараагүй. -Хэлний мэдлэг шалгаруулалтад нөлөөлсөн үү? -Нөлөөлсөн байх. Ер нь ямар ч уралдаан тэмцээн гадаад гоо сайхнаас гадна тухайн хүний мэдлэг боловсролыг их харгалздаг юм билээ. Би орос 14 дүгээр сургуульд сурч байсан л даа. -Одоо Дөлгөөн маань хэд хүрч байна вэ. Хаана сурдаг вэ? -Энэ жил 18-тай. Он гараад 19 хүрнэ. Би "Хартфорд"-ын их сургуулийн бизнесийн удирдлага, менежментийн ангийн оюутан. -Өөрийг чинь дунд сургуульд байхдаа шилдэг сурагч байсан гэж тодорхойлолт дээр чинь бичсэн байсан... -(инээснээ) Арван жилдээ "Авьяас" алтан медаль, Чингэлтэй дүүргийн шилдэг сурагч болж байсан. Англи хэлний улсын олимпиадын тусгай байрт шалгарч байсан. -Тэмцээн уралдаанд оролцоход хичээл номоо яаж зохицуулж байна вэ? -Саяын тэмцээнд явахад манай сургуулиас чөлөө өгөх дургүй байсан. Манай сургууль англи хэл дээр бүх хичээлээ үздэг болохоор хүнд л дээ. Гэхдээ захирлаасаа гуйж байгаад арай гэж чөлөө аваад явсан. -"Мисс Монголиа"-гийн дараа бас нэг тэмцээнд оролцох урилга ирсэн гэсэн үү? -Тийм ээ. Солонгос улсад болох Дэлхийн оюутны мисст оролцох урилга ирсэн. Бүтэн сар Солонгост байх учраас хичээл маань нэлээн тасрах байсан. Тиймээс тийшээ явж чадаагүй. -Оюутан хүнд чөлөөт цаг хэр гардаг вэ? -Оюутан болсон болохоор цаг зав маш бага гардаг. Өдөржингөө хичээл ордог. Орой нь гэртээ жаахан амарч байгаад хичээлээ давтана, шалгалт шүүлгэндээ бэлдэнэ. Зав гарвал фитнесээр хичээллэдэг. Бассейнд явах дуртай. -Таны хобби... -Дуу дуулах, дууны үг бичих дуртай. Одоогоор англи хэл дээр нэг дуу зохиогоод дуусч байна. Багаасаа англи дууны үг орчуулж, дагаж дуулах дуртай байсан. -Өөрийн чинь хүндэлж явдаг хүн гэвэл... -Хүний амьдралд хамгийн нандин зүйл гэвэл намайг хайрладаг хүмүүс гэж би боддог. Миний хамгийн хүндэлж явдаг хүмүүс бол аав ээж, хоёр дүү, эмээ өвөө маань. Мөн багын минь найз Мариям. Найз маань Францад сурдаг. -Анх "Мисс Монголиа"-д оролцох саналыг хэн тавьсан юм бэ? -Би багаасаа л миссийн тэмцээнд оролцох юмсан гэж мөрөөддөг байсан. Тэгээд гэрийнхэнтэйгээ зөвлөж байгаад энэ жилийн тэмцээнд оролцсон. Өөртөө итгэлтэй байсан ч анх оролцож байгаа болохоор туршлага дутсан зүйл бий. Дараа дараагийн тэмцээнүүдэд амжилттай оролцоно гэдэгтээ итгэлтэй байгаа. -Мисс, загвар өмсөгчдийг хөнгөн амьдрал хөөдөг гэсэн ойлголт нийтлэг байдаг л даа. Энэ талаар ямар бодолтой явдаг вэ? -Ийм ойлголт их байдаг л даа. Зарим загвар өмсөгчид, мисс охидын биеэ авч явах байдлаас үүдэн ийм яриа гардгийг үгүйсгэхгүй. Энэ бол хувь хүний зан араншин, ген, гэр бүлийн хүмүүжилтэй шууд холбоотой. Гэхдээ манай бүх охид тийм биш ээ. Миний хувьд гоо сайхандаа анхаарахын зэрэгцээ мэдлэг боловсролдоо их анхаардаг. Ер нь мисс охидыг баян хүмүүстэй амьдралаа холбодог гэж ярьдаг. Миний хувьд надад мөнгө төгрөг чухал биш. Би гэр бүлийнхээ хайр энхрийлэлд өссөн. Тийм ч болохоор хайр сэтгэлээрээ амьдарна. Гоо сайхан бол бурхнаас заяасан хишиг. Түүнийг улам төгс төгөлдөр болгохын тулд ухаалаг, боловсролтой байх хэрэгтэй болов уу. -Ойрын үед хийхээр төлөвлөсөн ямар ажил байна вэ? -Ойрын нэгээс хоёр жилд олон улсын тэмцээний урилга ирвэл оролцоно. Мөн суралцаж байгаа мэргэжлээрээ дагнан хувиараа юм хийхээр төлөвлөсөн байгаа. -Ирээдүйн зорилго... -Хүүхэд залуучуудынхаа чөлөөт цагийг зөв боловсон өнгөрүүлэх, мэдлэг боловсролыг нь дээшлүүлэхэд өөрийнхөө хувь нэмрийг оруулна. Хийхээр төлөвлөсөн зүйл их байгаа. -Гадаадын тэмцээн уралдаанд амжилттай оролцоод ирсэн гэхээр ямархуу шагнал урамшуулал авсан гэдэг нь сонин байх... -Эхний байруудад орсон бүсгүйчүүдэд цом, тууз, мөнгөн шагнал өгсөн. -Орос, Хятадын бүсгүйчүүд юугаараа илүү санагдсан бэ? -Үнэхээр сайхан сайхан охид олон байсан. Хятадын том том компанийн нүүр царай болсон топ модель охид ирсэн байсан. Орос охид ч цоглог, хүчирхэг, бие хаа сайтай, царайлаг байсан. -Цаашид загвар өмсөх үү? -Загвар өмсөхгүй гэж бодож байгаа. -Хэдхэн хоноод шинэ он гарлаа. Шинэ жилийн баяраа яаж тэмдэглэдэг вэ? -Гэрийнхэнтэйгээ шинэ оноо угтдаг. Одоо шалгалт эхэлчихсэн болохоор завгүй байгаа. Энэ завшааныг ашиглаад ээж, аав хоёртоо маш их хайртай, дандаа баярлаж явдгаа хэлмээр байна. Мөн биднийг энэ тэмцээнд оролцоход зохион байгуулж авч явсан Улаанбаатар хотын соёлын газрын Мэндсайхан эгчдээ баярлалаа гэж хэлье. 
Д.Оюунтуяа