ШИНЭЭР ГЭР БҮЛ БОЛОГСДЫН ЭРҮҮЛ МЭНДИЙН ХУУДСЫГ ХУДАЛДАЖ БАЙНА

Шинээр гэр бүл бологсдын 500 мянган төгрөгийг тойрсон хээл хахууль, авлига ихэсч байгаа тухай манай сонин мэдээлж байсан. Баянгол дүүргийн Эрүүл мэндийн нэгдэл шинээр гэр бүл бологсдын эрүүл мэндийн шинжилгээний хуудсыг 5050 төгрөгөөр худалдаж байна гэсэн мэдээлэл ирсний дагуу тус эмнэлгийг зорилоо. 
IV хороололд байрлах долдугаар төвийн кассаас "Шинээр гэр бүл болж байгаа юм. Шинжилгээ өгөх гэсэн юм" гэтэл "Төлбөрөө өгчих. 5050 төгрөг" гэж хэлээд эрүүл мэндийн хуудас өглөө. Түүнийг нь авах шаардлага байгаагүй учир ерөнхий эмч Б.Бадамхандтай уулзлаа. Манай сонинд ирсэн мэдээллээр бол Баянгол дүүрэгт амьдардаг шинээр гэр бүл болж буй хосууд өөрсдийн харьяа долдугаар төвд шинжилгээний хуудас 5050 төгрөг байдаг учир Сонгинохайрхан дүүргийн Эрүүл мэндийн нэгдлээс ердөө 100 төгрөгөөр худалдан авч Баянгол дүүргийн ерөнхий эмчээр тэмдэг даруулахаар ортол "Та нар манайхаас 5000 төгрөгөөр аваагүй, харин өөр газраас авсан байна" гээд хөөгөөд гаргасан гэх юм. Танайх бусад эрүүл мэндийн нэгдлүүдэд 100 төгрөгөөр худалддаг шинжилгээний маягтыг яагаад 5000 төгрөгөөр зарж байгаа юм бэ? гэхэд, -Харин ч манайд хямдхан байна. Халдвартын эмнэлэгт ДОХ-ын шинжилгээг 5500 төгрөг, сүрьеэгийн шинжилгээг 4500 төгрөгөөр авч байгаа. Наймдугаар сарын 1-нээс Эрүүл мэндийн сайд Л.Гүндалайн тушаалаар шинээр гэр бүл бологсдын шинжилгээний маягтыг 6050 төгрөгөөр зарах болсон. Шинээр гэр бүл бологсод, ДОХ, мэдрэл, сүрьеэ, арьс өнгөний шинжилгээнүүдийг өгдөг. Уг нь энэ дөрвөн шинжилгээг бүгдийг нь авдаг. Гэхдээ манай ДОХ-ын шинжилгээ хийдэг эмч өвчтэй, хагалгаанд орох гэж байгаа учир одоогоор ДОХ-ын шинжилгээ авахгүй байгаа. Иймд манайх шинээр гэр бүл бологсдын шинжилгээний төлбөрийг 1000 төгрөгөөр бууруулж 5050 төгрөг болгосон. Ер нь манайд 5050 төгрөг касст тушаасан бол нарийн мэргэжлийн эмч нараар шинжилгээгээ хийлгэж, хуудсан дээр гарын үсэг зуруулсны дараа хамгийн сүүлд ерөнхий эмчээр баталгаажуулан тэмдэг даруулна. Би эмч нарынхаа гарын үсгийг танина шүү дээ. Гэтэл хүмүүс өөр эмчээр зуруулах, эсвэл гарын үсгийг дуурайлгаж зураад орж ирдэг гэлээ. Уг нь телевизээр ДОХ-ын шинжилгээг сайн дураар хийлгэхээр ирэгсдэд үнэ төлбөргүй авч байгаа гэж байнга мэдээлж, уриалж байдаг билээ. Тэгэхээр нь Л.Гүндалай сайдын тушаалыг үзүүлэхийг хүсвэл "Орлогч даргад байдаг, тэр семинарт явсан" гээд үзүүлсэнгүй. Ерөнхий эмчийн өрөөнөөс гарах гэж байтал түүний танил бололтой нэгэн эмэгтэй зөрөн ороход түүнээс "Танайх шинээр гэр бүл бологсдын шинжилгээг 6050 төгрөгөөр авч байгаа биз дээ" гэтэл "Тийм" хэмээн хариулав. Лавлавал тэр эмэгтэй Баянзүрх дүүргийн Эрүүл мэндийн нэгдэлд ажилладаг ажээ. Ингээд сайдын тушаалаар 6050 төгрөгөөр зарах ёстой шинжилгээний хуудсыг 100 төгрөгөөр зарж буй Сонгинохайрхан дүүргийн Эрүүл мэндийн нэгдлийг зорилоо. Тэндхийн кассчнаас асуутал үнэхээр шинжилгээний маягт нь 100 төгрөг байв. Гэхдээ шинээр гэр бүл болж байгаа тохиолдолд шинжилгээ өгөхдөө 6050 төгрөг тушаах ёстой нь үнэн юм байна. Харин ерөнхий эмчтэй нь уулзвал "Ерөөсөө сайн дураар шинжилгээ өгөхөд 3000 төгрөг тушаах ёстой гэсэн заалт бий. Үүнийг аль ч эрүүл мэндийн нэгдэлд мөрддөг. Тэгэхээр хоёр хүн болохоор 6050 төгрөг байгаа юм" гэв. Харин шинээр гэр бүл бологсдын шинжилгээний төлбөрийн талаархи Л.Гүндалай сайдын ямар нэгэн тушаал байдаг эсэхийг тодруулбал, тийм тушаал байдаггүй гэв. Сайдын тушаал байхгүй атал эрүүл мэндийн шинжилгээний хуудсыг янз бүрийн үнээр зарж байгаа нь хачирхалтай. 
Э.Халиун 

