Шилдэг эмэгтэй улстөрчид тодорлоо

Сүүлийн үед улс төр дэх эмэгтэйчүүдийн оролцооны талаар хэн хүнгүй хөндөж, манайд шийдвэр гаргах түвшинд эмэгтэйчүүдийн оролцоо бараг байхгүй байгаа талаар ярих болсон.
Тэгвэл "Өнөөдрийн Монгол" сонин "Шилдэг улстөрч эмэгтэйчүүд"-ийг УИХ-ын сонгуулийн жил тэр дундаа Олон улсын эмэгтэйчүүдийн эрхийг хамгаалах өдрийн өмнөх өдөр тодрууллаа. Нийт 50 гаруй эмэгтэйг шилдгүүдэд дэвшүүлсэн бөгөөд онлайн болон гар утасны мессежээр багагүй хугацаанд олон нийтийн дунд санал хураажээ. Харин тэднээс зууны шилдэг улс төрч эмэгтэйгээр "Гал голомт" хөдөлгөөний тэргүүн Д.Мөнхөө шалгарч, шилдгийн шилдэг улстөрч эмэгтэйчүүдээр УИХ-ын гишүүн Т.Ганди, УИХ-ын гишүүн, ГХ-ийн сайд С.Оюун, МАЭХ-ны тэргүүн Б.Дэлгэрмаа, Ерөнхий сайдын Нийгмийн бодлогын зөвлөх Б.Долгор, УИХ-ын гишүүн Д.Арвин нар тодорлоо. Мөн шилдэг улстөрч эмэгтэй өргөмжлөлийг БСШУ-ны сайд Н.Болормаа, Жендерийн тэгш байдлын Үндэсний хорооны ажлын хэсгийн ахлагч Ц.Цогзолмаа, Иргэний хөдөлгөөний намын дэд дарга М.Ичинноров, АН-ын ҮЗХ-ны гишүүн Л.Ариунаа, МАХН-ын Бага хурлын гишүүн Б.Туяа, АН-ын ҮЗХ-ны гишүүн Б.Мөнхцэцэг, СХД-ийн ИТХ-ын дарга Д.Баярсайхан, АН-ын ҮЗХ-ны гишүүн Б.Баянцэцэг, ҮШН-ын Бага хурлын гишүүн Х.Энхтуяа, "Монполимет компани"-ийн ерөнхий захирал Ц.Гарамжав, "Орхон" их сургуулийн захирал Н.Хажидсүрэн, "Бишрэлт" компанийн захирал, НИТХ-ын гишүүн Б.Ундармаа нар хүртсэн юм. Улстөрч эмэгтэйчүүдийн тухай яригдах болгонд магнайд нь дурдагддаг Б.Дэлгэрмаа шагнал гардан авахдаа сонирхолтой түүхийг ярилаа. Тэрээр АНУ-ын Төрийн нарийн бичгийн дарга асан Мадлен Олбрайттай зоог барьж байх үед Мадлен хатагтай "Их найм"-ын уулзалтад оролцож байх үеийн хөгжилтэй явдлаа дурсчээ. Дэлхийн тэргүүнүүдийн хүлээн авалтын үеэр Мадлен Олбрайт банзал дээрээ идэж буй зуушнаасаа унагачихжээ. Үүнийг нь харсан Францын Гадаад хэргийн сайд "Бид одоо бүгдээрээ зургаа авахуулна шүү дээ. Таны энэ толбо тод л харагдах байх даа" хэмээн ёжилсон байна. Харин АНУ-ын анхны Төрийн нарийн бичгийн дарга эмэгтэй банзлаа буруу харуулж өмсчихөөд зургаа авахуулснаа Б.Дэлгэрмаад ярьсан аж. Тэрээр "Эрчүүд өмдөө буруу харуулж өмсч чадахгүй бол бүсгүйчүүд банзлаа эргүүлээд өмсчихөж чадна. Үүн шиг эрчүүдэд байхгүй олон давуу чанар бидэнд бий" гэж хэлж байлаа. Мөн Сүхбаатар дүүргийн Засаг дарга асан, Жендерийн тэгш байдлыг хангах Үндэсний хорооны ажлын хэсгийн ахлагч Ц.Цогзолмаа "Үеийн үед, цагийн цагт эмэгтэйчүүд Монголын төрд улс төрийн үйл хэрэгт оролцож ирсэн. Гэр бүлийн асуудлаа эрчүүд, эмэгтэйчүүд хамтдаа зөвлөн шийддэг шиг улс орныхоо хэргийг, ирээдүй хойч үеийнхээ асуудлыг бид хамтран шийдэх хэрэгтэй" хэмээсэн. Уул уурхайн салбарт эрчүүдтэй эн зэрэгцэн ажиллаж, багагүй амжилтад хүрсэн "Монполимет" ХХК-ийн ерөнхий захирал Ц.Гарамжав "Материаллагийг бүтээдэг хүмүүсийн ихэнх нь бүсгүйчүүд байдаг. Тэд улс төрийн салбарт эрчүүдтэй зэрэгцэн ажиллахад дутах зүйл байхгүй" гэсэн бол "Бишрэлт" компанийн захирал Б.Ундармаа "Эмэгтэйчүүд эрчүүдээс хоёр дахин хүч хөдөлмөр гарган ажиллаж байж амжилтад хүрдэг. Бүсгүйчүүдийн энэ хүчийг улс орон бүрэн дүүрэн ашиглаж чадвал амжилтад хүрнэ гэдэгт би итгэдэг" гэж байлаа. Улс төрийн салбарт танигдсан, бас энэ чиглэлээр эрчүүдээс дутахгүй ажиллаж, зүтгэхээр зорьж байгаа шилдэг улстөрч бүсгүйчүүдэд зориулж зохион байгуулагчдын зүгээс дуу хүртэл зориулж гаргаж байгаагаа "Өнөөдрийн Монгол"-ын эрхлэгч Б.Мөнхбаяр бүсгүй мэдэгдсэн юм. Яруу найрагч, сэтгүүлч Ш.Гүрбазар, "Харанга" хамтлагийн ахлагч Г.Чулуунбат нарын уг бүтээлийг поп хатагтай Б.Сарантуяа, дуучин Б.Дашдондог нар дуулсан юм байна. Мөн энэ өдөр эмэгтэй улстөрчдөдөө хүндэтгэл үзүүлэхээр хамба лам Д.Чойжамц, АН-ын ерөнхий нарийн бичгийн дарга Д.Дорлигжав, Бодлогын зөвлөлийн дарга Н.Алтанхуяг, ҮШН-ын ерөнхий нарийн бичгийн дарга Б.Цогтгэрэл, ИХ намын дарга Ж.Батзандан, УИХ-ын гишүүн Д.Тэрбишдагва, Б.Бат-Эрдэнэ, Кёкүшюузан Д.Батбаяр нар ирсэн байв. 
Э.ЭЛБЭРЭЛ