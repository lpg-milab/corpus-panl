Жуулчид явган аяллыг илүүтэй сонирхдог

Монголын анхны аялал жуулчлалын компаниудын нэг "Mongolie voyages" компанийн Хүний нөөцийн менежер Б.Сувдаатай ярилцлаа.
-Юуны түрүүнд шинэ оны мэнд хүргэе. Танай хамт олон шинэ оноо ямар амжилтаар угтав? -Манай компани 10 жилийнхээ ойн баярыг оны төгсгөлд тэмдэглэж өнгөрсөн хугацаанд хийж гүйцэлдүүлсэн ажлаа дүгнэлээ. Анх 1997 онд нэг орчуулагч, жолооч, тогоочтой үйл ажиллагаагаа эхэлж байсан бол өдгөө орчуулагч, жолооч, тогооч нарын тус бүр баг, хөдөө орон нутагт хөтөч нарын хэд хэдэн баг ажилладаг болжээ. Өөрөөр хэлбэл, жилдээ 200 гаруй хүнийг ажлын байраар хангадаг томоохон байгууллага болон өргөжжээ. Манайх голдуу Францаас жуулчид авчирдаг. Өнгөрсөн хугацаанд Францын зах зээл дээр нэлээд танигдаж Монгол орноо сурталчилж байна. Жилдээ 100-150 орчим аяллыг хүлээн авч байна. -Гадаадын жуулчид Монголд юу үзэх гэж ирдэг вэ? -Бид Францын томоохон жуулчны холбоотой хамтран ажилладаг. Түүгээр дамжуулан компанийнхаа танилцуулгыг вэб сайтуутаараа сурталчилдаг. Монголд ирээд юу үзэх вэ гэдгийг урьдчилан тодорхой танилцуулдаг. Жишээ нь морин, тэмээн аялал, загасчлах, ангийн отог сонирхох зэргийг санал болгодог. Энэ утгаараа манайхыг зорин ирж буй жуулчид маань тодорхой хэмжээний мэдээлэлтэй ирдэг. Ер нь гадаадын жуулчид явган аяллыг илүүтэй сонирхдог. Айх аюулгүй тайван орчинд явган аялж, байгаль дэлхийтэй харьцаж, нүүдлийн малчны амьдралыг сонирхдог. -Арван жилийн хугацаанд хичнээн жуулчин хүлээн аваад байна? -Нэлээд тоо гарна. Ер нь манай компани Монголын эдийн засагт тодорхой хэмжээгээр хувь нэмэр оруулсаар ирсэн. Нэг ирсэн жуулчин маань эргэн эргэн ирдэг. Дөрвөн жил дараалан ирж байгаа жуулчид ч байдаг. -Дөрвөн жил дараалан амарч байгаа хүмүүстээ хөнгөлөлт үзүүлдэг үү? -Манайд аяллаа явуулж байгаа компанийн зүгээс хөнгөлөлт үзүүлдэг. Бид нар ч мөн давхар урамшуулдаг. Жишээ нь энд ирээд үзүүлж байгаа үзвэр үйлчилгээнийхээ үнийг хөнгөвчилдөг. -Байгууллагын сүлд дуутай болсон гэлээ? -10 жилийн ойгоо угтаж бүтээн байгуулалтын хэд хэдэн ажил хийлээ л дээ. Тэрний нэг нь аялал жуулчлалын сүлд дуутай болсон явдал. Дээрээс нь Монгол орноо сурталчлах бүхэл бүтэн дөчин минутын кино хийсэн. Энэ кино нь зөвхөн манай компанийн тухай өгүүлээгүй Монголын уул ус, түүх, байгаль, онцгой сайхан зүйлсүүдийг оруулсан томоохон хэмжээний сурталчилгааны кино юм. Түүнчлэн манай компани ажилтнуудынхаа боловсролд нэлээн анхаардаг. Өнөө жилийн хувьд удирдлагын академид гурван ч ажилтан суралцаж байна. Жилдээ 5-6 хүнийг аялал жуулчлалын чиглэлээр сургаж хүний нөөцийн асуудалдаа анхаарч ажилладаг. Мөн жил бүр тодорхой тооны ажилтандаа Францад аялах эрх өгдөг. -Энэ хичнээн орноос жуулчид хүлээн авах вэ. Тоо нь гарчихсан уу? -Захиалгаа аваад эхэлчихсэн. Өнгөрсөн аравдугаар сараас эхлээд ирэх хоёрдугаар сар хүртэл аялал зарагддаг. Одоохондоо эцсийн тоо гараагүй байна. Цаашдаа бид зах зээлээ өргөтгөж Англи, Япон гэх мэт Азийн зах зээл рүү орох төлөвлөгөөтэй байна. Ингэхийн тулд судалгаа хийх хэрэгтэй. Жишээ нь япончууд манайд жуулчлахдаа хамгийн гол нь аюулгүй байдлыг хүсдэг. Ингэхийн тулд улс орны дэд бүтэц, хоол хүнснээс эхлээд анхаарах хэрэгтэй болж байгаа юм. -Өнөө жил жуулчдад зориулсан шинэ үйлчилгээ нэмэгдэж байгаа юу? -Тэр гэж тодорхойлох боломжгүй л дээ. Ямар ч байсан өөрсдийнхөө хийсэн киног хамгийн түрүүнд үзүүлж, цомог тараана. Энэ бол эх орноо сурталчлах томоохон бүтээл. Мөн бид энэ ондоо багтаад Богд ууланд өндөр зэрэглэлийн, жуулчны бааз барих төлөвлөгөөтэй байна. Энэ нь хамгийн орчин үеийн шинэ технологиор баригдах юм. Жишээ нь люкс зэрэглэлийн гэр л гэхэд маш өвөрмөц шийдэлтэй, дотроо бие засах боломжтой байхаар төлөвлөсөн. -Та сая япончууд аюулгүй байдлыг чухалчилдаг гэлээ. Тэгвэл францчууд юуг чухалчилдаг вэ. Энэ мэтчилэн орон орны жуулчид өөр өөрийг хүснэ биз? -Мэдээж орон орны хүмүүс өөр. Одоохондоо манайх зөвхөн Францаас жуулчин оруулж ирж байна. Тэд хамгийн гол нь тайван амгалан байхыг хүсдэг. Байгалийн сайхныг үзэж хөдөө байж, тэмээ буйлах, хонь майлах зэрэг нь тэдэнд сэтгэлийн амар амгаланг өгдөг юм шиг байгаа юм. Бас үйлчилгээний соёлыг их анхаардаг. 
Д.Цогзолмаа

