Хөгшин тивийнхэн хүчтэй байна

Сагсан бөмбөгийн дэлхийн аварга шалгаруулах тэмцээний тав дахь өдөр Европын багууд бүгд өрсөлдөгчдөө буулгаж авлаа. Тэр дундаа эхний өдрүүдэд таагүйхэн наадаад байсан сербичүүд зөв замдаа орсон юм байлгүй, Венесуэлийн багийг бут ниргэж, ганхаж байсан нэр төрөө сэргээж чадлаа. 
Энэ нь тэдний 30 оноо илүүтэй ялж буй хоёр дахь тоглолт гэж үзвэл дэлхийн аварга баг маань цаашид улам сайжрах магадлал өндөр байна. Харин испаничууд Анголыг нэгдүгээр үед л ялсан юм. Тэдний эхний үед авсан 13 онооны давуу байдал хоёр, гуравдугаар үед зургаа болтлоо багассан ч төгсгөлийн үеийг хаа очиж хариу бариутай дуусгаж чадлаа. Африк тивийн энэ баг чинь харин сайн баг байна. Литвагийн шигшээ баг ногоон тивийнхнийг зовлонгүйхэн 21 онооны зөрүүтэй ялахад Мантас Кельняитисийн хувь нэмэр ихээхэн орлоо. 19 настай энэ "банди" хэдийгээр тоглолтын туршид дөрөвхөн оноо авсан ч самбарын дор сайн "байлдсаны" хүчинд литовчууд гуравдугаар үед оноогоор тасарч чадлаа. Яг энэ тоглолттой адилхан үйл явдал Панама-Германы хооронд болж өнгөрөв. Панамачууд эхний хагасыг тал бөмбөгийн зөрүүтэй ялж дуусгасан ч гуравдугаар үеийг даан ч дээ гэмээр хариуцлагагүй наадаж өнгөрөөлөө. Тэдний шидсэн бөмбөг цагирагийг бүү хэл самбарыг ч онохгүй өнгөрч байсан нь шийтгэл болж, 19 онооны зөрүү үүссэн юм. Энэ оноо ч ирээдүйдээ ялагдлын суурь нь болчихов. Турк-Катарын тоглолт энэ тэнцүүхэндүү өрнөж, 69-76-гийн харьцаатайгаар туркчуудын ялалтаар өндөрлөлөө. "D" хэсэгт "хомоол хамаж буй" хоёр баг болох Сенегал, Хятадын хоорондох тоглолт харин ч сонирхолтой болж өрнөв. Хэдийгээр урд хөршийнхөн маань эхний хагаст амжилт муутай байсан ч хоёрдугаар хагасаас илт чангаран шидсэн болгоноо "чулуу" болгож байсны ачаар алдаагаа засан анхны ялалтаа авч чадлаа. Ялангуяа Жи Жи, Вон нарын холын шидэлтүүд Яао Миний самбарын доорхи тоглолт ялалтын үндэс болсон. Тоглолтын дараа Хятадын багийн дасгалжуулагч хэлэхдээ "Сүүлийн хагаст тоглосон манай багийн тоглолт надад маш их таалагдлаа. Тэд жинхэнэ хамт олон гэдгээ баталж чадлаа. Тоглогчид маань өдөр ирэх тусам сайжирч, бие биенээ ойлгож эхэлж байна" гэжээ. Шинэ тивийн шилдэг баг, шинэхэн олимпийн аварга, шижигнэсэн залуустай Аргентиний баг Нигерийн багийг арчаад гарсан гэхэд хилсдэхгүй. Тэд бүхий л дөрвөн үед илт давамгай байж, Нигерийн "найзууддаа" сагсан бөмбөгийн хичээлийг гайгүй сайн зааж өгөв дөө. Жинобили энэ тоглолтод 20 оноо авсан бол түүний хамтрагч Ночиони 23 оноо авч уг тоглолтын шилдэг мэргэн буучаар тодорлоо. Энэ өдрийн тоглолтуудаас хамгийн шилдэг нь, сэтгэл хөдөлгөх тоглолт нь мэдээж АНУ-Италийн хооронд болох учиртай. Энэ тоглолт дугаар шилжих мөчид дуусаж, "Мөрөөдлийн баг" Италийн шигшээг 94-85-ын харьцаагаар буулгаж авснаар хэсгээ дангаараа тэргүүлэх боломжтой болсон байна. 
Б.Бадмаа
