Мэргэжлийн хяналтын байгууллагад бүтцийн өөрчлөлт хийсэн нь зөв

Төрийн байгууллагууд ээлж, ээлжээрээ 100 хоногт хийсэн ажлаа тайлагнах болсон. Нийслэлийн мэргэжлийн хяналтын газрын дарга Л.Бямбасүрэнтэй ярилцлаа. 
-Мэргэжлийн хяналтынхан С.Баярын Засгийн газрын 100 хоногт юу хийж амжуулав?
-Өнгөрсөн хугацаанд нийслэл, дүүргийн Мэргэжлийн хяналтын газар, хэлтсийн ажлын чиг үүргийг хяналтын чиглэл бүрээр нарийвчлан тогтоосон. Хяналтын ажлын давхардлыг арилгах, хүнд суртлыг халах, иргэд аж ахуйн нэгжид төрийн үйлчилгээ ойртож шуурхай харилцах, улсын байцаагчдын үүрэг хариуцлагыг өндөржүүлэхэд чухал алхам боллоо. 100 хоногийн хугацаанд манай газар давхардсан тоогоор 15334 байгууллага, аж ахуйн нэгж, 3031 нэгж салбар, 1702 обьект, 17 мянга гаруй иргэний үйл ажиллагаанд хяналт шалгалт хийсэн. 26093 зөрчил дутагдал илрүүллээ. 16406 зөрчлийг богино хугацаанд арилгуулж, улсын байцаагчийн 574 албан шаардлага, 3247 дүгнэлт, 322 акт гаргасан. Үүний зэрэгцээ зөрчил дутагдалтай 90 байгууллага, аж ахуйн нэгж, 46 салбар нэгж, 47 объектын үйл ажиллагааг зогсоолоо. Иргэд аж ахуйн, нэгж байгууллагаас нийт 1603 албан бичиг, иргэдээс 826 өргөдөл, гомдол хүлээн авч хуулийн хугацаанд барагдууллаа.
Төрөөс байгууллага, аж ахуйн нэгж, иргэдэд үзүүлэх үйлчилгээнд хүнд суртал, чирэгдэлгүй шуурхай үйлчлэх хэрэгтэй. Үйлчлүүлэгчдийг мэдээллээр хангахын тулд манай газар Швейцарийн хөгжил, хамтын ажиллагааны агентлагийн тусламжтайгаар "Мэдээлэл үйлчилгээний төв"-ийг шинээр нэвтрүүлж байгууллагаас үзүүлж буй үйлчилгээг нэг цэгт төвлөрүүллээ. Аж ахуйн нэгж, иргэд өргөдөл, гомдол мэдүүлэх, хариугаа цаг алдалгүй авах боломжоор хангасан орчныг бүрдүүлэн ажиллаж байна. Ингэснээр онлайн сүлжээнд холбогдож мэргэжлийн хяналтын ажил үйлчилгээг иргэдэд шуурхай, нээлттэй хүргэх, улсын байцаагчдад мэдээ, мэдээлэл ашиглах явцыг хялбарчлах өргөн боломж нээгдэж байна. Монгол Улсын Засгийн газрын "Сахилга, дэг журам, ажлын хариуцлагыг өндөржүүлэх тухай" 2007 оны 13 дугаар албан даалгаврыг хэрэгжүүлэх зорилгоор энэ оноос эхлэн сар бүрийн гурав дахь долоо хоногийн баасан гаригт "Нээлттэй хаалганы өдөр"-ийг зохион байгуулж ирлээ. Одоо гурав дахь удаагаа энэ аяныг явуулж байна.
-Нөөцийн махны бүрдүхлэлт, тараалт, худалдаанд нэлээд хэл ам гараад байгаа. Энэ талаар юу хэлэх вэ?
-Саяхан 2008 оны хавар, зуны махны нөөц бүрдүүлэн хадгалдаг агуулах зоориудад шалгалт хийсэн. Зориулалт бүхий аммиак, пирон хөргөлттэй 13 аж ахуйн нэгжийн 11 нь шалгалтад хамрагдлаа. Шалгалтаар зарим зооринд хадгалж буй махны гарал үүсэл, мал эмнэлэг ариун цэврийн гэрчилгээ дутуу, махыг гар аргаар бэлтгэсэн зэрэг зөрчил дутагдал нийтлэг илэрсний дагуу холбогдох арга хэмжээ авч хариуцлага тооцсон. 12 аж ахуйн нэгжийн 27230 тонн мах болон хүнсний бүтээгдэхүүн хадгалах багтаамж бүхий агуулах, зооринд мах бэлтгэн нийлүүлэх гэрээтэй 10 аж ахуйн нэгжээс 7000 тонн мах, гэрээ байгуулаагүй аж ахуйн нэгж иргэдийн 870 тонн, нийт 7870 тонн мах хадгалагдаж байгаа нь илэрч холбогдох арга хэмжээ авсан юм.
Хүн амын эрүүл мэндэд хөрс, ус, агаарын бохирдлоос үүдсэн сөрөг нөлөөг өвчлөлтэй холбон судалсан. Энэ дүнг нийслэлийн Засаг даргын зөвлөлийн хурлаар хэлэлцүүлж, шийдвэрлэсэн асуудлуудыг хэрэгжүүлэхээр ажиллаж байна. "Цохилт" нэгдсэн арга хэмжээний хүрээнд нийслэлийн Цагдаагийн газар, Эрүүгийн цагдаагийн газар, Хэрэг бүртгэх газартай хамтран нийслэлийн ногоон бүсэд "Ойн тухай" хуулийн хэрэгжилтэд хяналт тавьж, Улаанбаатарт үйл ажиллагаа явуулж байгаа мод модон материалын төрөлжсөн найман зах, аж ахуй нэгжид хамтарсан шалгалт хийж, тэдэнтэй экологийн хариуцлагын гэрээ байгуулсан. Үүний үр дүнд хууль бусаар бэлтгэсэн мод захуудад худалдаалах явдлыг зогсоолоо.
-Оны дараахан мэргэжлийн хяналтын байгууллагад нэлээд "хөдөлгөөн" хийсэн. Ажил жигдэрч байна уу. Шинэ бүтцээр бүрэлдэхүүнд хэр өөрчлөлт оров?
-Манай байгууллагын хэмжээнд бүтцийн өөрчлөлт хийсэн нь төрийн зөв бодлого. Нийслэлийн дүүргүүд нь оршин суугч иргэд, бизнесийн байгууллага, аж ахуйн нэгж маш олон учраас манай газарт төвлөрч хүндрэлтэй байсныг өөрчилж төрийн үйлчилгээг тэдэнд ойртуулах өргөн боломж бүрдсэн. Ингэснээр манай газрын төв аппарат 150 гаруй хүнээр цөөрч дүүргүүдийн Мэргэжлийн хяналтын хэлтсүүд 60 хүртэл улсын байцаагч, ажилтантай болсон. Энэ асуудал богино хугацаанд шийдвэрлэгдсэн. Бэлэн байргүй түвэгтэй байсан ч өнөөдрийн байдлаар нийслэлээс Баянгол, Баянзүрх дүүрэг ажлын байр гаргаж өгсөн. 
Цаашид нийслэлийн нутаг дэвсгэрт Монгол Улсын хууль тогтоомж, стандарт, нийтээр дагаж мөрдөх эрх зүйн баримт бичгийн хэрэгжилтийн байдалд мэргэжлийн хяналт тавина. Иргэдийн эрүүл, аюулгүй орчинд амьдрах, чанартай үйлчилгээг авах нөхцлийг бүрдүүлнэ. "Хүнсний аюулгүй байдал", "Эрүүл хүнс-Эрүүл орчин" жилийн хүрээнд хүнсний бүтээгдэхүүний чанар, аюулгүй байдалд болон ажлын байрны эрүүл ахуйн орчинд тавих хяналтыг эрчимжүүлэх, химийн хорт болон аюултай бодисын хууль бус импорт, хэрэглээг таслан зогсооход чиглэсэн олон тулгамдсан асуудал шийдэх зэрэг арга хэмжээ биднийг хүлээж байна.
-Оны өмнө архинд хордож олон хүн амь насаа алдсан. Танай байгууллага энэ хор уршгийг арилгах, дахин давтахгүйн тулд ямар ажил хийж байна вэ?
-Энэ талаар нийслэлийн мэргэжлийн хяналтын газрын улсын байцаагчид өнгөрсөн оны арванхоёрдугаар сарын 31-нээс эхлэн өндөржүүлсэн бэлэн байдлын зэрэглэлийн горимоор ажиллаж Багануур дүүргийн "Гүн галуутай" ХХК болон архи спиртийн үйлдвэрлэл, худалдаа үйлчилгээний 6989 цэг салбарт шалгалт хийсэн. 463 аж ахуйн нэгжээс 89 нэр төрлийн архи, спиртийн 1008 дээжинд шинжилгээ хийсэн юм. Шинжилгээний хариуг тухай бүр гаргаж Багануур дүүрэгт онцгой комисс манай газрын баг бүрэн бүрэлдэхүүнтэй ажилласан. Тухайн үед Засгийн газар, нийслэлээс гарч байсан бүх шийдвэр чиглэлийн ажлыг тухай бүр гүйцэтгэсэн.
Сүүлийн үед спирт архины үйлдвэрүүдэд тавих шалгалтыг чангатган, архи согтууруулах ундааны худалдаа, үйлчилгээний үйл ажиллагааг хязгаарлаж ажилласан. Нийслэлийн Захирагчийн ажлын албанаас өгсөн чиглэлийн дагуу хаагдсан газруудын эрхийг сэргээж дуусах шатандаа байна.
-Туул голд их хэмжээний загас үхсэн шалтгааныг тодруулах шинжилгээний дүгнэлт удаж байж гарлаа. Ямар тайлбар хэлэх вэ?
-Загас үхсэн асуудлыг их дэвэргэж яриад байгаа. Голын усны гүехэн урсгалтай хэсэгт загас хөлдсөн байдлыг шинжилгээгээр тогтоосон. Дахин тайлбарлахад газар дээр нь энэ сарын 11-ний өдрийн 17 цагт тандалт хийж, голын уснаас дээж авч 18.20 цагт төв лабораторид өгсөн юм. Шинжилгээний хариу энэ сарын 18-ны 14 цагт гарсан. Ер нь бохирдол ихтэй, ил задгай усанд нян судлалын шинжилгээ хийх явцад илэрч буй нянг ялгаж, магадлал зүйн тодорхойлолт хийх, сэлгэн ургуулах, олон дахин тарилт хийх шаардлага гардаг ажлын онцлогтой. Зөвхөн нэг удаагийн тарилт хийгээд 48-72 цаг ургуулсны дараа тодорхойлолт хийдэг гээд хугацаа их шаарддаг л даа. 
-Нийслэлд мөнгөн ус алдагдаж, иргэдийн эрүүл мэндэд аюул заналхийлж байна. Энэ талаар яаралтай арга хэмжээ авч байна уу?
-Баянгол дүүргийн нэгдүгээр хороо, 20 дугаар байрны нэгдүгээр давхарт байрлах "Тэн-Хун" компаний оффисын байранд мөнгөн ус алдан, гадна орчныг бохирдуулсан. Манай байцаагч нар орчны агаарын сорьцыг гурван цагийн давтамжтай найман удаа авч шинжлүүлсэн ба мөнгөн усны ууршилт илрээгүй. 
Гуравдугаар сарын 24-нд байрны доторхи бохирдлын голомт болох оффисын өрөөний дунд хэсгээс нэг цагийн давтамжтай авсан дөрвөн удаагийн сорьцоос үзүүлэлтээр мөнгөн усны ууршилт зөвшөөрөгдөх хэмжээнээс 4,1 дахин их гарсан. Бусад сорьц авсан цэгүүдэд мөнгөн усны ууршилт илрээгүй байна. 22-нд өдөр мөнгөн ус асгасан хөрснөөс зургаан дээж авч Геологийн төв лабораторид шинжлүүлэхэд мөнгөн усны агууламж олон улсын стандартад заасан зөвшөөрөгдөх хэмжээнээс их, мөнгөн усаар бохирдсон хөрсийг хуулсны дараа хөрсөнд нэвчсэн байдлыг тодорхойлох зорилгоор голомтын цэг, голомтын цэгийн зүүн, баруун хэсгийн 30 см-ийн гүнээс гурав, 60 см-ийн гүнээс мөн гурван дээж авч Геологийн төв лабораторид шинжлүүлэхэд голомтын цэгийн зүүн хэсэгт 30 см гүнээс авсан дээжинд мөнгөн ус олон улсын стандартад заасан зөвшөөрөгдөх хэмжээнээс 1,4 дахин их гарсан. 60 см-ийн гүнээс авсан дээжинд мөнгөн ус илрээгүй.
Голомт үүссэн байрны 2, 5 давхрын агаараас авсан сорьцонд мөнгөн усны ууршилт илрээгүй. Энэ мэтээр манайханд хийх ажил их байна.
Д.Сүрэн 