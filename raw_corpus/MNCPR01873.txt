Сүх жанжных мөн эсэх нь тодорхойгүй шарилыг дээдэлж ирсэн юм биш биз

"Их Монгол-800" жилийн ойн хүрээнд ордны өмнө Монгол төрийн хүндэтгэлийн өргөө барих ажил эхэлсэн. Үүнтэй холбогдуулж бунханд байрладаг шарилуудыг Алтан-Өлгий рүү зөөсөн нь саяхан. 
Бунханд хүндэтгэн байрлуулсан шарилуудыг чандарласныг мэдээллийн хэрэгслээр ч дамжуулсан. Гэвч тэр мэдээлэлтэй давхцаж бунханд байрлаж байсан Д.Сүхбаатар жанжны шарил нэг метр 56 см өндөртэй, ган шүдтэй байсан тухай яриа дэгдэх болсон. Д.Сүхбаатарын амьдрал, түүхийн тухай соёлын гавьяат зүтгэлтэн түүхч О.Пүрэв өөрийн судалгаандаа үндэслэсэн санаануудыг цөөнгүй удаа илэрхийлж иржээ. Түүний тайлбарласнаар 1954 онд ордны өмнөх бунхныг босгоход Д.Сүхбаатарын шарилыг Алтан-Өлгийгөөс зөөсөн байдаг. Тухайн үеийн Эрүүлийг хамгаалахын сайд асан Туваан шарилыг дахин нягталж гаргасан актад түүнийг нэг метр, 68 см өндөртэй хэмээн тэмдэглэсэн аж. Тэнд ган шүд, өөр ямар нэг ноцтой зүйл тэмдэглэгдээгүй. Энэ нь Д.Сүхбаатарын шарилд анх удаа монгол хүн акт гаргасан нь байжээ. Учир нь 1923 оны хоёрдугаар сарын 20-ны өглөө 09 цагийн үед Д.Сүхбаатар нас барсан тухай түүхэн сурвалжид тэмдэглэсэн байгаа. Гадны ямар нэг нөлөөгөөр нас барсан эсэхийг шалгуулахаар болоход хоёр орос болон унгар, монгол, төвд гээд нийт таван эмч ажилласан нь бий. Хэзээнээсээ Орост янзгүй С.Данзан задлан шинжилгээний явцад монгол цэргээр харуул тавиулж байж. Тийнхүү анхны актыг гаргасан Соловьев, Селезнов нар "Техник хэрэгслийн боломжгүйгээс Д.Сүхбаатарын задлан шинжилгээний хариуг Монголд гаргах боломжгүй, харин Европын аль нэг хотод шинжлүүлэх хэрэгтэй..." гэсэн утгатай тэмдэглэгээг хийсэн байжээ. Тэгсэн хэрнээ өрнөдийн хотод биш энүүхэн Чита хотод цогцсын дээжээс хүргэж задлан шинжилгээний хамгийн анхны бөгөөд эцсийн хариуг гаргасан байдаг. Энэ нь Д.Сүхбаатарыг оршуулснаас хоёр сарын дараа буюу дөрөвдүгээр сарын 18-нд гарч. Түүхчдийн үздэгээр байнга хатуу чанд сахиул, туршуултай нөхцөлөөс болж хоёр орос эмч задлан шинжилгээний хариуг Монголд гаргах боломжгүй гэсэн байж мэдэх гэнэ. Энэ нь магадгүй хэн нэгэнд ашигтай акт гаргах зорилго биелээгүйтэй холбоотой гэсэн санаа ч байдаг. Чита хотод хүргэгдсэн дээжээс гарсан хариуг бичсэн эмч гадны нөлөө байж болох химийн бодисуудын жагсаалтыг бүгдийг нь "нет" гэж тэмдэглэсэн ч "Монголоос хүргэгдэн ирсэн хуруу шилнүүд бүхий дээжийн зарим нь таглаа бөглөөгүй байсан..." хэмээн дурдсан байжээ. Сүүлд ЗХУ-ын коммунист намын хурал болоход тус намын дарга Л.И.Брежнев илтгэлдээ "Дайсны гарт амь үрэгдсэн коммунист удирдагчдын шарилыг Москвад шилжүүлнэ..." гэсэн нь бий. Үүний дараахан манай Намын төв хороонд нэгэн бичиг ирсэн байна. Тэр дагуу Д.Сүхбаатарын актыг шалгаж үз хэмээх даалгаврыг намын институтэд өгчээ. Энэ нь одоогийнхоор бол МАХН-ын Удирдах зөвлөлийн дэргэдэх улс төрийн судалгааны "Прогноз" төв. Тэр актыг дахин нягталж үзэх даалгаврын дагуу Чита хотод хийсэн шинжилгээний хариу анх удаа дэлгэгдэж байжээ. Тэрчлэн 1954 оны Туваан гуайн гаргасан актад бичигдсэн 1,68 см эсвэл сүүлийн үед тархаад байгаа мэдээлэлд дурдагдсан 1,56 см гэсэн баримт хоёул худал гэсэн дүгнэлтийг О.Пүрэв түүхч хийж байгаа. Хамгийн хялбар тайлбар гэхэд л түүхийн ямар ч гэрэл зургуудаас нь харахад Д.Сүхбаатар хамт байгаа хүмүүстэйгээ чацуу ч биш бүр үнэмлэхүй өндөр хүн байсан гэж тэр хэлдэг. Тэр бүү хэл, гоймон баатар гэж хэлэгдэх болсон нь түүнийг өндөр хүн байснаас үүдсэн гэгддэг. Монгол цэргүүд Хужирбуланд байрласан үеэр бэлтгэл хийж, Д.Сүхбаатарыг савлуур дээр олон эргэлдэхийг нь харсан цэрэг "Нойтон гоймон шиг мөн сайхан эргэж байна аа..." гэснээс үүдсэнийг бодитой үнэн гэж түүхч О.Пүрэв үздэг байна. Д.Сүхбаатарыг нас барахын урьд орой Ренчино орсон тухайгаа дурсан бичсэн байдаг. Түүний оршуулгын үеийн гэрэл зургуудад Янжмаа болон Галсан нар огт байдаггүй аж. Учир нь тэр үеэр өвчтэй, хэвтэрт байсан хэмээн бас түүхэнд тэмдэглэгджээ. Тэд бүгд өвдөөд Д.Сүхбаатарыг орос эмчид хүргэж, нөгөө хоёрыг монгол эмч дааж үлдсэн аж. Тэр гурав зэрэг өвдсөн хэр нь монгол эмчид хүргэгдсэн хоёр эдгэж, орос эмчид эмчлүүлсэн нь нас барсанд Ренчиног буруутгах тайлбар ч байдаг юм байна. Сүүлд Ренчиног ЗХУ-ын Дорно дахины хөдөлмөрчдийн их сургуульд багшлуулж байгаад тун удалгүй хэлмэгдүүлэн хороосон тухай мөр үлджээ. Харин Европ руу явуулж шинжлүүл гэсэн хариу гаргасан хоёр орос эмч манайд байсаар хэзээ хойно нутаг руугаа биш Япон руу гараад явсан аж. Д.Сүхбаатарыг 1923 оны хоёрдугаар сарын 28-нд оршуулахад нэг хүнийг биш хэд хэдэн хүнийг оршуулж байгаа мэт ёслол үйлдэж байжээ. Тухайн үед хүндэт харуулаар зогссон Дашням гэгч хүний дурсамж үүнийг баталдаг. Түүний дурссанаар оршуулгын ёслолыг Нийслэлд суурьшсан хятадууд эхэлжээ. Тэд их л сүр болон цаасан хүн шатааж, хөгжим бишгүүр үлээн луу угалзруулан өөрсдийнхөө уламжлалаар оршуулга үйлдэж. Дараа нь залгуулаад ёслолын хувцастай монгол, орос цэргүүд тэнгэрт хий буудаж байж. Хамгийн сүүлд лам нар буддын шашны ёслолоор хонх, дамар хангинуулж, арц уугиулж, зул асаасан гэхчилэн өгүүлжээ. Оросуудын эрхлэн гаргадаг сонинд "Д.Сүхбаатарын оршуулгад бараг дөрвөн км газарт гашуудлын цуваа явсан" гэж бичигдсэн байж. Энэ бүхний дараа өдрийн 15 цагийн орчимд өнөөх их ёслол болсон оршуулгыг орос цэргүүд ухаад аваад явчихсаныг харсан хэмээн Бадамтар гэгч буриад хүн хүүхдэдээ ярьж үлдээсэн баримт бий. Жаахан хүүхэд байсан Бадамтар өглөө нь болсон оршуулгын газрыг сонирхоод доош бууж явахдаа гуталдаа орсон чулууг авах гээд суусан үеэрээ тэдгээр орос цэргийг харсан хэмээн дурсчээ. Тэгэхээр оросууд коммунист намынхаа их хурлаар коммунистуудын шарилыг цуглуулна гэхээсээ аль эрт буюу нас барсны нь дараа Д.Сүхбаатарын шарилыг аваад явчихсан юм биш үү. Ямар ч л байсан Сүх жанжных мөн эсэх нь мэдэгдэхгүй шарилыг өнөөдөр хүртэл дээдэлж, залаад ирсэн юм биш байгаа. Харин хамгийн сүүлд чухам ямар хүний шарилыг чандарлав даа бид чинь. 
Б.ХАЖИДМАА
