Арлын орны хуваарь

Нар эндээс манддаг гэсэн бодол тээсээр очсон ч нар орсон хойно Наритагийн нисэх онгоцны буудалд газардлаа. Энд ирж байгаа монголчууд хараар ажиллах гээд визний хугацаагаа хэтрүүлж үлдчихдэг болохоор монголчуудаас нэлээд зүйл шалгаах юм.
Гаалийн ажилтан бүсгүйд ирсэн зорилгоо ЕХРО үзэж, аялна гэж хэлсэнд нэг л итгэл муутай мушийж байна. Ядуу Монгол юугаараа өндөр өртөгтэй манай улсад аялах юм гэж бодоо биз. Хажуунаас нь нэг нь "Хаанаас ирсэн гэнэ үү" гэхэд "Монголоос Ехро үзэж, аялна гэнэ" гэхэд нөгөөх нь доогтой инээж"Сүүлийн үед монголчууд дандаа ингэж хэлдэг болжээ" гээд л басамжилсан аястай үг цухуйлгаж байна. Намайг ойлгохгүй гэж бодсон бололтой. Учир нь би англиар түүнтэй харилцсан болохоор японоор бага сага ойлгож байгааг минь тэд анзаарсангүй. Төдөлгүй нэг дүрэмт хувцастай залуу хүлээлгийн өрөө рүү намайг хүргэж өглөө. Ер нь асууж тодруулах шаардлагатай эсвэл ямар нэг зөрчилтэй хүнийг л энд оруулдаг бололтой. Гурван эрэгтэй хүн сууж байна. Хоёр нь лалын шашинтан орны иргэн бололтой харагдсан. Харин нөгөө нэг нь Монгол залуу байв. Тэр надаас нэрэлхсэн бололтой "Миний очих газрыг тодруулах гэсэн юм байлгүй ийш нь оруулчихлаа" хэмээн асуугаагүй байхад тайлбар хэлэв. Би үнэндээ оргон зайлах буюу хараар үлдэж ажиллахгүй ч гэсэн учраа олохгүй гайхаад л сууж байлаа. Төд удалгүй нөгөө монгол залууг дагуулаад цааш нь явсан. Дараа нь намайг хилээр нэвтрэхийг зөвшөөрлөө. Ингээд л чийглэг атлаа салхигүй бүгчим Токиод хөл тавилаа. Цэвэр цэмцгэр гэдэг нь харваас илт. Шинэ газар бүр л сонин содон байдаг болохоор би хөдлөх бүртээ л ийш тийш сонирхон харж явлаа. Онгоцны буудлын гадаа таксинд суух гэж хүлээх зуур хоёр монгол охинтой тааралдлаа. Америкд сурдаг гэх тэд Японоор дамжин сургуульдаа явж байгаа нь энэ гэнэ. Ингээд л миний аялал эхлэв. ЗУНЫ БАЯР ХАНАБИ Токиогийн төвөөс нэлээд зайдуу орших Чибакен богчооныг зорилоо. Энэ нь морь сургадаг газар л даа. Монголчууд олноороо ажилладаг бөгөөд эднийх хараар хүн ажиллуулдаггүй юм билээ. Энд ажиллаж байгаа монголчууд бүгд урт хугацааны визтэй бөгөөд тухай бүрт нь сунгуулаад явдаг аж. Монголчууд моринд сайн болохоор Морин спортын холбооны шугамаар эднийх урилга явуулж хүн авч ажиллуулдаг юм билээ. Энд хоёрхон хоноод жижигхэн даруухан хот болох Сендайг зорилоо. Танил маань зуны Ханаби баяр болох гэж байгаа тул ирж хэд хоног амарч баяр үзэхийг зөвлөснөөр Сендайд очсон юм. Монгол оюутнууд нэлээдгүй байх юм билээ. Миний танил тэнд сурдаг оюутан бөгөөд гэр бүлээрээ амьдардаг. Манайд байдаг оюутны байруудыг бодвол хамаагүй тохилог хангалуун амьдардаг юм билээ. Мөн оюутны тэтгэлэг нь амьдралд нь хангалттай хүрдэг аж. Зургаан настай охин нь цэцэрлэгт явдаг бөгөөд монголоор ярихаас илүү японоор ярина. Гэхдээ цаанаа л нэг хүмүүжилтэй нь үргэлж мэдрэгдэнэ. Тийм жаахан хүүхэд гэхэд хүнийг эвгүй байдалд оруулах вий гэдгийг мэднэ. Харин нутагт маань томчууд хүртэл хүнийг эвгүй байдалд оруулахдаа гаршсан байдаг шүү дээ. Үлгэр жишээ бяцхан найз минь намайг явах үед "тэнэг" гэж нэг удаа хэлсэн юм байна. Тэр нь өөрийнхөө баахан тоглоомыг надад бэлэг болгон өгөх гэхэд нь би ингэж болохгүй нэгийг нь л авъя гэсний хариуд гоморхож хэлсэн үг л дээ. Ханаби баярын гол онцлог нь хамгийн сайхан салют буудахаараа өрсөлдөж шагнал авдаг юм билээ. Хүмүүсийн алга ташилтаар хэн сайхан салют буудсаныг нь шалгаруулна. Энэ баярын үеэр хүмүүс нь нас харгалзахгүйгээр үндэсний хувцас кимоногоороо гоёно. Нэг ёсондоо борооны улирал дуусч зун эхэлж байгааг тэмдэглэж байгаа нь энэ. Гудамж талбай машин зам битүү хүнээр дүүрч салют буудахыг үзнэ. Манайх шиг ноцолдож зодолдохгүй ямар ч үед бие биедээ шүргэхгүйгээр үзчихнэ. Ийнхүү гайхалтай сайхан баяр үзэж бас бүсгүй хүний хийх дуртай ажил дэлгүүрээр хэсэж санаагаа амраалаа. Сендайд надад хамгийн их таалагдсан зүйл бол халуун рашаан. Япон халуун рашаанаараа алдартай. Байгалийн рашааныг түшиглэн байгуулсан рашаанд орох газрууд нь тохь тух эрүүл ахуйн шаардлага хангаснаараа гайхалтай. Халуун, хүйтэн массажтай, массажгүй хэд хэдэн янзын саунтай, янз бүрийн рашаанд хүссэн хугацаагаараа орж болно. Үнэхээр ядаргаа тайлагддагийг нь рашаанд орсны маргааш би сэрж чадалгүй бүтэн өдөр унтсанаасаа мэдсэн юм. Энэ хотоос удалгүй Токиод очлоо. ТЭД УЛС ТӨР СОНИРХДОГГҮЙ Энд сурч ажиллаж амьдардаг монголчууд олон. Дэлгүүрт явж байхдаа ч монгол хүнтэй таарах нь тийм ч сонин үзэгдэл биш. Зарим нь бараг л зугтах шахам яваад өгнө. Зарим нь огт танихгүй ч дотно найзтайгаа уулзсан мэт сүйд болно. Токиод өнгөрөөх хугацаа минь нэлээд урт байсан болохоор хэд хоног ажил хийхээр шийдлээ. Угаасаа гурван сарын визтэй очсон монголчууд ихэнх нь ажиллаад буцдаг юм билээ. Тэгээд ч энд Монголдоо сар ажиллаад авах мөнгийг нэг өдөрт авах болохоор бүгд л боломжоо ашигладаг юм билээ. Тэнд амьдардаг дүү маань ажил асуунгаа нэг япон хүнтэй уулзууллаа. Бизнес эрхэлдэг тэр хүн "Богино хугацаагаар ирж байгаа хүнд амар ажил олдохгүй, тэгээд ч бичиг цаасны ажил хийдэг хүн ийм хүнд ажил хийж чадахгүй байх" гэж байна. Би нөгөө хүнтэй ам халж намайг байх үед болсон улс төрийн сонгуулийнх нь тухай яриа өрнүүллээ. Тэр байтугай монголын улс төр сонгуулийн тухай бас ярьж эхлэв. Харин нөгөө хүн надтай нэлээд илэн далангүй ярьж байснаа иймэрхүү сэдэв яриад эхэлтэл гайхаж байгаа бололтой харьцаа нь өөрчлөгдөж бараг л ямар тагнуулч надтай яриад байна гэсэн аястай цэрвээд ирлээ. Түүнд улс төр тийм ч чухал биш бололтой. Тэгээд ч жижигхэн Монголоос ирсэн залуухан эмэгтэй том улсынх нь сонгууль улс төрийн талаар ирээд хэдхэн хоночихоод олон юм яриад байгаа нь түүний гайхлыг төрүүлсэн бололтой. Надад яагаад ч юм итгэхээ больж байгаа нь байдлаас нь анзаарагдав. Манайд бол захын хүн л улс төр ярина. Улс төр нь ч амьдралд нь шууд нөлөөлөөд байдаг болохоор ярихгүй гээд ч яахав. Харин тэнд тэр бүр хүмүүс улс төржөөд байхгүй. Улстөржсөн улстөржөөгүй ажлаа хийгээд л цалингаа авчихаад амьдарч байгаа хүмүүст юу нь сонин байхав дээ. Тэгээд л нөгөө хүн чинь илт зай барьж танд тохирох ажил олдохгүй гэх маягийн юм яриад ам таглав. Дараа нь зочилж очсон богчоондоо хэд хоног ажиллалаа. Үүрээр босч дөрвөн цагт ажилдаа гарна. Морины байрны нойтон өвс цэвэрлэж, хуурайг сольж тавина. Анх удаа л хүрз савар гартаа барилаа. Энд арав гаруй жил ийнхүү ажиллаж байгаа монголчууд зөндөө. Боломжийн цалин авдаг болохоор нутаг буцах сонирхол ер байхгүй юм билээ. Харин би хэдхэн хонож байж үргэлж л гэр орноо санаж байгаагаа ярихад тэд аяндаа дасчихна гээд авч хэлэлцэхгүй . Яагаад ч Монголд очих тухай бодол байхгүй, монголын амьдрал хэцүү, монголчууд ядуу гэсэн өнгө аясаар ханддаг нь тэнд байгаа монголчуудын ярианаас алхам тутамд анзаарагдана. Харин надад харь эрд чичлүүлж зогсох нь тийм таатай санагдаагүй. Япон, Монголгүй эзэн ирлээ гэвэл хөдөлгөөн нь хурдасч сайн ажиллаж байгаагаа харуулах гаж хичээх юм билээ. Арга ч үгүй биз. Тэнд ажилладаг хоёр монгол эмэгтэйтэй хуучиллаа. Манай монголчуудын арван хүн тутмын тав нь компанийн захирал болсон гээ биз дээ. Хоёулаа очиж компани байгуулдаг юм билүү гээд л харь гаригийн хүн Монголын тухай асууж байгаа мэт доогтой ярих юм. Сэтгэл нь Монголоосоо аль хэдийн холдож дээ гэж бодож суулаа. Гэхдээ нэг зүйл анзаарагдсан нь бусад улсууд нутаг нэгтнээ хамгаалж, өмгөөлж байдаг бол манайхан хүний газар өөрөө болж л байвал гэсэн аясаар бусаддаа хандах юм билээ. Гэхдээ хүн бүр тийм биш л дээ. Хүний газар болохоор бие биедээ тус дэм болоод явж буй хүмүүс олон байдаг юм билээ. Тэнд ажилладаг нэг монгол залуу энд ирсэн биш таван минутад юу амжуулж болохыг мэддэг болсон шүү гэж байсан. Энд үнэхээр цаг бол цаг. Аяндаа л цаг барьж сурна даа. ТА ҮЙЛЧЛҮҮЛЖ Л БАЙГАА БОЛ ХААН Японы тухай бичиж байгаа болохоор эндхийн үйлчилгээ хүмүүсийнх нь харилцааны соёлын талаар дурдахгүй байхын аргагүй. Хаа нэг газар үйлчлүүлж байгаа тохиолдолд та үнэхээр хаан байж чадна. Дэлгүүрт орсон ч танд хүссэн барааг чинь хичнээн ч хугацаагаар хамаагүй тайлбарлаад өгнө. Манай худалдагч нар олон юм шалгаагаад байвал загнаад бараг зодох нь шахуу гаргадаг биз дээ. Энд та тэр тал дээр үнэхээр санаа зовохгүй байж болно. Хүн ам ихтэй машин техник их юм чинь стресс их байдаг болов уу гэсэн бодол минь алга боллоо. Хаа ч эелдэг найрсаг харьцаагаар таныг угтаж үдэх бөгөөд хэн нэгэн танихгүй хүн эелдэгхэнээр мэндэлвэл гайхах зүйл огт байхгүй. Хариуд нь найрсгаар мэндлээд өнгөрөх хэрэгтэй. Дэлгүүр хоршоо, нийтийн тээвэрт юмаа алдах вий гэж түгших хэрэггүй. Цүнх нь нээлттэй дээр нь түрийвч нь ил харагдаж л байна. Тэглээ гээд гар сарвайх байтугай тоож харах ч хүн олдохгүй. Би л Монголд байдаг халаасны хулгайч нарыг тэнд байгаагаар төсөөлчихсөн өмнөөс нь дэмий санаа зовж суудаг байснаа төдөлгүй дассан юм. Метронд унтаж яваа хүмүүстэй бишгүй таарна. Тэрхэн хэдэн минутад амраад авдаг бололтой юм билээ. Нийтийн унаанд хүмүүс сонин, сэтгүүл унших юмуу утсаараа интернэтэд холбогдож суухаас хэн нэгнийг сонирхож сонжиж суухгүй. Манайхан ядуугаасаа болж залхуугаасаа болж халаас тэмтэрч хүний юмыг илүү харж гар дүрж явдаг бол тэнд гарч байгаа гэмт хэргийн ихэнх нь бүх зүйл бэлэн зэлэн байдлаасаа болж гардаг юм шиг санагдсан. Бид ямар нэг юмтай болчих гэж байшинтай, машинтай хоолттой ундтай байх зэрэг наад захын хэрэгцээгээ хангах гэж насаа барж байхад тэд ямар ч байсан ажиллаад байхад мөнгө нь хангалттай хүрэх атал яагаад тэр хачирхалтай гэмт хэргүүдийг үйлдээд байдгийг ойлгосонгүй. Тэгэхээр хангалуун амьдрал гэдэг сэтгэл ханахын үндэс биш бололтой. Анзаарч байхад хөгжлийн гэмээр өвчин тэнд байдаг юм билээ. Хүүхдүүд нь гэртээ компьютер тоглосоор байгаад бусадтай уулзахаа байчихсан хүнээс дөлж гэрээсээ гарахаа больж ганцаардлын гэмээр өвчтэй болсон хүүхдүүд байдаг гэж сонссон. Япончууд урт насалдгаараа дэлхийд тэргүүлдэг. Идэж байгаа хоол хүнс амьдралын орчин нөхцлөөсөө болдог уу наснаасаа хамаагүй овор багатай, зарим нь хорь гучин насаар залуу харагдана. Энд японы залуучуудын тухай дурдах хэрэгтэй байх л даа. Дэлхийн хувцасны загварыг энд л тодорхойож байна уу гэмээр сонин хачин хувцастай хүмүүс зөндөө. Хэдийгээр ийм ч хэн юу өмсөх нь тэдэнд огт падгүй тул хүнд биш өөртөө таалагдах гэж л хувцасладаг байх. Бидний төсөөлдөг шиг тийм даруу төлөв юм харагдсангүй. Харин гаднаас нь хувцсаар нь дүгнэх гэвэл тэр хүний тухай дэндүү өрөөсгөл ойлголт авна. Учир нь хамгийн баян хүн ч хамгийн хямд машин унаж, хямдхан хувцас өмсөх нь энд гайхмаар зүйл биш. Баян болох тусмаа л улам тооцоотой болдог юм шиг санагдсан. 
