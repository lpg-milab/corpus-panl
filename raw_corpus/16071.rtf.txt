№108 (16071)               
1985 оны тавдугаар сарын  5.
Үржихийн үндэс үржлийн ажил

Үржлийн ажил бол мал өсгөх, үүлдэр угсааг сайжруулан, ашиг шимийг нэмэгдүүлэх, бүтээгдэхүүний чанарыг дээшлүүлж, нэр төрлийг олшруулахад чиглэсэн зоотехник, удирдлага, аж ахуй зохион байгуулалтын нэгдмэл цогцолбор арга хэмжээ учраас мал аж ахуйн үйлдвэрлэлд шийдвэрлэх ач холбогдолтой билээ. Тиймээс ч нөхөр Ж. Батмөнх МАХН-ын Төв Хорооны IX бүгд ( 1984 оны ) хурал дээр << ...мал аж ахуйн үржлийн ажлыг сайжруулах талаар Намын Төв Хороо, Сайд нарын Зөвлөлөөс 1984 онд гаргасан тогтоолыг хэрэгжүүлэх ажлыг хүчтэй болгох хэрэгтэй байна >> гэж анхааруулсан юм. 

Хөдөө аж ахуйн нэгдэл, сангийн аж ахуй, тэжээлийн аж ахуй, мал бүхий байгууллага бүр малаа өсгөж, ашиг шимийг нэмэгдүүлэн, сүргийн бүтцийг сайжруулах чиглэлээр үржлийн ажлыг тодорхой зорилго, хэтийн төлөвлөгөөтэй хэрэгжүүлэх нь тэдгээрт мал аж ахуй эрхлэх технологийн гол зангилаа асуудал мөн. Мал аж ахуйн үржлийн ажлыг шинжлэх ухааны үндэстэй зохион байгуулах талаар явуулсан олон жилийн ажлын үр дүнд нарийн, нарийвтар, ширүүвтэр ноостой болон мах өөх ноосны хонь, ноолуур, ноосны чиглэлийн ямаа, махны ашиг шимийн үхрийн шинэ үүлдэр, үүлдрийн болон үржлийн хэсгийн мал бий болсон нь мал бүрээс авах ашиг шимийг нэмэгдүүлэх, эх орны аж үйлдвэрт цоо шинэ төрлийн болон сайн чанарын түүхий эд нийлүүлэхэд ихээхэн нөлөө үзүүлсэн юм. 

Нутгийн үхэр, хонь, ямааг эрлийзжүүлэн сайжруулах асуудал үржлийн ажлын чухал бүрэлдэхүүн хэсэг болохын хамтаар зарим аж ахуй саалийн чиглэлтэй өндөр ашиг шимт үүлдрийн үхрийг гадаадаас авч нутагшуулан үржүүлж, амжилт олж байна. 

Мал аж ахуйн үржлийн ажилд ийм ахиц амжилт байгаа боловч малын үүлдэр угсааг шинжлэх ухааны үндэслэлтэйгээр сайжруулах асуудал уг аж ахуйг эрчимжүүлж, бүтээгдэхүүний үйлдвэрлэлийг нэмэгдүүлэх нийтлэг гол арга хэрэглүүр болоогүйгээс нэгдэл, сангийн аж ахуй бүр үржлийн ажлыг зохих ёсоор үр дүнтэй эрхэлж хараахан чадахгүй байна. 

Тогтоосон чиглэлийн дагуу мал сүргээ тогтмол шилж үржүүлэх, өсвөр малыг зохистой бойжуулж, үржил сайтай малаар сүргээ нөхөж, хээлтэгч бүрээс төл авах, хэнз давжаа, ашиг шим багатай. эсвэл үр төл муутай малыг тордон таргалуулж, үржлийн биш харин махны хэрэгцээнд бэлтгэх зэрэг асуудлыг ул суурьтай, системтэй хэрэгжүүлэх нь үржлийн ажлын онцгой шаардлага мөн. Нөгөөтэйгүүр малын тэжээл, ус, хужир, байрын нөхцөлийг сайжруулах, тарга тэвээрэг бүрэн авахаар арчилж маллах технологийг боловсронгуй болгох арга хэмжээг үржлийн ажилд нарийн уялдуулах ёстой. Ер нь үржлийн ажлыг хээлтүүлэгч малын чанар, ашиглалтыг сайжруулахаас эхлэх хэрэгтэй байтал эцэг малыг хараа, анхаарлаасаа гаргаж, арчилгааг сулруулдгаас өнгөрөгч жилийн байдлаар нийт бухны хорь, хуц ухнын арав гаруй, түүнээс ч дээш хувь нь үржилд тэнцэхгүй байлаа. 

Булган, Хэнтий аймгийн нэлээд нэгдэлд сайн угсааны бухыг үржлийн ажилд туйлын хангалтгүй ашигладаг бол Архангай аймгийн Өлзийт, Өгийнуур сумын нэгдэл өнгөрөгч онд малын үүлдэр угсааг сайжруулах улсын төлөвлөгөөг тасалж, эрлийз үхрээсээ олныг улсын бэлтгэлд өгч байсан ноцтой дутагдал гарчээ. 

Одоо нийт мал, түүний дотор бүх хээлтүүлэгчид зоомал эмнэлгийн үзлэг, шинжилгээ, заазлалт хийж жинлэн, зааз малыг ялгаж суурилах, хонийг ангилах ажил ид эхлээд байна. Үржлийн ажлын бэлтгэл хангах зохион байгуулалт, хүч хөдөлмөрөө эзний ёсоор зориулах ийм чухал арга хэмжээнд цалгар назгай хандвал эцсийн дүнд мал өсгөх зорилтод муугаар нөлөөлнө гэдгийг мартаж болохгүй. 

Үржлийн ажлын урьдчилсан нөхцөл хангах ийм арга хэмжээг Ховд аймгийн намын хороо, гүйцэтгэх захиргаа, хөдөө аж ахуйг удирдах байгууллага, сум нэгдлээс эдгээр ажлыг мэргэжилтний группийн хүчээр дөрөв, тав, найм, аравдугаар сард гүйцэтгүүлэн, шууд хяналтдаа авч, зохион байгуулж дүгнэдэг байна. Тэгэхдээ мэргэжилтний группт зоотехникч, малын эмчээс гадна нягтлан бодогч, эдийн засагчдыг оролцуулан, суурьд хийх тооцоо, судалгааг нэг мөр болгож, ажил төрлийг нь уялдуулдаг туршлагын нийтэд дэлгэрүүлүүштэй юм. 

Нийт малаас үржлийн зорилгоор сонгохдоо хөдөө аж ахуйн нэгдэл, сангийн аж ахуй бүрт зонхилох төрлийн малын эх сүргийн гучаас доошгүй хувьтай тэнцэх ашиг шим арвинтай малыг ялган үржлийн бригад хэсэг байгуулах шаардлагатай бөгөөд үүнийг ойрын хоёр жилд багтаан хэрэгжүүлээд цаашид үржлийн ийм бригад, хэсгээс гарсан төлөөс шилж, үндсэн сүргээ сэлбэж байх журамд нийтээр шилжих хэрэгтэй байна. Орон нутгийн нам, улс, хөдөө аж ахуйн байгууллагууд мал сүргийн ашиг шимийн байдалд хяналтын судалгаа хийж, аж ахуйн дундаж, үржилд сонгох малын стандарт тогтоож, бригад фермийг сайн угсаа, үүлдэр, ашиг шим сайт малаар бэхжүүлэхэд ажил хэрэгч хандах ёстой. Аймаг, сумын хэмжээнд малын үржлийн ажлын хэтийн төлөвлөгөө боловсруулж, дэс дараатай, шинжлэх ухааны үндэстэй арга хэмжээ авч хэрэгжүүлэх ёстой. 

Үржлийн ажлыг зохион байгуулахад цэвэр үүлдрийн болон эрлийз малыг зохих шаардлагын дагуу дулаан байр, тэжээлээр хангах, арчилж маллах боловсронгуй технологийг нарийн баримтлах хэрэгтэй. Хээлтүүлэгч малын чанарыг онцгой анхаарч, үржилд зөвхөн стандартын шаардлага хангасан, үржлийн гэрчилгээтэй, эрүүл малыг оруулж байх ёстой. Үржлийн ажилд зоотехникч, малын эмчийн үүрэг хариуцлагыг эрс дээшлүүлж, мэргэжилтний алдаа дутагдалтай ажиллагаанаас болж малын үржилд учирсан хохирлыг тэдэнтэй тухай бүр тооцоолж байвал зохино. Мал сүргийн чанарыг сайжруулах, нэгжийн өгөөжийг дээшлүүлэхийн үндэс болсон үржлийн ажлыг МАХН-ын Төв Хорооны IX бүгд ( 1984 оны ) хурал, МАХН-ын Төв Хороо, БНМАУ-ын Сайд нарын Зөвлөлийн тогтоолын дагуу эрс дээшлүүлж, ажилдаа судалгаа дүгнэлттэй хандаж, эргэлт гаргах нь манай хөдөө аж ахуйн удирдах ажилтан, мал аж ахуйн мэргэжилтэн, малчин бүрийн тэргүүн зэргийн үүрэг мөн. 

