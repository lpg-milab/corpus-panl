Равжаа хутагтын патиар

Дорноговь аймгийн "Зүүнбаян" богд харьяалагдах Хамрын хийдэд сууж буй өндөр настан С.Зоригтбаатар гуай нэгэн сонирхолтой хуучны зураг дээрх материалын хамт "Өдрийн сонин"-д өгч явуулав. Уг зургийг ноён хутагт амьд сэрүүндээ Өвөрмонгол, Хятад орчмоор аялж явах зуураа татуулсан бололтой гэж үздэг аж.
Сүүлийн үед их говийн догшин ноён хутагт Данзанравжаагийн зураг гэж хаягласан баримт баталгаажилт байхгүй зохиомж зургууд хэвлэл мэдээллийн хэрэгслээр гарах боллоо. Зарим нэг зальжин нөхөд өөрийнхөө зургийг рекламдаад байгаа ч юм шиг, зарим нь Сүхбаатар жанжинд лам дээл өмсгөсөн ч юм шиг зургууд байх юм. Миний эцэг Гончигжамц нь 1890-ээд оны эхээр Дорноговь аймгийн Өргөнцэцэрлэг сумын нутаг болох Хамрын хийдийн зүүн хойш Холбоо, Хадан хошуу, Үзүүр, Залаа зэрэг газраар нутагладаг Самдангийн (миний өвөө) гуравдугаар хүү болон төржээ. Аавыг маань зургаан настай байхад нь одоогийн Сайхандулаан сумын нутагт байрлаж байсан Амгалантын хийд буюу олон хүрээний хэсэг лам нар ирж олон хүрээнд шавилан суулгахаар авч явжээ. Миний аав тэр үеийн төвд ном эрдэм болон үндэсний монгол бичигт гарамгай сайн суралцсанаар ангийнхаа жарван (онц сурлагатан буюу ангийн дарга)-аар байнга ажилладаг байсан байна. Олон хүрээ гэдэг нь: Одоогоор бол дотроо 5-6 салбар хийдтэй ба эдгээр нь сард нэг удаа нийлж хурахад аав маань хүрээ унзад гэдгээр оролцдог байжээ. Олон хүрээнд өвгөн багш гэж алдаршсан 90 орчим настай лам байж. Өвгөн багш энэ их хуралд л биеэр суудаг бусад хурлуудад суудаггүй байсан бололтой. Хурал гадаалах үед өвгөн багш нь аавыг дуудаад: Гончигжамц минь өвгөн багшийндаа нэг очоорой гэж айлдаж гэнэ. Аав минь өвгөн багшдаа очиход нь багш нь: -За шавь минь ном эрдмээ улам сайн сураарай. Энэ хийдийнхээ ёс жаягийг битгий алдуулаарай. Өвгөн багш нь шавьдаа их баярлалаа гээд мөнгөн гуутай зурмал бурхан багш, өөр нэгэн хүний патиар (фото зураг гэсэн үг болов уу? ) зурагтай хамт өгчээ. Уг зургийг өгөхдөө: -Энэ патиар бол догшин ноён хутагт Данзанравжаагийн патиар юм шүү. Миний багш танай Хамрын хийд нутгийн хүн байсан юм. Багш минь сэмхэн Равжаа хутагтыг их шүтдэг байсан. Ийм ч учраас энэ патиарыг хадгалж явсаар надад хадгалуулсан юм. Би ч тэр их хүний гайхамшигтай ид шидэд нь биширдэг байлаа. Одоо миний номын шавь минь хадгалж яваарай гээд надад энэ бурхан, патиар хоёрыг залуулсан юм гэж аав минь ярьсан юм. 1950-иад оны эхээр ноён хутагт Данзанравжаагийн тухай төв орон нутгийн сонин хэвлэлээр Дорж, Цагаан, Э.Оюун, Ц.Дамдинсүрэн, Р.Занабазар зэрэг эрдэмтэн мэргэд цаг үеийн аюулыг сөрөн зоригтойгоор бичиж Равжаа хутагтын алдар нэрийг нь алдаршуулах, ном зохиолыг нь эмхтгэж олны хүртээл болгох талаар ихээхэн зүйлийг анх бүтээсэн билээ. Харин 1960-аад оны эхээр Дорноговийн музейн тайлбарлагч асан Чимэддорж зохиомжоор Равжаа хутагтын зураг гэж Дорноговь аймгийн "Ялалт" сонинд нэгэн зураг тавьсан байлаа. Ер нь би Равжаа хутагттай холбоотой бүхий л зүйлсийг (эрдэмтдийн бичсэн) аавдаа авч ирж үзүүлдэг байсан. Аав минь эрдэмтэн мэргэдийн бичсэн зүйлийг биширч маш их сонирхон уншдаг байлаа. Гэтэл Чимэддоржийн зурсан зургийг үзээд дургүйцэн босч бурхныхаа авдрыг уудлан байж нөгөө өвгөн багшийнхаа хайрласан зургийг гаргаж ганц хүү нь болох надад бүх зүйлийг дээрх маягаар тайлбарлаж өгсөн юм. Би уг зургийг үзэж байгаад ааваасаа асуусан нь: -Аав аа, та энэ гайхамшигт хүнийг ноён гэж яриад байдаг гэтэл энэ зураг тань шавь (лам) хувцастай хүн байна шүү дээ гэж асуухад аав: -Хүү минь, манай эндэхийн ноён хоёр янз байсан юм. Нэг нь засаг төрийн ноён гэж хошуу нутгаа захирдаг төрийн хүн, харин Равжаа тэргүүтэй долоон ноён бол хувилж төрсөн хутагтууд юм. Өөрөөр хэлбэл, нэг сүнс манай Говь мэргэн вангийн хошуунд долоо дахин төрсөн. Тэр үеийн шашны зүтгэлтэн гэсэн үг юм. Харин манай тавдугаар ноён Данзанравжаа хол ном эрдэмд гайхамшигтай хүн байсан учир улаан шашин ба төрд Равжаа хутагттай ном хаялцах хэмжээний эрдэмтэй хүн ховорхон байж. Шарын шашинд өндөр мэдлэгтэй хүн олон байсан учир Жанжаа гэгээнтнээсээ дахин "Лүн ван" авч шарын шашны өмсгөл хэрэглэж тэдэнтэй ном хэлэлцэж өөрийн эрдэм чадлаа улам дээшлүүлж байсан ба тэдгээрийг эрхэндээ оруулж өөрийн шавиа болгож байсан домог олон бий. Аав минь надад өвлүүлсэн Равжаа хутагтын зураг гэх энэ зурагт ямар ямар батламж, баримт байна вэ гэвэл: -Энэ хүний нүд, хөмсөг болон байж байгаа байрлал нь ямар нэгэн эрдэм билэг бүрдсэн, эрдэмтэн хүний намбалаг шинж бүрэн бүрдсэн байдаг. -Уг зургийн энгэр талд байгаа дөрвөлжин зүйл (цавар) одоо Алтангэрэл захиралтай Равжаа музейд байгаа үзмэр -Зүүн мутартаа барьсан эрхи мөн дээрх музейд байгаа -Равжаа хутагтын ард байгаа луу хээтэй шүхэр нь мөн дээрх музейд байгаа -Энэ шүхрийн дээр байрлуулсан дог (ганжир ч гэх юм уу) энэ зүйл мөн музейд байгаа -Хоёр хуруу шахам зузаан ултай Равжаа хутагтын өмссөн гутал бас уг музейд байгаа билээ. Үүнийг Алтангэрэл болон ихэнх судлаачид яг мөн хэмээн баталдаг юм. Ийм ийм нэмэлт баталгаатай зураг өөр огт байхгүй, бүгд л үл ойлгогдох зураг байдаг. Үүнээс гадна миний аав Гончигжамц нь Равжаа хутагтын ганцхан зураг хадгалж байгаагүй юм. Жишээ нь, миний аавд Равжаа хутагтын ид чадлаа харуулсан хэрэгсэл болох хүний гавлын ясаар хийсэн олон зүйл байдаг. -Хүний гавлын ясаар хийсэн есөн эрдэнийн чимэгтэй маш гоё дуутай гавал домор (өөрийнх нь) -Алсын аян замд явахдаа хэрэглэдэг байсан ширээний ёжид (ширээний чимэглэлт хэрэгсэл, 5-6 төрлийн мөнгөн чимэглэл) -Равжаа хутагт үл үзэгдэх аюултай тулахдаа хэрэглэж явсан (өөрийнх нь гарын) эврээр хийсэн дивранзан болон мөнгөн шүглүүд -Хүмүүн заяа гэдэг маш ховордсон зураг ч байсан. Энэ нь энгэр зөрөхийн тухай юм. Үүнд, эрэгтэй хүн 64 янзаар (секс) хийдэг бол эмэгтэй хүн гучин хэдэн янзын хөдөлгөөн хийдэг тухай зураг (жаран хэдэн хөдөлгөөний төрлийг үзүүлсэн ба харсан тэнгэртэйгээ зураг бий). Манайхан хувьсгалаас өмнө ийм үзүүлбэр байгаагүй, манай Болдцэрэн, Бадраа нар хувьсгалын жилүүдэд бүтээсэн юм гэж ярьдаг байсан бол манай догшин ноён хутагт Равжаа XIX зуунд хүнд үзүүлэх юмтай байсан нь энэ зургаас тодорхой байдаг юм. -Хаш чулуун эдлэл (хаш бавгар, хаш таваг г.м) -Жижиг боловч гоё дуутай яйчил (дун) -Бусад бойгор, бойжир, бурам рашаан гэх мэтчилэн олон зүйлийг нь хадгалж байгаад надад өвлүүлснийг би Дорноговь аймгийн Музей сургалт, судалгааны төвийн захирал Равжаа судлаач, эрдэмтэн Алтангэрэлд өгсөн юм. (музейд) Эдгээр зүйл Равжаа судлалын музейд нандигнан хадгалагдаж байгаа. Эрхэм уншигч та морилон очиж таалан сонирхож болно. Энэ зурагт итгэж болно. Одоо аавын үлдээсэн Равжаа хутагтын хэрэглэж байсан зүйлээс: Монгол бичгээр монгол хэл дээр бичигдсэн бүрэн хэмжээний Бадамгатан мөн бичиг, хэлээр бичигдсэн хүүхдийн Банзрагч, Цагаан лянхуан зурхай, хүний цустай тархи барьсан зааны толгойтой арьс нөмөрсөн хоёр шулмасан дээр гишгэсэн тарган Гонгор бурхан мөн Равжаа хутагтын хүндлэн тахиж явсан (юм), (хүүхэн) тэвэрсэн цэвэр зэсээр өндөр гэгээн Занабазарын урласан Равжаа хутагтын нандин шүтээн Доржсэмбэ бурхан зэрэг гайхамшигтай уран гоё хийцтэй шүтээнүүд нь одоо надад өвлөгдөн хадгалагдаж байна. Дэлхийд ховордсон энэ гайхамшигт зураг, сэлт эд юмсыг миний аав Гончигжамц нь социалист нийгмийн аюултай үед амиа үл хайрлан яваад ганц хүү болох надад өвлүүлэн хадгалуулсан зүйлсийг нь би үнэн зөвөөр толилуулж байна. Миний энэ өвлөн хадгалж байгаа зураг нь Равжаа судлалын музей, Улаанбаатар хотын 16 дугаар хорооллын хийд, мөн Улаанбаатар хотын Баянхошууны хийд болон дотоод, гадаадын олон ном зохиолд хүндэтгэлтэйгээр залагдсан байдаг юм. Одоо энэ зургийг дээрх баримтат эд зүйлсэд нь тулган шалгаж үзээд зохих байгууллагаар батлуулж олон түмний хүртээл болгомоор байна. 
Дорноговь аймаг, Зүүнбаян багийн иргэн, өндөр настан С.ЗОРИГТБААТАР 
