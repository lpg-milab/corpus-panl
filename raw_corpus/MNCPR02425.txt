Таны авлигаар авсан мөнгөний тоогоор зовлон ирнэ

Зохиолч Д.Энхболдбаатарын "Төлөөс" драмын жүжиг өнгөрөгч баасан гаригт олноо хүрлээ. Тус жүжгийг соёлын тэргүүний ажилтан Н.Наранбаатар найруулж, жүжигчин Г.Эрдэнэбилэг, Д.Ганцэцэг, С.Болд-Эрдэнэ нар гол дүрд нь тоглож, Ардын жүжигчин Д.Мэндбаяр, гавьяат жүжигчин Г.Мягмарнаран нар оролцон тус тусын дүрийг амилуулсан юм.
Өнөөгийн нийгмийн хөгжил дэвшилд чөдөр, тушаа болж буй авлигыг энэхүү жүжгээр хөндсөн бөгөөд өндөр албан тушаалтан авлига авч тухайн үедээ баяжих авч алс хэтдээ тэрхүү үйлдэл нь хэрхэн гай зовлон авчирдаг болохыг үзүүлсэн юм. Үс сахал нь ялимгүй цайж буй Дорж, гэргий Хоролоогоо тэврэн шинэ байрандаа орж ирэх ажээ. Тэр эхнэр, хоёр хүүхдэдээ гэнэтийн бэлэг барьж энэ байшинг авчээ. "Хоёр давхар, 24 өрөөтэй байшинтай" боллоо хэмээж эхнэр нь ихэд баярлах аж. Охин, банди хоёр нь ч баярласандаа чангаас чанга хашгиран, ийм том байшин авч өгсөн аавдаа талархсанаа илэрхийлнэ. "Бид өмнө нь нийтийн гэмээр хоёр өрөө байранд амьдарч байлаа. Умайчихаад бид дөрөв чинь багтдаггүй байсан даа. Одоо хүүхдүүд минь элбэг хангалуун сайхан амьдарнаа" гэж эцэг Дорж нь их л догь өгүүлнэ. "Олон өрөө байшинтай болсон болохоор хөгшин ээжийгээ авчиръя. Дамбадаржаад ганцаараа гэрийн мухар сахиж байхаар эндээ хамт байцгаая" гэлцэж хадам ээжийгээ авчрав. Тансаг байшинд орж ирсэндээ ээж нь ихэд баярласан ч өөрийнх нь төрсөн нутгийн газар шороог гадныхан сэндийлж, эд баялгийг нь хаман одож байгаа талаар хүүхдүүддээ ярьж, их гамшиг болж байна хэмээн гаслан шогшров. Ээжийнх нь сэтгэл ийн үймэрч ухаан алдан уналаа. Яаралтай түргэн тусламж дуудсан ч ээж нь хэдийнэ амьсгал хураажээ. Онош нь зүрхний шигдээс гэв. Хэрэв түүний очсон эмнэлэгт зүрхний аппарат байсан бол Доржийн ээж ийнхүү амиа алдахгүй байжээ. Энэ гэрийн зовлон ийн эхэллээ. Байцаагч Төмөр тэдний гэрээр эргэлдэж, Доржийг хэрхэн ийм баян чинээлэг болсныг мөрдөх болов. Их мөнгөндөө хахаж цацсан хүүхдүүдийнх нь ааш араншин эвдэрч охин нь садар самуун явдалд орооцолдон, хүү нь хар тамхинд оржээ. Дорж өөрөө ч архи уух болж, энэ гэрийн амьдрал орвонгоороо эргэв. Энэ бүхнийг харан хамгийн их зовж буй нь гэрийн эзэгтэй Хоролоо. Нөхрийг нь эзгүй хойгуур сэтгүүлч гэж өөрийгөө танилцуулсан эр "би танай нөхрийн талаар ноцтой мэдээлэл олсон. Тэгээд би нийтлэх үү, эсвэл ингээд дарах уу гэж асуух гэж ирсэн юм. Хэрвээ яриа хөөрөө байвал би ингээд бүгдийг дарж, хэн ч мэдэхгүй болгоё" гэх. Хоролоо түүнд нааштай хариу өгсөнгүй. Түүнийг гарсны дараа хүүгийнх нь багш тэднийд "зочлов". "Танай хүүгээс шалгалт авсан чинь дэвтрийнхээ завсраар хорьхон мянган төгрөг хийчихсэн байна. Хэрэв энэ мөнгөний хэмжээгээ нэмбэл би дээш нь уламжлахгүй. Ингээд эндээ дуусгачихъя" гэлээ. Хоролоо мөнгө эс өгөв. Энэ явдлаас хойш нөхрийнх нь талаар элдэв мэдээлэл сонин, телевизээр гарах болжээ. Буруу замаар орсон охин нь үр хөндүүлснээс болж насан туршийн үргүй хоцорч, хүү нь сургууль дээрээ багшдаа гадуурхагдан, гэр бүлийнхээ учир утгагүй амьдралаас уйдан гэрээсээ дайжив. Гаднаас нь харахад баян тансаг, эд мөнгөөр бялхсан энэ байшин Хоролоогийн сэтгэлд хүйтэн хоосон хонгил мэт санагдаж тэр ч гэсэн энэ гэрээс явахыг хүсэв. Тэр явахынхаа өмнө Доржтой уулзаж өөртөө, гэр бүлдээ тарьсан зовлон зүдгүүрийг нь ойлгуулахаар шийджээ. Тэр ийн яриагаа эхлэв. "Бид сайхан байртай болж аз жаргалтай амьдрах нь гэж бодож байлаа. Гэвч эдгээр эд баялаг ямар олон хүний амь, амьдралаар тоглосныг би ойлголоо. Хэрэв тэр эмнэлэгт очих зүрхний аппаратны мөнгөнөөс аваагүй байсан бол одоо чиний ээж амьд мэнд бидний хажууд байх байсан... Хэрэв тэр арван жилийн сургуулиудад очих тусламжийн тендерийг будлиантуулаагүй байсан бол өдийд бидний хүүхдүүд сурах нөхцөл бололцоогоор бүрэн хангагдах байсан. Чиний авлига авсан тэр бүх мөнгөний тоогоор бидэнд зовлон ирлээ. Одоо бид гэр бүл байхаа болилоо. Би ч гэсэн энд байж чадахгүй нь" хэмээн гарах агшинд Төмөр байцаагч гаднаас орж ирлээ. Доржийг авлига авсан гэдгийг нь шүүхээс тогтоосныг мэдэгдэж түүнд гав зүүв. Хууль бус мөнгөөр баяжсан энэ гэрийн амьдрал ийнхүү мөхөв. 
Т.Гэрэлмаа
