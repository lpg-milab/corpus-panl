Солонгос хурим

Монголд хурим гэж өнө удаан үргэлжилсэн нүсэр ажиллагаа болдог. Харин Солонгос үндэсний хурим тийм биш аж. Уригдаж ирсэн зочид нь бэлгээ өгчихөөд л гараад явцгаачихна. Өгч байгаа бэлгийг үүдэнд суух хоёр хүн хэн өгч байгааг нь нарийн гэгч тэмдэглэн цааш нь хураана. Бодвол бэлэг өгөгч хүмүүсийн нэгийнх нь хүүхэд хурим найр хийвэл хэн хэр бэлэг өгснөөр нь буцааж хариу барьдаг бололтой.
Бэлгийн хувьд зузаан зузаан дугтуйтай зүйл өгөх юм. Дотор нь бэлэн мөнгө, банкны карт, чек зэрэг байх. Үнэт цаас, бэлэн мөнгө өгдөг нь харин ч амар юм шиг. Монголчууд хуриманд уригдаад том том хивс, хөргөгч, будаа агшаагч зэргийг өгдөг дөө. Нүсэр том зүйл тээж авчрахаас эхлээд хосууд заавал бэлгэнд гар хүрдэг гэх мэт олон хүндрэл гарахгүй нь сайхандаа. Тэд заавал бэлгэнд гар хүрнэ. Тэгэхгүй бол болохгүй гэсэн ойлголт байхгүй. Тэгэх ч шаардлагагүй. Дараа нь өнөөх хураагаад авсан дугтуйтай мөнгийг тоолох нь хэн хэндээ хялбар шүү дээ. Бид харин бэлгийн энэ системийг эндээ хэрэгжүүлэх зүгээр юм байна лээ. Уригдаж ирсэн хүн бүр жинхэнэ хуримын ажиллагаанд нь оролцохгүй. Харин босоо хүлээн авалт маягаар өөрсдийн таалдаг хоолоо сайн гэгч нь идэж аваад л яваад өгнө. Гэрлэх ёслол болж байгаа танхимын үүдэнд шинэ хосын зургийг томоо гэгч нь буулгаад, гоёмсог жаазанд байрлуулсан байх аж. Хуримын даашинз, ёслолын костюмтай зураг, бас үндэсний хуцастай гоёмсог зургууд байна. Хажууд нь дэлгэцээр хуримлагч хосуудын багын зургаас эхлээд өнөөдрийг хүртэл хэрхэн өсч торнисон талаар зурган өгүүлэмж гарна. Нэг ёсондоо түүх өгүүлсэн баримтат кино гэсэн үг л дээ. Хуримын дурсгалын зургийн цомог нь харин ч гайхалтай хийгддэг. Манай фото агентлагууд тийм цомог хийдэг боловч дутагдалтай. Гэхдээ улам сайн болох биз. Ёслол эхлэхийн өмнө аав ээж, ах дүү нарынх нь хамтаар заавал зураг татуулна. Энэ нь ёс бололтой. Жинхэнэ ёслолд нь гэр бүл, ойр дотныхон нь орно. Ёслолд цагаан даашинз өмссөн бүсгүйг аав нь сонгодог хөгжмийн аялгуунд гараас нь хөтөлж гаднаас орж ирнэ. Тэр нь сүйт залууд нь хүргэж өгч байна аа гэсэн үг. Зассан тайзны урд зогсох залуу эхнэр болж байгаа бүсгүйнхээ гараас хөтлөн адислагч ламын урд их л аз жаргалтай зогсоцгооно. Ламтан тэднийг адисласны дараа хайрын бэлгэдэл, хуримлагч хосуудын жаргалыг бэлгэдсэн аялгуу сайхан дууг цээл хоолоотой дуучин залуу дуулах нь сонирхолтой. Дуу нь их сайхан утгатай. Ямар нэгэн бичлэг энэ тэр тавихгүй шууд л амьд хоолойгоор, төгөлдөр хууртай дуулна. Дуулж дууссаны дараа цэрэг хувцастай залуус хүндэтгэлийн жижигхэн жагсаал хийх нь содон харагдах юм. Дараа нь хуримлагч бүсгүй цэцэг шидэх бэлгэдлийн чанартай үйлийг хийнэ. Энэ үйлийг христийн шашинтай газар бүр хэрэглэдэг л дээ. Сүүлийн жилүүдэд манайхан ч энэ ингэж баглаа цэцэг шиддэг болсон. Сүйт бүсгүй нөхөрт гараагүй залуу бүсгүйчүүд рүү цэцэг шиднэ. Цэцгийн баглааг хэн түрүүлж авсан нь удахгүй хуримаа хийдэг гэсэн бэлгэдэл юм. Дээрх ёслолууд дууссаны дараа эцэг эх, ах дүү нартаа мөргөж адис хүртэх уламжлалаа дагасан ёслол эхэлнэ. Энд зөвхөн аав ээж, ах дүү нар нь орно. Үндэсний хувцсаа өмссөн залуу хосууд мөргөж адис авдаг нь солонгос үндэстний ёс заншил юм. Гараа духандаа авч сөгдөн толгойгоо газарт хүртэл мөргөнө. Солонгос киноноос үздэг байсан боловч яг дэргэдээс нь харахад таатай л юм билээ. Харин бал сарын тухайд хосууд хэзээ хаана өнгөрөөхөө өөрсдөө шийднэ. Зарим нь шууд хуримын дараа нэг тийшээ аялж байхад өөр нэг нь хэсэг хугацааны дараа аялалдаа гарна. Дээр өгүүлсэн зургийн цомгоо шинэ хосууд гэртээ хамгийн хүндтэй газраа байрлуулан хадгалдаг аж. Ер нь бидэнд тэднээс авах зүйл их байгааг мэдсэн. Хэдийгээр энгийн нэгэн хуримын ёслол боловч сунжирсан, өдөр дамнасан найр наадам тэнд байхгүй нь хамгийн аятайхан санагдаж байлаа. Солонгос хурим нэг ийм байдлаар болж дуусах юм. 
Б.Бадмаа

