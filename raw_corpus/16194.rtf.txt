№231(16194)
1985 ОНЫ ЕСДҮГЭЭР САРЫН 25.
Үзвэрийн шинэ жил

Тайз, дэлгэцийн урлагийн шинэ жил эхэлж, манай өргөн олон үзэгчийн танин мэдэх, соёлжих хүсэл тэмүүлэл, оюун санааны эрэлт хэрэгцээг хангах нэгэн ёсны соёлын их сургууль орон даяар хичээлээ нээлээ. 

МАХН-ын Төв Хорооны X бүгд хурал хөдөө аж ахуйг хөгжүүлж, хүн амын хүнсний хангамжийг сайжруулах зорилтот Программыг хэлэлцэн сайшааж, МАХН-ын XIX их хурлыг зарлан хуралдуулах шийдвэр гаргасныг манай орны нийт хөдөлмөрчин нэн баяртай хүлээн аваад, хөдөлмөр бүтээлийн өндөр идэвх чармайлт өрнүүлж байгаа нь тайз дэлгэцийн болон нийт урлаг, утга зохиолын уран бүтээлийн шинэ жилийн агуулгыг тодорхойлж байна. << Программын зорилтуудыг хэрэгжүүлэхэд утга зохиол, урлаг, соёлын байгууллага, уран бүтээлийн сэхээтэн ч чухал хувь нэмэр оруулах байх гэж итгэж байна >> гэж нөхөр Ж. Батмөнх Төв Хорооны бүгд хурал дээр хэлсэн билээ. Тайз, дэлгэцийн урлагийн шинэ жилийн уран бүтээлийн сэдэв, агуулга нь намын эдийн засгийн бодлого, цаг үеийн шаардлагыг хэрэгжүүлэхэд бүрэн чиглэж байх учиртай бөгөөд жүжгийн зохиолч, хөгжлийн зохиолч, жүжигчид, найруулагчдад өгөгдсөн улсын захиалга ёсоор VII таван жилийн төлөвлөгөөт зорилтыг нэр төртэй биелүүлэх гавшгай үйлсийн баатрууд, өнөөгийн шинэ хүний эелдэг, дууриалтай дүрийг тод томруун уран сайхныг бүтээж, манай оюуны соёлын баялгийг арвижуулахыг үзвэрийн шинэ жилд соёл, урлагийн зүтгэлтнүүд эрмэлзэх нь зүйн хэрэг. Нийгмийн хөгжлөөр дэвшигдсэн зангилаат чухал сэдвийг бүтээлдээ тусгаж, урын сангийн төлөвлөлт, бүтцийг боловсронгуй болгох дэвшилт арга замыг идэвхтэй эзэмшиж, хот, тосгон, үйлдвэр, хөдөө аж ахуйн цогцолбор сүндэрлэн босч үйлдвэрлэлд шинэ техник өргөн нэвтэрч байгаа орчин үеийн бүтээн босголтын их ажлыг өргөн далайцтайгаар ололт амжилт, өсөлт хөгжилт, бэрхшээлийг давах уйл явц дунд нь үнэмшилтэй уран чадварлагаар нээн харуулахыг үзэгчид хүсэн хүлээж байна. 

Социалист үйлдвэрлэлийн харилцаа гүнзгийрэх тутам хүмүүсийн мэдлэг, соёлын түвшин дээшилж, ёс суртахууны хэм хэмжээ нарийсч, шинжлэх ухаан техникийн хувьсгалын дэвшил амьдралд улам бүр гүнзгий нэвтэрч, түүнийг урлаг, утга зохиолд тусгах шаардлага нэмэгдэж байна. Түүнчлэн манай нийгмийн урагшлах хөдөлгөөнд саад болж байгаа аливаа харш үзэгдлийн илэрлийг хурцаар шүүмжлэн засах, хөрөнгөт ертөнцийн үнэн нүүр царайг илчлэн, цөмийн дайны аюул заналын эсрэг тэмцэл, улс түмний энх тайван найрамдлын үйлсийг бэхжүүлэхэд уриалан дуудсан эх оронч, интернационалч дайчин цогтой бүтээлээр урынхаа санг баяжуулахыг Уран бүтээлчдэд цаг үе захиалж байна. 

Байнга өсч боловсорч, эрэл хайгуул хийж, бүтээлч санаачилга гаргаж, мэдлэг, чадвар, хариуцлагаа дээшлүүлж чадсан нөхцөлд найруулагч, жүжигчид, зохиолчид хэн боловч чанартай бүтээл туурвиж, соёлын үнэт зүйл бүтээхэд нэмэр хандив оруулна гэдгийг санаж үзвэрийн шинэ жилийн бүтээхийн хамт суралцах, суралцахын хамт бүтээх он болгох нь чухал юм. 

Үзвэрийн шинэ жилд соёл, урлагийн дээд, дунд сургуулиудыг хоёр зуугаад хүн төгсч, хот, хөдөөгийн урлагийн байгууллагад хуваарилагдан, уран бүтээлийнхээ гараар эхэлж байна. Залуу уран бүтээлчдийг халамжлах, амьдрал, үйлдвэрлэлтэй танилцуулах, уран бүтээл дээр нь өсгөх, авьяасыг нь дэлгэрүүлэхэд гүн анхаарал тавихын хамт тэдний сурсан мэдсэн зүйлийг өргөн олон үзэгчдэд аль болохоор хүртээхэд ихээхэн санаа тавих ёстой. 

Уран бүтээлийн эвлэл, холбоод, түүний дэргэдэх намын байгууллага улс төр гэгээрэл, соёл хүмүүжлийнхээ ажлыг уран бүтээлчдийн онол, улс төрийн мэдлэг, мэргэжлийн ур чадварын системтэй дээшлүүлж, бүтээл туурвилыг чанаржуулах, тэдний иргэний идэвхийг өрнүүлэхэд чиглүүлж, тайлан тоглолт, бригад, үдэшлэг, уулзалтын хэлбэрээр уран бүтээлчдийг амьдралтай танилцуулах, зохиолынхоо баатруудын ажил хөдөлмөр, зан төрхийг судлахад нь туслах хэрэгтэй. Тайз, дэлгэцийн бүтээлийг чанаржуулахад урлаг судлаачид, шүүмжлэгчид, сонин хэвлэл, радио, телевизийн хамтын ажиллагааг сайжруулж, уран бүтээлийн зөв үнэлгээг хөгжүүлэх нь чухал байна. 

Театр, чуулга, соёлын орднууд үзвэрийн шинэ жилээ хөдөө орон нутгийн хөдөлмөрчдийн дунд, ургацын талбай, үйлдвэрийн цехэд эхэлж байгаа нь сайшаалтай бөгөөд драмын улсын академик театр, улсын циркийн уран бүтээлчид Төв, Сэлэнгийн нутгаар, Улсын филармонийн симфони найрал хөгжим, хүүхэд залуучуудын театрын хамт олон Хэнтий, Дорнодын хадланчид, тариаланчдад, улсын ардын дуу бүжгийн чуулгын жүжигчид Говь-Алтай, Дорноговь, Баян-Өлгий, Ховд аймгийн нутгаар, << Сэлэнгийн долгио >> чуулгын уран бүтээлчид говь нутгийн хөдөлмөрчдөд үйлчилж байна. 

Аугаа их ялалтын 40 жилийн ойг угтаж энэ онд цэрэг эх оронч, түүх хувьсгалын сэдвээр дорвитой бүтээл туурвисан ололтоо бататгаж, МАХН-ын XIX их хурлын жилд тайз, дэлгэцнээ орчин үеийн сэдэвтэй шилдэг шинэ бүтээлийн үндэсний болоод сонгодог урлагийн бүтээлтэй хослуулан үзэгчдийнхээ оюуны хэрэгцээг дүүрэн хангах нь манай соёл, урлагийн авьяастнуудын нэр төрийн хэрэг байх ёстой. Театр, чуулга, соёлын ордны гэрэлт танхимууд байнга пиг дүүрэн үзэгчидтэй байдаг бол, хэрвээ үзэгчид үзсэн зүйлийнхээ тухай өөр хоорондоо чин сэтгэлээсээ бодол саналаа солилцож амьдрал ахуй. үйлдвэрлэлд ач тустайг нь бахархан ярьж байдаг бол үзүүлэгч, үзэгчийн аль алины хэрэг бүтэмжтэй болсны баталгаа тэр мөн. Иймд үзэгчийн хэмжүүрийг жигд өндөр үзүүлэлт заахуйцаар уран чадвараа эрс дээшлүүлэх нь үзвэрийн шинэ жилд урлаг соёлын ажилтанд тавих нэг гол шаардлага болох ёстой. 

