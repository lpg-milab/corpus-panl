"Нүүдэггүй хөдөө буюу Улаанбаатар"

Хүмүүс унасан газар угаасан ус минь гэж онцлон ярих дуртай байдаг. Үнэхээр ч унасан газар минь гэвэл Туул голын хөндий бас угаасан ус гэвэл тэр хавийн л гүний ус байх. Миний болоод бас чамгүй олон хүний унаж босч, өссөн Улаанбаатар хотын хөгжил дэвшил өдрөөс өдөрт дээшилж байгаа талаар хот сүндэрлэсэн тэр цагаас эхлэн ярьсан байх.
Дээхнэ үед ачааны машин дээр суун хот орж ирсэн хүмүүс дахиад хэдэн жилийн дараа нийслэлд ирэхдээ танигдахаа больсныг нь гайхдаг байсан, харин өдгөө хүмүүс гэрээсээ гарахгүй нэлээд хэд хоночихвол төөрөхөө шахдаг болсон гэх юм. Шинэ, шинэ барилгууд сүүлийн хэдэн жилд Улаанбаатарын өнцөг буланг сүлжин өндөрлөлөө. Нэг талаас хот хүн ам талаасаа ч, байшин барилгаа бодсон ч хөгжин дээшлээд байгаа мэт боловч үнэндээ ихээр хөдөөжиж байх шиг санагдах юм. Хатуухан хэлэхэд нүүдэггүй хөдөө мэт л болжээ. Энэ нь сүүлийн жилүүдэд хэдэн мянгаараа хотод ирж суурьшсан хөдөөгийнхний хэв маягтай шууд холбоотой. Хэзээнээс монголчууд нийслэлдээ тэгтэл олноороо суурьшин амьдардаггүй байсан гэдэг. ХХ зууны эхээр Нийслэл хүрээнд гадаадынхан, лам нар голдуу хүмүүс байж, ердөө хорин хувьд хүрэхтэй үгүйтэй нь мал цөөтэй иргэд байсан гэдэг юм билээ. Нэгдэлжих хөдөлгөөн явагдсаны дараагаас л хот яаж бий болдог тэр жишгээр хот маань дүр төрхөө олж эхлэх болсон байна. Мэдээж унаган хотынхон гэдэг тэр хүмүүсийн уг сурвалжийг нь үзвэл хөдөөний л хүмүүс байдаг. Тиймээс ч тэр унаган хотын хүн, энэ хөдөөнийх гэж ялгаварлах хэрэг юу билээ гэж бодож болох юм. Тухайн цагт хүссэн хүн бүр хотынх болоод байдаггүй байлаа. Сургууль төгссөн хүмүүс хотод аж төрөхийн тулд бусдаас илүү чадварлаг байж, шигшигдэж үлддэг байсан. Хотынхон гэж цээжээ дэлддэг тэр хүмүүсээс илүү хөдөлмөрлөж, оюуны чадавхиараа илүү гарсан хөдөөний хүмүүс бүрэн эрхтэйгээр хотын хүн гэж хэлэгдэн энд үлдэх боломжтой болдог байсныг хүмүүс санаж л байгаа байх. Ялихгүй гэмээр тэр саадыг давах гэж биеэ дайчилдагтай нь ч холбоотой юу, хөдөөнөөс ирсэн оюутнууд өнөөдрийн нийгэмд илүү сайн сайхан явж байгаа ч биз. Хотын иргэн болохын тулд эндээс эхнэр нөхөртэй болсон байх хэрэгтэй, эсвэл нэр хүнд бүхий томоохон байгууллага түүнийг ажилтнаар авч байгаагаа ёслол төгөлдөр мэдэгдэх ёстой байсан нь хүссэн хүн бүхэн дөрвөн уулын дунд ирэх боломжийг хаадаг байжээ. Бас суурин амьдралыг хүссэн хэн боловч хотод хураамж төлөх ёстой байсан. Энэ нь 90-ээд онд өлсөж, тэмцэн байж олж авсан ардчилсан нийгмийн үндсэн зарчимтай таарахгүй болж, бас хүний эрх гээч хамгийн чухал юмтай нь зөрчилдөх болсон. Монгол Улсын иргэн байж нийслэл хотдоо амьдрах зөвшөөрлийн төлөө хагас зуун мянган төгрөгийн хураамж төлдөг тэр байдлын эсрэг манай сонин ч идэвхийлэн зүтгэж "Дотоодын цагаач" хэлэлцүүлгээрээ бодит үр дүнд хүрч байсныг шарлаж амжаагүй сонины хуудсууд гэрчилнэ. Сүүлд хураамж авдаг журмыг өөрчилсний дараа хотын удирдлагуудаас "Танай сонины нийтлэл бодлогыг үндэслэн.." гэхчилэн тайлбар явуулсан байсныг ч санаж байна. Мэдээж, нэг нь хананаасаа ус аваад цангаагаа тайлах ахуйд амьдарч байхад нөгөө нь уулын тагт хадны завсраас дуслах усыг мөч хүлээн тосон авч суух шударга биш ээ. Тэр хөдөөнийхөн бидэнтэй адил суурин газар харьцангуй хялбараар амьдрах эрхтэй. Энэ эрхийг нь үгүйсгэх гэсэнгүй ээ. Гэхдээ усыг нь уувал ёсыг нь дага гэхчилэн олон нутгийн хүмүүс цуглараад бий болгосон хот газрын ёс ёмбыг хөдөөнийхөн бас дагах л ёстой. Хөдөөд өвсний сөл дагаад ирсэн хэнбугайд ч болов нутгийн эздийн дарамт ирдгийг салхи үнэрлэн өссөн тэд юу эс андахав. Түүний адилаар нийслэл газар өөрийн гэсэн дэг жаяг бий юм шүү. Өнөөдрийн хотын маань гамшиг болсон утаа униарт тэд өөрийнхөөрөө хувь нэмрээ оруулж байгаа. Амьдралын баталгаа нь үгүй болж, өмчилж авсан хэдэн малаа зуданд алдчихаад харанхуйгаар хотод орж ирсэн хүмүүс хөдөлбөл хөлс нэхдэг энэ нутагт амаргүйхэн амьдарч байгаа. Бор хоногийг өнгөрөөж байгаа тэдэнд хотын утааг багасгах утаагүй зуух авах бэнчин байхгүй, бас хаяанаасаа үнэгүй аваад түлэх аргал үгүй, куб метрээр нь үнэлэх илчтэй модны тухай бодоод ч хэрэггүй. Хуруу, хумсаа хуйхлан байж олж авсан нүүрс нь барагдахын цагт түлж болох юуг ч шатааж эхэлдэг. Дугуйны хаймраас эхлүүлээд юуг ч хамаагүй түлдэг нь судалгаагаар тодорсон. Хотын утааг замаар чихэлдэн ядан явах автомашинууд бий болгодог юм бол цаг тавирах үед ч тэр утаа нь байсаар л байх шүү дээ. Өвөл тавьсан машинуудаа дулаарахаар бүгд л гаргаж унадаг юм чинь. Тэгэхээр хотын утаа хөгжил дагасан автомашинуудаас илүүтэй амьдрал дагаж хотод ирсэн хөдөөнийхөнтэй л холбоотой болох нь үнэн байх. Сүүлийн үед зохиолын дуучид од болж, зохиолын дууны концерт битүү үзэгчтэй болсны учрыг тайлбарлаж ядаад байх зүйл үгүй. Ердөө л хөдөөнөөс ирж буй тэр хүн ам өөрийн сонирхол, өөрсдийн ахуйтайгаа л хүрээд ирснийх шүү дээ. Хотын хүн амын ихэнх нь экс хөдөөнийхөн учраас тэдний л анхааран сонсдог дуу хит болж байгаа шалтгаан нь тэр. Тиймээс ч рок попынхон хотын хөгжим гэж онцолж гаргах болсон байх. Хөдөөнийхний дунд "Хот газрын хүмүүс аймаар шүү. Тэнд очихоороо энгэр халаасаа анхаарч яваарай" гэж захидаг байсан үг ул болж хоцроод байна. Харин хотод ирсэн хөдөөнийхөн илүү аймшиг төрүүлдэг болжээ. Сүүлийн үед гарах болсон гэмт хэргийн эзэд энд тэндхийн задгайд амьдардаг гэсэн "хаягтай" хүмүүс байх юм. Бас тэгээд гэмт хэргийн хүндэрч байгааг хэлэх юм биш. Хэдэн жилийн өмнө Нисэхийн "Петровис"-ийн шатахуун түгээх станцыг дээрэмдэж, хоёр хүний амь насыг хороосон залуус Хэнтийгээс ирсэн хүүхдүүд байсан. Бас Завханы ноолуурын ченжүүдийг хороосон бүлэг этгээдүүд Говь-Алтайгаас хотод шилжин ирээд удаагүй байсан хамаатан садангууд байсан билээ. Хэд хэдэн удаагийн таксины жолоочид халдсан халдлагын эзэд хөдөөний оюутнууд байсан жишээ ч бий. Тэд сургалтын төлбөрөө хийхийн тулд эл хэргийг үйлдсэн гэж мэдүүлж байсан. Хөдөөний хээгүй гүндүүгүй гэсэн тодотголтой хүмүүс харин хот газрын амаргүй амьдралтай хөл нийлүүлэн алхахдаа харин ч "айхтар" хотынхноос илүү аймшигтай болоод байх шиг. Нэг л газар шорооны иргэд та бид хамтдаа хот суурин газар амьдарч бололгүй яахав. Гэхдээ та унаган газраа гэж бодож явдаг нийслэл хотод маань иргэн нь болох гэж байгаа бол ёсыг нь дагаж, дүрэм журмыг нь байгуулж амьдраарай. Аливаа оронд хот, хөдөө гэсэн ялгаа байсаар ирсэн, одоо ч бий. Бид ч тэр ялгааг хадгалж явахгүй бол Улаанбаатар маань гэж нүүдэггүй хөдөө хэмээгдсэн Төв Азийн шинэ өнгө төрх болох гээд байна. 
Э.Энэрэл
