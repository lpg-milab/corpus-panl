БИЗНЕС ЭРХЛЭГЧИД УЛААН-ҮДЭД ЗОЧЛОВ

ОХУ-ын Буриадын Ерөнхийлөгчийн урилгаар Монголын 100 гаруй бизнес эрхлэгчид саяхан Улаан-Үд хотод зочлоод ирлээ. 
Тэнд Буриад-Монголын бизнес эрхлэгчдийн чуулга уулзалт болсон. Бизнес группийг Монголын худалдаа аж үйлдвэрийн танхимын дарга С.Дэмбэрэл ахалжээ. 
Чуулга уулзалтын үеэр Монголын бизнес эрхлэгчид Алтанбулагийн чөлөөт бүсэд ойртон хамтран ажиллах, хил гаалийг нээлттэй чөлөөтэй болгох, худалдаа, хөрөнгө оруулалтын чиглэлээр хамтын ажиллагаагаа сайжруулахыг Оросын талаас хүссэн юм. Дархан-Уул аймгийн "Орхон моника" хоршоо, "Цуурай", "Мөнх ундрам хүнс", "Дархан нэхий", "Сэлэнгэ бугант", "Дархан Хэрлэн", "МТӨ", "Баошин Даян" "Аригшин", "Норовхан" "Дархан Транзит", "Мөөлхөн бат" компаниуд болон худалдаа, сургалтын үйл ажиллагаа явуулдаг 16 бизнес эрхлэгч энэ группт багтаж явлаа. Манай аймгаас оролцогчид түншлэлийн харилцаа тогтоох, шинэ технологи, жижиг оврын тоног төхөөрөмжтэй болох зорилготой явсан. "Орхон Моника" хоршоо зөгийн аж ахуйн жижиг тоног хэрэгслэлүүд, "Норовхан" ХХК, "Дархан Транзит" ХХК-иуд барилгын материал бетоны үйлдвэрлэлийн технологи оруулж ирж, хамтран ажиллахаар түншүүдтэйгээ тохирсон ажээ. Бизнес эрхлэгчид өөр өөрсдийн үйл ажиллагааны чиглэлийн дагуу Буриадын үйлдвэрүүдтэй танилцан, Бизнес инкубатор төв, зарим яамдын төлөөлөгчидтэй уулзан санал бодлоо солилцжээ.
Бизнес эрхлэгчид хоёр орны бизнесийн орчинг харьцуулж үзэхийн зэрэгцээ, нутгийн соёл иргэншилтэй танилцах, Байгаль нууранд болсон олон улсын загасчдын тэмцээн үзэж сонирхох зэргээр бизнес аяллаа улам сонирхолтой болгосон тухайгаа ярьж байлаа.

А.Заяа