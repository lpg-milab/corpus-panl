Монгол найруулагч Японы эзэн хааны шагналыг хүртжээ

Ази номхон далайн орнуудын "Prix Jeunesse" буюу олон улсын хүүхэд залуучуудын телевизийн нэвтрүүлэг болон олон улсын сургалт танин мэдэхүйн нэвтрүүлгийн уралдаан саяхан Бээжин, Токио хотноо зохиогдлоо.
Энэхүү уралдаанд Монголын үндэсний телевизийн Хүүхэд сургалт танин мэдэхүйн редакцийн найруулагч Л.Ариунжаргалын "Найз" зохиомж шагнал хүртжээ. Түүнтэй уулзаж ярилцлаа. -Олон улсын томоохон уралдаанд оролцож амжилт арвинтай ирсэн гэж сонслоо.. -"NHK" телевизээс жил болгон олон улсын сургалт танин мэдэхүйн нэвтрүүлгийн уралдаан зохион явуулдаг. "Japan Prize" хэмээн нэрлэдэг энэ уралдаанд дэлхийн 50 гаруй орны 150-иад байгууллагын бүтээл өрсөлдсөн. Хүүхдийн нэвтрүүлгийн төрөлд миний "Найз" зохиомж тэргүүн байрын шагнал хүртлээ. Бүтээлийг туурвихад зураглаач Ж.Нямсүх, редактор Д.Туул, гол дүрд хошин урлагийн "Захиалгат инээд" хамтлагийн жүжигчин Х.Батбаяр, сурагч н.Билгүүн нар тусалсан. - "Найз" зохиомжийг бусад улс орны хүүхдийн нэвтрүүлгүүдтэй харьцуулахад давуу тал нь юу бол? -Уралдаанд оролцсон нэвтрүүлгүүдийг үзэж чадаагүй. Зөвхөн оролцогчийн хувьд бүтээлээ явуулж сайтаас мэдээлэл авдаг байсан. Тэгээд л "Найз" зохиомж эцсийн шалгаруултад үлдсэн байхыг олж мэдсэн. Сайт дахь шинэ мэдээллээс харахад ихэнхдээ том том телевизүүд оролцсон төдийгүй Азийн орнуудаас Солонгос, Япон, Энэтхэг, Монгол, Хятад зэрэг таван орны нэвтрүүлэг шалгарч үлдсэн байв. Англи, Недарланд, Америк, түүнчлэн баруун Европын телевиз өндөр хөгжсөн орнуудын нэвтрүүлэг эхний шалгаруулалтад тэнцсэн байсан. Дээр дурдсан улс орнууд ихэвчлэн танин мэдэхүйн болон бусад чиглэлээр нэвтрүүлгээ бэлдсэн байна лээ. "Найз" бүтээл маань 15 минутын богино зохиомж. Оюуны дутагдалтай залуу, хүүхэд хоёрын хоорондын харилцааг харуулсан. Гол санаа нь хүүхдэд нэгнийгээ хайрлах, хүндэтгэх, хүмүүнлэг сэтгэхүйг төрүүлэх зорилготой. Энэ зохиомжийг үзээд хүүхдэд насан туршид мартагдахгүй найз нөхөрлөл байдгийг, хүчирхийллийг бид өөрсдөө бий болгодог юм байна гэсэн санааг өгүүлснийг шүүгчид олж харсан бололтой. Зохиомжийн хийц болоод тоглосон жүжигчдэд маш өндөр үнэлгээ өгсөн байсан. -Бээжинд зохиогдсон Ази номхон далайн орнуудын "Prix Jeunesse" хүүхэд залуучуудын телевизийн нэвтрүүлгийн уралдааны талаар тодруулахгүй юү? -"Prix Jeunesse" энэ жилээс эхэлж Ази номхон далайн орнуудын дунд анх удаагаа зохиогдлоо. Уг уралдаан олон жилийн түүхтэй. Хүүхдэд зориулж бэлтгэсэн нэвтрүүлэг шалгаруулдаг онцлогтой. Олон жил уламжлал болон явагддаг болохоор баруун Европ, америкийнхан идэвхтэй бэлтгэдэг. Хоёр жилд нэг удаа зохиогддог. "Prix Jeunesse" -т манайх 2000 оноос оролцож эхэлсэн. 2002 онд би "Усанд явсан нь" бүтээлээ дэвшүүлж тусгай байрын, 2004 онд "Намайг Батаа гэдэг" нэвтрүүлгээрээ ЮНЕСКО-гийн шагналыг тус тус хүртэж байв. Энэ жил манайх Азийнх гэдэг утгаараа идэвхтэй оролцож найман нэвтрүүлэг явуулснаас гурав нь хоёр дахь шатандаа шалгарч үлдлээ. Үүнд найруулагч Нармандахын "Миний мөрөөдөл", Алтансэрээгийн "Цасны өнгө", миний "Унага бид хоёр" шалгарч үзэгч хүүхдүүдийн шагналыг авсан. -Улс орны хүүхдийн нэвтрүүлгүүд хоорондоо ялгаатай юу. Монголын хүүхдийн нэвтрүүлэг ямар байр суурь эзэлдэг вэ? -Ялгаатай зүйл нэг их байхгүй. Учир нь хүүхдийн нэвтрүүлэг тэдэнд зориулагддаг тул хүүхэд юуг сонирхдог, хүүхдийн амьдралд юу байдгийг ерөнхийдөө гаргаж өгдөг. Манайхан техникийн боломжоос хамаараад танин мэдэхүй, шинжлэх ухааны талаас нь дутагдалтай үзүүлдэг байх. Гэхдээ монголчууд Азидаа хүүхдийн нэвтрүүлгээрээ дээгүүрт тооцогддог. Монгол телевиз үүсч бий болсон цагаас хүүхдийн нэвтрүүлэг бий болсон. Нэг онцлог нь бид хүүхэдтэй тулж ажилладаг, тэднийг нэвтрүүлэгтээ үргэлж оролцуулдаг. -Нэвтрүүлэгт оролцох хүүхдүүдээ хэрхэн сонгодог вэ? -Хүүхдийн ордны дугуйлан, "Цоглог" студи, хүүхдийн редакцид нэвтрүүлэг хөтөлдөг, тоглодог идэвхтэн хүүхдүүдийг сонгодог. Бас хичээллүүлдэг. "Цоглог"-ийг үздэг хүүхдүүд үргэлж манайд ханддаг. Шалгалт авч тухайн хүүхдийн хурц яриа, хэллэг болон хэр их пантааз сэтгэлгээтэй, юм зохиож ярих зэргийг харж шалгаруулдаг. -Өөрийг тань Японы эзэн хаанаас шагнал хүртсэн. Уралдааны үеэр түүнтэй уулзаж, гар барьсан цөөхөн монголчуудын нэг гэсэн. Японы эзэн хаантай юун тухай ярив? -"Japan Prize" уралдааны дөрвөн төрлийн шагналыг сайд нарын нэрэмжит гэж нэрлэдэг тул сайдууд нь гардуулж өгдөг юм билээ. Энэ үеэр Японы эзэн хаан бүтээлүүдийг үзэж шагнал гардуулах ёслолд оролцсон. "Japan Prize"-д 2004 онд анх удаа очиж оролцоод бас үзсэн. Тэр үед манай нэвтрүүлэг нэр дэвшсэн ч шагнал авч чадаагүй хоцорсон. Харин энэ удаа шагнал гардуулахаас гурав хоногийн өмнө мэдэгдэж, миний бие японы эзэн хаантай уулзах аз завшаан тохиосон юм. Дараа нь эзэн хаан шагнал авсан хүмүүсийг хүлээн авч, гар барьж мэндэлсэн. Тэрээр төрөл тус бүрээс тэргүүн байрын шагнал хүртсэн хүмүүстэй уулзаж, хоёр минут ярилцах боломж олгосон. Эзэн хаан надаас Монголд танин мэдэхүйн хүүхдийн нэвтрүүлэг хэр их явдаг вэ гэж асуусан. Тэгээд ч өөрөө Монголын талаар нэлээд мэдээлэлтэй юм билээ. Тэнд монгол гэхээр хүн болгон Асашёрүюгийн орон гэдгээр нь сайн мэднэ. -Бусад шагналуудыг хаанахых хүртсэн бол? -Тэргүүн байрын шагналыг Америк, Японы "NHK", Герман, Монгол авсан. Ялангуяа, "NHK"-ийн нэвтрүүлэг дөрвөн шагнал дотроос Гранпри хүртсэн. -Сурагчдын амралт эхэлсэнтэй холбогдуулж танайхан ямар нэвтрүүлэг бэлдсэн бэ? -Өдөр болгон гардаг "Цоглог" хөтөлбөрөөс гадна амралтын өдрүүдэд "Хоёул хамтдаа", "Зөвхөн чи" зэрэг уралдаант, цэнгээнт, танин мэдэхүйн нэвтрүүлгийг бүх чиглэл, насны ангиллаар өдөр болгон 30 минутаар тогтмол 18.10 цагт гаргаж байгаа. 
Ч.Анна

