Тээврийн үйлчилгээ ба "Тээврийн цагдаа"

Авто тээврийн салбар үүссэнээс арав гаруй жилийн хойно Цагдан сэргийлэх байгууллагын дэргэд авто тээврийн хяналт шалгалтыг хариуцсан үүрэг чиглэл бүхий "Уурын тэрэгний алба" бий болсноор өнөөгийн Замын цагдаагийн алба үүссэн гэж үзэж энэ жил 70 жилийн ойгоо тэмдэглэлээ.
Авто тээврийн үйлчилгээний сайн тал их байдаг. Харин муу сөрөг тал нь гэвэл осол аваарын хэрэг учрал, түүнээс үүсэх хүний эрүүл мэнд, эд материалын хохирол дагаж үүсэх хор аюул гээд юу эс байх билээ. Иймд тээврийн хэрэгслийн осол аваараас урьдчилан сэргийлэх, хөдөлгөөнийг зохицуулах, гарсан хэргийг шийдвэрлэх гэх мэт зайлшгүй шаардлагын үүднээс цагдаа дахь замын цагдаагийн алба бий болсон зүй тогтолтой билээ. Хувьсгалаас өмнө арван тавны цагдаа байснаас автын цагдаа байгаагүй юм байна. Автомашин, замын цагдааг чийчаан тэрэг, уурын тэрэгний цагдаа гэх мэтээр нэрлэж байсан нь сонин үг хэллэг мэт ойлгогддог ч тухайн цаг үеийг гэрчилнэ. Авто тээврийн хэрэгсэл, замын хөдөлгөөний дүрэм, замын цагдаагийн ажлын чиг үүрэг, арга туршлага гэх мэт холбогдолтой бүхнийг тухайн үеийн ЗХУ-аас импортлон авч монголчилж хэрэгжүүлсэн нь түүхэн үнэн. Замын цагдаагийн алба нь автомашин, зам тээврийн осол аваарын тоо өсөхийн хэрээр хүн хүч, бааз суурь нь нэмэгдсээр, Уурын тэрэгний алба, Авто техникийн хэлтэс, УАТХШБГазар, Замын цагдаагийн газар гэх мэтээр албан байгууллагын нэр нь гэхэд л олон удаа өөрчлөгдсөөр иржээ. Энэ байгууллага 1990-ээд оны дунд үе хүртэл "Хот суурингийн гудамж замын хөдөлгөөний дүрэм" гэсэн эрхийн актыг мөрдөж хэрэгжүүлж байв. Нэр нь ийм ч энэ дүрмийн заалт нь хот суурингаас гадагш хөдөө газар ч хэрэгждэгийн дээр замын хуудас, тээсэн ачааны баримт, зорчигчийн тийз, тасалбар авсан зэргийг шалгаж зөрчлийг шийдвэрлэх нь тухайн үеийн УАТХШБГ-ын автын байцаагч, зохицуулагчийн эрх, үүрэг болохыг энэ дүрмэнд тодорхой заасан байв. Тэнэсэн сум тархинд гэгчээр социализмын үед тээврийн үйлчилгээнд хяналт тавих үүрэг ингэж замын цагдаад ногдож байсан нь тээвэр зохицуулалт, хяналт шалгалтын үйл ажиллагаа бодит утгаараа хэрэгжиж үр дүнгээ өгсөн байдаг. Жолооч нарын дунд "Эгийн даваанаас Ренчингийн даваа хэцүү" гэж алдаршсан тээврийн товчооны цагдаа хошууч Ренчинг авто тээвэрт оруулсан гавьяа зүтгэлийг үнэлж "Гавьяат тээвэрчин" цолоор шагнаж байсан нь эргэцүүлж бодох үнэтэй сургамж билээ. Одоогийн шинэ хуулиар осол аваарын хэргийг хохирол бага бол цагдаагийн хэрэг бүртгэх алба, хохирол их бол мөрдөн байцаах алба шалгахаас замын цагдаагийн албаны офицер, байцаагч осол хэрэг бүртгэж хүн байцаах эрхгүй болсон. Энэ нь ч зөв тогтолцоо руугаа дөхөж байгаа хэрэг. Замын цагдаагийн газрын амьдардаг амин сүнс нь мэргэжлийн комисс буюу жолоочийн үнэмлэх олгох, техникийн тоо бүртгэл буюу тээврийн хэрэгсэлд улсын дугаар олгох эрхүүд юм. 1999 онд анх гарсан "Автотээврийн тухай" хуулинд жолооч бэлтгэх, тээврийн хэрэгслийн тоо бүртгэлийг БСШУЯ, ЗТАЖЯ хариуцахаар хуульчилсан боловч энэ заалтыг нөлөө бүхий хүмүүсийн лоббигоор 2001 онд хүчингүй болгож энэ хуулинд том цоорхой гаргасан гэдэг. Хуулийн цоорхойгоор "Замын цагдаа" амьдарч байгаа ч гэж зарим нь хэлдэг. Гэхдээ "Авто тээврийн тухай" хууль гарснаар Монгол Улсын авто тээврийн салбарыг 2015 он хүртэл хөгжүүлэх мастер төлөвлөгөө батлагдан хэрэгжиж авто тээврийн салбарт хөгжлийн шинэ алхмууд хийгдсээр байна. Улаанбаатар хотын дүүргүүд, 21 аймагт техникийн хяналтын оношлогооны төвүүд ажиллах боллоо. Энэ бол улс орон даяар авто машины парк шинэчлэгдэх ажлын эхлэл, осол аваараас урьдчилан сэргийлэх бодит ажил хийгдэж байгаагийн жишээ. Тээвэрлэлтийг гэрээгээр гүйцэтгүүлэн, хяналтын системд оруулж, зорчигч иргэдийг найдвартай, баталгаатай тээврийн үйлчилгээгээр үйлчлэх бодлого хэрэгжиж үр дүн нь харагдаж эхэллээ. Ийм л бодлогыг дэмжиж Замын цагдаагийн газар эрхэм зорилгынхоо төлөө хамтарч ажиллах ёстой баймаар. Гэтэл техникийн хяналтын оношлогоонд ороогүй, орсон ч тэнцээгүй тээврийн хэрэгслүүд, нормоосоо хоёр дахин илүү хүн "нугасаараа" чихцэлдүүлээд хот, хөдөөгүй давхих навсгар микробусууд, хүний амь насыг үл хайхран мөнгөний хойноос давхилдах халтуурын жолооч нар замын цагдаад хамаагүй ажээ. Замын цагдаагийн шат шатны бүхий л дарга нар ийм үг ярина. Хөдөө орон нутаг дахь замын цагдаагийн алба нь харьяа цагдаагийн газрынхаа дутуу, гажуу болгоныг бусадтай хатуу, зөөлнөөр харьцаж амжуулдаг аж ахуйн алба болсон гэхэд хилсдэхгүй. Ийм байхад зам тээврийн осол хэргээс урьдчилан сэргийлж багасгах биш харин өсөн нэмэгдүүлэх албан ёсны далд хүчин зүйл болон хувирч байгаа юм шиг байдал ажиглагдах боллоо. Зам тээврийн осол хэрэг буурахгүй байгаагийн шалтгаан чухам энд ч бас байхыг үгүйсгэхгүй. Энэ нь замын цагдаагийн бодлого үйл ажиллагаа цаг үеэсээ хоцронгуй байдалд оржээ гэж дүгнэхэд хүрч байна. Авто тээврийн салбарын хөгжлийн өнөөгийн эрчим давшингуй явж байна. Гэтэл нэг тэрэгний хоёр дугуйны нэг нь болох хяналт шалгалтын тогтолцооны тоормос нь зуурчихаад байх шиг. Одоо биднийг хөгжингүй орны жишгээр Замын цагдаагаа "Тээврийн цагдаа" болгон шинэчлэн, шинэ тогтолцоонд шилжүүлэх цаг нь болсныг өнөөгийн нийгмийн хэрэгцээ шахаанд оруулаад байна. Хөгжлийн жам нь ийм хойно яах ч аргагүй биз. Нийгэм, нийтийн эрх ашиг, хэрэгцээ, шаардлага хойно яарах хэрэгтэй болжээ. Шахаанаас гаргах заяатай хэн нэгэн, хэсэг бүлэг буянтан аль нэгтээ байж л таараа. Яараасай билээ... 
Н.САНЖААДОРЖ 

