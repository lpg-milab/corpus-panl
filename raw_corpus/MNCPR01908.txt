Төмрийн далд улс төр

Улс төр судлаач Д.Гантуяа 
Хүн төрөлхтнийг өдий хүргэсэн гурван зүйлийн нэг нь төмөр гэдэг. Хоёр дахь нь төмрөөр хийж, урладаг буу зэвсэг гэсэн байдаг. Гурав дахь нь вирус. Өвчнийг анагаах, амьд явах, үр удмаа үлдээх, хамгаалахад түүнтэй тэмцэж сурах нь хамгийн хэрэгтэй зүйл байх л даа. Эрүүл байж л ажил хөдөлмөр эрхэлнэ. Вирус бол хаана ч байж болох түгээмэл зүйл. Түүнтэй хаана ч тэмцэж болох нийтлэг асуудал юм. Одоо ч, өнөөдөр ч хүн бүр, улс орон бүр вирустэй тэмцэлдсээр байна. Харин улс төр, эдийн засаг, хөгжилтэй харьцуулаад ирэх юм бол уг гурван хүчин зүйлээс төмөр үлдэж байна. Хэн төмөр олборлож, хайлуулж чадаж байна тэр хөгжинө. Энэ нь эдийн засгийн хөгжлийн алтан уламжлал болж байна.
Ашигт малтмалын тухай ярихаараа алт, зэс, сүүлийн үед нүүрс гэдэг. Тэгээд түүнийг жигд хуваарилах, энэ хуваарилалтад хүн бүр л оролцохыг хүсдэг, бүр зүгээр сууж байгаад авахыг оролддог болсон нь үнэн. Үнэндээ бол алт, зэс нь шууд баялаг, нэн ялангуяа нийтэд хүртээлтэй зүйлийг шууд бүтээхэд оролцдоггүй, эдийн засагт, бидний гал тогоонд дам нөлөөтэй байдаг зүйл. Алтыг ээмэг бөгжинд, зэс, молибденийг холын хол өндөр технологит гээд одоохондоо Монголын жирийн ардын ахуйгаас асар хол зүйлст л орно. Магадгүй, алт, зэс олборлоод олдсон ашгаа хувааж идсээр барагдаж дуусахын эцэст юу ч үгүй үлдэж мэдэх өнгөц, гял цял баялгууд юм. Ер нь ч алтны томоохон шороон ордууд барагдаж дуусаад, Эрдэнэтийн зэсийн нөөц маань ч дундарч байгаа сураг гарсаар байна. Энэ жил олсныгоо дараа жил нь оргүй болтол нь хувааж идсээр байхул нэг мэдэхэд алт, зэсгүй байсантай адил л хоцрох бололтой. Нүүрсний хувьд бүр хийсвэр баялаг. Баабарын хэлдгээр нэг л өдөр үнс болж мэднэ. Хаана нэг газар хэн нэгэн сод ухаантан энергийн хямд төсөр урвалын томъёо бодоод олчиход үнэхээр л үнс болох зүйл л дээ. Дээр нь нэмээд хэлэхэд, энэ нүүрс чинь монголчуудыг ганц дарлаж, бүр хоосруулж, бас хөгжлийг сааруулж байгаа баялаг юм. "Их зузаан" хөрс хуулж нүүрс олборлосны "их" зардлыг бид халааснаасаа төлнө, түүнийг шатааж үнс болгон хийсгэсний үнэ болох цахилгаан, дулаанд бүх түрийвчээ гөвнө, өчнөөн төгрөгөөр худалдаж авчихаад эргэж шатаан хор үйлдвэрлэж, улс орноороо, нийслэл хотоороо хордож суух болдог гайтай баялаг юм. Энэ баялгийг ашигласныхаа шанг хамгийн хатуугаар, магадгүй, асар өндөр үнээр төлж суугаа нь жирийн иргэд бид. Харин Монгол Улс төмөртэй болбол олон зүйл өөрчлөгдөнө гэж учир мэдэх хүмүүс ярих бөлгөө. Олон хүн төмөр тойрсон ажилтай болно. Байшин барилга гээд төмөр хийц ордог болгон өндийж, өртөг нь хямдарч эхэлнэ. Эцсийн дүндээ бидний олборлосон кг төмөр бүр орлого авчирч, тэр орлогоор бүтсэн бүхэн дахин дахин орлого өгдөг мөнгөний машин болж хувирна. Дээр дурдсан алт, зэс, нүүрс харин ийм биш билээ. Төмрөнцөр хашаа Эрээнээс зөөх биш тэдэнд жинхэнэ чанартай хашаа нийлүүлж болно. Энэ мэтчилэн төмөртэй хүн юу хийж болох эцэс төгсгөлгүй мөрөөдлүүд хөврөх бөгөөд биелэгдэх өндөр магадлалтай аж. Анх Дарханд төмөрлөгийн үйлдвэр барих тухай яригдахад манай социализмын хашир удирдагчид төмөр олборлох салбартай нь Сэлэнгэ аймгийн нутагт байгаа 60 хүртэл хувийн агуулгатай бүлэг том ордыг ашиглалтад давхар оруулах санал тавьсан гэдэг. Гэтэл танай Монгол шиг жижиг орны хэрэгцээг бид дор нь хангачихна хэмээн орос ах нар хөдлөөгүй гэсэн яриа байдаг. Улс төрийн далд учиртай ч байж мэднэ. Үнэхээр өнөөдөр хаягдал төмөр хайлуулдаг ганц үйлдвэртэй сууж байна. Хаягдал төмрийн уул овоо шиг их нөөцтэй гэж цуурч байсан бид улс төрийн бохир наймаагаар нүдэнд үзэгдэх болгоноо урд хөрш рүү зөөгөөд дуусчээ. Уг наймаа, хуйвалдааны зарим амьд гэрч нь ял эдлээд сууж буйг бүгд мэднэ. Одоо тэр баялаг нөөцтэй төмрийн ордууд хаана яваа бол гэхээс сэтгэл өвднөм. Монголын төмөр тойрсон улс төрийн арчаагүй байдлыг ч харийнхан овжин ашиглаж байна. Улаанбаатар болон хот, хөдөөгөөр дүүрэн стандартын бус төмөр хайлуулдаг үйлдвэрэнцрүүд бий болжээ. Тэр нь гадаадын хөрөнгө оруулалт гэх сүржин малгайтай. Биднээр, бидний өмнөх үеийнхний бүтээн босгосон бүрийг хугалан хулгайлуулж, нэгэн цагт нурж орхих байшингийн арматурыг хулгайгаар цутгасаар байгаа нь төмрийн далд улс төрийн нэгэн сэжим нь. Одоо хаана хэн төмөр олборлож байгаа тухай мэдээлэл төр, засагт байгаа гэдэгт найдахын хамт төмрийн далд улс төрийг ил болгож өгөхийг давхар хүснэм. Таван толгой, Оюу толгой бол Бороогийн алтны үйлдвэрүүд шиг хий үзэгдлүүд байх болно. Өндөр эрчимтэй техник технологиор ховх сороод л нэг мэдэхэд байгаагүй юм шиг болчих ордууд. Хэдэн жилийн дараа Бороогоос олборлосон алтаар ийм юм хийжээ гэх аргагүй хий үзэгдлүүд. Нэн ялангуяа хүүхдийн мөнгө нэрээр үргүй шахам салхинд хийсгэж байгаа энэ цаг үед. Харин бид төмөртэй бол телевизийн цамхгаа шинэчлээд, Сүхбаатарын талбайн урд талд, бас зүүн талд 100 давхар харш босгоод монгол төмрийн ид шидийг Эйфелийн цамхаг шиг мөнхөлж болно. Энэ харшуудад аанай л монгол хүн ажиллаж шилдэг технологи, оюуны чадлаараа дэлхийн зах зээлээс мөнгө босгож суух болно. Ийм л жижиг юм шиг санагдах их ялгааг мэдрэх учиртай. Ийм энгийн зүйлийг мэддэггүй улстөрч, бизнесмэн байхгүй. Тийм учраас өнөөг хүртэл төрийн бодлогын хэмжээнд, ашигт малтмал тойрсон улс төрд төмөр хэмээх гайхамшигтай бүтээн байгуулагч баялгийн тухай тас дуугүй байгаа нь асар их хардлагыг төрүүлж байна. Улс төрийнхөн санаатай дарж, ярихгүй байгаа юм шиг ээ. Ерөнхийлөгч, АХ болон А нам, иргэний хөдөлгөөнүүд бүгд л ард түмний баялаг тэдний гарт гэсэн нэлээд бүрхэг, хөндий, шаазан уриаг гол болгон бадамласаар өнөөг хүрчээ. Ардчилалтай хамт өрнөсөн ашигт малтмал тойрсон улс төр ч ийм байсаар иржээ. Сонгууль төдийгүй ашигт малтмалгүй улс төр гэж байхгүй болжээ. Хүүхдийн мөнгө, орон сууц хөтөлбөр, мянганы турш барих авто зам ч мөн уул уурхайтай л холбогдож байна. Ирэх сонгуулийн дуулиан ч ашигт малтмалаар эхэллээ. Аанай л төмрийн тухай таг. Эрхтэн дархтан мэдээллийн эх сурвалжид суугаа түшмэдүүд Монголын төмөр хаана явааг хэлж өгөх цаг болжээ. Хишиг хуваарилах ерөнхий санааг тэнэглэлийн хэмжээнд хүргэх их аян өрнөж, иргэдийнхээ ядуу зүдүү ахуйгаар тохуу хийх хэмжээний доромжлол болон хуулийн хэмжээнд томъёологдох гэж байна. Улс төрийн эрх мэдэл авсан хүмүүст нэгэнт шийдвэрлэх эрх нь байсаар байхад өнөө маргаашийг аргацаан мөнгө хуваарилах, ходоод хуурах хэмжээнд асуудлыг тавиад байгаа нь бүр их сэжиг төрүүлнэ. Эд Монголын маань стратегийн хамгийн их ач холбогдолтой төмрийн ордуудыг аль хэдийнэ хоорондоо хувааж аваад, худалдахад зэхчихээд байгаа гэхээс өөр дүгнэлт үлдсэнгүй. Алт, зэс, нүүрсний үнэ дэлхийн зах зээл дээр хадаад барж чадахгүй байгаа мөнгөө төмрийн салбарт оруулаач, үгүй ядаж хааш нь оруулж болох талаар ард нийтийн санал асуулга явуулаач. Монгол хүн нутагтаа сэтгэл өег амьдрах нь улс төрийн бодлогын эцсийн томьёолол учраас төмрийн далд улс төрийг ил болгож, эрдэнийн хувийн хишиг хүртээлтийг ирэх таван жилд төмрийн үйлдвэртэй болгоход зориулахыг бид хүсч байна. Олон жил өлсгөлөн явсан болохоор дахиад таван жилийг бид дааж чадна. 
