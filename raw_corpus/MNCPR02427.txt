Татварын бодлогын шинэчлэл хийх ШААРДЛАГА-НИЙГМИЙН БОДИТ ЗАХИАЛГА

Засгийн газар ядууралтай дайн зарлаж , түүний эх сурвалж нь авилгал гэж тодорхойлсон. Тэгвэл ядуурлын хоёр дахь эх сурвалж нь хуулийн этгээд болон хувь хүний нуруун дээр даахааргүй ачаалал өгч буй өндөр татвар юм. 
Ийм учраас татварын ачааллыг бууруулснаар ядууралтай тэмцэхэд чиглэсэн Засгийн газрын бодлого хэрэгжих бодит боломж бүрдэнэ. I. Монгол Улсын татварын тогтолцооны өнөөгийн байдал Татварын нэр төрөл олон юмуу цөөн, хувь хэмжээ нь өсөх юм уу буурах хандлагатай байдаг нь тухайн улсын эдийн засгийн хөгжлийн хүрсэн түвшин, татварын тогтолцооны онцлогтой шууд холбоотой. Хамгийн гол нь татварын ачаалал ямар байгааг тооцох нь чухал. Олон улсын түвшинд татварын орлогын ДНБ-нд эзлэх хувийг тухайн орны татварын хязгаарыг хэмжих нэг шалгуур болгон ашиглаж байна. Татварын түвшин ямар байх нь тухайн нийгэм төрд (төр нь гадны болон дотны ямар нэгэн халдлагаас эх орон, ард иргэдээ хамгаалах, хувийн өмчийн томоохон компаниудын хийж чадахгүй нийтийн эрх ашигт зориулагдсан зам, тээвэр, харилцаа холбоо гэх мэтийн дэд бүтцийн салбарт оролцох, нийгмийн үйлчилгээ үзүүлэх гэсэн үндсэн үүрэгтэй болохыг Адам Смит, Мильтон Фридман нар бүтээлүүддээ тусгасан байдаг)-д хэр зэрэг ачааг үүрүүлэх вэ гэдгээс шууд шалтгаалдаг. Хувийн өмчийн харилцаанд түшиглэсэн улс орнуудад, тухайн улсын хөгжлийн түвшинд тохирсон улсын төсвийн зохистой хэмжээ гэж бий. Аль ч эдийн засаг татвар төлөх чадамжийн хязгаартай байдаг бөгөөд төсөвт цуглуулж буй татварын хэмжээ энэ хязгаараас давбал, эдийн засгийн өсөлтөд зохисгүй нөлөө үзүүлдэг гэсэн онол бий. Энэ онолоор татварын түвшин ДНБ-ий 10-15 хувийн дотор хэлбэлзэж байвал боломжийн, харин дээрх хувиас давбал эдийн засгийн хөгжил нь уруудах зам руугаа ордог байна. Өрнөд Европ болон Америкийн эдийн засгийн эрчимтэй хөгжилт, хүн амын амьжиргааны бодитой өсөлтийн үед төрийн оролцоо дээрх хувь хэмжээг барьж байсан байна. Дэлхийн банкнаас хийсэн судалгаагаар хөгжингүй болон хөгжиж байгаа орнуудад татварын дундаж түвшин 18 орчим хувь байгаа нь дээрх хувьтай ерөнхийдөө ойролцоо байна. Тэгвэл Монгол Улсад татварын ачаалал ямар байна вэ? Татварын орлогын ДНБ-ий хэдэн хувь байгааг сүүлийн жилүүдээр авч үзье. Дээрх диаграммаас харахад Монгол улсын татварын дундаж түвшин сүүлийн 5 жилийн байдлаар 28 хувиас дээш байгаа бөгөөд хөгжиж байгаа болон хөгжингүй орнуудын дунджаас 10 нэгжээр их байна. Монгол Улсад төрийн зүгээс ард иргэддээ үйлчилгээ үзүүлэх (төр гэдэг маань ард иргэддээ сайн ажиллаж, сайхан амьдрахад нь нийгмийн үйлчилгээ үзүүлдэг менежментийн байгууллага) ёстой үүрэг роль нь бүдгэрч, татварыг үндсэнд нь нэгэнт бий болсон нүсэр аппаратын зардал (халамжлагч төрийн төсвийн зардал)-ыг санхүүжүүлэх зорилгоор ашиглаж байгаа нь мэдрэгддэг. Энэ нь татварын түвшин бусад орнуудын дунджаас их байх нэг шалтгаан болж байна. Нөгөө талаас зах зээлийн харилцааны татварын тогтолцоог бий болгоход чиглэсэн зарчмууд, онолын үндэслэлээр бол ойрын хугацаанд хийх зүйл ихтэй тийм татварын тогтолцоо Монгол Улсад үйлчилж байна. Ийм учраас зах зээлийн эдийн засагтай улс орнуудын нийтлэг ( татварын дундаж түвшин 18 хувь байна) жишигт ойртуулан, аливаа улс гүрэн дэх төрийн оролцоо (төрийн оролцоо ДНБ-ий 10-15 %)- ны зарчмыг харгалзан Монгол улсын одоогийн татварын тогтолцоонд бодлогын бодитой шинэчлэл хийх шаардлага нийгмийн бодит захиалга болж байна. II. Татварыг өөрчилж шинэчлэх хувилбар буюу санал Онолоор бол албан татварын хувь хэмжээг зохистой нам түвшинд тогтоох, эдийн засгаа хамгаалах зорилгоор зарим төрлийн татвар, төлбөр (гаалийн албан татвар, онцгой албан татвар, нөөцийн төлбөр)-ийн хувь хэмжээг нэмэгдүүлэх, шинээр зарим төрлийн татвар ( байгаль орчныг нөхөн сэргээх татвар, лицензийн татвар, өв залгамжлал, бэлэглэлийн татвар)-ыг хуульчлан батлах, татварын суурийг өргөтгөх замаар татвар төлөгчдийн ачааллыг бууруулах зэрэг цогцолбор арга хэмжээнүүдийг авч хэрэгжүүлэх нь татварын бодлогын шинэчлэлийн гол зарчим байх учиртай. Энэ зорилгоор гол нэр төрлийн татваруудыг хэрхэн яаж өөрчилж, шинэчлэх талаар тодорхой санал хэлье. Нэг. Орлогын албан татвар Аливаа эдийн засгийн хөгжлийн гол эх сурвалж нь материал баялгийн үйлдвэрлэл байдаг. Ийм учраас үндэсний үйлдвэрлэлийг дэмжих, хөгжүүлэхэд чиглэсэн засгийн газрын татварын шинэчлэлийн бодлого, шийдвэр нь эдийн засгийн хөгжлийн угтвар нөхцөл яах аргагүй мөн. Эрдэмтэд, судлаачдын нэг хэсэг нь орлогын албан татварыг шатлалгүй нэг хувь хэмжээтэй болгох, мөн зарим хэсэг нь одоогийн шатлалыг нэмэгдүүлэх ёстой гэсэн янз бүрийн хувилбаруудыг санал болгож байна. Монгол Улсад үндэсний гэхээр үйлдвэрлэл хөгжөөгүй, одоогийн үйлдвэрүүдийн ашиглаж буй техник, технологи нь орчин үеийн хэрэгцээ шаардлагаас хол хоцорсон, үйлдвэрлэлээс олж буй ашиг нь салбаруудын онцлогоос хамаарч эрс ялгаатай, ийм нөхцөлд орлогын албан татварыг нэг хувь хэмжээтэй болговол жижиг дунд үйлдвэрлэгчдийн татварын ачаалал нэмэгдэж, ингэснээр үйлдвэрлэлийг хөгжүүлэх бодлого алдагдахад хүрэхийг үгүйсгэх аргагүй. Жижгээс том руу шилждэг зарчим ёсоор үндэсний томоохон үйлдвэрлэгчдийг олон мянгаар нь бий болгохын тулд юуны өмнө жижиг дунд үйлдвэрлэгчдийг татварын бодлогоор дэмжиж, хөгжүүлэх нь юу юунаас чухал. Дээрх нөхцөл байдлыг харгалзан үзвэл манайд одоохондоо шатлалгүй татварт шилжих цаг хугацаа (аливаа үйлдвэрлэлд оруулсан хөрөнгө оруулалтын анхны зардал 4, 4 жилийн хугацаанд нөхөгдөж байвал олон улсын жишгээр ашигтай хөрөнгө оруулалт гэж үздэг. Энэ хугацаанд үйлдвэрлэлд дэвшилтэт техник технологи нэвтэрч, үйлдвэрлэгчдийн олох ашгийн ялгаа багасч жигдрэх тийм боломж бүрддэг байна. Онолын энэ чиглэлийг үндэс болговол монгол улсад 2010 оноос үйлдвэрлэгчдийн олох ашиг жигдэрнэ гэж үзээд шатлалгүй татварт шилжих боломжтой) хараахан болоогүй, одоогийн орлогын албан татварын шатлалыг үйлдвэрлэгчдийн ашгийн түвшин жигдэртэл мөрдөх нь зөв юм. Харин дээд шатлалаар татвар ногдуулах босго орлогын хэмжээг жил бүрийн мөнгөний ханшийн өөрчлөлттэй уялдуулан тодотгож байх нь орлогын албан татварын суурийг өргөтгөхөд чиглэсэн бодит ажил мөн бөгөөд үүнийг хэрэгжүүлснээр төр болоод татвар төлөгчийн аль аль нь хожно. Сүүлийн хоёр жил /2004-2005/ инфляцийн түвшин 10 хувиас буурсангүй. Онолын хувьд инфляцийн түвшинг 1 оронтой тоонд барьж чадвал эдийн засаг хөгждөг гэж үздэг. 2006 оноос хуулийн этгээдийн орлогын албан татварын босгыг 500 сая төгрөг байхаар хуулийн төсөлд тусгажээ. Тэгвэл дараагийн онуудад татвар ноогдох орлогын суурийг инфляцийн түвшинтэй уялдуулан хэрхэн өргөтгөж болох хувилбарыг авч үзье. Дээрх хүснэгтээс харахад /хүснэгт №1/ хуулийн этгээдийн орлогын албан татварын дээд шатлалаар татвар ноогдуулах босго орлогын хэмжээг инфляцийн түвшинтэй уялдуулан өөрчлөх шаардлагатай эсэхийг тооцож үзэхэд 2006 оны 500 сая төгрөг 2010 оны 630.6 сая төгрөгтэй тэнцэж байна. 1997-2005 он хүртэл орлогын албан татварын дээд шатлалын босгыг /100 сая төгрөг/ өөрчлөөгүй, энэ хугацаанд мөнгөний ханш 60 хувиар унасан байх юм. Цаг хугацаа бол алдагдсан боломжийн өртөг. Хамгийн үнэтэй зүйл бол цаг хугацаа. Хэрэв татварын суурийг тухайн цаг хугацаанд нь өргөтгөсөн бол нийгмийн өмнө тулгарч буй нилээд олон асуудлуудыг шийдвэрлэх боломжтой байв. Дахиад бидэнд алдах эрх байхгүй. Алдахгүйн тулд орлогын албан татварын суурийг өргөтгөх дээрх хувилбарыг санал болгож байна. Санал ёсоор 2010 онд 630.6 сая төгрөгөөс дээш татвар ноогдох орлоготой хуулийн этгээд 30 хувийн татвар төлнө гэсэн үг. 130 сая төгрөгөөр татварын суурь өргөжиж, 30 хувийн татвараас чөлөөлөгдөнө. Энэ бол яах аргагүй шинэ санаа, үүнийг хэрэгжүүлье. Хуулийн этгээдийн орлогын албан татвараас гадна хувь хүний орлогын албан татварыг өөрчилж, шинэчлэх шаардлага өнөөгийн бодит амьдралаас урган гарч байна.Өнөөдөр монголын хүн амын 2/3 нь ядуу болон ядуувтар амьдарч, бодит орлого нь өдөр тутмын ердийн хэрэглээг зохицуулахад хүрэлцэхгүй байгаа нь нууц биш юм.Хувь хүний орлогын албан татвар нь ДНБ-ний гурав хүрэхгүй хувийг эзэлдэг боловч ард иргэдэд яах аргагүй ахадсан татвар юм. Ийм нөхцөлд хувь хүний орлогын татварын суурийг өргөтгөхөд чиглэсэн арга хэмжээ авах нь татварын дарамтыг бууруулах бодит ажил мөн байх учиртай. 2006 оноос хувь хүний сарын 70000 төгрөг хүртэл орлогыг төгрөг дээш орлогод 30 хувийн татвар төлөхөөр тусгажээ. Тэгвэл дараагийн онуудад татварын суурийг хэрхэн яаж өөрчлөх боломжтойг зөвхөн энэ хоёр босго дээр судалж үзье. 2010 онд хувь хүний орлогын /хүснэгт №2/ татвараас чөлөөлөгдөх босго орлого 88.1 мянган төгрөг, дээд шатлалаар татвар ноогдох босго орлого /хүснэгт №3/ 756.9 мянган төгрөг байхаар тооцоо гарч байна. Өөрөөр хэлбэл, хувь хүний орлогын татварын суурийг өргөтгөснөөр 756.9 мянган төгрөгөөс дээш орлогод 30 хувийн татвар төлнө гэсэн үг. Дээрх хувилбаруудыг ашиглаж хуулийн этгээд болоод хувь хүний орлогын албан татварын суурийг өргөтгөх боломжтой бөгөөд дээд шатлалаар татвар ногдуулах босго орлогын бодит дүр зураг ямархуу байх вэ гэдэг нь инфляцийн түвшингээс хамаарна. Хоёр. Нийгмийн даатгалын шимтгэл Шимтгэл нэртэй хувь хүн болон хуулийн этгээдийн орлогоос авдаг нэгэн төрлийн татвар. Нийгмийн даатгалын санд хөрөнгө төвлөрүүлэх асуудал нилээд бэрхшээлтэй (нийгмийн даатгалын шимтгэл өндөр учраас ажил олгогч, ажиллагчид шимтгэл ноогдох орлогоо нуудаг, нийгмийн даатгалын санд хөрөнгө төвлөрүүлэх сонирхолгүй болсон), төвлөрүүлсэн хөрөнгө нь тэтгэвэр, тэтгэмжийн зардлаа нөхөхөд хүрэлцэхгүй байна. Мильтон Фридман "Аливаа бэрхшээлтэй асуудлыг төрийн зүгээс шийдвэрлэхээр бол уул шийдвэр нь эргээд томоохон бэрхшээлтэй асуудлыг бий болгодог" гэж хэлсэн байдаг. Үүний нэг тод жишээ бол Монголын төр засаг тэтгэврээ нэмж чадахгүй байгаагаас тэтгэврийнхэн тэтгэврээ нэмэгдүүлэх шаардлага тавин ордныг тойрч жагсах, ингэснээр нийгэмд бухимдлыг буй болгож байна. Ийм учраас төрийн оролцоог (нийгмийн даатгалын сангийн 1/3 төр хариуцаж, үлдсэн хэсгийг ажил олгогч, ажиллагч нар бүрдүүлж байна) аль болох багасгаж, нийгмийн даатгалын санг бүрдүүлэхэд санхүүгийн чадвартай хувийн компаниудын оролцоог буй болгох. Ингэснээр хувийн хэвшлийн оролцоо бүхий нийгмийн даатгалын сангийн менежментийг бий болгох боломжтой бөгөөд энэ чиглэлээр хууль эрх зүйн зохицуулалт хийж, төрийн нуруунаас нийгмийн даатгалын ачааллыг хөнгөлж болох хувилбар бий. Нөгөө талаас одоогийн нийгмийн даатгалын шимтгэлийг бууруулсны үндсэн дээр орлогоо нуухгүйгээр шимтгэлээ төлдөг хууль эрх зүйн орчныг бүрдүүлж, хуваарилалтын тогтолцоог өөрчилж хуримтлалын тогтолцоонд шилжих асуудлыг цаг алдалгүй шийдвэрлэмээр санагддаг. Гурав. Нэмэгдсэн өртгийн албан татвар Татварын орлогын 1/3 хувийг нэмэгдсэн өртгийн албан татвараар бүрдүүлж байна. Энэ талаас нь авч үзвэл төсвийн орлогын чухал эх үүсвэр яах аргагүй мөн. Тэгвэл энэ эх үүсвэрийг хаанаас яаж бүрдүүлж байгаа нь бүр чухал. Үүнд тайлбар өгөх зорилгоор дараах схемчилсэн тооцоог хийе. Нэмэгдсэн өртгийн албан татварыг хэрэглэгчид төлдөг болох нь дээрх схемээс харагдаж байна. Монголчууд бидний 2/3 нь ядуу болон ядуувтар амьдарч байгаа нөхцөлд 15 хувийн нэмэгдсэн өртгийн албан татвар бас л ахадсан ачаа.Ийм учраас нэмэгдсэн өртгийн албан татварын ерөнхий хувь хэмжээг бууруулахаас өөр арга байхгүй. Тухайлбал ард түмний өргөн хэрэглээний бүтээгдэхүүн (хүнсний бүтээгдэхүүн, ном, сурах бичиг , эм, сургуулиудын техник хэрэгсэл, тоног төхөөрөмж, бусад)-д 5 хувиар, өргөн хэрэглээний бус бараанд 10 хувиар, согтууруулах ундаа, тамхи, мөрийтэй тоглоом зэрэгт 15 буюу түүнээс дээш хувиар нэмэгдсэн өртгийн албан татварыг ноогдуулан авч болмоор санагдана. Францад ард түмний өргөн хэрэглээний бүтээгдэхүүнд 5.5 хувиар, өргөн хэрэглээний бус бараанд 22.8 хувиар нэмэгдсэн өртгийн албан татвар ноогдуулж авдаг нь татварыг ялгавартай тогтоож болдгийн бодит жишээ юм. Дөрөв. Бусад татвар Онолоор орлогыг хамгийн их олдог татварын арга бол татвараас болж хэрэглээ нь буурах мэдрэмж багатай бараанд илүү өндөр хувиар татвар ногдуулах нь зөв гэж үздэг. Энэ зарчмаар архи тамхи, утаа их хаяж агаарын бохирдлыг үүсгэж буй хуучин машин, техник, мөрийтэй тоглоом, зэрэгт онцгой албан татварыг өндөр хувь хэмжээгээр /2005 оны байдлаар онцгой албан татвар татварын орлогын 12 хувийг бүрдүүлж байна. Энэ бол бага тоо биш/ тогтоох нь татварын орлогыг илүү сайн бүрдүүлэх боломжтой юм. Нефть бүтээгдхүүний үнэ бараг Монгол Улсын мөнгөний бодлогыг тодорхойлж буй өнөөгийн нөхцөлд онцгой албан татварыг нэмэгдүүлэх боломж байхгүй, харин татварыг нь бууруулсны үндсэн дээр үнийг нь тогтвортой байлгамаар санагддаг. Тэгэхгүй бол автобензин, дизелийн түлшний үнийн өсөлт бусад өргөн хэрэглээний бараа бүтээгдэхүүний үнэд шууд нөлөөлж ингэснээр татвар нь нийгэмд бухимдал үүсэх нөхцөл,боломжийг бүрдүүлж байна. Эдийн засаг болоод үндэсний үйлдвэрлэлээ гадны ямар нэгэн аюулаас хамгаалахад чиглэгдсэн төрийн зохицуулалтын арга хэрэгслүүдийн нэг бол яах аргагүй гаалийн албан татвар мөн. Зөвхөн төсвийн орлогыг бүрдүүлэх талыг нь бодож гаалийн татварын хувь хэмжээг тогтоовол (гаалийн албан татвар төсвийн орлогын 1/3 хувийг бүрдүүлж, ерөнхийдөө неитраль хувь хэмжээтэй гаалийн албан татварын хууль мөрдөгдөж байна) хэдэн жилийн дараа үндэсний гэхээр үйлдвэргүй болж, үндэсний эдийн засгийн аюулгүй байдал алдагдахад хүрэх вий дээ. Ийм учраас дотооддоо үйлдвэрлэх боломжтой импортоор оруулж ирж буй бараанд өндөр хувиар (хэд байхыг төр засаг шийдэг) татварыг ногдуулъя. Эцсийн бүтээгдэхүүнийг үйлдвэрлэж гаргадаг сонирхолыг бий болгох зорилгоор экспортын гаалийн татварыг шинэчлэн тогтооё. Гаалийн албан татвар (экспорт,импорт)-ыг шинэчлэх янз бүрийн хувилбарууд байж болно. Шүүгчид нь ард түмэн. Ер нь бүх төрлийн татварын хуулиудын төслийг ард түмнээрээ хэлэлцүүлээд аль сайн хувилбарыг нь сонгодог тийм зарчмыг хэрэгжүүлдэг байх.Цөөн хэдэн эрх мэдэлтэнгүүд амьдралд нийцэхгүй хууль гаргадгийг таслан зогсооё. Ер нь аливаа хуулийг гаргахдаа эрдэмтэд судлаачдын санал, бодлыг сонсох нь зөв юм шиг санагддаг. Монголд эдийн засгийн чиглэлээр олон сайн эрдэмтэд бий. Энэ их нөөцийг зөв ашиглахыг засгийн газартаа уриалмаар байна. Төлбөр хураамж нь Монгол Улсын татварын орлогын 10 хувийг бүрдүүлдэг нь судалгаанаас харагдаж байна. Төсөвт төлбөр, хураамжийн хэлбэрээр одоогийнхоос илүү их орлого төвлөрүүлэх боломжоо бид өөрсдөө алдсаар байгаа нь нууц биш ээ. Доктор, профессор Г.Пүрэвбаатар гадаадын хөрөнгө оруулалттай алтны уурхайнууд ашигт малтмалын нөөц ашигласны 2,5 хувь, газрын болоод усны өчүүхэн төлбөр төлөхөөс төдий л хэтрэхгүй байгаа тухай бичжээ. Энэ бол бодит үнэн. Өнөөдөр монголд үндэсний хэмжээний хөрөнгө оруулагчид олноор бий болж байна. Энэ нөхцөл байдлыг харгалзан үзэж гадаадын хөрөнгө оруулагчдад татварын хөнгөлөлт чөлөөлөлт үзүүлж буй одоогийн хууль эрх зүйн орчныг нэн даруй өөрчлөх, ашигт малтмалын нөөц ашигласны төлбөрийг нэмэгдүүлэх хувилбарыг судлах. Социализмын үед төсвийн хөрөнгөөр 600 ашигт малтмалын нөөц бүхий орд газрыг илрүүлсний 100 орчим нь ашиглагдаж байгаа тухай УИХ-н 2005 оны намрын чуулган дээр ерөнхий сайд онцолж хэлсэн. Таван толгойн нүүрсний уурхайг аваад үзье. Энэ уурхай гэхэд л 500 млрд ам.долларын нөөцтэй гэсэн судалгаа байдаг. Үүнээс 3-5 дахин илүү нөөцтэй ашигт малтмалын орд газар ойрын жилүүдэд ашиглалтанд орох нь. Ингээд бодохоор Монголд ямар их хэмжээний нөөц байгаа нь тодорхой. Харьцангуй давуу талаа ашиглаж улс орнууд хөгждөг гэсэн онол бий. Тэгвэл Монголын харьцангуй давуу талуудын нэг бол яах аргагүй энэ их нөөц баялаг юм. Ашигт малтмалын нөөц ашигласны төлбөрийг нэмэгдүүлж 10-15 хувь болгоё. Энэ бол бодит боломж, үүнийгээ ашиглая. Таван толгойн нүүрсний уурхайг 100 жил ашиглана гэвэл жилд 5 млрд ам.долларын нөөцийг ашиглана гэсэн үг. Ашигт малтмалын нөөц ашигласны төлбөрийг 10 хувиар тогтооход жилд төсөвт нөөцийн төлбөрийн хэлбэрээр 500 сая ам долларын орлого оруулах боломжтой гэсэн хялбаршуулсан тооцоо хийж болно. Зөвхөн нэг л үйлдвэрийн нөөцийн төлбөрөөр Монгол улсын төсвийн нэг жилийн хэрэгцээг хангах боломж байгааг судалж үзүүштэй. Ийм үйлдвэрүүд олон арваараа бий. Өөр нэг хувилбар нь Таван толгой, Оюу толгой гэх мэтийн дэлхийн зах зээл дээр эрэлт ихтэй ашигт малтмалын нөөц ихтэй үйлдвэрүүдийг хувь нийлүүлсэн хэлбэрээр хамтран ашиглаж яагаад болохгүй гэж. Хамгийн гол нь ингэж зохион байгуулах, нөхцөл боломжийг л засгийн газар бүрдүүлэх ёстой. Зохион байгуулж чадвал төсөвт орох орлогын хэмжээ бодитой нэмэгдэж (хамтарсан үйлдвэрийн ноогдол ашиг, татвар), нийгмийн бэрхшээлтэй асуудлуудыг бүрэн шийдвэрлэж, төсвийн алдагдлын тухай ойлголт бараг түүх болон үлдмээр санагдана. Сайн удирдагчтай байх нь муухан хөрөнгө оруулалт хийхээс хавьгүй илүү гэсэн зарчмын агуулгаар төрийн менежментийн бодлогод зарчмын өөрчлөлт, шинэчлэл хийх цаг болсон байна. Олон арван алтны уурхайнууд ажиллаж, байгаль орчныг маш их хэмжээгээр бохирдуулж, сүйтгэж, тэнцвэрт харьцааг нь алдагдуулж эхэллээ. Ийм учраас байгаль орчноо хамгаалах, нөхөн сэргээх хатуу хуулийг бий болгож энэ хуулийг хэрэгжүүлэх төрийн зохицуулалтын арга хэрэгсэл болох экологийн татварыг бий болгох хувилбар байгааг судалж үзүүштэй. Лиценз /тусгай зөвшөөрөл/-ийг өөр хоорондоо бэлэглэдэг, зардаг бараа болгон ашиглаж байна. Нэг хүнд хэдэн арваараа лиценз төвлөрсөн байгаа тухай асуудал ч гарч байх шиг. Ийм байж болох уу? Яагаад ч болохгүй. Лиценз өөрөө авилгалын арга хэрэгсэл болон хувирчээ. Бидний гадаад паспорт төрийн өмч шүү дээ. Хэрэв ямар нэгэн зөрчил гаргавал паспортыг нь хураагаад авчихдаг, тэгээд зохих журмын дагуу хариуцлагаа хүлээдэг шүү дээ. Тэгвэл лиценз бол мөн л төрийн өмч. Төр энэ өмчөө зохицуулах цаг болсон байна. Энд нэг бодит жишээ дурдъя. Социализмын үед Увс аймгийн Давст суманд давсны уурхай ажиллаж, монголынхоо хэрэгцээг хангаж байв. Гэтэл 1990 оноос хойш давсны уурхайн ашиглалт бүр мөсөн зогсч бараг сөнөлтийн байдалд хүрчээ. Ашиглаж байсан тоног төхөөрөмж нь бүгд зарагдсан. Лиценз нь хэнд байгаа нь одоо хүртэл бүрхэг хэвээрээ. Иймэрхүү жишээ олон бий. Лицензийг зохицуулах олон арга зам байна. Лицензийг төрөөс зохицуулах арга хэрэгсэл нь татвар юм. Ийм учраас лицензийн татварыг бий болгож, бүсчилсэн хөгжлийн бодлогыг дэмжих зорилгоор энэ мөнгийг орон нутгийн санд нь төвлөрүүлэн ашиглаж болмоор санагдана. Тав. Менежментийн бодлогын шинэчлэл Монгол Улсын Засгийн газар ядууралтай дайн зарлаж , ядуурлын эх сурвалж нь авилгал гэж тодорхойлсон. Ингээд авилгалтай тэмцэх чиглэлээр тодорхой арга хэмжээнүүдийг авч хэрэгжүүлж эхэлж байна. Энэ бол сайшаалтай хэрэг. Тэгвэл өнөөдөр ард түмний ядуурлын хоёр дахь гол эх сурвалж нь ард түмний нуруун дээр ачаалал өгч буй өндөр татвар юм. Энэ өндөр татвар нь үйлдвэрлэл үйлчилгээний үнийг нэмэгдүүлж, ингэснээр ард түмний халаасыг хоосолж, тэдэнд хуримтлал бий болгох бололцоо олгохгүй байна. Ийм учраас засгийн газар өндөр татвар (ялангуяа хуулийн этгээдийн болон хувь хүний орлогын албан татвар, НӨАТ, нийгмийн даатгалын татвар)-тай дайн зарламаар байна. Ингэж байж татвар, төлбөр, хураамж, шимтгэл нэртэй давхардсан шинж чанарыг агуулсан энэ их дарамтыг ард түмний нуруунаас хөнгөлж чадна. Хэрэгжүүлж чадвал ард түмнийг ядуурлаас гаргах засгийн газрын мөрийн хөтөлбөр бодит ажил болох учиртай. Энэ бол засгийн газрын менежментийн бодлогын шинэчлэл мөн. Татварыг зохицуулалтын арга хэрэгсэл гэдэг агуулгаар нь ойлгож шинэчлэл хийвэл үр дүнгээ өгнө. Зарим нэгэн удирдах хүмүүс татварыг бууруулбал төсвийн зардлыг нөхөх орлогын эх үүсвэр хүрэлцэхгүй болно гэж болгоомжилдог. Тийм юм ердөө болохгүй. Татварыг бууруулснаар татвар ноогдох орлогын суурь өргөжиж ингэснээр ирээдүйд татвар төлөгчдийн тоо нэмэгдэх боломж бүрдэнэ. Агуулгын хувьд нэмэгдэхүүний байрыг сольсноос нийлбэрийн чанар өөрчлөгдөхгүй гэсэн зарчимтай адил. Хамгийн гол нь ард түмний нуруун дээр ачаалал өгөөд байгаа дээр дурьдсан гол нэр төрлийн татваруудын хувьд хувь хэмжээг нь бууруулъя. Харин бусад төрлийн татваруудын хувьд засгийн газар бодлогоороо дамжуулан улс орондоо ашигтай байдлаар шийдвэрлэх боломжтой. Тийм учраас зарим төрлийн татварыг шинээр бий болгох, мөн татварын хэмжээг нэмэгдүүлэх боломжтой (зохицулалтын арга хэрэгсэл гэдэг агуулгаар нь ойлгож шинэчлэл хийх) гэсэн хувилбарыг байж болохыг судалж үзүүштэй. Засгийн газар, бизнесийн байгууллагуудын хооронд гэрээ байгуулах замаар аажмаар нормативт татварын аргад шилжих боломжийг судлах. Ач холбогдол нь ханштай мөнгөөр тухайн цаг хугацаанд нь нийгмийн бэрхшээлтэй асуудлуудыг шийдвэрлэх боломж бүрдэнэ. Төсөв бол тэнцвэрт харьцаа. Ийм учраас орлого, зарлагын шинэчлэлийг хамтад нь хийх ёстой. Тэгэхгүй бол шинэчлэлийн үр дүн гарахгүй. Монгол Улсын төсвийн зарлагын 2/3 хувийг урсгал зардал эзэлж байна. Урсгал зардал нь нэг л удаа ашиглагддаг амьгүй зардал юм. Иймд энэ зардлыг бууруулах боломжийг судлах. Төсвийн жилийг өөрчлөх замаар тодорхой төрлийн урсгал зардлыг бууруулах тийм хувилбар бий. Хувийн хэвшлийн хийх ажлыг өнөөдөр төр хариуцсан хэвээр байна, үүнийг өөрчлөх. Бүтэц орон тоог санхүүжүүлж ирсэн хуучин практикаасаа салж чадахгүй, зууралдсан хэвээр байгааг өөрчилж, үр дүнгээр нь санхүүжүүлдэг шинэ тогтолцоог бодит ажил болгох. Олж байгаагаасаа илүү зарж болохгүй, хэрэв зарлага чинь орлогоосоо давбал хэмнэ гэсэн зарчмын агуулгаар татварынхаа шинэчлэлд нийцүүлэн төсвийн зарлагыг өөрчилж шинэчлэх хувилбарыг хэрэгжүүлэх. Санхүү бол бодит харилцаа, түүнд тохирсон санхүүгийн менежментийн бодлого үйлчлэх ёстой. Санхүүгийн харилцааны бодит шинж чанарыг алдагдуулснаас уг харилцаанд субьектив байр сууринаас хандах хандлага нийтлэг болж, ингэснээр бүх түвшинд санхүүгийн менежментийн зарчим хэрэгжихгүй байгаа нь нууц биш ээ. Энэ нь санхүүгийн шинэчлэл (татвар, төсөв)-ийн бодлого үр дүнд хүрэхгүй байгаа гол шалтгаан нь болж байна. Ийм учраас бүх түвшинд санхүүгийн менежментийн бодлогын шинэчлэл (аливаа асуудлыг мэргэжлийн нүдээр харж шийдвэрлэж чаддаг тийм менежментийг бий болгох) хийх нь бодит үр дүнд хүрэх боломжтой. Санхүүгийн чиглэл (татвар, төсөв, даатгал, банк, банк бус санхүүгийн байгууллага)-ээр нэгдсэн сургалт явуулж, үйлчилгээ үзүүлдэг, мөн үйл ажиллагааг нь хянан зохицуулж байдаг төрөөс хараат бус санхүүгийн хяналтын буюу менежментийн хороог байгуулж ажиллуулмаар санагддаг. Менежментийн баг нь мэргэжлийн эрдэмтэд, судлаачдаас бүрдэх ёстой. Ийм байгууллагыг ажиллуулах нь санхүүгийн шинэчлэлийн бодлогыг хэрэгжүүлэх хувилбар байж болох юм. 
Доктор (Ph.d), профессор Сономын БААТАР 
