С.МАГАУЯА 

САЛ СЕРИК, САЛИХА ОХИН ХОЁР
 
Айлууд нүүж зусланд гарсан үе. Хэзээнээс малаар амьдарч ирсэн хасаг айлууд буян хишгийг нь хүртэж, бөөн бөөнөөр буун зэл татаж гүү уяцгаалаа. Айраг иссэний дараа залуус, ноёд ихсийг даган айлчилж, хажуулдвал дэр нь, баярлавал инээд нь, уурлавал үг нь, уйдвал дуу нь болж явав. 
Янз бүрийн бэл чадалтай айлуудаас гаралтай ийм хэсэг хүмүүс хэн нэгнийд үдэлж, дараагийханд хонон өнжин өөрсдийнхөө ая тааваар явсаар, арав хэд хоног орон гэртээ арайхийн эргэнэ. Ийм хүмүүсийн явсан газар бүхэн наадам цэнгээ байдаг билээ. Тэд харилцан дуугаар тэмцэлдэж, доомбороор ая тоглоно. Ноёд тайж нарын зугаа цэнгэл мэт боловч, учир начиртай өөрийн гэсэн нууцтай бөлгөө. 
... Ийм нэгэн хэсэг хүмүүс хойно урдаа орон шуугилдаж Балекений хот айлаас мордон явтал хясааны доорхи тунгалаг булгийн тэнчээгээс нэгэн уянгалаг агаад гунигдуу дуу сонсдлоо. Залуучууд чих тавин гэнэт зогсоход нөгөө дуу эд нартай зориуд өрсөлдөн байгаа юм шиг улам цуурайлав. Удам тусам гайхаш төрүүлж сэтгэл уяраах намуухан уян, туйлын нэгэн гайхамшигт аялгуугаар дуурслаа. 
- Үгүй энэ чинь хаанаас гараад ирсэн тэнэмэл вэ? 
- Айхтар дуулж байна гээч 
- Бас доомбортой юм 
- Зориуд биднийг өдөж байгаа юм байлгүй 
- Түүнд ер нь очицгооё л доо 
Зугаа цэнгэл хөөсөн залуучууд дуу цуурайтсан тэр зүгт дүрхийн хөдлөв. Очтол Хөхбулагийн хөвөөнд зуугаад хонь ямаа бэлчиж харагдана. Хүн амьтан харагдсангүй. Тэд хашгирч гуугалсан боловч, дуу чимээ эс сонсдов. 
- Үгүй энэ чинь чөтгөр үү? Зүүд үү? 
- Чөтгөр ч биш, зүүд ч биш, дуучин хүүхэд л байна 
- Туулай зүрхтэй тэнэмэл амьтан хадны ангал завсраар нуугдаж орхио биз 
- Түүнтэй уулзах юм сан 
- Ямархуу царайтай амьтан байгаа бол 
- Хэний хэн гэдэг юм бол гэж залуучууд шуугилдав. 
Тэд арагшаа эргэж харах ч үгүй цааш одоход нөгөө дуу ахин сонсдож уул талаар долгилон цуурайтсаар байлаа. 
Балекен тайж өөрөө айтыс хэмээх харилцаа дуугаар тэмцэлдэхэд гэхээс биш, ер нь дуунд тийм дуртай биш байв. Түүний гурав дахь хүү Залел харин дуу хууранд туйлын дуртай. Тэрбээр эрх мэдэл төдийлөн хөөцөлдөхгүй ихэнхдээ зугаа цэнгээ хөөсөн залуучуудын дунд явдаг байв. Тиймээс Залел дуучин хүүхдийн тухай сонсоход түрүүлж эцгээ дагаад явчихсандаа гасаллаа. Залуучууд түүнийг "хүүхэд тайж" гэдэг. Учир нь эцэг нь хоёр том хүүгээсээ Залелийг илүү үнэлж, түүнийг өөрийгөө орлох хүн хэмээн ихэнхдээ дэргэдээ дагуулж явдаг юм. 
Залел дуучин хүүхдийн тухай сонссоны дараа эцгийнхээ явуулахгүйг мэдэж, орой хүртэл ямар нэгэн газар ажилтай хэмээн зөвшөөрөл авлаа. Тэгээд үе тэнгийн дуучин залуу Билал, доомборчин Сүгирийг дагуулж, хот айлаас холдсон дараа нөгөө дуучин хүүхдийг олж уулзах, хэрвээ санаанд таарвал түүнээс хойш үргэлж дагуулж явна гэлээ. Хүүхэд тайжийн хэлсэн үгийг үгүй гэдэггүй тэд за хэмээн алгаа хавсран зөвшөөрөв. 
Дуучин хүүхдийн дуулсан газрыг мэддэг доомборчин Сүгир нөхдөө дагуулан хүрч ирвэл, тэнд юу ч байсангүй. Тэд хэсэг гайхан зогссоноо, хажуу талын усгүй хуурай сайраар өгсөж, хүн амьтан тааралдвал асуухаар шийдэв. 
Үгүй тэгэхэд айлууд зусланд гарчихсан байхад ийм газар, эзгүй жалганд хэн биднийг хүлээгээд сууж байдаг билээ гэж Билел гайхан хэллээ. 
- Байлгүй яахав дээ. Түрүүний хэдэн малаа зуслангаас намаржаанд тууж ирлээ гэж бодоо юу? Зусланд гарч чадахгүй бол чадал муутай зарим айлууд замаас зайдуухан бууж, ус зөөж уудаг юм гэж Сүгир хэлэв. 
Гурвуулаа нарийхан хавцлыг өгсөж явтал урьдаас нь эмэгтэй хүний дуулах нь сонсдох нь тэр. Түүний дуулсан дуу ч гэсэн зүрх сэтгэлийг дорхноо эзэгнэн уяраалаа. 
Билал хошигнож: 
- Бид өөрсдийгөө дуучин гэж сагаж явахад жинхэнэ дуучид энэ хавьд байдаг юм биш үү гэв 
- Жинхэнэ дуучин гэж түрүүний баньдийг хэл. Түүний дуу бас л иймэрхүү аятай. Гэхдээ өөр. Сонсвол яана. Шууран цуурайлаад, цаанаа л нэг тэнгэр тулах мэт болно. Бас доомбор дардагийг нь гайхмаар гэж Сүгир шагширлаа. 
Залел, эмэгтэй хүний хайлан дуулах дууг сонсон хэсэг зогссоноо: 
- Энэ эмэгтэй түүний ээж нь юм уу, эгч нь байж бидний бодсон юм ёсчлон бүтэж магадгүй гэв. 
Гурвуулаа жалгыг өгсөн явтал эхэнд нь ноорхой бор гэр харагдлаа. Тэрхэн зуур ганц тугалаа горхины уснаас услахаар ирж яваа цагаан нөмрөгтэй авгай гэнэт гарч ирсэн хүмүүсээс айж, басхүү дуулж явсандаа эвгүйрхэн гэнэт зогсов. 
Залуучууд өргөн шанаатай шар авгайг цоо ширтэцгээлээ. Хувцас хунар нь тааруухан гэхээс үзэсгэлэн гоо нь буураагүй нарийхан хөмсөг нь зурайж, хар нүд нь мэлмэрэн байлаа. 
"Хүүхэд тайж" хамгийн түрүүнд ам нээж, 
- Амархан сайн уу гэлээ 
- Бурханы авралаар мэнд сайн явж байна 
Залел яриаг улам өдөж, 
- Эгч минь таньсангүй. Уг нь бид Балел тайжийн хот айлын хүүхдүүд гэв.  
Балекен гэдэг хүн энэ хавийн отгийн удирдагч тайж. Тэр хүнийг мэддэггүй хүн энэ хавьд үгүй билээ. 
- Бид тариачид. Нөхөр маань тарианд яваа. Ганц хүү маань хэдэн малаа хариулдаг гээд өнөө эмэгтэй ахин түгдэрлээ. 
Галтай нүд доомборчин Билалд тусахад түүнийг ямар нэгэн халуун амьсгаа ширвэх шиг болов. Нүдээ анивчилаа. "Хүүхэд тайж" дахин, 
- Нөхрийн тань нэр хэн гэдэг вэ? гэв 
- Аман 
- Хүүхдийн чинь нэр? 
- Серик 
- Эгч минь Серик одоо хаана байна гэж Сүгир ярианд оролцов. 
"Түүгээр яах гэсэн юм бол" гэж мөнөөх эмэгтэй айдас хүрэх шиг боллоо. Эмэгтэй хариу хэлж амжаагүй байтал Билал үүнийг ойлгож: 
- Эмэгтэй минь таны нэр хэн бэ? хэмээн наргиа болгов. Одоо л дасаж эхэлсэн авгай зориг орж: 
- Эхлээд энэ хатгамал алчууртай эрхэмийн асуултыг хариулъя гэж Сүгирийг заалаа. Хүү минь малаа хариулж явна гэж хэлсээр атал "тэр хаана байна" гэж асуумааргүй юм. Одоо энэ эрхэмд миний нэр хэрэгтэй бол хариулъя. Миний нэр Томпи. 
Сүгир цэцэрхэх гэсэн боловч үгэнд дийлдсэнээ мэдэж дуугарсангүй. Билал мөнөөх эмэгтэйн нэр эвгүй санагдсан юмуу? 
- Томпи... .. гэж дуу алдан чангахан хэлж орхилоо. Түүний юу ч үзээгүй юм шиг гайхсан нь эмэгтэйн дургүйг хүргэв. 
- Тиймээ, миний нэр Томпи. Харин гарал минь Жадик овгийнх бусдыг өвөг дээдсийн сүнсээс асуугаарай гэлээ. Энэ нь "Томпи" гэдэг нэрийг эцэг маань надад хайрласан юм шүү гэж, егөөдсөн үг ажээ. 
Мэдсэн хүнд Билал бас л үгэнд дийлджээ. Одоо яриаг "Хүүхэд тайж" эхлэв. 
- Эгч минь элдэв буруу юм хэлсэн бол уучлаарай. Маргаан эрж давхилдан, дайсан эрж сүржигнэн яваа улс биш ээ. Дуу хуур, наадам найр эрж явна. Та түрүүчийнхээ дууг ахиад нэг дуулж өгөөч. 
Томпи яльгүй ичингүйрхэх шиг болсноо дорхноо бие барьж, 
- Үнэндээ дуу ч гэсэн үе тэнгийхэнтэйгээ цуг байдаг юм. Үнэхээр дуу сонсохыг хүсвэл овоохойд минь орж, юм амсацгаа. Өтгөн айраг, өнгийн хивс үгүй боловч алаг ширдэг, ааруул хоормог бий. Өдрийн зоогонд гаргаж өгөх ирэг үгүй ч гэлээ, зусаг бий гэв. 
Гурвуулаа үгэнд дийлдсэнээ мэдэж "Хүүхэд тайж" халааснаасаа хатгамал алчуур шанд нь гаргаж өгөнгөө: 
- Бид дийлдлээ, дийлдлээ, одоо та биднийг хөтөл гэлээ 
Залел энэ өдрөөс эхлээд Серикийг дэргэдээсээ холдуулдаггүй болов. Талийгаач эцэг нь амьд сэрүүн дэрээ эрх мэдлээ Залелд өгч, 
- Залел минь намайг дуурайсан юм. Хазсан газраа шүд нь, барьсан газраа гар нь үлддэг эр боллоо. Хэнээс ч дутахгүй зоригтой, үгэнд дийлдэггүй ухаантай боллоо... 
- Одоо энэ багахан овгийн хувь заяа чиний гарт байна. Хатуу бай, халширдаггүй бай. Дуу хуурыг больж энэхүү Серик мэтийн дорд гаралтнаас тойрч яв гэсэн юм. 
Гэвч дуунд дуртай төрсөн Залел эцэгтээ л харагдан Серикийг сүүдэр мэт дагуул болгов. Серик ч гэсэн Залел таалбал таалахаар сасери сайхан залуу хүч тэнхээтэй эр болж өслөө. Түүний хоолойноос хүчтэй цуурайлах дуу, гараас нь хүнгэнэсэн ая эгшиг урсаад зогссонгүй. Арван хуруу нь авъяасаар тэв тэгшхэн байлаа. Серикийн олс дээл томж, үзэмж бүрэн гутал оёж, нэхмэл нэхэж, алтыг давтаж, мөнгийг шарж хийхгүй юм үгүй. Хүч чадал нь бас тийм. Сэгсрэн татахад сэхэшгүй болгодог, тулж дарахад дороос өндийлгөхгүй болгодог хүчтэй. Суран аргамжийг огцом татахад тас тас хийн тасардаг байлаа. 
Серик бас ухаантай хүүхэд байв. Харин одоо эрэлхүү, болоо юу бүү мэд. Насны дундад тэр болгоны үгэнд орохгүй дур мэдэн явдаг болжээ. 
Залел тийм ч гэсэн дуугарсангүй дэргэдээсээ холдуулахгүйг бодож ганц эмэгтэй дүү Айгултай суулгав. 
<<Сал серик>> нэрлүүлж өмсөх хувцас, унах морь, эмээл хазаарыг нь хүртэл төхөөрч өглөө. Бүхий л хэрэглэлийг алталж, мөнгөлсөн эмээл хазаартай, хос хилэн хар морь өглөө. Тэрхүү хилэн хар жороо морьдын хөлөнд нь хийсэн алтан бөгжнүүд ямар үзэсгэлэнтэй гэж санана. Нүд гүйцэм газраас гялалздаг ажээ. 
Сал Серикт оёулж өгсөн хувцас нь бүүрч гайхам. Толгойд нь салаа оройтой халиун тоорцог, биед нь хээ хатгасан хамба хилэн дээл, хөл нь өндөр өсгийтэй хээ суулгасан кебис маск өмсгөлөө. Энгийн цагт болон хол явахад өмсдөг хоёр ээлжийн хувцас хунар эмээл хазаар морь уналгатай болгов. 


Таргалахыг хониноос бусад нь даадаггүй гэдгийн үлгэрээр Сал Серик энэ хайр хишгийг даасангүй. Эр хүн болж, ухаан суух тусам хэдэн залуу дагуулж хол ойрлуу тэнэж оддог болжээ. Энэ хорвоо өөрөөс нь хүчтэй, өөрөөс нь уран, өөрөөс нь дууч хүнгүй юм шиг бодож, өдөр шөнөгүй хээнцэр амьдрал хөөсөөр явлаа. Түүний гоолиг сайхан бие улам улам хэнхийн ханхайж, нарийхан гэдэс нь бүдүүрч мөнгөн хонх мэт байдаг нарийхан хоолой нь сөөнгөтөж эрүүний арьс унжиж эхлэв. 
Цаг агаар ойрдоо эвдэрч тэнгэрийн өнгө булингартай. Сал Серик толгойлсон хээнцэр ганган залуучууд нэг удаа бас л нутаг хэсэн явах. Тэдний очсон айл болгонд ямагт найр наадам, айтыс болж заримдаа энэ нь хэдэн хоног үргэлжилдэг. Тэр байтугай урьдаас нь айраг ундаа тэгнэн мал алж өдрийн газраас угтдаг явдал ч жирийн хэрэг байв. 
Тэрхүү "салууд ирж явна" гэдэг мэдээ сонсвол малтай баян айлууд тавьсан гүүгээ ахин уяж, зарим нэгэн алдар хөөцөлдөгчид улам ихээхэн гүү уяж "Сал Серик нар хэдийд ирэх вэ?" гэж сураглан суудаг байлаа. Зарим нь: 
- Нэг нэгэндээ хэл чимээ өгье 
- Урьдаас нь угтаж авахгүй бол эвгүй юм болов 
- Хичнээн хүн юм бэ? 
- Сал серүүд ирэхгүй явбал шившигтэй хэрэг болно гэж хий дэмий далбаганан давхицгаана. Зарим харамч баячууд салуудад дэвсэх зузаан хивс, хоол хийх том түмпэн аяга таваг эрж бужигнана. 
Зарим баярхуу хүмүүс салуудад ямар мал гаргах, ямар бэлэг сэлт өгч баярлуулахаа мэдэхгүй зовно. 
Авгай хүүхдүүд "салуудыг" үзнэ гэж шуугилдан, ядуу зүдүүхэн нэг нь "нэг удаа цадах байх" бушуухан салууд ирээсэй гэж битүүхэн хүлээцгээнэ. 
"Бэл буулгана гэдэг буулгахаасаа сонин" гэж ярьдагчлан сарын турш мөрөөдсөн салууд тэгж тэгж нэг ирдэг байгаа. Тэд хамгийн түрүүнд буусныг бэлэгшээж Конекбайн хот айл гайгүй сайн найр хийлээ. Айтаст ялсан дуучин, түрүүлсэн морь, бөхөд бусдыг гайхуулмаар шан өгөхөөр боллоо. Айтыст Сал Серик ялав. Түүний санаа сэтгэлээс урсан гарсан уран шүлэг, сайхан аялгуу хүмүүсийг үнэхээр баярлуулав. Хасагийн барилаанд Сал Серик бас урдаа хүн оруулсангүй. Үзэгчид: 
- Ая дууны аварга юм 
- Арслан барсын хүчтэй юм 
- Салуудын сайн нь гэсэн хүмүүс л ийм л байдаг байх гэж шуугилдана 
Баяр наадмын эзэн яг энэ өдөр гараа атгасан харамч хэвээрээ үлдсэнгүй, бусаддаа атаархсан дотроо тооцоотой ч байсан юм. Нүдээ анин "за яахав" гэж шийдсэнээрээ шийдэж, хос хүрэн жороо морио бай шанд нь өгөхөөр сүргээс бариулан авч ирлээ. Өчүүхэн юманд хууртдаг цайлган хүмүүсийн найр наадамд олз омог олж сурсан салууд уралдуулах хурдан морьдоо ч авч явдаг байв. Айлууд бэлэглэсэн мал тууж явдаг цовоо сэргэлэн залуучуудыг ч дагуулан очжээ. 
Маргааш нь салуудад зориулан хурдан морь уралдууллаа. Гэвч тэдний уясан дөрвөн хурдан хүлгээс нэг нь ч жолоо өргүүлсэнгүй. Айраг ууж халамцуу суусан салууд түүнийг бие биеэсээ боллоо хэмээн бухимдацгаав. Үгнээс үг сөрж, гурав дахь удаагийн уралдаанд горьдлого тасраагүй Сал Серик өөрийн хурдан хөх морийг нь уяж явсан уяачинд ухасхийхэд Серик рүү уяач залуугийн ах Күртик ташуур далайн наадмын төгсгөл зодоон болж хувирлаа. Гэнэт тасхийн буусан ташуурын ор Серикийн цохонд зурайж үлдэв. Уурлан ухасхийсэн Сал Серик ганц тавихад Күртик цусандаа холилдон үүдэн шүд нь цаашаагаа хэмх орсон байлаа. Олон хүн салуудын зодооныг арайхийн зогсоов. Эсвэл нэг нэгээ алахаас буцахааргүй болжээ. 
Күртик Залелийн өөртөө ойр дотно авч явдаг ач дүү нь байв. Тэрбээр бусдад үл дийлдэн мордоход салуудын ихэнх нь түүнийг даган одлоо. Энэ гэнэтийн зодоон нутгийн ардуудын дотор агшин зуур тархаж, янз бүрээр ярьцгаав. Зарим нэг нь "галзуу салууд" гэвэл, зарим нь "зөрүүд салууд" гэж шоглоно. Зарим нэг морь уралдуулсан толгодыг "салууд зодолдсон толгод" гэлцэнэ. 
Кенекбай өвгөн дэгдэх шахам явж Серик толгойлсон арав гаруй залууг арайхийн авч үлдээд үүр цайтал найрлуулав. Маргааш нь өөрийнхөө их гэрт аваачин зочиллоо. Ах дүүтэйгээ зөвлөлдөж Серикт торгон дээл бусдад нь дээлийн бөс даавуу өгч замд нь үдлээ. Салууд ахин сэргэж дуугаа дуулан тоглоом наргиан болсоор, айлууд хүндэтгэл хүлээлгэсэнд сэтгэл гаргаж баярласаар тэндээс мордоцгоолоо. 


Сал Серик нар өнөөдөр бүүрч баяртай. Хос хүрэн жороогийн явдлыг ээлжлэн шагширч сэтгэл нь цадаад, Кенекбай баяны эр хүн болохыг гайхаж, бусдад өгсөн бэлэг сэлтийг нэг хэсэг яриа болголоо. Эргэн нэг ирвэл энэ өвгөнд ер бусын хүндлэл үзүүлэн, бэлэг барих тухай ч мөрөөдөн ярьцгаав. 
Гэнэт тэдний нүдний үзүүрт нэгэн хот айл харагдлаа. Үд хэвийсэн үе байв. Тэнд очиж морьдоо амраахаар болов. Сал Серикийн унаж яваа хилэн хар жороо "чүү" хэмээн давирахад мөнгөн ус шиг гялалзан, тув тунгалаг нуурын долгио шиг туналзан жороолов. Урьд хоёр хөлөнд нь хийсэн өргөнөөрөө дөрвөн хуруун чинээ алтан бэлзэг туяаран гялалзана. Эмээл хазаарын алт мөнгөн цутгамал товруунууд наранд гялбан, гөрмөл ногтын мөнгөн чимэгнүүд нь жингэнэнэ. 
Сал Серик ч гэсэн сая нэг сэтгэл амарсан юм шиг догдлоод дөрөөгөө жийн эмээл дээрээ яльгүй хазгай суугаад, миний сал болохыг энэ олон түмэн улам улмаар мэдрэг гэсэн шиг шар шувууны өд намируулан уясан шар алаг ташуураа барьсан баруун гараа үе үе өргөн, зүүн гараа барьсан жолоогоо хааяа нэг долгилуулан хөдөлгөнө. 
Халиун малгайны хос алтан оройд багц багцаар нь хатгасан өд жороо морины явдлын хэмээр сэвс сэвс намирна. Нөгөө гэрт ойртох тусам угтаж хэн ч гарахгүй болохоор Сал Серик морин дээр удчихвал эвгүй юм болно гэж серүүдийн хамгийн залуухан нэг нь түрүүлэн айлын гадна шахам давхин хүрэв. Янзыг нь үзсэн юм шиг том цагаан гэрээс хэн ч цухуйсангүй. Сал Серик гэрийн гадаа ирж зогсоход бусад нь түүнийг түшиж буулгаж, үүд сөхөн гэрт орууллаа. 
Гэр дотор солонго татсан мэт үзэсгэлэнтэй ажээ. Алаг эрээн модон ор, заваг тултал хураасан өнгийн хивс, угалзалсан эсгий гудас, сүлжмэл хивсэн том том тэнгүүд, гэрийн дотор нэлд нь битүү шинэ ширдгүүд, хивс дэвсжээ. Гал тогооны тэрүүгээр хоёр хөхүүр харагдана. Эхнийх нь алталсан бүлүүртэй агаад чандмалсан үзүүрт нь өд хатгажээ. 
Гэрт хоёрхон хүн байлаа. Зүүн талын орны доохнуур гэрийн ахайтан бүдүүн шар авгай сууна. Түүний өмссөн хувцас гаднаас орж ирсэн салуудынхаас ялгаагүй ажээ. Баруун талын орны тушаа хивсэн дээр нэхмэл нэхэж нэгэн охин харагдана. Алт, мөнгөн торгон утсаар урласан орны аравч нүд хужирлах ажгуу. Энэ охин ч гэсэн салуудыг гайхуулах гэсэн мэт нүдээ гартал гоёжээ. Яльгүй биерхэг гэхээс биш энгэр заамаас нь наран ургаж байгаа мэт гэмээр. Хархан үсээ салаалан сүлжиж үзүүрт нь мөнгөн дугай цагаан мөнгө уяжээ. Ногоон торгон хантаазаа улаан саагаар эмжиж, түүнийг дагуулж бас ар нурууг нь хүртэл цагаан товч хольсон сувд хатгасан байв. Өмссөн цагаан торгон койлектээ гурван давхар хормой гаргаж, хормой бүрт нь улаан торгон утсаар шувуун хушуу хатгажээ. 
Салууд орж ирэхэд аажуухан боссон охин гадаа гарах гэтэл ээж нь: 
- Салиха охин минь, энэ хүмүүст айраг хий гэлээ. Нутаг хошууныхан бүгд замын дундаас тосон авч, бүр үгүй гэхэд гэрийнхээ гадна угтан ямагт "салууд" гэдэгсэн. Түүний аль нэгнийг ч давтсангүй. Түүгээр ч барахгүй "салууд" ч гэсэнгүй "энэ хүмүүст" гэж ярьж байгааг нь хараач. Гэрийн ахайтан "Энэ хүмүүст айраг хий" гэхэд салууд бие биеэ аяархан нударлаа. 
Сал Серик ганц хоёр юм ярьсан боловч гэрийн ахайтан олигтой хариу ч хэлсэнгүй. Ямар ч байсан охины нэр Салиха болохыг л мэдлээ. Энэ чинь бас нэгэн дагина юмаа гэсэн салууд бие бие харцгаана. 
Салхиа охин эргэж өдөт бүлүүртэй хөхүүрийн дээд талын томхон борвитой айргийг жижигхэн мөнгөн бүлүүрээр нь хэдэнтээ бүлж, түмпэнд айраг юүллээ. Хүмүүсийн урдуур шар цацаг нь намирсан цагаан торгон дастархан дэлгэж том модон халбагаар, алаг хулуудад айраг хийгээд дээжийг ээждээ өглөө. Хүмүүс өтгөн шаргал айргийг шавхтал нь ууж, аяга тавгаа хураасны дараа охин гадаа гарч ирснээ ээждээ шивэгнэж: 
- Ээжээ энэ хүмүүс нөгөө салууд биш биз гэв 
- Салууд байлаа л гэсэн яахав дээ, эхлээд гэм буруугаа ойлгож, татвар торгуулийг өгнө биз гэж ахайтан дуугаа улам өндөр болгож хэлэв. 
Сал серүүд гайхан хоцров. Нэг нэгээ харлаа. Учрыг нь мэдсэн нэг нь явъя гэж дохив. Үнэндээ эд нар буруутай байсан юм. Кенекбайн хот айлд болсон барилдаанд Сал Серик, Салиха охины ах Саментай "нохой мордож" шуугиан дэгдсэн юм. Үнэндээ Самен унагаасан байлаа. Дахин барилдаанд Самен унаж онгироо сагсуу Серин толгой дээгүүр нь алхчихсан билээ. Ингэж доромжилсон нь ахайтан хийгээд Салиха нэрт бүсгүй уур хилэнг бадраасан билээ. Түүнээс хойш Самен ч гэртээ ирсэнгүй. Гэхдээ эд нар зодооч салууд буцаад явсан биз ээ гэж боджээ. Тэрхүү зөрүүд гөжүүд сал нар гэнэт хүрээд ирснийг мэдсэн учир домогт Ахи хэмээх бөхийн авгайн үс, зараа шиг арзайсан нь энэ билээ. Нэр хүндэд нь толбо суулгасныг ойлгосон Салиха охины уур нь ч буцлав. 
Ихэмсэг давилуун ирсэн салууд одоо унжуу улцан царайлан гарахаас өөр аргагүй боллоо. Ахайтан хийгээд Салхиа охин ч тэдэнд хөл хөөрцөг болсонгүй. Салиха охин ирсэн гийчид гарахаар үүд чиглэхэд ээж рүүгээ эргэж нэг харахад хонин бор нүднээс нь хилэнгийн оч цацрах шиг боллоо. Энэ үед Сал Серик Салиха бүсгүйн хажуугаар гадаа гарахаар өнгөрч явлаа. 
Алдар нэрээр хамгаалах гэж шатаж байсан Салхиа хүчит гараараа Сал Серикийн хормойноос нь агшин зуур хавсран барьж уур омгондоо гэнэт угзран татсанаа өөрөө ч анзаарсангүй. Сал Серин гуйван толгойгоо унинд цохив. Гэвч мэдэхгүйг хичээн гарч одлоо. Салууд явахыг завдаж мордож эхлэхэд Салиха охин ээждээ: 
- Зүггүй салуудыг зогсоогооч ээж минь. Одоо би барилдъя. Унавал боол нь больё, унагаавал шан байд нь юу өгөхийг үзье гэлээ. Бүүр занаж зүхэж, шүд хавирч суусан ээж нь гэнэт зоригжин шийдэд хүмүүсийн хойноос гарч, 
- Ай салууд минь. Гэрт суугаа хөгшин хөвөө улсууд хүндтэй салуудыг хэрхэн таних билээ. Оодорч ороод, цуварч гараад үл тоомсорлон явцгааж байгаа хэрэг үү эсвэл айгаад явж байгаа юм уу хүлээцгээ. Бид ч гэсэн найр наадамд дуртай улс, хоноод явцгаа. Гэрийн эзэн байхгүй боловч хүү нь бий. Хүү нь одоогоор байхгүй ч гэсэн охин нь бий. Тэр охин нь хоноод явагтун гэж ярьж байна. Хүсэлтийг хүлээж авна биз ээ хэмээв. Энэ нь <<барилдана>> гэснийг арай ондоогоор хэлснийх билээ. Салууд ончий нь олж хэлсэн үгийг зөрж чадсангүй хонохоор шийдлээ. Гэхдээ энэ үг ямар нэг учиртай ойлгож гэрт орцгоов. 
Ороход нь үзэсгэлэнт Салиха охин зовсон ч үгүй босож хүндэтгэл ч үзүүлсэнгүй, буруу харж юм нэхсэн хэвээр суусаар ажээ. 
Хоймор суусан салуудын нэг нь 
- Хүүхний хүслээр ахин орж ирэх шив дээ 
- За юу хүснэ вэ? 
- Дуу юу, эсвэл өөр юм уу? гэж өдөж ярьцгаав. 
Гэхдээ Салиха яльгүй инээмсэглэн дуулдах төдий <<өөр юм>> гэлээ. Гайхсан нэгэн сал, 
- Өөрөө гэж чанга давтлаа 
- Тиймээ өөр 
Тэд гайхахын ихээр гайхав. Хэсэг нам жим болтол гэрийн эзэн авгай гадаа хэн нэгэн хүнд, 
Энэ хоноцуудад мал гарга. Мал гаргахдаа суувай гүүний даага гарга гэх нь дуулдав. 
Тэгээд гэрт найгалзсаар орж ирээд минжийн арьс тойруулан суулгасан ширдэгэн дээрээ тухалсны дараа намуухнаар ярьж эхэллээ. 
- Хүндэт салууд минь мэдээгүй байтал орж ирцгээлээ. Өнөөдөр эрт боловч хоноод явцгаа. Авъяасаа үзүүлцгээ... 
Миний яриа гэдэг чинь уулын цуурай гэсэн үг. Бүү юманд бодоцгоо. Салуудыг хүндэлж гэрийн эзнийг орлох хүн энэ охин. Нэр нь Салиха гэдэг юм. Талийгаач эцгээ дууриаж төрсөн хүүхэд. Охин минь морин дээрээс эр хонийг шүүрч авдагсан. Бөх салууд ирлээ гэхээр сэтгэл нь хөөрч суугаа бололтой. 


Энэ үгийг сонсоход бүрэгдүүхэн, түтгэлзэж, тээнэгэлзэн суусан залуучууд шуугилдаж эхэллээ. Нэг нь доомбороо тоглож, нөгөө нь хоолойгоо засах зэргээр дорхноо хөгжөөд явчихав. Залирхуу зарим нь инээд наргиа болгож Салихад үг хаяж ч үзлээ. 
Гэтэл ахайтан өөрөө босч өөр нэгэн боривноос томоо саванд айраг хийж авч ирлээ. Түрүүчийнх бүгд модон хулууд байсан бол одоогийнх бүгд мөнгөлсөн аяганууд ажээ. 
Тэгтэл Сал Серик 
- Эгч минь айргийг одоо гадаа ууя гэв. Уг нь тэр гадаа хивс дэвсүүлж айраг уунгаа хүч сорилцъё гэж бодсон хэрэг. Гүүн зэлний дэргэдэх ногоон зүлгэн дээр дорхноо ширдгүүд дэвсч дээр нь хоёр том хивс дэвсүүллээ. Залуучууд өтгөн шаргал айраг хэд хэд татаад барилдаж эхлэв. 
Нөгөө бүсгүйн хүсэлт бий шүү дээ. Энд ирж сууг. Магадгүй залуучуудтай барилдана гэнэ биз гэхэд айраг самарч суусан авгай, 
- Ганц охин аалгүйтэж аль тааралдсан залуучуудтай барилдалтай биш дээ. ахлах хүнтэй нь хүчээ сорилцог гэлээ. 
Сал Серик доороо ямар нэг юм болохыг ойлгосон мэт, 
- Зүйтэй, зүйтэй эгч минь. За залуучуудаа аль ахлах чадалтай чинь барилдах нь байна шүү дээ гэв. 
Тэгтэл мөнөөх хот айлын нэг залуу: 
- Тэгвэл тантай барилдах нь байна шүү дээ гэлээ 
- Тэгэлгүй яахав гэж өөр нэг нь дэмжлээ 
Салууд ч гэсэн: 
- Тэгнэ 
- Тэгнэ гэж хөөрөн шуугилдав. Охины ээж нь хүртэл <<зүйтэй>> гэж дуу алдсанаа дараа нь мэдлээ 
Энэ үед нэгэнт шийдэж, ер бусаар хувцаслан, үсээ боож, бүсээ чанга бүсэлсэн гоо сайхан охин Салиха гарч ирлээ. Сал Серик ч барилдах үеийнхээ хувцсыг өмсөв. 
Тэгтэл, 
- Мөрий! 
- Мөрий! , мөрий! 
- Мөрий хэрэгтэй гэж хот айлын хүмүүс шуугилдав. 
Гэрийн эзэн авгай толгой дохиж, 
- Тиймээ мөрий хэрэгтэй. Хэрвээ охин минь унавал, тэр унагаасан залуу хүргэн минь болог! . Хэрэв охин маань унагаавал залуучууд эмээл хазаартайгаа хорин жороо морь өгөг гэв. 
- Мөрий бол мөрий! 
- Их л бодож бүгд явган буцна биз 
- Шийдлээ! , гэлцэж хөөрүү салууд ч шуугилдав. Энэ үед аяга тавгийг хурааж, том хивсэн дээр сал залуу хийгээд, сайхан хүүхэн хоёрын барилдаан эхэллээ. 
Нэр төрийнхөө төлөө яахаас ч буцахааргүй болсон хүүхэн шув шулуухан ирж, олноос онцгой, түмнээс сондгой сал залуутай хав дөрвөлжин барилдаад авлаа. Үүнийг харсан салууд уруулаа зууж, дуу алдацгаав. Зөвхөн гэрийн эзэн ахайтан алмайрч орхисон мэт гараа эрвэгнүүлэн охин нь хөдөлсөн зүгрүү ганхана. Удалгүй салууд ч ахайтныг дууриан ганхах мэт хөдөлж хазайсаар байлаа. Хот айлын хүмүүс "хавтгайдаа" гэнэт нирхийн шуугилдав. 

Ш. Жамлийхаа орчуулав. 