№207(16797)        
1987 оны наймдугаар сарын 29.
Эмийн ургамал

Манай орны хоёр мянга гурван зуу орчим зүйл ургамлын зургаан зуугаад нь эмийнх гэж тогтоогдсон бөгөөд тэдгээр нь эмэнд хэрэглэгдэхээс гадна орчныг ариутгах ашигтай чухал шинж чанартай юм. 

Эх орны эмийн үйлдвэрт ганга, гонтог, таван салаа, төлөгч өвс, чацаргана, тарваган шийр, нохойн хошуу, арц, бамбай, царван, чихэр өвс, лидэр зэрэг гуч гаруй ургамлаар эм хийж байна. Ардын эмнэлгийн хүрээлэнд өнгөрсөн таван жилд барааг, хумхаал, зэл зангуу, ямаан сэрдэг, шар мод, намхад сараана, ацаг ажигана зэрэг хориод зүйл ургамлаар арван зургаан нэр төрлийн эм хийж, үйлдвэрлэл практикт нэвтрүүлжээ. 

МАХН-ын программд << . . эмийн сангийн ажлыг сайжруулж, тоогий нь олшруулах, эмийн үйлдвэрлэлд орон нутгийн эмийн ургамал өргөн ашиглах >> ыг чухалчлан заасан билээ. Гэтэл байгаа нөөц бололцоогоо ашиглах талаар ажлын уялдаа холбоо сая арчилгаа дутаж, манай ард түмний олон зуун жилийн уламжлалт ардын эмнэлгийн эмийг бүтээлчээр эзэмших зохион байгуулалттай, системтэй ажил үгүйлэгдсээр байна. 

Сүүлийн жилүүдэд манай оронд, Эмийн ургамал судлах ажлын цар хүрээ өсч Шинжлэх ухааны Академийн ботаникийн хүрээлэн, химийн хүрээлэн, Эрүүлийг хамгаалах Яамны ардын эмнэлгийн хүрээлэн, Хөдөө аж ахуйн Яамны мал аж ахуйн эрдэм шинжилгээний хүрээлэнгийн эм - хор судлалын сектор зэрэг эрдэм шинжилгээний газрууд олширч, энэ чиглэлээр хорь гаруй хүн эрдмийн зэрэг хамгаалсан боловч хүн - мал эмнэлгийн практикт нэвтрүүлж байгаа ургамлын гаралтай эм бэлдмэлийн тоо, чанар төдий л ахихгүй байна. 

Улсын эм хангамж - үйлдвэрлэлийн газрын харьяа эмийн завод, эмийн ургамал бэлтгэх контор, ардын эмнэлгийн хүрээлэнгийн эрдэм шинжилгээ, туршилт, үйлдвэрлэлийн цех, мал аж ахуйн эрдэм шинжилгээний хүрээлэнгийн ургамлын гаралтай эм үйлдвэрлэх цех, Дорнод, Хэнтий, Сэлэнгэ, Завхан зэрэг аймагт эмийн ургамал боловсруулах тасаг, салбарууд байгуулагдаж, цаашдаа ч тийм газар нэмэгдэх болно. Энэ нь эмийн ургамал ашиглах ажлыг эмх замбараатай, өгөөжтэй болгох, тэрчлэн эм бэлтгэх нэрээр байгаль орчныг сүйтгэх, ховор ургамлын нөөцийг барах зохисгүй үзэгдэлтэй хийх тэмцлийг эрчимжүүлэхийг шаардаж байна. 

Үндэсний баялаг эмийн ургамлыг түүж ашиглахдаа байгалийн унаган төрх тэнцвэрийг алдагдуулахгүй нөөцийг хамгаалж, тасалж авахдаа хүртэл ардын уламжлал, тогтсон технологийг баримтлах тийм хатуу журам мөрдөх, тэр талаар улсын нэгдсэн хяналт бий болгох хэрэгтэй юм. Дэлхийд ховордсон эмийн ургамал устаж үгүй болох ноцтой үзэгдэл гүнзгийрч байгаа нь хүмүүсийн ухвар мөчид үрлэгэн ажиллагаа, эмийн ургамал л гэвэл хэн дуртай нь зулгааж авах сувдаг хандлага газар авсантай холбоотой. Жараад оны үед барагдашгүй их нөөцтэй мэт санагдаж байсан вансэмбэрүү эдүгээ нүдний гэм болж улаан номд орсноос санамж авч хотир ( хулангийн ундаа ) , аргамжин цэцэг ( цагаан гоёо ) зэрэг нэн ховордсон ургамлуудыг хамгаалах санаачилга хөдөлгөөнийг даруйхан өрнүүлэх хэрэгтэй байна. 

МАХН-ын XIX их хурлын тайлан илтгэлд: << БНМАУ-ын энэ талаархи хууль тогтоомжийг хангалтгүй биелүүлж байгаагаас болж. . . ургамал, амьтны ертөнцөд хайр гамгүй хандах, улмаар экологийн тэнцвэр алдагдахад хүрэх явдал зарим газар үзэгдэж байна >> гэсэн нь эмийн ургамлыг ашиглаж байгаа өнөөгийн пракриктай шууд холбоотой заалт юм. 

Одоо манай эмийн хэрэгцээнд дөрвөн зуугаад тонн ургамал нойтноор бэлтгэж, зуу гаруй тонн түүхий эд экспортод гаргаж байгаа нь нөөц багатай ургамлуудын хувьд бага юм биш. Нөөц багатай, тархац муутай эмийн ургамлыг бэлтгэх газрын талбай хэмжээний талаар шинжлэх ухааны үндэслэлтэй төлөвлөгөө өгч түүнийг ягштал мөрдүүлж сурах нь эхний алхам болох бөгөөд цаашдаа эмийн ургамлын нөөцийг сэргээх, тарималжуулах ажилд ихээхэн хүч, анхаарал тавих шаардлагатай байна. 

Шинжлэх ухааны Академийн ботаник, ерөнхий сорилын биологийн хүрээлэн, Эрүүлийг хамгаалах Яамны ардын эмнэлгийн хүрээлэнгүүд талын бираагийг орон нутагт тарьж туршсан, таримал батраш нутагшуулан, түүгээр батрашийн охь, ханд, ундаа, тос тэргүүтэн хийж үйлдвэрлэлд нэвтрүүлсэн зэрэг зүйтэй үүсгэл санаачилгыг дэмжвэл зохино. Монгол орны эмийн ургамлыг ботаникийн цэцэрлэгийн нөхцөлд тарьж туршсан эрдэм шинжилгээний ажлын явц нь ганга, хотой, алтангагнуур, сөд, бамбай, цээнэ, лидэр зэрэг гуч гаруй зүйл эмийн ургамлыг тарималжуулах бүрэн боломжтой байгааг нотолсон байтал одоо хүртэл үйлдвэрлэлд, нэвтрүүлээгүй байна, 

Гадаадаас өндөр үнээр эм захиалж авахын оронд амьсгалын зам, зүрх судас, хоол боловсруулах Эрхтний үйл ажиллагаа хямрах болон витамины дутагдлаас сэргийлэх, цус тогтоох, биеийн тамир тэнхээ сайжруулах зэрэг олон янзын эмгэгшил анагаан засах хүч чадалтай төрөл бүрийн ургамлуудыг эх орныхоо хээр тал, хангай, говиос бэлэн ашиглах хэрэгтэй байна, 

Эмийн үйлдвэрийн гол түүхий эд болж байгаа ургамлуудын үйлдвэрийн болон бүх нөөцийг тогтоож, ээлж сэлгээтэй ашиглах систем бий болгох, хусны шүүс, нарсны шилмүүсийг тэр жилдээ бэлтгэх хусан ой, нарснаас голчлон авч байх зэрэг журам тогтоовол зохино. Эмийн ургамлыг лиценз, архийн баталгаагайгаар ашиглах, улсын хяналтад оруулах асуудлыг ч хөндөж ярих хэрэгтэй байна. Нөөц баялаг нь нэгэнт хомсодсон: газраас эмийн ургамал түүхийг түр хориглох, нөөцийн болон дархан газар байгуулах, нөхөн сэргээлт хийх зэрэг арга хэмжээг төлөвлөхдөө байгаль орчныг хамгаалах иж бүрэн төлөвлөлтөд тусгаж, бүх нийтийн хяналт тавих, экологийн соёлыг хэвшүүлэх зэрэг өргөн хүрээтэй ажил зохиож цаг болжээ. 

