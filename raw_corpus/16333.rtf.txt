№56 (16333)              
1986 оны гуравдугаар сарын 6.
ХҮНИЙ САЙН САЙХНЫ ТӨЛӨӨ

ЗХУКН2ын XXVII их хурал ЗСБНХУ2ын эдийн засаг, нийгмийг 1986 - 1990 онд болон 2000 он хүртэлх хугацаанд хөгжүүлэх Үндсэн чиглэлийг хэлэлцэн баталлаа. 

ЗСБНХУ-ын Сайд нарын Зөвлөлийн дарга Н. И. Рыжков их хуралд тавьсан илтгэлдээ улс орны нийгэм эдийн засгийн хөгжлийг хурдасгах нь 2000 он хүртэлх хугацааны сгратегийн зорилт болохыг заагаад << . . . шинжлэх ухаан техникийн дэвшлийг хурдасгах, үйлдвэрлэлийг техникийн хувьд дахин тоноглон, шинэчлэн өргөсгөх, үйлдвэрлэлийн бий болгосон потенциалыг эрчимтэй ашиглах, удирдлагын систем, аж ахуйн механизмыг боловсронгуй болгох замаар эдийн засгийн хөгжлийн хурдац, үр ашгийг нэмэгдүүлэх, энэ үндсэн дээр зөвлөлтийн ард түмний аж байдлыг улам дээшлүүлэхэд оршив >> гэж шинэ таван жилийн зорилтыг тодорхойлжээ. 

Улс орны эдийн засаг нийгмийн хөгжлийг хурдасган социализмыг бүхий л талаар төлөвлөгөөтэй төгөлдөржүүлэх, зөвлөлт нийгмийг коммунизм өөд эрчимтэй урагшлуулах иж бүрэн зорилтыг тодорхойлсон ЗХУКН-ын шинэчлэн боловсруулсан гурав дахь Программын заалтуудыг тодорхой төлөвлөгөө, даалгавар болгов тооны хэлээр илтгэсэн Үндсэн чиглэл нь үнэн хэрэг дээрээ зөвлөлтийн ард түмний санаа бодлыг өргөн тусгажээ. Бүр төсөл байхаас нь эхлээд хөдөлмөрчид улс төрийн өндөр идэвхжилтэй маш ажил хэрэгчээр хэлэлцэж, зөвлөлт нийгмийн бүх анги давхаргын 110 сая гаруй хүн санал бодлоо илэрхийлснийг Үндсэн чиглэлд тусгаад их хуралд хэлэлцүүлэхээр оруулсан учир үнэхээр бүх ард түмний шинж чанартай баримт бичиг болсон байна. 

Үндсэн чиглэлийг хэрэгжүүлснээр зөвлөлт нийгмийн үйлдвэрлэх хүч, үйлдвэрлэлийн харилцааг чанарын шинэ шатанд гаргаж, шинжлэх ухаан техникийн дэвшлийг эрс хурдасган, эдийн засгийн хөгжлийг стратегийн чиглэлээр түргэн урагшилж, ойрын 15 жилд урьдахь бүх жилүүдийнхтэй тэнцэх үйлдвэрлэлийн потенциалыг бий болгоно. Үүний үр дүнд зөвлөлтийн хүмүүсийн хөдөлмөрийн орчин, ахуй амьдралд гүн гүнзгий өөрчлөлт хийж, бие хүнийг өв тэгш хөгжүүлэх, оюун санааны болон ёс суртахууны хосгүй үнэт зүйлсийг арвижуулах сайхан нөхцөлийг хангана. Коммунист намаас Зөвлөлүүдийн орны нийгэм - эдийн засгийн хөгжлийг хурдасгах талаар дэвшүүлж байгаа шинэчлэн өөрчлөгч томоохон зорилтууд нь юуны урьд эдийн засагт хувьсгалжуулагч нөлөө үзүүлж, зөвлөлтийн улс ардын аж ахуйг шинжлэх ухаан техник, технологийн тэргүүн шугаманд гаргахад асар их түлхэц өгнө. Тухайлбал, машины үйлдвэр хөдөлмөрийн бүтээмжийг олон дахин нэмэгдүүлж, материаллаг зардлыг мэдэгдэхүйц бууруулах боломжтой шинэ үеийн техникийг үйлдвэрлэдэг болно. Түүнчлэн металлург, химийн аж үйлдвэр болон шинэ төрлийн материал үйлдвэрлэдэг бусад салбарт чанарын гүнзгий өөрчлөлт гарна. Мал аж ахуй, газар тариалангийн үйлдвэрлэлийг иж бүрэн механикжуулах, химижүүлэх, цахилгаанжуулах, усжуулах, хөрс сайжруулах эрчимт технологи нэвтрүүлэх замаар хөдөө аж ахуйг үйлдвэрийн аргад бүрэн шилжүүлэх юм. 

Өргөн цар хүрээ, гүнзгий агуулгатай эдгээр зорилтыг хэрэгжүүлэхэд шийдвэрлэх хүчин зүйл нь хөдөлмөрийн бүтээмжийг бүх талаар дээшлүүлэх явдал бөгөөд түүнийг 15 жилд 2, 3 - 2, 5 дахин нэмэгдүүлж дэлхийн дээд түвшинд хүрнэ. 

Өндөр бүтээмжтэй хөдөлмөрлөх нөхцөлийг ханган хүний хүчин зүйлийн ролийг тал бүрээр дээшлүүлэхэд чиглэсэн нийгмийн томоохон баримтууд Үндсэн чиглэлд гол байр эзэлж байна. Гурван таван жилд ЗХУ-ын үндэсний орлогыг бараг хоёр дахин нэмэгдүүлж, хүнсний бүтээгдэхүүн, өргөн хэрэгцээний үндсэн нэр төрлийн барааны зохистой хэрэглээний шинжлэх ухааны үндэслэлтэй түвшинд хүрэх юм. Ахуйн үйлчилгээний өндөр хөгжсөн үйлдвэрлэлийг бий болгосноор гэр ахуйн ажилд зарцуулах хөдөлмөр, цагийг эрс бууруулна. Хүн амын орон сууцны хангамжийг сайжруулах өргөн программыг хэрэгжүүлж орчин үеийн хийц, загвартай, хоёр миллиардаас доошгүй хавтгай дөрвөлжин метр талбай бүхий орон сууцыг ашиглалтад оруулж зөвлөлтийн айл өрх бүрийг үндсэнд нь тусдаа өрөөтэй сууц болон амины бараатай болгоно. Үнэ төлбөргүй суралцах, эмнэлгийн болон нийгэм хангамжийн тусламж авах системийг цаашид хөгжүүлэх чухал эх үүсвэр нийгмийн хэрэглээний фонд бараг хоёр дахин нэмэгдэх юм. Зөвлөлтийн ажилчны боловсрол, мэргэжлийн түвшинг дээшлүүлэх, хөдөлмөрийн хөлсний системийн үр нөлөөг сайжруулах, хөдөлмөрийн хуваарилалтын  зарчмыг бэхжүүлэх, сургуулийн өмнөх байгууллагуудаар бүрэн хангах, сургуулийн шинэтгэлийн зорилттой нийцүүлэн сурагчийн суудлын тоог нэмж, сургалт хүмүүжлийн ажлын нөхцөлийг сайжруулан, хүн амын үйлчилгээний өндөр хөгжилтэй салбарыг байгуулах зэрэг олон асуудлыг шийдвэрлэнэ. 

Коммунист намын нийгмийн бодлогын үр дүнд олон түмний улс төр, хөдөлмөрийн идэвх өрнөж, хүн ардын сайн сайхан аж байдал тал бүрээр дээшилж, амьдрал, хөдөлмөрийн нөхцөл бололцоо ийнхүү эрс сайжирна. 

Зөвлөлтийн шинжлэх ухаан - техникийн дэвшил, нийгмийн шинэ зорилтуудыг хэрэгжүүлэхэд шийдвэрлэх үүрэгтэй салбар, үйлдвэрлэлийг түлхүү хурдтай хөгжүүлэх зорилтыг ЭЗХТЗ-ийн гишүүн орнуудын шинжлэх ухаан техникийн дэвшлийн 2000 он хүртэлх цогцолбор программыг биелүүлэхтэй нягт холбоотойгоор шийдвэрлэхээр төлөвлөсөн энэхүү баримт бичиг олон улсын интернационалч ач холбогдолтой юм. 

Социализм, энх тайвны байр суурийг бэхжүүлж, социалист хамтын нөхөрлөлийн орнууд, түүний дотор манай орны нийгэм, эдийн засгийн потенциалыг зузаатгахад, тэрчлэн орчин үеийн нийгэм - эдийн засгийн үндсэн асуудлыг амжилттай шийдвэрлэхэд Зөвлөлтийн ард түмнээс намынхаа их хурлын шийдвэрийг хэрэгжүүлэх үйлсийн ололт амжилт хүчирхэг түлхэц таатай нөхцөл боломж бүрдүүлж өгнө. 

Лениний намын мэргэн удирдлага зөвлөлтийн ард түмний бат цул нэгдэл, нийгэм - улс төрийн хосгүй идэвх, бүтээн байгуулагч хөдөлмөрийн лут их эрчинд түшиглэн Үндсэн чиглэлд дэвшүүлсэн зорилтуудыг амжилттай хэрэгжүүлэх найдвартай баталгаа Зөвлөлүүдийн оронд бий учраас коммунист намын төлөвлөгөө, бодлого нь ард түмний санаа бодлын илрэл болж тал бүрээр хэрэгжин биелэх нь түүхэн ёсоор зайлшгүй гэдэгт монголын ард түмэн бат итгэж байна. 

