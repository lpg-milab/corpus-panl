С.ЭРДЭНЭ

ФРОНТЫН САНИТАР

Долдугаар сарын шатаам нар Халхын голын баруун эрэг Баянцагаан, Хамар давааны өндөрлөг дээр үд голлон өндөр тэнгэрээс улайсч буусан хумхи адил хөхөмдөг шаргал униар татжээ. Тэр шатаам наран доогуур, голын хөвөө тушаа нүргэлэн буй тулалдааны чимээнээс холдож нэгэн морь тэрэг баруун зүг гэлдрэн авай. Урд мөөр нь жижиг, хойт мөөр нь том хүндхэн янзын бөгөөд улаан хэрээстэй цагаан хиур хатгасан тачанка тэргийг бор зүсмийн шавилхан монгол морь зүтгэхээрээ нэг зүтгэж, тэргэн дээр шахалдсан гурван монгол нэг орос цэрэг ачаастай, тэрэгний хажуугаар санитар цүнх, жадгүй винтов зөрүүлэн мөрөвчилж бүсэндээ хоёр бөөрөнхий гранат, ташмаг зүүсэн чөргөр туранхай цэрэг алхана. Ийнхүү тачанза тэргээр шархтан авч яваа морь эзэн хоёр тун доожоогүй харагдах аж. Гэвч шархтанг галын шугамаас холдуулж л явна. Бор морь хүзүүгээ сунгаж нүдээ анисхийгээд, богинохон чийрэг хөлөөрөө газрын хуурай хөрс хэгзчин урагш зүтгэхэд хүүхэд наснаасаа сая л гарч яваа нь илт чөргөр бор хүү пилотко малгайгаараа хөлсөө хааяа нэг шударчихаад ганцхан урагш харж хөнгөн алхана. Харахад доожоогүй гэвч эзэн морь хоёр тулалдаан ширүүссэн зургадугаар сарын дундаас хойш галын шугамын ойролцоох шархтанд анхны тусламж үзүүлэн пункт хээрийн госпиталь хоёрын хооронд олон шархтан зөөж дарийн утаа бишгүй үнэрлэжээ. Тэр хээрийн госпиталь бол зургаан орос эмч, арван найман монгол цэрэг санитартай зургадугаар сарын эхээр Хамар давааны баруун этгээдэд ирж буусан юм. Тэгээд л арван найман санитарын найм нь хоёр ээлжээр дөрвөн тачанка тэрэгтэй хөтөч болж галын шугамаас шархтан зөөх тушаал авсан. 
Өнөөдрийн халууныг хэлэхүү. Сэв хийх салхигүй бөгчим. Харахад шингэн атлаа газрын баримжааг алдагдуулсан ер бусын шаргал униараас дарь хүхрийн исэнгэ халуун үнэртэж дотор муухайруулна. Орос эмч нарын нэрлэдгээр бол саниструктор, монголоор бол зүгээр л санитар гэгддэг залуу цэрэг Самбуу дарийн утаанд дотор муухайрах бүрдээ өнгөрсөн хавар цэрэгт татагдаж ирээд эмч нарын үзлэгт орохдоо сул биетэнд тооцогдсоны ёр л гэж бодно. Улаанбаатарт цэргийн эмнэлгийн комиссоор ороход өөрөөс нь бусад хөвгүүд бүгд өргөн ханхар цээжтэй, хүрлээр цутгасан адил зангирсан хүрэн булчинтай байхад мань эр л хорчгор шувуун цээжтэй, судас шөрмөс нь гүрдийсэн туранхай биетэйдээ ичивч арга буюу нүцгэлэн нутгийнхаа нэгэн том эрийн ард ширвэгдсэн борлон аятай нуугдаж байсан. Тэгтэл одоо хээрийн госпиталийн мэс засалч хийж буй эмнэлгийн албаны дэд дарга Мищерин гуай түүнийг үзээд, 
Этого щуплого паренька зачислить в санроту. (Энэ туранхай хүүг санитар суманд бүртгэ) гэж хэлснээр болсон юм. Гэхдээ энэ доожоогүй хархүү маань нутагтаан бол яггүй уургач, эмнэг булгиулагч нэгэн санж. Харин дарь хүхрийн утаанаас ийнхүү дотор муухайрах нь дайны фронтод яваа цэрэг эрд яав ч зохихгүй шиг санагдана. Гэвч яанам билээ. 
Ёо ёо! Яасан ёрын хатуу тэрэг вэ! Наадах муу адсага чинь ядахдаа бүдчээд. Эзэндээ таарсан морь байна даа. Ёо ёо! 
Ийнхүү үглэн яншигч бол тачанкны тэвшний урд талыг түшин суусан нэлээд гүжирмэг байрын дагдгар бор цэрэг аж. Тэр зүүн гарынхаа булчинг суманд хальт харвуулжээ. Нөгөө хоёр монгол цэргийн нэг нь бөмбөгний дэлбэрэлтийн доргионд цохиулж хүндээр дүйрэнгэтсэн, нөгөөдөх нь ууц нуруугаараа хүндхэн шархадсан аж. Намар оройн хагд шиг цагаан шаргал үстэй, цэв цэнхэр нүдтэй залуухан орос цэрэг элгээрээ нэвт буудуулсан тул үхэх сэхэхийг мэдэшгүй. Самбуу зургадугаар сарын эхнээс шархтан зөөсөн болохоор тэдний ааш занг андахгүй болж. Хөнгөн шархтан голцуу янгууч, цухалданги байхад хүндээр шархтагсад үг дуу цөөтэй буюу таг дуугүй болчихно. Таг дуугүй болсон бол аминд нь аюул тулжээ гэж ойлгоход болно. Ингэхээрээ дуугаа татсан шархтанг чадах ядахаараа аргадан тайтгаруулж, харин янгуучирхагчидтай ярихгүй явсан нь дээр. Сүүийн хэд хоногт шархдагсдын тоо нэмэгдсээр байлаа. Шархтан цуглуулах пункт хээрийн госпиталь хоёрын хоорондох арван хэдхэн километр газар шартханг юу ч гэсэн амин голтой нь хүргэж болоод байсан гэтэл долдугаар сарын эхний ганц хоёр өдөрт дөрвөн ч цэргийг тэргэн дээрээ үхүүлчихжээ. Үхлийн дэргэд хүчин мөхсөө мэдэхээс илүү бухимдал гаслал үгүй. Фронтын галын шугамд тулалдаан улам ширүүсч цус ихээр урсахад санитар сумангийн цэргүүд нойр хоолгүй цааш нааш давхилдана. Самбуу өнөөдөр гурав дахиа явж буй нь энэ. 
Үүр хяраалан ахуйд хоёр талаасаа их буугаар буудалцаж эхлээд тулалдаан догширсон догширсоор наран хөөрөхийн алдад хуягт танкийн ангиуд байлдаанд орж, араас нь улаан армийн явган цэрэг, манай морин цэрэг хөдлөв. Зарим газар давшилж, зарим газар ухарсан гэлцэнэ. Японы цэргийн томоохон цэрэг үүрээр Халх голыг хоёр ч газраар гатлан зөвлөлт монголын цэргийн тэргүүн ангиудыг Баянцагааны өндөрлөгт бүслэхийг оролджээ. Үдээс өмнөхөн хоёр талын олон онгоцууд фронтын байрлалыг бөмбөгдөн агаарын ширүүн тулалдаан болж өнгөрөөд байгаа нь энэ. Үд дундын аагим халуун, унжилдсан шаргал униар утаанд бөгчимдөж ядарсан цэргүүд гол төмөр нь улайссан нуувчны сүүдэрт түр тавьж өөрсдөө хүхрийн амтат бүлээн ус залгилан, хуягт машинуудын хэт халсан мотор, их буу танкийн төмөр орчныхоо агаарыг шарлуулан шатааж буй мэт. Самбуу мөнөөхөн янгууч эрийн хараал зүхлийг үл ойшоон алхална. Гэрэл нь хараахан унтраагүй цэнхэр нүдээ цавчилгүй тэнгэр ширтэх орос цэргийг ганц үг хэлэх болов уу гэж горьдон, 
Солдат не умирай, понял. Мещерин доктор не умирай понял. Я тебя не умирай гэж оросоор мэдэх хэдэн үгээ зүглүүлэн хэлэхдээ <Цэрэг чи үхэхгүй. Мещерин доктор үхүүлэхгүй, би чамайг амьд хүргэнэ> гэж ойлгохоор хэллээ гэж итгэн, энэ их халуунд хүйтэн хөлс дааварласан магнайгий нь хааяа барилан хэлэвч орос цэрэг таг дуугүй гөлөрсөөр. 
Наадах чинь үхчихсэн юм бишүү? Чи ч хүний үхсэн амьдыг мэдэхгүй царайны нөхөр байна л даа. Бид цөмөөрөө үхнээ! гэж нөгөө янгуучийг гуншигнахад, 
Молчать мэднээ! Судас нь цохиж байгаа хүн үхсэн байдаг юмуу гэв. 
Ёо ёо! Арай түргэн явах арга алга уу? Наадах адсагаа явуулаад өгөөч! өөрөө бүтэн болохоороо хүний зовлонг яаж мэдэх вэ? Ёо ёо! Тэр эмнэлэгт чинь хүрэхээсээ наана харангадаж үхэх нь! Байдаг цусаа юүлүүлчихээд байгааг мэддэг ч болоосой! Ёо ёо! гээд бадриун эр орилж гарав. Самбуу өглөөнөөс хойш нааш цааш давхиж ядарсан морио татаад ташмагтай усаа авч хэвтээ гурвын аманд балга балгыг цутгаад, муу ааш нь хөдөлсөн цэрэгт өгөхөд эрүүл гараараа түлхээд, 
Чиний шээсийг хэн уудаг юм. Бушуу эмнэлэгт хүргээд өг! Ёо ёо гээд нүүрээ үрчийлгэн шүдээ ярзайн ярдаглав. Самбуу тэссэнгүй, 
Чи дайсантай байлдаж шархдсан цэрэг биш, тэнсэн суманд оногдсон нэг муу жулдрай шив. Ингээд орилж яв гээд суран бүсээ суга татан авч морио тас гуядав. Морь нь фронтын хөл үймээнд хичнээн дөжирсөн ч хүнд гуулин аралтай бүсээр гуядуулахдаа цочин огло үсэрч хүнд тачанкийг чирэн цогив. Самбуу тэрэгний хажуугаар гүйж <Янгууч минь ингээд орилж бай! Тэнэсэн суманд оногдоод зайлах болсондоо баярлаж яваа вий вий чи. Янгууч нь хэтэрсэн золиг вэ. Орил орил! Нүдээ бүлтэртэл орил! > гэж дотроо цухалдан хөөрхий морио хайр гамгүй гуядан давхиулав. Янгуучид уурласан уураа мориндоо л гаргалаа. Гэтэл өнөөх бадриун эр, 
Ёо ёо! ингэж дутуу алахын оронд амин газар минь буудчих минь яаваа. Ямар нь дайсантай тулаад цусаа урсгаж байхад ямар нь чам шиг ар талд амиа хоохойлоод явж байдаг байнаа гэж улам гаарав. 
Самбуу шүдээ тас зуугаад мөнөөхөн орос цэргийн улам бүр зэвхий дааж буй сэвхэт булбарай царайг харан харан гүйлээ. <Амиа хоохойлсон гэнээ! Яасан хорон үгтэй золиг вэ! Фронтын санитар бол галын шугаманд байлдаж яваа цэрэг гэж доктор Мещерин хэлдгийг чи муу яаж мэдэх вэ дээ. Чам шиг янгууч юмнууд суманд долоолгосноо үхлийн шарх олсон чинээ боддог байх. Хэрвээ би буу бариад байлдсан бол чам шиг цусаа үзэнгүүт зугтаж гарахгүй>. Самбуу дотроо хий цухалдан явахад Баянцагааны өндөрлөг, Хамар давааны зүүн дор тулалдаан дахин ширүүсч мөнөөхөн унжилдсан шаргал униар дарь хүхрийн халуун амьсгалаар долгиолон байв. Морио гуядан шахсаар хээрийн госпиталийн майхнуудад тулан ирж сая татав. Тачанкийн дугуй эргэхээ болиход шархтныг ямар ч гэсэн хүргэж ирснээ мэдсэн юм шиг шавилхан бор морь өвсөнд хүрэх гэж тонгойгоод тэргэний хүнд арлыг даалгүй сөхөрчихлөө. Шархтан хүлээн авах асраас дамнуурга барьсан цэргүүд ирж шархтанг авлаа. Самбуу өнөөх янгуучид хандан, 
Чи хүссэн газраа ямар ч гэсэн амьд яваад ирлээ. Хөлөөрөө яваад оч! гэж тушаагаад улаан цэргийн мөрөөр тэврэн автал нэгэнт өнгөрч буй гэвч хачин амьд гэрэлтэй цэнхэр нүдээрээ тэнгэр ширтсээр. 
Ай халаг! Мэс заслын майханд бушуу оруулаач! гээд Самбуу бага хүүхэд шиг эхэр татан газар суучихав. Үхлийн өмнө хүчгүйдээ бухимдсан бухимдал, дэмий зэмлүүлсэндээ гомдсон гомдлыг ийнхүү гашуун нулимсаар угаахаас өөр арга байсангүй. Хэсэг уйлаад бостол Мищерин эмч майхны үүдэнд гарч ирээд хайрцаг дээр сууж ямар нэг зурвас яаран бичиж байв. Самбуу чухам яах гэснээ сайн ухааралгүй гүйж очоод, 
Товарищ подполковник! Солдат умирай. Я не умирай. Я надо война. Почему солдат не война. (Нөхөр дэд хурандаа! Цэргүүд үхэж байхад би зүгээр явж байна. Би байлдах ёстой. Цэрэг хүн байлдах ёстой шүү дээ гэсэн санаа) гэж учир зүггүй уйлагнан хэлэхэд өндөр янхигар биетэй, санчиг нь аль эрт бууралтсан дэд хурандаа түүний хэлснийг ойлгоод, 
Яана гэнээ! <Война надо> гэнээ! Еще чего захотел (өөр яамаар байна) гэж догшин ногоон нүдээр харснаа төдхөн зөөлөрч өнөөх зурвасаа өгөөд, 
Чи уржигдар танкийн бригадад шархтан хүргэсэн байхаа. Одоо энэ бичгийг аваад давхи! Ойлгов уу? бригадын штаб хаана байна тэнд хүргэж өг! Понимаешь! гэхэд Самбуу 
Бригадный штаб. Понимаешь хэмээн давтан хэлээд бичгийг халаасандаа хийж, бэржээхэн сүүдрэвч дор уясан морьдоос нэгийг зайдлан танкийн бригадын байрлал тийш давхив. Хоёр хоногийн өмнө улаан армийн хуягт танкийн бригадын байлдан тагнах хэсэг японы тэргүүн шугамын хүчтэй түр тулалдах үеэр шархтагсдыг ар тийш татахад Самбуу оролцсон юм. Тэгэхэд танкийн бригадын магнайн ангиуд баруунаас түргэн маршаар хүрэлцэн ирж Баянцагааны өндөрлөгийн бэлд яаравчлан байрлаж, хуягт танкуудаа далдлан, ар талаа татаж их хөл болсон ч тэр бүхнийг гайхмаар хурдан шаламгай анир чимээгүй хийж байлаа. 
Самбуу бригадын штабыг олж ирэхэд нэг тийшээ хөдлөх гэж буй бололтой холбоо, тээврийн машин техникүүд цувааны байдалд орж, цэрэг дарга нар майхан саваа яаран буулган ачаалж байв. Зайдан морьтой монгол цэрэг давхиж ирэхэд нэгэн бага дарга хөндөлсөн гүйн ирээд, 
Зогс! юу хэрэгтэй? гэж монголоор хашгирав. 
Командир надо гээд Самбуу өнөөх бичгээ өгөв. Бага дарга тэндээс зайдуухан суудлын тэрэгнүүдийн дэргэд газрын зураг үзэцгээн ярилцаж буй хэсэг дарга нар тийш гүйж очив. Нэгэн ахлах дарга бичгийг гүйлгэн хараад бусад дарга нарт ямар нэг тушаал өгөөд <Эмка> тэргэнд сууж одов. Өнөөх бага дарга гүйж ирээд, 
Хорош разведчик. Командир спасибо хэлсээн. Мэднээ гээд яв гэж зангав. Самбуу <<Хорош разведчик > гэж намайг хэлэв үү гэж эхлээд бодсоноо мөнөөхөн нас барсан цэргийг хэллээ гэж гэнэт ухаарав. Тэгээд дуртай дургүй буцах болж эргэн шогштол ар талд ойрхноос улаан пуужингууд агаарт хөөрөв. Тэгтэл ч нуувчинд болоод өнгөлөн далдлалтанд байсан танкууд хүржигнэлдэн асаж газар доороос гарч ирэв үү гэлтэй наран доогуур улаан тоос татлаа. Танкуудын араас ачааны машинд суусан цэргүүд урьд нь гарч ирээд үсрэлдэн бууж танкуудын явдал дунд дөрөв таваараа авиран сууцгаав. Түүний араас хуягтууд гинжин цуваанд орж харагдана. Цаад талд нь машин техник нэгэн зэрэг хөдлөн тоос манан татлаа. Самбуугийн хажуугаар танкууд өнгөрөхөд сүрдэж бачимдсандаа ч юмуу зэрэгцэн давхив. Ойрын нэг танк дээрээс хангинасан хөгжүүн дуутай улаан цэрэг, 
Ай жигит давхиад бай! Урагшаа! гэж хашгирахад мань эр тал өгөв гэсэн шиг зэрэгцэн очоод танкийн цамхагнаас шүүрэн авч морио орхин танкны халуун төмрийг зайдлан авлаа. Өнөөх улаан цэрэг 
Молодец цирик! Ай жигит чем будещь воевать? (жигит юугаараа байлдах вэ? ) гээд саперийн хүрзээ сарвайхад танк дээрхи улаан цэргүүд хөгжилдөн хөхрөлдөв. Самбуу бүсэндээ зүүсэн хоёр гранатаас өөр зэвсэггүйгээ сая л мэдэв. Энд тэнд их бууны сум бөмбөг дэлбэрэн танкийн их буунууд галлан, пулемётууд тачигнаж, сум исгэрч байгааг Самбуу нэлээд хожуу ухаарлаа. Улаан цэргүүд танк дээрээс үсрэлдэн буугаад гүйдэл дундаа буудацгаана. Самбуу буудах буугүйдээ бантаад танкаас буусангүй. Халх голын наад эрэгт хориглосон японы цэргийн траншей, том далбагар халхавчтай, оготор гол төмөртэй их бууны батарей, шатаж буй хуягт машин, цэрэг техникийн учир нь үл ялгарах дуу чимээ энэ бүхэн дайсантай яг нүүр тулжээ гэдгийг зайлшгүй ойлгуулахад Самбуу танк дээрээс үсэрч буугаад юу ч болсон гранатаа бэлэн барьж танкийн ард ч нуугдсангүй ил гараад урагш гүйлээ. Улаан таван хошуут танк өнөөх оготор гол төмөртэй их бууны батарейг хиартал дайран гарч буй харагдана. Түрүүч нь японы траншей дээгүүр харайн гарна. Хориглолтын тэргүүн шугамд гардан байлдаан болж байна. Гардан байлдаан гэдэг нь их л жирийн ойлголт юмсанж. Ердөө л амь өрсөнө гэсэн үг. Самбуу үүнийг маш тодорхой ухаарлаа. Амь өрсөхгүй бол өнгөрнө. Зэвсэгтэй ч бай, үгүй ч бай амь өрсөх л хэрэгтэй. буугүй бол гар байна, гаргүй бол шүд байна. өөр бодох юм алга болжээ. Гэтэл хажууханд нь дөрвөн самурай гэнэт үзэгдлээ. Тэр дөрөв бараг тохойгоо нийлүүлээд ухран буудалцаж явна. Юунаас ухарч явааг нь Самбуу олж харсангүй. Тэдний зэгэл саарал хувцас, хөлнийхөө шилбийг ороосон цагаан бүс тов тод харагдана. Ердөө л буу барьсан дөрвөн зэгэл амьтан. Самбуу тэдний хөл доор хоёр гранатаа цувуулан шидэж орхив. Гранатныхаа хэлтэрхийд өөрөө сүйднэ гэж бодсонгүй. Гранат дэлбэрч дөрвөн япон үхэдхийн унахад өөрөө босоо явж л байна. Харайж очоод нэгнийх нь бууг шүүрэн авлаа. Юутай ч гэсэн буутай цэрэг! Нүдний буланд япончуудын нэг нь өндийж харагдана. Чиглүүэн буудаж орхиод урагш харайлаа. Ямар нэг юм өөд цоройн шатаж байгаа хуягтны дэргэд хоёр танкчин хэвтээд тасралтгүй галлана. Самбуу тэдэнтэй зэрэгцэн хэвтээд буудах гэсэн боловч байгаа олж харсангүй. Гранатаар байлдах нь дээр юм шив дээ гэж тэрүүхэн хооронд бодлоо. Төдий л холгүй харагдах Халх голын хөвөөнд зай завсаргүй дэлбэрэлт болж машин техник шатаж, морьтой явган зэгэлүүд ундуй сундуй зугатаж буй аж. Баруун гар талд холгүй японы траншей дээр цагаан хиур хатгасан харагдана. Хоёр улаан цэрэг галлахаа болиод Самбууг сая ажиглаж, 
Эй цирик ты откуда взялся? (Цэрэг чи хаанаас гараад ирэв? ) гэж монголжуу царайтай нэг нь гайхан асуув. 
Солдат надо война гэж мань эр хэнэггүй хариулчихаад урьд талд юу болж байгааг харах санаатай өндийтөл баруун эгэмний нь тушаа гэнэт хүчтэй цохигдон, нүдэнд нь гал манас хийгээд ухаан балардлаа. 
<Би өөрөө шөрхтчихлаа> гэж бүүр түүр бодох завсар хэн нэг нь цээжийг нь түшин авахыг мэдрэв. Ухаан балардах болихын завсар <Үхлүүт шархадсан хүн дуугарахаа больдог> хэмээн бодож амжаад дуу гаргах гэсэн боловч чадсангүй. Санитар Самбуу хэдэн цагийн дараа ч юмуу хэд хоногийн дараа ч юмуу бүү мэд ухаан орохдоо эмнэлгийн орон дээр хэвтэж буйгаа мэдээд, 
Солдат не умирай! гэж хэлээд юунд ч юм оросоор хэлэхдээ ямар ч гэсэн өөрийнхөө дууг танилаа. 



 
 


 
  
