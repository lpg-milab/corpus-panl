Эр хүн болгож өгөөч

"Эр хүн болгож өгөөч" жүжгийг Монголын нэрт жүжигчид өнөөдөр Улсын драмын эрдмийн театрын тайзнаа тоглоно. Өдгөөгөөс гурван жилийн өмнө амилсан энэ жүжигт анх Ардын жүжигчин А.Очирбат болон бусад залуу уран бүтээлчид оролцжээ. Зохиолч, найруулагч соёлын тэргүүний ажилтан Ч.Ганхуягийн тус бүтээл шинэчлэгдэж буй нь энэ аж. 
Жүжгийн дүрүүдийг Ардын жүжигчин Д.Мэндбаяр, Төрийн соёрхолт, МУГЖ Н.Сувд, МУГЖ Т.Мягмарнаран, Ч.Алтан-Өлзий, Соёлын тэргүүний ажилтан Н.Наранбаатар, залуу жүжигчин С.Болд-Эрдэнэ, Д.Ганцэцэг, М.Цолмонсүрэн нар бүтээжээ. "Эр хүн болгож өгөөч" жүжгээ шинэчлэх болсон тухайгаа найруулагч хэлэхдээ, "Юуны өмнө жүжгээ Улсын драмын эрдмийн театрын урын санд оруулах саналаа тавьсныг театрынхан дэмжсэн. "Эр хүн болгож өгөөч" жүжиг хоёр хэсгээс бүрддэг бөгөөд төгсгөл нь өөр өөр. Жүжиг анх тавигдсанаасаа багагүй өөрчлөгдсөн. Учир нь эхлээд хувийн жүжигчдийг тоглуулж байсан юм. Гэтэл тэд тухайн үед тоглоод алга болчихдог учраас дүрээ шинээр сонгох шаардлагатай болдог. Эх хүн ертөнцийн бүх өнгөөс бүрдсэн байдаг. Тэгээд ч гоо сайхан ертөнцийг аварна гэдэг шиг тэрхүү сайн сайхан бүхэн эх хүн тэр тусмаа эмэгтэйчүүдэд л заяасан байдгийг магтан дуулсан жүжиг. Хүн сэтгэлийнхээ чанадаас хандаж чадах, юуг ч өөрчилж чаддаг. Тиймээс жүжиг эх хүний сэтгэлийн эрч хүч, ид шидийг харуулдгаараа онцлогтой" гэв. Өвдөж, шаналсан үрийнхээ төлөө санаа зовсон эхийн хүүгээ хүн болгоод өгөөч гэх гуйлт, залбирлаас сэдэвлэн жүжгээ ийн нэрлэсэн байна. "Эр хүн болгож өгөөч" жүжиг нь хайр сэтгэл, уй гуниг, баяр баясгалан гээд амьдралын бүхий л өнгийг агуулжээ. Юутай ч энэ жүжгийг үзсэн хэн бүхэн өндөр сэтгэлтэй буцна хэмээн найруулагч амалж байв. Сайн уран бүтээл бүхэн жүжигчинд алдар хүнд авчирдаг тул жүжгийн гол дүрийг бүтээсэн жүжигчдийн ар гэрийнхэн нь нэг их эмзэглэж хүндээр тусгаж авахгүй байх гэж онцолж хэллээ. Өнөөдөр хүмүүсийн сэтгэл зүрх нийгэмд болж буй сөрөг үзэгдлээс болоод ч уу, тэр баргийн зүйлд эмзэглэхээ больсон. Ийм цаг үед тэдэнд нэгийгээ өрөвдөх хүн хүнээ хайрлах сэтгэлийг бий болгох юм. Тэгвэл энэ жүжиг хүнд сэтгэлийн их гэгээ гэрлийг өгнө. Сэтгэлээ дэвтээж, хөглөх гэсэн хэн бүхэн энэ жүжгийг үзэж болох тухай тэрбээр ярив. Жүжигчний ид шидийг, чадварыг шавхсан гэдгээрээ өвөрмөц "Эр хүн болгож өгөөч"жүжгийн тасалбар 5000 төгрөг юм байна. Найруулагч Ч.Ганхуяг одоо Төв аймгийн театр киноны хүрээлэнгийн захирал. Найруулагчаар ажиллаад 20 жил болж байгаа бөгөөд ихэвчлэн хөдөөгийн театруудад ажиллаж байсан гэнэ. Нутгаасаа төрөн гарсан бүтээлүүдээ нийслэлчүүдийн хүртээл болгохыг зорьсон тэр "Сэтгэлд нууцлагдсан амрагууд", "Зүүд шиг учрал", "Эр хүн болгож өгөөч" зэрэг жүжгүүдээ Улаанбаатарчуудад сонирхуулж байсан байна. Дашрамд дурдахад, найруулагч Ганхуягийн "Бэр" нэртэй шинэ жүжиг удахгүй төрөх гэнэ. 
Ч.Анна

