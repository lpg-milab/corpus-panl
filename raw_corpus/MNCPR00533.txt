Үдийн 14 цагт түнэр харанхуй болтол шороогоор шуурчээ

Цаг агаарын гэнэтийн хүндрэл гарч, зүүн хойд болон говийн аймгуудад үүсээд байгаа гамшгийн байдалтай холбогдуулан өчигдөр Шадар сайдаар ахлуулсан улсын онцгой комисс 15 цаг өнгөрч байхад хуралдлаа. Байгалийн гамшигт өртөн 27 хүний эрдэнэт амь эрсэдсэнд мөн өчигдөр өглөөний Засгийн газрын хуралдаанаар гашуудан эмгэнэл илэрхийлсэн тухай Шадар сайд М.Энхболд дурдаж байлаа. Байгалийн гамшгаас үүдсэн гарз хохирлын хэмжээг тогтоох явц хамгийн хүнд байгаа гэнэ. 
Хурлыг эхлүүлж Онцгой байдлын ерөнхий газрын дарга Ц.Амгаланбаяр цаг үеийн байдлын талаар мэдээлэл хийсэн. Түүний үүрэг даалгаврын дагуу онцгой албаныхан цаг тутамд гамшигт өртсөн аймгуудын Засаг дарга болон орлогч нартай холбогдон мэдээлэл авч байгаа ажээ. Түүний мэдээлснээр өнгөрсөн 26, 27-ны өдрүүдэд ихэнх нутгаар салхи 16-24 м/с, зарим газартаа 28-34 м/с хүрчээ. Сүхбаатар аймгийн Эрдэнэцагаан суманд 40 м/с хүрч онц хүчтэй шороон болон цасан шуурга болсон байна. Аюулгүйн мэргэжлийн байгууллагад тэндхийн ард иргэдийн мэдээлж байгаагаар өдрийн 14 цагт түнэр харанхуй болсон мэт шороогоор шуурч, цас борооны оронд чулуу хийсч байсан талаар бүртгэгдсэн байгаа гэсэн. Цаг агаарын аюултай үзэгдэлд Төв, Говьсүмбэр, Дорноговь, Дундговь, Хэнтий, Сүхбаатар, Дорнод гээд долоон аймаг өртсөн. Бүх аймагт сураггүй алга болсон хүмүүсийн эрэлд нийт 300 орчим хүн, 70 гаруй машин техник хэрэгсэлтэйгээр ажиллаж байгаа аж. Хамгийн сүүлийн мэдээгээр 29 хүн осгож эндэж, 29 хүн ор сураггүй байна. Улсын онцгой комиссын хуралд Хэнтий аймгийн Б.Бат-Эрдэнэ, Сүхбаатар аймгийн Р.Буд нарын УИХ-ын гишүүн оролцсон. Тэдэнд хамгийн сүүлийн байдлаар ямар мэдээлэл байгааг Шадар сайд асууснаар тус бүрийн аймагтаа байгаа хүндрэл бэрхшээлийг аль болох богино хугацаанд зөв шийдвэрлэж өгөөч гэж хүссэн юм. Тухайлбал, Хэнтий аймагт гамшигт өртсөн иргэдэд хүнс тэжээл, орон гэргүй болсон хүмүүст гэр олгох асуудал шийдэж өгвөл зохистой байгаа гэв. Харин Р.Буд гишүүн тус онцгой комиссын хурлын өмнөхөн аймаг руугаа холбогдож тус аймагт осолдож эндсэн хүний тоо нэгээр нэмэгдэн ес болсныг дуулгасан. Эрлийн багийн хамгийн их хүч Сүхбаатар аймагт гарч байгаа ажээ. 
Онцгой комиссын гишүүдийн асуултад Ц.Амгаланбаяр хариулснаар сураггүй алга болсон хүмүүсийг олохоор ажиллаж байгаа эрлийн багийнхны үйл ажиллагаанд тэр бүр хүндрэл тулгарахгүй байгаа гэсэн. Гаалийн ерөнхий газрын дарга Д.Цэвээнжав бас салхи шуурганы үеэр хилийн боомтуудад учирсан хүндрэл бэрхшээлийг мэдээлсэн. Бичигтийн боомт, Дорнодын Баянхошууны боомтуудын дээвэр бүхлээрээ хууран, гэрэл цахилгаангүй болжээ. Тиймээс ойрын, хамгийн боломжтой газраас, цаг хугацаа хожиж дэд станц аваачин хилийн боомтуудыг гэрэл цахилгаантай болгох шаардлагатай байна гэж байв. Барилгын дээврийг засах материал хэрэгслийг бол цаашаа хил даваад буюу Хятадаас оруулж ирэх шийдвэр гаргаад хэрэгжүүлсэн гэж байлаа. Мөн Онцгой байдлын газрынхны зүгээс цаашид ч цаг агаарын мэдээг телевизүүдээр ихээхэн ач холбогдол өгч цацахгүй бол үр дүнд хүрэхгүй, малчид анхаарал болгоомжгүй байна гэж байлаа. Тиймээс цаг агаарын мэдээлэл өгөх асуудалд тодорхой хугацаанд бодлоготой ажиллахыг Засгийн газраас ажил хэрэг болгох хэрэгтэй гэсэн санал гаргасан. Үүнийг ч Шадар сайд ихэд дэмжиж байлаа. 
Онцгой комиссын хурал тарах үеийн мэдээллээр тухайн цагт Төв аймгийн зүүн урд талын сумдаар асар хүчтэй шуургатай, байгалийн гамшиг үргэлжилж байгааг цаг уурынхан дамжуулжээ. 
Б.Хаш
