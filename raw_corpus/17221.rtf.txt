№4 (17221)
1989 оны нэгдүгээр сарын 5.
ГАДААД   ХАРИЛЦААНЫ ӨРГӨН БОЛОМЖИЙГ ДҮҮРЭН АШИГЛАЯ

<< Улс орны дотоод амьдралын тулгамдсан асуудлыг шийдвэрлэхэд гадаад харилцааны өргөн боломжийг бид тэр бүр дүүрэн ашиглаж чадахгүй байна. Гадаад харилцааны ажил тунхаглах шинжтэй явж ирсэн нь улс орны амьдралын эрэлт хэрэгцээ, бодит боломжтой төдийлөн нийцэхгүй байв >> гэж МАХН-ын Төв Хорооны V бүгд хурал дээр тавьсан илтгэлдээ нөхөр Ж. Батмөнх анх удаа манай орны гадаад харилцааны ажлын дутагдлыг ил тод шүүмжлээд, гол шалтгааныг нь заахдаа: << Энэ нь юуны өмнө гадаад харилцааны асуудлыг шийдвэрлэхэд олон түмний санаа бодлыг судалж сонсох ажил дутмаг, ил тод байдал хязгаарлагдмал байгаатай холбоотой юм >> гэж тэмдэглэсэн байна. 

МАХН, манай ардын төрийн гадаад бодлогын үйл ажиллагаа нь өөрийн орны эрх чөлөө, тусгаар тогтнол, бүрэн эрхт байдлыг бэхжүүлэх, Зөвлөлт Холбоот Улс, социалист бусад оронтой тогтоосон ах дүүгийн найрамдал, нягт хамтын ажиллагааг хөгжүүлэн гүнзгийрүүлэх, улс орноо хөгжүүлэх гадаад таатай нөхцөлийг хангах, бүх нийтийн энх тайван, аюулгүй байдлыг бэхжүүлэх үйлсэд чиглэж ирлээ. 

Цөмийн болон үй олноор хөнөөгч бусад төрлийн зэвсэг асар их хуримтлагдсан өнөө үед хүн төрөлхтний хувь заяаны төлөө социалист ертөнцийн гүйцэтгэх үүрэг хариуцлагын тухай асуудалд цоо шинээр хандах шаардлага дэвшин гарч, олон улсын харилцаанд улс төрийн шинэ сэтгэлгээ нэвтэрч, улс хоорондын харилцааны хэм хэмжээ болон төлөвшиж байгаа нь энх тайвнаар зэрэгцэн орших таатай шинэ нөхцөлийг бий болгов. Шинэ сэтгэлгээ ийнхүү олон улсын тавцанд эрч хүчээ авч, шинэлэг нөхцөл, нааштай уур амьсгал бий болсон өнөө үед улс хоорондын харилцаанд өргөн хамтын ажиллагааг хөгжүүлэн харилцан ойлгох, итгэлцлийг бэхжүүлэх, улс хоорондын харилцааг үзэл сурталтай ягштал холбохоос зайлсхийх үзэл баримтлал гадаад бодлогод тусгалаа олох нь зүй ёсны хэрэг юм. БНМАУ-аас олон улсын талбарт явуулж байгаа бодлого, дипломат үйл ажиллагаанд орчин үеийн олон улсын амьдралд гарч байгаа өөрчлөлт бүтээлчээр тусгагдаж, чингэснээрээ манай гадаад харилцааны байгууллагуудын ажилд шинэчлэл, арга барилын өөрчлөлт гарах болно. 

Өнөөгийн тавигдаж байгаа шаардлагын өндөрлөгөөс эргэн харахад манай гадаад харилцааны асуудал эрхэлсэн байгууллагуудын үйл ажиллагаанд багагүй дутагдал, доголдол, ажлын хоцрогдсон арга барил оршиж байна. Гадаад харилцааны үйл ажиллагаа улс орны дотоодод шийдвэрлэж байгаа зорилтоос хөндий, үр өгөөж багатай, арга хэлбэр нь захиран тушаах, тунхаглан зарлах байдалтай, олон түмний санаа бодлыг судалж, сонсох ажил хангалтгүй, ил тод байдал хязгаарлагдмал, гадаад харилцааны асуудалд нарийн судалгаа дүн шинжилгээтэй хандах явдал дутагдалтай байгааг Намын Төв Хорооны V бүгд хурал шүүмжиллээ. 

Манай орон гол төлөв социалист ертөнцтэй харилцаа барьж бусад улс орны тухайд хөндийвтөр байгаад зохих дүгнэлт хийж олон улсын харилцааны шинэ уур амьсгалыг харгалзан үзэх шаардлагыг анхаарах нь зүйн хэрэг юм. Захиран тушаах арга барил давамгайлж байсан үед социалист орнуудын харилцаанд юм бүхэн болж бүтэж, алив саад бэрхшээлгүй байдаг мэтээр туйлчлах үзэл зонхилоод, санал зөрөөтэй ямарваа асуудлыг ил тод ярих нь найрамдалд харшлах мэт ойлголт газар авсан нь үнэн хэрэгтээ хуучин сэтгэлгээний илрэл юм. 

Манай орнуудад өрнөж байгаа цар хэмжээгээрээ асар их, ач холбогдлоороо хувьсгалт өөрчлөлт, шинэчлэл нь өөр хоорондын маань харилцаанд ч цоо шинэ шаардлага тавьж байгааг харгалзан олон улсын болон өөрийн орны бодит байдалд нийцүүлэн шинээр сэтгэж, шинээр ажиллах шаардлага манай гадаад харилцааны байгууллагын хойшлуулшгүй зорилт болж байна. Гадаад орнуудтай тогтоосон харилцаа холбоо, хамтын үйл ажиллагаандаа гүн гүнзгий дүгнэлт хийж, түүнийг шүүмжлэлтэйгээр эргэн харж ололт дутагдлаа үнэн мөнөөр нь цэгнэн үзэж нийт харилцааныхаа хэтийн төлөвийг шинжлэх ухааны үндэслэлтэйгээр тодорхойлон арга барил, сэтгэлгээгээ шинэчлэх асуудал дипломат албаны болон гадаад харьцааны нийт байгууллагын эн тэргүүний зорилт болсныг Намын Төв Хорооны V бүгд хурал тодорхойлон заалаа. Социалист орнуудтай тогтоосон манай харилцаа, хамтын ажиллагааг улам бүр идэвхжүүлж, шинэ агуулгаар баяжуулан, шинэлэг арга хэлбэрээр ажиллахдаа социализм байгуулах нийтлэг зорилгод хүрэх арга зам, улс төрийн өвөрмөц байдал, үндэсний онцлогоос шалтгаалан янз бүр байж болох онцлогийг мартах ёсгүй. 

Үзэл суртал, бусад ялгааг шалтаг болгохгүйгээр олон улсын харилцааг ардчилахад түлхэц өгөх хэрэгтэй бөгөөд ийм үйл явц үнэндээ социалист орнуудын хооронд тогтсон харилцаа, хамтын ажиллагаанаас эх сурвалжтай билээ. Ах дүү социалист орнуудын хуримтлуулсан асар их туршлагад түшиглэхийн хамтаар бүтээлч сэтгэлгээ, бие даасан ажиллагааг хөгжүүлэх, үүний тулд найрамдалтай, нөхөрсөг орнуудад болон социалист ертөнцөд ажиллаж байгаа манай дипломат ажилтан нарын үүрэг хариуцлага, идэвх чармайлтыг эрс сайжруулбал зохино. Манай анд нөхдөөс улс орондоо хийж буй өөрчлөн байгуулалт болон нийгмийн улс төрийн систем, аж ахуйн механизмыг боловсронгуй болгох, эдийн засгийн тэнцвэртэй байдлыг хангах талаар олсон ололт туршлагыг зөвхөн ажиглагч буюу сайшаан дэмжигч байх нь өрөөсгөл учраас идэвхтэй суралцагч, улс орондоо бүтээлчээр нэвтрүүлэгч байх нь чухал юм. 

Үзэл суртлын болон бусад ялгааг шалтаг болгохгүйгээр харилцан ашигтай байх зарчим баримтлан гурав дахь орнууд, юуны өмнө өндөр хөгжилтэй өрнөдийн орнуудтай эдийн засгийн гадаад харилцаа, хамтын ажиллагааг хөгжүүлэхэд манай дипломат алба, гадаад харилцааны нийт байгууллага идэвхтэй нөлөө үзүүлж, нэмэр хандив оруулах нь дэлхийн эдийн засгийн хөдөлмөрийн хуваарьд улс гүрэн бүр оролцох шаардлага, манай орны хэрэгцээ, үндэсний эрх ашигт бүрэн нийцэх билээ. 

Энх тайван, нийгмийн дэвшлийн төлөө тэмцэж, империализм, харгислал, шинэ колоничлолын эсрэг, арьсны өнгөөр ялгаварлан гадуурхахын эсрэг зогсож байгаа улс төрийн нам, дэлхийн өргөн олон нийтийн хөдөлгөөн, түүний дотор эвсэлд нэгдээгүй орнуудын чиг бодлогыг манай нам интернационалч үүргийнхээ ёсоор тууштай дэмжиж байна. Орчин үеийн олон улсын харилцааны нөлөө бүхий эдгээр хүчинтэй ажил хэрэгч холбоог хөгжүүлэхийн тулд цаашид ч тууштай ажиллах нь зүйн хэрэг юм. 

Олон улсын харилцааг ардчилах зорилтын дагуу нийт улс гүрэнтэй яриа хэлцээг идэвхжүүлэх, эхлэл нь нэгэнт тавигдсан зэвсэг хураах үйл явцыг цаашид эрчимжүүлэхэд БНМАУ тус дөхөм үзүүлэх бодлогоо улам бататгах болно. 

Ази, Номхон далайн бүс нутгийн улс түмний энх тайван, аюулгүй байдлыг бэхжүүлэх, тэдний хооронд сайн хөршийн харилцаа хөгжүүлэх, итгэлцэл, харилцан ойлгох уур амьсгал тогтоох нь манай нам, төрийн гадаад бодлогын нэг гол чиглэл байх болно. 

Одоогийн шинэ нөхцөлд манай гадаад харилцаа нь түүнийг эрхэлсэн цөөн хэдэн байгууллагын ажил үйлс байхаа больж, өргөн олон түмнийг хамарсан, улс орны хөгжлийг хурдасгагч чухал хүчин зүйл болж байгаа учраас гадаад бодлогын үйл ажиллагаанд өргөн олон нийтийн оролцоог идэвхжүүлэн << ардын дипломатын >> үзүүлэх нөлөөг өргөжүүлэх нь шинэчлэлийн үеийн чухал шаардлага болж байна. Үүний тулд нам, төрийн гадаад бодлогын үйл ажиллагааг хөдөлмөрчдөд өргөн мэдээлж тэдний санал бодлыг тусгаж байх, ер нь улс түмний найрамдал, нөхөрлөлийг хөдөлмөрчин ард түмэн л бэхжүүлж хөгжүүлнэ гэдэг түүхэн үүргийг нь ухамсарлуулан хэрэгжүүлэх ёстой. 

Гадаад бодлогын салбар дахь шинэчлэлийг гүнзгийрүүлж, цаг үеийн шаардлагад нийцүүлэхийн тулд дипломат болон гадаад харилцааны нийт байгууллагуудын үйл ажиллагааг ил тод болгон түүнийг боловсруулах, хэрэгжүүлэх, хяналт тавих үр ашигтай механизм бий болгож манай орны хөгжлийн үйл явц, хурдцыг түргэтгэхэд чиглэсэн гадаад улс төрийн болон эдийн засгийн бодлогын үзэл баримтлал боловсруулах шаардлага зүй ёсоор тавигдаж байна. Үүний зэрэгцээ гадаад харилцааны боловсон хүчнийг бэлтгэх, шилж сонгох, давтан сургах, дадлагажуулахад онцгой анхаарч уралдаан, өрсөлдөөний хэлбэрийг өргөнөөр ашиглах, тэдний хэлний боловсролыг дээшлүүлж, нүд тайлсан байдал, бие даасан чанарыг хангах нь чухал юм. 

Манай нам, төрийн гадаад үйл ажиллагааг өөрчлөн байгуулалтын үзэл санааны дагуу улам боловсронгуй болгох талаар МАХН-ын Төв Хорооны V бүгд хурлаас дэвшүүлсэн зорилтуудыг хэрэгжүүлэн биелүүлэх хэрэгт гадаад харилцааны нийт боловсон хүчин мэдлэг боловсрол, авьяас чадвараа дайчлан, өөртөө өндөр шаардлага тавьж ажиллах хэрэгтэй. 

