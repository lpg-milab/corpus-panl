Ирцгүй их хурал

Бүлэг, зөвлөлийн дарга аа гишүүдээ дуудаарай, санал хураах боллоо. Байнгын хорооны ажлын хэсгийнхээн, ирц бүрдэхгүй нь утасдаарай. Үүдэнд сүмо үзэж байгаа гишүүд орж ирээрэй гэх зар Төрийн ордонд үргэлжилсээр энэ парламентын сүүлийн улирал дуусч чуулган хаалгаа барихад арав хүрэхгүй хоног үлдэв. Хаврын чуулганы нээлтийн үеэр УИХ-ын дарга Д.Лүндээжанцан " Аливаа парламентын бүрэн эрхийн хугацааны сүүлчийн чуулган бол төрийн бодлогыг тодорхойлох чухал үе. Манай УИХ-ын бүрэн эрхийн хугацааны отгон чуулган шахуу хөтөлбөртэй ажиллаж, онцгой ачаалалтай хуралдах шаардлагатай.
Бидний төлөвлөгөөнд 40 гаруй хууль, тогтоолын төсөл баталж, шийдвэрлэхээр тусгагдсан" хэмээж байв. Харин багшийнхаа үгэнд ордоггүй дэггүй сурагчид шиг УИХ-ын гишүүд хурал, чуулганаа тасалсаар энэ төлөвлөгөөг баллаж орхив. Тэд одоогоор дөч биш дөрвийг гурваар үржүүлсэнтэй тэнцэх хууль, тогтоолын төсөл батлаад байна. Гишүүд нам, бүлгээрээ талцаж миний зөв, чиний буруу гэсээр хоёр долоо хоногийн дараа сонгуулийн их аянд мордох нь. 
Өнгөрч буй парламентаар батлах төлөвлөгөөтэй хуулиудаас олон түмэн нүд, чихээ салгаагүй нь Ашигт малтмалын тухай хууль. Монголчуудад элбэг хагалуун амьдрал бэлэглэнэ хэмээн зөгнөж буй хоёр толгойн орд газрыг бусадтай хамтран ашиглах хууль батлагдаж амжихгүйгээр шинэ УИХ-д шилжих болсон тухай ярьж байна. Харин хуулийн төслийг хариуцаж байгаа ажлын хэсгийнхэн хаврын чуулган завсарлахаас өмнө амжуулахаар яаравчилж байгаа гэх. 
Ажлын хэсгийн гишүүн Хууль зүй, дотоод хэргийн сайд Ц.Мөнх-Оргил энэ хуулийг "түргэн" авахуулж батлахаар төлөвлөж байгаа гэлээ. Гэвч өчигдөр үдээс өмнө хуралдахаар товлосон ажлын хэсгийнхэн бас л цугласангүй. Хаврын чуулганы төлөвлөгөөнд Улсын их хурлын гишүүний ёс зүйн дүрэм батлах тухай, Ашигт малтмал эрж, хайх, олборлох үйл ажиллагааг хязгаарласан экологийн ногоон бүсийн тухай, Согтууруулах ундаа үйлдвэрлэх, худалдах, түүгээр үйлчлэх журмын тухай, Мэдээлэл авах эрх, эрх чөлөөний тухай зэрэг олон чухал хууль сураг нь ч сонсогдохгүйгээр дараагийн парламентад шилжих болж байна. Шинэ Засгийн газар, шинэ УИХ. Тэднийг дор хаяж гурван сар хүлээж, цаг алдах нь. 
Сонгууль наашилсан өдрүүдэд ирц бүрдүүлнэ гэдэг спикерийн тэвчээрийг барсан хүнд ажил болжээ. Тойрог, сонгогч, сурталчилгаа хөөцөлдсөн гишүүд Төрийн ордондоо тогтож суухаа больж, нэг гишүүн нэлээд хэдийнхээ өмнөөс картыг нь бүртгүүлж ирцээ нэмэх зохиомол бүрэлдэхүүнтэй хуралдах системд гаршиж байна. Танхимд хоцорсон хэд санал хураах үед ойр орчмынхоо таваас доошгүй товчлуурыг дарах үүрэг хүлээж хурдаа сорих хэрэг гарна. 
Үнийн өсөлт, сонгуулийн жил тохиосон нь өнгөрч буй чуулганы төлөвлөгөөг бууруулахад нөлөөлжээ. Эрүүгийн хуулиас санамсаргүй бөгөөд санаатай хассан заалт, гурилын үнийг "бас ч" огцрох дөхсөн сайд, "Роснефть" компанийн дуулиан зэрэг УИХ-ын танхимд урилгагүй зочилсон асуудлууд төлөвлөгөөт цагаас нь багагүй хумсалсан байх. 
Хаврын чуулган ирэх долоо хоногт завсарлах товтой. Харин гишүүд сонгуульд ялалтын туг хатгахад хамаг анхаарлаа төвлөрүүлж юун чуулгантай манатай. Их хурлын танхимд хэвлэлийнхний ирц хэзээд бүрэн. Харин гишүүдийнх л... 
Ө.Батхүү 