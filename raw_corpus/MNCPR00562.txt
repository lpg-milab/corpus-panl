Ямар өвчтэй, ямар эмчилгээ хэрэгтэйг 15 минутын дараа хэлнэ

Дорнын уламжлалт анагаах ухаанд хий, шар, бадгана гэсэн гурван үзүүлэлтээр хүний өвчнийг оношилдог. Дээрх гурвын аль нэгийнх нь тэнцвэрт байдал алдагдсан бол тухайн хүн өвддөг аж. Өвчнийг оношлох есөн бүлэг цогц арга байдаг бөгөөд тэрхүү хэдэн мянган жорыг нэг эмч эзэмших нь хүний хэмжээнээс хэтэрсэн зүйл гэнэ.
Харин доктор М.Амбага тэргүүтэй баг эрдэмтэд энэхүү аргыг программчлан компьютерт оруулснаар 10-15 минутын дотор тухайн хүний ямар өвчтэйг оношлох боломжтой болжээ. Оношлоод зогсохгүй өнөө хэдэн мянган жороос аль таарахыг нь гаргаад ирдэг аж. Хэрэв таарах жор байхгүй бол тухайн өвчин таарах эмчилгээг компьютер өөрөө боловсруулаад гаргадаг гэнэ. Заасан жороор эмчилгээ хийгээд 2-3 хоногийн дараа заавал үр дүнг нь үздэг энэхүү дорно, өрнийн хосолсон оношлогоо, эмчилгээ үйлчлүүлэгчдийнхээ талархлыг хүлээгээд багагүй хугацаа өнгөрчээ. Энэ нь дорнын уламжалт анагаах ухаан, орчин үеийн анагаах ухаан хоёрыг холбосон гүүр буюу холбоос болж байгаа бөгөөд Монголдоо төдийгүй олон улсын хэмжээнд яригдах шинэлэг зүйл, нээлт хэмээж болох аж. Хэдий уг аргыг өргөн хэмжээнд хэрэглэж эхлээгүй ч "Монос" дээд сургуулийн дэргэдэх эмнэлэгт хэдийнэ ашиглаж эхэлсэн бөгөөд хүссэн хэн ч үйлчлүүлэх боломжтой гэнэ. Дашрамд дуулгахад, хэдхэн хоногийн өмнө байгуулагдсан Дорно өрнийн анагаах ухааны академийн зорилго нь дээрх хосолмол эмчилгээний аргыг дэлхийн хэмжээнд таниулах явдал гэнэ. Аакадемийн бүрэлдэхүүнд монгол эрдэмтдээс гадна Орос, Хятад, Европын холбооны анагаах ухааны нэртэй эрдэмтэн судлаачид багтдаг төдийгүй Ерөнхийлөгч нь М.Амбага доктор аж. 
Д.Ариун
