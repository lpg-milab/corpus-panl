№256 (17473)         
1989 оны аравдугаар сарын 26.
Шүүмжлэлийн утга

<< Шүүмжлэл, хяналтын гадна үлдэх. . . намын байгууллага, удирдах ажилтан, намын гишүүн байх ёсгүй. Шүүмжлэл, хяналт шалгалтад хэрхэн хандаж байгаагийн ганцхан баталгаа бол түүний мөрөөр зохиосон ажлын үр дүн байх ёстой гэдгийг газар бүр мөрдлөг болгоё >> гэж МАХН-ын Төв Хорооны V бүгд хурал ( 1988 он ) дээр нөхөр Ж. Батмөнх цохон дурдсан юм. 

Тайвшрах, зогсонги байдалд дасах, улмаар хөгжлийн хурдыг сааруулах механизмын хигээсэнд орохоос аврах, шинэчлэл, өөрчлөлтийн эрүүл агаараар амьсгалах арга хэрэглүүр бол шүүмжлэл, өөрийн шүүмжлэл гэдгийг ухамсарласан хөдөлмөрчин олон түмэн аливаа ажилд улс орны эзэн хүний сэтгэлгээгээр хандаж, нийгмийн амьдралын тулгамдсан өдий төдий асуудлын талаар санал бодлоо илэн далангүй шүүмжлэн ярьж, шийдвэрлэх арга замыг эрэлхийлдэг боллоо. Хурал цуглаан, хэвлэл, мэдээллийн хэрэгслээр хөдөлмөрчид шударга шүүмжлэл тавьж, хүмүүсийн захидал, мэдээлэл ч шүүмжлэлт чанар нь эрс дээшилжээ. Шүүмжлэл голдуу дээрээсээ доошоо чиглэдэг, эсвэл хүсэл гомдол голлодог байсан өрөөсгөл хандлага багасч дороос дээшээ хандсан шүүмжлэл, санал санаачилга нэмэгдэж, хүрээ нь тэлж байна. Шүүмжлэхийн тулд л шүүмжлэл тавьдаг байдал өөрчлөгдөж, ажил сайжруулах, хөдөлмөрчдийн аж байдлыг дээшлүүлэх, эдийн засгийн шинэчлэлийг түргэтгэх, боловсон хүчний хариуцлага санаачилга, ардчилал, ил тод байдлыг өрнүүлэх зэрэг өргөн сэдэвтэй, нийгмийн чухал агуулгатай зарчимч шүүмжлэл идэвхжиж байна. Намаас дэвшүүлсэн өөрчлөн байгуулалтын үйл хэргийг дэмжиж түүнийг үр дүнд хүргэхэд иргэний ёсоор хувь нэмрээ оруулъя гэсэн шинэ сэтгэлгээний үр дүнд шударга, ажил хэрэгч шүүмжлэл өрнөж байгаа нь зүйн хэрэг юм. Нам, төр, олон нийт, аж ахуйн олон байгууллага хөдөлмөрийн хамт олны шүүмжлэл, шаардлага, санал бодлыг үндэслэн ажил сайжруулах хөтөлбөр, чиглэл боловсруулан хэрэгжүүлдэг ажлын шинэ, дэвшилт арга хэлбэр нэвтэрч байна. Ажлын амжилтыг ахиулж, дутагдлыг арилгах зорилгоор хуучныг шинэчилж хөгжил дэвшил рүү тэмүүлэх хүмүүсийн улс төр, нийгмийн идэвхийг бадруулах чухал арга хэрэгсэл болсон зарчимч, ажил хэрэгч шүүмжлэлийг өрнүүлэхдээ түүний мөрөөр биетэй ажил зохиох, ажил хэрэг болгох талыг нэгэн адил онцгой анхаарах ёстой. 

Байгууллага, хамт олныхоо ажлын дутагдал, доголдлыг арилгах арга замын тухай олон талаас нь шүүмжлэл, дүгнэлттэй ярилцахдаа түүний мөрөөр авах арга хэмжээг тодорхойлон шийдвэрлэхгүй орхих юм бол шүүмжлэл хичнээн хурц, хичнээн үнэн байлаа ч утгаа алдаж хоосон яриа болон үлдэнэ. Шүүмжлэлийг зөв зүйтэй, ажил сайжруулахад тус болно гэж өнгөн дээрээ << баяртай >> хүлээж аваад мөрөөр нь ямар ч тодорхой арга хэмжээ авдаггүй удирдах ажилтан, боловсон хүчин цөөнгүй байгаа нөхцөлд шүүмжлэлийн ханш өөрөө аяндаа дээрдэхгүй. Шүүмжлэлийг ил болоод далдуур хавчих, шүүмжлэгчидтэй элдэв аргаар тооцоо хийхийг оролдох, тэр ч байтугай нийтээр ингэж шүүмжлэл өрнүүлэх нь улс орны нэр төрд харшилж, сайн үйлсэд саад болж хүмүүсийн урам зоригийг мохооно гэж хуурамчаар болгоомжилж << боловсон аргаар >> эсэргүүцдэг албан хаагч, хариуцлагатай ажилтан ч цөөнгүй байгаа нөхцөлд шүүмжлэл ажилд тус болохгүй. Шүүмжлэх нь миний үүрэг, ажил зохиох нь бусдын хэрэг гэж хувиа бодсон байдлаар шүүмжлэлд ханддаг, эсвэл шүүмжлэлийг хувийн явцуу эрх ашигтаа овжноор ашиглах, << хариу >> авах хэрэглүүр болгон ул үндэсгүй шүүмжлэх, хов жив, хуурамч мэдээллээр хөөцөлдөж шударга иргэдийн нэр хүндийг гутааж завсраас нь << ашиг хонжоо >> олж авахыг хичээдэг ёс суртахууны тэвчишгүй доголдол ч манай амьдралд үзэгдсээр байгаа нь нууц биш юм. 

Шүүмжлэл өрнүүлэх явцад гарч байгаа иймэрхүү сөрөг үзэгдлийг ахуй амьдралаас шахан зайлуулж, ярьж ч чаддаг, ажиллаж ч чаддаг, үг, ажлын нэгдлийг хангадаг хэвшлийг хөдөлмөрчдөд төлөвшүүлэх, ялангуяа сонин, хэвлэл, хурал зөвлөлгөөний индрээс тавьсан шүүмжлэлд ажил хэрэгчээр хандах хатуу зарчим тогтоож нийгмийн ухамсрыг дээшлүүлэх юм бол шүүмжлэлийн үнэ цэн, утга учир дээшилж түүний үр дүн, өгөөж сайжирна. Ингэж чадахгүй байгаагаас дутагдал давтагдан үргэлжилж зарим тохиолдолд гүнзгийрэхэд хүрдэг нь байгаль орчныг хамгаалах, хүн амыг ажлаар хангах, хүүхэд, залуучуудын хүмүүжлийг дээшлүүлэх, хүңд суртал, үрлэгэн, хойрго байдалтай тэмцэх зэрэг нийгэм, эдийн засаг, ёс суртахууны зарим асуудал олон жил дахин давтан шүүмжлэгдэж байгаа мөртөө арилж үгүй болох ч үгүй, харин ч гүнзгийрэх шинжтэй болоод байгаагаас тод харагдаж байна. Хөдөөгийн хөдөлмөрчид, малчдын нийгмийн асуудал, хүн амын ариун цэвэр, соёлжилт, үйлчилгээний ажлын дутагдлыг удаа дараа шүүмжилсээр байгаа боловч ажил сайжрахгүй үргэлжилж ирснийг аймаг, хотын намын хорооны бага, бүгд хурал, АДХ-ын чуулган, бусад зөвлөлгөөн дээр болон хэвлэл, радиогоор удаа дараа шүүмжилсээр байхад тууштай өөрчлөлтгүй удааширсаар байна. Шүүмжлэлд дөжирсөн мэт нүд аньж, чихээ бөглөж өнгөрөх, шүүмжлэлийн мөрөөр ажил зохиохгүй орхихын аль аль нь юуны урьд албан хаагч боловсон хүчний хоцрогдлын шинж, өөрчлөн байгуулалтад тээг тавих хүнд суртлын онцгой нэг хэлбэр болж байна. 

Нам, ард түмний өргөн индэр болсон сонин хэвлэл, радио, телевизээр манай амьдралын бүхий л хүрээг хамарсан тодорхой шүүмжлэл өрнөсөөр байгаа боловч тэдгээрийн мөрөөр зохиох ажил ихээхэн хоцорч байна. 

Амьдралын бүх салбарт чөлөөт шүүмжлэл өрнүүлэхдээ түүний эцсийн зорилгыг улс орноо хөгжүүлэх, ажлын арга барил, зохион байгуулалтыг боловсронгуй болгох, намын нэгдэл нягтралыг бэхжүүлэх, намын программ, дүрмийн заалтыг болон улсын хууль, журмыг биелүүлэхэд чиглүүлж, намын байгууллагын дайчин чадварыг өндөржүүлэх, бодлого, шийдвэрийг нь хэрэгжүүлэх бодит нөхцөлийг бий болгох, соёл иргэншлийн өндөр түвшинд хүрэх зам мөрийг тэгшлэн засахад тус хүргэх ёстой билээ. 

Өөрчлөн байгуулалтын үеийн зарчимч шүүмжлэлийн гол утга учир нь дутагдал бэрхшээлийг даван туулах арга замыг хамтын оюун ухаанаар тодорхойлж, өргөн ярилцлага, санал солилцооны үндсэн дээр асуудлын мөн чанар, гол гогцоог олж жинхэнэ ажил хэрэг. болгон өөрчлөхөд оршиж байна. 

