№244 (17461)         
1989 оны аравдугаар сарын 12.
БАЙГАЛЬ, НИЙГЭМ, ХУУЛЬ

Газар, ус. агаарыг бохирдуулах, ургамал, амьтны ертөнцөд хайр гамгүй хандах, улмаар экологийн тэнцвэр алдагдахад хүргэх дутагдал гарсаар байгааг МАХН-ын XIX их хурал шүүмжлээд, байгаль. орчныг хамгаалах төлөвлөгөөт арга хэмжээг иж бүрэн хэрэгжүүлэх заалт өгсөн билээ. 

Нэг талаас байгаль, нөгөө талаас нийгэм харилцан шүтэлцээтэйгээр оршин тогтнохдоо байгалиас аль болохоор их авч хэрэглэхийг нийгэм эрмэлзэж ирснээс байгаль, орчинд өөрчлөлт гарч, яван явсаар хүн, байгалийн зохистой харьцааны тэнцвэр алдагдахад хүрсэн нь хууль бус ажиллагаа учраас хүний нөлөөгөөр байгаль, орчин өөрчлөгдөж болох зааг хэмжээнээсээ хэтэрхий даван гарч, сөрөг үзэгдэл болон хувирсан нөхцөлд нөхөн сэргээшгүй хохирол байгальд ч, нийгэмд ч учрах нь эргэлзээгүй учраас үүнийг хуулиар зохицуулах ёстой. 

Өөрчлөлт, шинэчлэлийн сэтгэлгээгээр байгаль хамгаалах ажилд цоо шинээр хандах, ялангуяа удирдах боловсон хүчин, зураг төсөл, төлөвлөгөөний мэргэжилтнүүд экологийн өндөр мэдлэг боловсролтойгоор, нарийвчилсан судалгаатайгаар байгаль орчны тэнцвэрийг хадгалах, салбар хоорондын удирдлагыг хэрэгжүүлэх, шинжлэх ухааны үндэслэлтэйгээр байгаль орчныг хөндөх аливаа уйл ажиллагаагаа зохицуулж, аж ахуйн механизмыг байгаль, орчныг хамгаалах талаас нь юуны түрүүн шинжилгээ хийж, үнэлгээ өгч байх зарчимд суралцах хэрэгтэй. 

Байгальд гар хүрэхдээ иргэд ч гэсэн, албан тушаалтай ч гэсэн хууль бус ажиллагаа үйлдэл хийх, дур зоргоор аашлах, мэдэмхийрэх, харлаган загнах, захиргаадах ёсгүй бөгөөд энэ бүхнээс хууль, эрх зүйн арга хэрэгслээр сэрэмжлэх шаардлагатай. 

Манай улс байгаль орчныг хамгаалах эрх зүйн баялаг уламжлалтай бөгөөд сүүлийн жилүүдэд ой, ус, газар Эдэлбэр, ан агнуурын хууль боловсруулан гаргаж үйл ажилдаа мөрдөж байна. Газрын хэвлийн хууль энэ оны долдугаар сарын нэгнээс эхлэн хэрэгжиж байгаагаас гадна хийн мандлын агаарыг хамгаалах хуулийг боловсруулж байна. Хийн мандлын агаарыг бохирдуулж байгаа гол эх үүсвэр нь ахуйн бодит үйлдвэрийн гаралтай утаа, тортог, хорт хий, шороо тоос, тэрчлэн агаараар дамжин хүмүүст муу нөлөө үзүүлдэг дуу чимээ, чичиргээ, доргио, цахилгаан соронзон долгион, цацраг идэвхт бодисын нөлөөг багасгах, хязгаарлах, бүрэн арилгахад хийн мандлын агаарыг хамгаалах хууль ихээхэн ач холбогдолтой болно. 

Байгаль орчныг хамгаалах хуулийг улам боловсронгуй болгон нарийсгах хэрэгцээ ч нийгмийн хөгжлийн дагуу гарч байна. Тухайлбал, ан агнуурын хуулиар ан амьтныг ашиглах асуудлыг зохицуулж байгаа боловч амьтны аймгийг нийтэд нь хамарсан нэгдтэл цогцолбор үзүүлэлт болж бас л хараахан чадаагүй байна. Ан агнуурын хууль нь зөвхөн 29 зүйлийн амьтныг нэрлэн агнахыг хориглон хамгаалахад чиглээд Монгол орны 5000 гаруй зүйлийн шавьж, 140 зүйлийн хөхтөн, 90 зүйлийн загас, 390 зүйлийн шувуу, 20 зүйлийн хэвлээр явагч, хоёр нутагтан зэрэг амьтны аймгийн бүх иж бүрдлийг хамарсан өргөн үйл ажиллагааг хуулиар зохицуулах болоход учир дутагдалтай байна. Амьд байгалийн оршин тогтнох болзлыг бүрдүүлж агаар, усны болон хөрс, ургамалд элдэв нөлөө үзүүлж, улс ардын аж ахуй, хүн амын хэрэгцээтэй олон тооны түүхий эд болдог ургамал, амьтны аймгийг цогцолбор аргаар хамгаалах, зүй зохистой ашиглах үйл ажиллагааг хуульчлан зохицуулах ёстой. 

Манай орны амьтан, ургамлын баялаг нь нийт ард түмний үе дамжин өвлөх ёстой хамтын дархан өмч мөн. Улс ардын аж ахуйг хөгжүүлэх, хөдөлмөрчдийн тасралтгүй өсөн нэмэгдэж байгаа эрэлт, хэрэгцээг байнга хангах зорилгоор түүнийг бүрэн дүүрэн зохистой ашиглахын сацуу амьтан ургамлын аймгийн төрөл, нэгжийг ховордох, устахаас хамгаалж, тэдгээрийн нөөцийг аль болохоор нэмэгдүүлэн, одоогийн болон хойч үеийнхээ хэрэгцээг хангах нөхцөлийг бүрдүүлэх нь үе үеийнхний ёс суртахууны үүрэг байвал зохино. 

Манай орон 2270 орчим зүйл дээд ургамалтай бөгөөд тэдгээрийн дотор бэлчээр, хадлан, малын тэжээлийн ургамал 600 орчим, хүн амын хүнсэнд хэрэглэж болох ургамал 160, эмийн ургамал 600 шахам, үйлдвэрийн бүтээгдэхүүн болохуйц эфирийн тос, будагч бодис зэрэг ашигт нэгдэл агуулсан ургамал 280 гаруй, модон эдлэл, барилгын материал үйлдвэрлэх, мөн түлшинд хэрэглэж болох мод, сөөг 200 шахам зүйл байгаа нь үндэсний баялгийн үнэт зүйлсийн дансанд орох учиртай. Тэр бүхнийг хуулиар хамгаалах ч ёстой. Манай орны байгалийн бүс, бүслүүрийн ургамлын нөмрөгийн онцлогт тохируулан тал аж ахуйг эрхлэх, хөнгөн, хүнсний болон эмийн түүхий эд бэлтгэх үндэс болсоор ирсэн ургамлын аймгийг хамгаалах, ан амьтны гаралтай түүхий эд, эрдэс түүхий эдийн боловсруулалт хийх, түүний түвшинг дээшлүүлэх, геологи хайгуул явуулах, шинээр нээх болон нээсэн орд газруудад эзний сэтгэлээр хандах, үр ашигтай эзэмших зэрэг үйл ажиллагаанд төрийн хууль томхон үүрэг гүйцэтгэх ёстой. 

Хүрээлэн байгаа орчныг бохирдуулснаас болон байгалийн баялгийг зүй бусаар ашигласнаас учирсан хохирлыг хэн байсан ч, ямар салбар, байгууллага боловч нөхөн төлдөг журам хуульчлан тогтоох шаардлагатай байна. Ингэхдээ хүрээлэн байгаа орчныг бохирдуулснаас болон байгалийн баялаг, газар, түүний хэвлийг зүй бусаар ашигласнаас учирсан хохирлыг тухайн баялгийн эдийн засгийн үнэлгээ, эвдрэл, гэмтлийг арилгах, хэвийн байдалд буцааж оруулах, нөхөн сэргээхтэй холбогдсон нийт зардал, ашиглалтаас орох ёстой байсан орлогын шууд алдагдлын хэмжээгээр тооцоолж, тухайн улс, үйлдвэр, байгууллага, иргэд нөхөн төлөх зарчим тогтоох нь экологийн түгээмэл шаардлагаас урган гарч байна. 

Эдэлбэр газар, газрын хэвлий, байгалийн баялаг ( ус, ой, ашигт малтмал ) ийг үнэлэх, тэдгээрийг ашигласны төлбөр тогтоох асуудлыг төлөвлөгөө, эдийн засгийн улсын хороо, Сангийн Яам зэрэг холбогдох байгууллагууд ул суурьтай боловсруулах цаг нэгэнт болжээ. 

