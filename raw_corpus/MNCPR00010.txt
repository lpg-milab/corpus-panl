"Б.Батсайхан эмийн нэр, үнэ бичүүлээд явснаас хойш дахин манайхаар ирээгүй"

"Зууны мэдээ" сонин хүний наймааны талаар цуврал нийтлэл бичиж олон нийтийг цочирдуулсан мэдээллийн мөрөөр эрэн сурвалжилсан билээ. Б.Батсайхан гэдэг эмэгтэй хүний наймааны золиос болсон 17 настай охиныхоо талаар хэвлэлийн хурлын үеэр зарлаж, энэ хэргийн хохирогчид болон тэдний ээжүүдийг ил гарахыг уриалсан. Монголд хүний наймаа газар авч байгаа нь санаа зовоосон эмзэг сэдэв мөн. Охид бүсгүйчүүдийг, тэр тусмаа өсвөр насныхныг хүчээр биеийг нь үнэлүүлж, буруу замд түлхэх, элдэв гэмт хэргийн өгөөш болгох зорилгоор ашиглах явдалтай эрс хатуу тэмцэхийг үр хүүхдэдээ санаа зовдог эцэг, эх ухамсарт хүн бүр, нийгэм тэр аяараа хүсч буй. 
Гэхдээ Б.Батсайханы охин О-д тохиолдсон хэрэг явдал гэмт хэргийн "золиос" болсон гэхээсээ илүү сонгуулийн өмнө олон нийтийн анхаарлыг өөртөө татах гэсэн улс төрийн хүчинд, тодруулбал, Ардчилсан намд ашиглагдсан байх магадлал өндөр байна. Тухайлбал, Б.Батсайхан бусдад хулгайлагдсан охиноо Дархан-Уул аймгаас олоогүй, хүүхэд нь гэртээ өөрөө ирсэн болж таарав. Тэрээр Дархан-Уул аймаг явахын өмнө Хан-Уул дүүргийн эмийн сангаас эмийн бичиг хийлгэж аваад явсан, түүнийгээ "Оргил" хотхонд амьдардаг нэгэн улстөрчид үзүүлэн бэлэн мөнгө авсан талаар "Зууны мэдээ" сурвалжлан бичсэн.
Хан-Уул дүүргийн "Цахиур төмөр" эмийн сангийн салбарын эрхлэгч Х.Батцэцэг энэ мэдээллийн талаар бидэнд хандсан юм. Тэрээр: 
-Оройн 19-20 цагийн орчимд Б.Батсайхан гэдэг эмэгтэй манай эмийн санд орж ирээд "Глюкозамин гэдэг эм авах гэсэн юм. Би нэрийг нь тогтоохгүй байна. Надад энэ эмийнхээ нэр, үнийг бичээд өгөөч" гэсэн. Би жижиг цагаан цаасан дээр эмийн нэр, үнийг бичиж өгсөн. Түүнээс биш санхүүгийн ямар нэгэн баримт үйлдээгүй. Худалдан авагчид эмийн нэр, үнийг бичүүлж авах тохиолдол байдаг. Тэр эмэгтэй эмийн нэр, үнэ бичүүлж аваад гарахдаа "Баярлалаа би энэ эмээ эргэж ирээд авна" гэж хэлсэн. Үүнээс хойш дахин манайхаар орж ирээгүй гэсэн юм. 
Б.Батсайхан "Оргил" хотхон орж нэгэн улс төрчөөс бэлэн мөнгө авсныхаа дараа Дарханыг зорьжээ. Гэхдээ охиноо хайх бус өөр зорилгоор явсан юм билээ. Нохойн дуу ойртож, 2008 оны сонгуулийн чимээ хэдийнэ сонсогдож эхэлжээ. Хаврын хавсарга, улс төрийн синдром хоёр оргил цэгтээ хүрдэг улирал ирж байна.
Гэхдээ улстөржихөд учир бий. Төрсөн охиноороо, "Монгол цусыг ариун байлгах" (АН-ын дарга Ц.Элбэгдоржийн хэлсэн үгнээс иш татав) бүсгүйчүүдээрээ шоудна гэдэг ухамсарт үйлдэл мөн үү. 