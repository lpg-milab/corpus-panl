Зорилго нь жижиг зориггүй тамирчид

Азийн өвлийн спортын VI наадам саяхан БНХАУ-ын Чанчүнь хотноо болж өнгөрсөн. Монголчууд тус тэмцээнд нийт 30 гаруй хүний бүрэлдэхүүнтэй оролцсон. Эднээс 20 тамирчин спортын таван төрөлд хурд сорив. Нэг хүрэл медальтай.
Гэхдээ тэр нь хүч чадлаараа илүүрхэж бус угаасаа оролцсон гэдэгт нь урамшуулж өгсөн медаль. Үнэндээ бол мөнгөн медалийн төлөө өрсөлдөөгүй. Ард нь байр эзэлсэн тамирчин түүнээс хамаагүй илүү байсан нь санаа зовмоор. Тэгэхээр нэг их бахархаад баярлаад улсаас мөнгөн шагналаар урамшил хүртээд байхад ичгэвтэр болов уу. Гэвч хоосонгүй, мэдэхгүй хүнд медальтай. Ү.Маралд баяр хүргэе. Харин бусад нь ямар амжилт үзүүлэв? Уулын цанын тамирчин Б.Долгорсүрэн он гараад хоёр ч томоохон тэмцээнд оржээ. Эхнийх нь оюутны Универсиад наадам. Италийн Турин хотноо болсон тус тэмцээнд оролцохын тулд тээврийн зардал 950 ам.доллар, байр хоолны хөлсөнд 400 гаруй ногоон заржээ. Тэгээд таван км-ын зайн уралдаанд 73 тамирчнаас 69-д, богино зай буюу 1.2 км-т 65 цаначнаас 63 дугаар байрт орсон байна. Турины наадамд ийм амжилт үзүүлсэн хэрнээ Монголдоо ирэлгүй шууд Чанчүнийг зорин ахиад л адгийн байр. Ингэж жуулчлах сайхан л байдаг биз. Гэвч цаана нь Монгол Улсын нэр гардаг гэж боддог баймаар даа. Ямар дэлхийд танигдсан О.Гүндэгмаа, О.Пүрэвбаатар нар биш. Тэднийг нэг тэмцээнд ороод медаль хүртэлгүй бүдрэхэд, өрсөлдөгчид нь мэддэг, гайхдаг. Харин манай цаначдыг хэн ч танихгүй, зөвхөн монгол гэдгээр нь мэднэ. Тэмцээн уралдаанд оролцох тийм л дуртай юм бол бэлтгэлээ сайн хийх хэрэгтэй биз дээ. Ер нь өвлийн бусад төрлийн спортынхон ч адил. Таван хүн уралдахад тавд. 10 хүнээс адагт. Манайхан ийм л амжилттай оролцдог. Зорилгоо ч өндөр тавихгүй, дээгүүр уралдаад ирнэ гэхийн оронд хувийн амжилтаа эвдэнэ, Монголын рекордоо шинэчилнэ гэж том ярих юм. Харамсалтай нь тэдний өөрчлөхийг хүсдэг тэр амжилт өрсөлдөгч тамирчдаас даруй 10-аад минутын хойно бичигддэг. Тэгээд тэмцээн уралдааны нээлтэд зүгээр ч нэг жагсахгүй. Өнгөрсөн онд Италийн Турин хотноо болсон өвлийн олимпийн нээлтэд оролцсон манай хэд од болов. Бүхий л мэдээллийн вэб сайтад зураг нь тавигдаж, Монголоос ирсэн гэж шуугисан. Учир нь сайндаа ч биш, андуураад харвал амьд үнэг толгойдоо углачихсан юм шиг харагдсан. Үүнд чинь дэлхий нийт эмзэглэж байна. Зэрлэгүүд, алуурчид гээд. Энэ жил уг алдаагаа засчээ. Гэвч амжилт огт алга. Хэн ч үзсэн ичмээр байрт орж, Чанчүньд зугаалсан "тамирчдадаа" төр засаг 22 сая 685 мянган төгрөг өгчээ. Дээр дурьдсан оюутны наадмын зардал ч яахав. Улсаас бус Улаанбаатар төмөр замаас гарсан бололтой. Өгвөл өгсөн шиг өгч, өндөр амжилт нэхээч. Казахстаны тамирчид Европод амьдарч байгаа гэнэ. Микро автобус хөлөглөөд л хэсдэг аж. Гэтэл манайхан зөвхөн Монголдоо. Цанын бааз гэх нэртэй Хандгайтын шороон дундаа хэсэг сэтгэлээ хуурдаг. Тэшүүрийнхэн бүр өрөвдөлтэй. Олон улсын стандартад нийцсэн 250 метрийн тойрог мөсөн талбай манайд байдаггүй гэнэ. Тиймээс амжилт гаргахгүй нь аргагүй гэж тайлбарлах юм. Нэгэнт л бэлтгэл хийж чадахгүй, зорилго нь жижиг, хор шар ч үгүй нас бие хүрсэн хөгшчүүлийг гадагшаа явуулж нүдийг нь тайлаад яах юм бэ. Оронд нь хүүхдийн спортоо дэмж л дээ. Аль ч орны хүүхэд адилхан бие хаа, бяр чадалтай байгаа. Магадгүй манай хүүхдүүд хамаагүй илүү ч байж мэднэ. Ядаж багад нь ялагдлыг мэдрүүлээд хор шар суулгая. Монгол оронд анх цана үүссэн тухай ярьдаг. Манай орон Ази тив дэх өвлийн улиралтай арван хуруунд багтах цөөн улсын нэг. Тийм атал Энэтхэг, Мальдиваас ирж буй юм шиг мөс цасан дээр унаж бүдчин гараараа тулж, тэшүүрээ хугачин хөглөх юм даа. Тэмцээний дараа уйтгартай яриануудыг багш, дасгалжуулагч нар нь телевизээр гомдоллоод эхэлдэг. Манайд техник, нөхцөл бололцоо юу ч алга, тамирчдыг минь үнэлсэнгүй ч гэх шиг. Харин ч эд нар спонсор байгууллага, татвар төлөгч бидний буянаар гадаад руу сайхан зугаалаад дуртай юмаа үзчихээд ирлээ шүү дээ. Явах мөрөөрөө явахгүй Монгол гэдэг нэрийг баахан доош нь хийж ирснийх нь төлөө дахин гадагшаа явахгүй болтол нь хашраах хэрэгтэй байна. 
Б.Бадмаа

