Рапс хэмээх газар тариалангийн шинэ үзэгдэл

Манай газар тариалан эрхэлдэг бүс нутагт сүүлийн хоёр жилийн өмнөөс эхлэн рапс гэх ургамлыг эрчимтэй тариалах болжээ. Энэ үйл ажиллагааны гол санаачлагч нь хятадууд.
Тэд манай тариаланчдыг дэмжин рапс ургуулах технологио хагас дутуу зааж өгч, жил бүрийн намар насжилтыг нь гүйцэхийг тэсэн ядан хүлээж суудаг улс болж таарав. Өөрийнхөө нутаг дэвсгэрт тариалах гэхээр газрынхаа хөрсийг хайрлаад, бусдын тэр дундаа Монгол Улсын газар шорооны нь хүртэл шим шүлтийг уутлан авч одох аргаа олж харж энэ хятадууд хэмээн ярих нэгэн байна. Энэ дагуу нөхцөл байдлыг тодрууллаа. Сүүлийн жилүүдэд ган гачиг болж ургац муудаж байгаатай холбогдож, тэнгэрийн аашийг голохгүйгээр ургадаг тэрхүү рапс гэх ургамалд тариаланчид хошуурах болов. Энэ ургамлын талаар 1992-1996 оны орчим Дарханы хүрээлэнд нэлээд шинжилгээ судалгаа хийсэн байна. П.Жасрайн Засгийн газрын үед. "Ургамлын тос", "Элсэн чихэр" гэхчилэн хөтөлбөрүүдийг хэрэгжүүлэх гэж зорьж байсан аж. Тухайлбал, ургамлын тосны түүхий эд нь рапсын нэлээд сайн сортын төрөл болох учир тэрхүү ургамлыг нэвт шувт биш гэхэд өөрийн орны цаг уур, орчин нөхцөл байдалтай уялдуулан чадах чинээгээрээ л судалж. Судалгаа нь байгаа болохоор рапс тариалах гэж үзэж. Улаан буудайн үнэ тн тутам нь 200 мянган төгрөг байсан үе. Харин рапсыг худалдан авах, боловсруулах зах зээл Хятадын зүгээс манай улс руу өнөөгийнх шиг чиглээгүй л байж. Энэ ургамлын сайн сорт нь ч яахав ургамлын тос, өнөөдөр манайд тариалаад байгаа мэтээр бол дизель түлш гаргаж авдаг бололтой юм билээ. За тэгээд боловсруулалтад ороход хэцүү бүр муу чанартай нь урд зүгт очиж малын тэжээл болдог гэсэн. Юутай ч манайд ургасан рапсыг Европ руу худалдъя гэвэл голоод хэн авах вэ дээ гэж мэргэжлийн хүн хэлсэн. Рапс ургуулах технологийн арга ажиллагаа муу, бараг байхгүй болохоор европчуудын шаардлагыг хангадаггүй биз. Дэлхийн хэмжээнд бол өнөөдөр нийтдээ 30 сая га газарт рапс тариалж, 47,8 сая тн ургац авч байна гэсэн мэдээ байна. Тэр дундаа АНУ, Канадад их тарьдаг гэнэ. Хүнс, хөдөө аж ахуйн яамны албан бус бүртгэлээр манайх өнгөрсөн жил 14,9 мянган га газарт тариалж 12 мянган тн ургац авсан бол энэ жил 15 мянга гаруй га газарт тариалж байгаа гэсэн. Тариалах зардал бага хэр нь намар ургац арвин авах боломжтой төрөл гэж тариаланчид маань сайшаажээ. Тариалангийн бүсийнхэн эхэндээ таримлын сэлгээнд хэмээн оруулж ирж. Бас рапс нь гурваас дөрвөн жилд нэг удаа тариалах ёстой ургамал гэсэн ангилалд ч байдаг тухай үг мэргэжлийн хүний амнаас унаж байна. Рапсыг манайд тууштай тарьж, үндсэн чиглэлээ болгоно гэвэл маш хүнд, худал зүйл гэх. Тариалах жинхэнэ ном журмын агро-технологигүй, техник хэрэгсэл ч байхгүй. Зөвхөн рапс хураах зориулалтын бус өмнө ашиглаж байсныгаа орлуулах нь хураах явцдаа ихээхнийг хаядаг учир хөрс муутгадаг л гэнэ. Техник хэрэгслийн буруу дутууд ч биш ер нь ургамлын өөрийн чанар нь хураах явцдаа ихээхэн асгарч үлддэг шинжтэй, дараа жил нь өнөөх хөрсөндөө тариалалтгүйгээр их, бага хэмжээгээр соёолж, газар бохирдуулах талтай гэж салбарын хүн хэлсэн. Рапс тариалсан газрын хөрс дахиж ургамал ургахгүй болдог гэсэн тодорхойлолт руу дөхөөд байх шиг. Мэргэжлийнхэн, салбарынхан нь арай зөөллөж хэлсэн нь энэ болов уу. Рапсыг нэг тонныг 300 орчим мянган төгрөгөөр түвэг чирэгдэл багатай борлуулдаг юм байна. Энэ ургамлын үр нь шар будааны буурцаг шиг жижигхэн, урдаас ирэх үрийн тн нь нэг сая төгрөг. Энэ ургамлыг төмс хүнсний ногоо тариалагчид бүр 1990-ээд оноос анх манжин хэмээн андууран тариад хаширсан байдаг. Талбайд нэг ширхэг үр хийсэн ормогц лууль, шарилж лугаа үл дийлдэн ёстой зөнгөөрөө ургадаг. Дараа жил нь рапсаас ангижрахын тулд газраа олон удаа хагалж борнойдох зэргээр өчнөөн үрлэгэн зардал гардаг гэлцэж байна. Ямар ч байсан рапс бүхий талбайд төмс, улаан буудай тариалах боломжгүй шахам. Түүнээс гадна энэ чадалтай ургамал газрын бүх л шим шүүсийг сордог тул тэгсгээд хаягдсан талбай болох нь олонтаа гэсэн. Хятадууд рапсыг сүүлийн үед Монголд эрчимтэй хөгжүүлэхийг чухалчлах болсон нь цаагуураа нэгийг хэлж байх шиг. Энэ нь манай үндэсний аюулгүй байдалтай хамаатай учир мөдхөн дуулиан шуугианы бай болох вий хэмээн жийрхэх хүмүүс ч байна. 
Б.ХАЖИДМАА

