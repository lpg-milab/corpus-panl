Хөтлүүлж ирсэн хүн хараа ороод гарах сайхан байдаг

Улсын клиникийн төв эмнэлгийн нүдний тасгийн эрхлэгч, тэргүүлэх зэргийн эмч Д.Лхагвадуламыг энэ сарын 16-ны өдөр гавьяат эмч цолоор шагнажээ. Тэрбээр 28 жил эмчээр ажиллаж байгаа буянтан. Түүнтэй уулзаж ажил мэргэжлийнх нь талаар ярилцсан юм.
-Танд баяр хүргэе. Төрд үнэлэгдтэлээ зүтгэсэн зам тань тийм ч богино биш юм? -Энэ шагналыг авсандаа багш нартаа, тусалж дэмжиж байдаг хамт олондоо талархаж байгаагаа юуны өмнө илэрхийлмээр байна. Миний ихэнх өвчтөнүүд өндөр настай хүмүүс байдаг. Тэд маань намайг энэ шагналыг хүртсэнд баярлаж төр засагт талархаж байна. Би АУДС-ийг 1979 онд хүний эмч мэргэжлээр төгссөн. 1979-1981 онд Эрдэнэтэд, 1981-1986 онд Үйлдвэрийн эмнэлэг, мэргэжлийн өвчний улсын диспонсерт, 1986 оноос хойш нэгдүгээр эмнэлэгт ажиллаж байна. -Бусад мэргэжлээс ялгардаг, бахархдаг зүйл тань? -Хараагүй хөтлүүлээд орж ирсэн хүн хараа ороод юм харж буй нүүр царайны өөрчлөлтийг харах сайхан таашаалтай байдаг. Үүнээс эрч хүч авч, ажлаа илүү урам зоригтой хийдэг дээ. Хүн сонгосон мэргэжилдээ сонирхолтой байж, түүнийгээ дагавал амжилтад хүрдэг гэж бодож явдаг. Хүүхэд байхаасаа нарийн жижиг зүйл оролддог, хийдэг, дуртай байлаа. Багаасаа эмч болох хүсэлтэй байсан. Нүд бол нарийн микро эрхтэн. Нүдний эмч болоод өөрөө мэдэрсэн нэг зүйл бол мэс заслын үр дүнд ил, хурдан илэрдэг онцлогтой. Мөн эмч хүний амжилт, ажилд нөлөөлдөг гол зүйл бол хамт олны уур амьсгал. Удирдлага ойр ойрхон солигдох нь нарийн мэргэжлийн эмч нарын хувьд саадтай байдаг. Манай эмнэлэгт хамгийн хүнд хэцүү хүмүүс ирдэг. Нэг багаараа олон жил ажиллавал амжилттай, сайн ажиллах юм шиг санагддаг. Манай эмнэлэг саяхнаас бөөр шилжүүлж суулгах мэс засал хийдэг болсон. Энэ баг маань маш сайхан ажиллаж байгаа. Дарга Н.Оюунцэцэг эмнэлэгтээ шинэ техник технологи нэвтрүүлэх цогц арга хэмжээ хэрэгжүүлж, сайн ажиллаж байна. -Хэдэн хүнд ямар ямар хагалгаа хийсэн бэ? -Хагалгаа олон янз. Хараа оруулах, хараа хадгалах гэх мэт. Нүд гэмтсэн тохиолдолд эхний шатанд хэвийн байдалд оруулах шаардлагатай байдаг. Дараа нь эмчилгээ, шатлалтай хагалгаа хийх нь бий. Нүд хоёр байдаг учраас хагалгааны тоо олон болчихдог. 15 мянга гаруй хагалгаа хийсэн. Мөн сүүлийн үед гоо сайхны хагалгаа хийгддэг болж байна. Давхраа гаргах, унжсан арьс, мэнгэ ургацаг авах, нүдэн дээр ургасан мах авах гэх мэт. Үйлчлүүлэгчийн хүсэлтийн дагуу ийм төрлийн хагалгаа хийх болсон. Нүдний алиманд хагалгаа хийдэг эмч нарын хувьд гоо сайхны хагалгаа нь харьцангуй хөнгөн. Гоо сайхны хагалгаа хийхдээ зохимжийг хардаг. Зохихгүй байхаар бол бид хийдэггүй. -Нүдний ямар ямар өвчлөл их байна вэ? -Хараагүй болох, болрын цайралт нь дэлхийн хэмжээнд нэг, хоёрдугаарт байдаг. Манайд ч мөн адил. Сүүлийн үед агаарын бохирдолт, компьютер дээр ажиллах болсноос ийм ажил мэргэжлийн хүмүүс нүд хуурайшилт өвчнөөр өвчлөх нь ихэссэн. Болрын цайралт настай холбоотой өвчин. Мөн гэмтэл хордлогоос болж болор цайрдаг. Жил 300-400 нүдний болрын хагалгаа хийдэг. Болрын цайралт нүдний өөр өвчинтэй хавсраагүй бол 100 хувь эдгэрдэг. -Хүмүүс нүдний янз бүрийн дусаалга хэрэглэх болсон. Энэ нь янз бүрийн сөрөг үр дагавартай юу? -Японы олон төрлийн дусаагуурыг эмчийн заавар зөвлөгөөгүйгээр их дусааж байна. Декасаметазоныг яаж, хэдийд дусаах жоргүйгээр жил сараар дусааснаас болж бараг хараагүй болсон өсвөр насныхан эмчлүүлэх нь ихэсч байгаа. Энэ дусаалгаас болж нүдний даралт нь ихэссэн. Ингэж хараа муудах нь эдгэшгүй, эдгэршгүй болдог. Нүдэндээ юм дусааж л байгаа бол заавал эмчээс асуух хэрэгтэй. Янз бүрийн дусаалга нь тухай тухайн өвчинд зориулагдсан, олон янзын найрлагатай. Ихэнх дусаалга түр зуур л судас нарийсгадаг. Судас нарийсаад нүдний алим цагаан болдог. Үүнийг нь андуурч сайхан болж байна гэж бодох нь буруу. Судас нарийсах нь нүдний тэжээлийг багасгаж байгаа хэрэг. Энэ нь өвчин үүсгэх эх сурвалж болдог. Эмчийн заавраар дүрэм журмын дагуу эмчилгээ хийлгэх хэрэгтэй. Эм борлуулагчид ч үүн дээр бодолтой байж, мэдлэг мэргэжлээ дээшлүүлэх хэрэгтэй. Бичиж өгсөн эмийн нэр, фермийн нэрийг ялгахгүй хүн борлуулалт хийж байна шүү дээ. К үсэгтэй Японы дусаалга байгаа. Каталин гэсэн үг л дээ. Энэ бол витамин, мөн болрын цайралтаас хамгаалдаг. -Манай уншигчдад зориулж нүд, хараагаа хэрхэн хамгаалах талаар зөвлөгөө өгөхгүй юу? -Хүүхэд байхаас хүний бие өсч хөгжихийн хэрээр нүд ч өснө. Үүнд удам угсаанаас гадна эрүүл ахуйн орчин хамаарна. Хүүхэд насанд харааны гажиг үүсвэл эрт илрүүлж шил зүүлгэх хэрэгтэй. Өсвөр насанд зөв дэглэмийг сахиулж сурах шаардлагатай. 
Д.Навчаа
