Олонхийн дарангуйлал

"Засаглалын хэлбэр" гэж хүмүүс мэр сэр ярих болжээ. Шинжлэх ухааны оносон нэр томъёо нь "төрийн удирдлагын хэлбэр" юм. Дэлхийн улс орнууд төрийн удирдлагын хаант болон бүгд найрамдах гэсэн хоёр үндсэн хэлбэртэй.
Энэ талаар болон түүний төрөл, хэлбэрийн задаргаа бүх сурах бичигт дэлгэрэнгүй бичсэн байдаг. Төрийн удирдлагын хэлбэр нь засгийн газрыг төрийн тэргүүн эсвэл парламентаас байгуулж, хариуцлага хүлээлгэхтэй холбоотой сэдэв юм. Үүгээр төрийн удирдлагын хэлбэрийн ялгаа тодордог. Ерөнхийлөгчийн бүгд найрамдах улс(АНУ)-д Ерөнхийлөгч засгийн газрыг байгуулж, засгийн газар нь ерөнхийлөгчийн өмнө хариуцлага хүлээнэ. Парламентын бүгд найрамдах улс (Монгол)-д парламентаас засгийн газрыг байгуулж, парламентын өмнө хариуцлага хүлээнэ. Холимог бүгд найрамдах улс (Франц)-д ерөнхийлөгч засгийн газрыг байгуулж, парламентын өмнө хариуцлага хүлээнэ. Нэрлэсэн субъектээрээ тэр нь илүү эрх дарх эдэлж байх тухай асуудал биш юм. Тэгж ойлгож, тийм болгох нь буруу билээ. Гол мөн чанар нь аль субъект засгийн газрыг байгуулах тухай л юм. Үүний улмаас АНУ-ын Үндсэн хуульд ерөнхийлөгч төрийн дээд эрхийг барих тухай заалт үгүй. Харин бид УИХ-д төрийн дээд эрхийг бариулжээ. Харин эрх мэдэл хуваариалах онолоор төрийн аль нэг салаа дээд эрх барихыг хориглодог. Манай улсад одоо оршиж байгаа парламентын хэлбэрийг тохирч байгаа эсэх талаар битүү маргаан нэлээд газар авч байна. Эдгээрийг ажиглахад судалгаа, үндэслэлтэй яриа хөөрөө бага байна. Зарим хүмүүсийн ярьдгаар бас багагүй "улс төржүүлж" байх шиг байна. Хүмүүсийн ойлголт ч нимгэн байгаа нь харагдаж байна. Энэ бас аргагүй. Мэргэжил, мэргэшил, судалгаа шаардсан асуудал л даа. Зарим хүн нэрлэсэн субъект нь давуу эрх эдэлж байдаг мэтээр ярьж байхыг бас сонссон. Арай тийм биш юм. Төрийн удирдлагын хэлбэрийг тэр энэ нь сайн муу гэж бас хүмүүс ярих юм. Энэ бол бас нэг эндүүрэл. Тухайлбал, парламентын улс ардчиллыг хөгжүүлэхэд сайн, ерөнхийлөгчийн улсад ардчилал хөгждөггүй буюу эсвэл тааруухан гэх ухааны юм ярьж байх жишээтэй. Хүмүүс ингэж ярихдаа АНУ-д яагаад ардчилал хөгжиж, А.Токвиль "Америк дахь ардчилал" гэсэн алдарт номоо юуны төлөө бичсэнийг бодохгүй эсвэл мэдэхгүй байх шиг байна. Харьцангуй үнэн нь бол төрийн удирдлагын хэлбэрийг сайн эсвэл муу гэж үздэггүй бөгөөд гагцхүү тухайн улсад тохирсон нь тэр улсдаа сайн байдаг жамтай. Монголчууд бид тэр жамыг нь олсон уу гэдэг нь өөр асуудал юм. Төрийн удирдлагын хэлбэрийг сонгоход ардчилал, соёлын түвшин, түүхэн уламжлал, хөгжлийн түвшин, геополитик, нутаг дэвсгэр, хүн амын тоо хэмжээ гээд олон хүчин зүйлийг харгалздаг боловч хамгийн түрүүн бодох нэг зүйл бол ямар нэг дарангуйлал тогтохгүй байхыг боддог юм. Энэ бол эхлэл цэг мөн. Үүнийг монголчууд 90-ээд оны эхээр маш сайн ойлгож байсан. Харин нэг л зүйлийг ойлгоогүй. Тэр нь олонхийн дарангуйлал. Дарангуйлал хоёр үндсэн хэлбэртэй: олонхийн, нэг хүний. Дарангуйлал бол дарангуйлал учраас хоёулаа хэцүү. Гэхдээ энэ хоёрыг жингийн тухаа дээр тавивал олонхийн дарангуйлал хамгийн хүнд, хэцүү нь. Олонхийн дарангуйлал "аалзны тор" шиг сүлжээг үүсгэж, үндэс сууриа "удган модны үндэс" шиг бэхжүүлдэг учраас түүнээс салахад нэн бэрхшээлтэй, ихээхэн хүч, цаг шаардана. Дарангуйлал гэхээр л "Еврейн хороо" гэдэг кинонд гардаг шиг л аймшигт үзэгдлийг санаад барих, хорих, мөрдөн мушгих гэх мэтээр төсөөлөөд байх жишээтэй. Тэгээд манайд тийм зүйл алга учраас бүх зүйл сайн сайхан байна гэж төсөөлөх маягтай. Орчин үед дарангуйлал ихээхэн "соёлжсон". Өнгө зүс, арга, хэлбэрээ танигдахын аргагүй маш нарийн болгож өөрчилсөн. Өөрсдөөр нь зөвшөөрүүлж, үйлдлээр нь дарангуйлдаг аргыг ч олжээ. Сонгуулийн аргаар гарч ирнэ. Гарч ирсэн хойноо ард түмэн гэж их ярина. Номхон зөөлөн дүртэй. Харин ард түмнийг хэрэг дээрээ сонсохгүй, тэднээс авсан мандатыг зөвхөн өөртөө, өөрсдийн ашиг сонирхлыг гүйцэлдүүлэхэд л ашиглах хэлбэрээр дарангуйлна. Өөрөөр хэлбэл, дарангуйллын "сонгодог" арга, хэлбэр өдгөө аль хэдийнэ моодноос гарсан гэсэн үг. Түүнийг зөвшөөрдөг, тэвчдэг орон зай ч алга болсон байна. Тийм учраас дарангуйллыг харах, таних нь бас чухал. Дарангуйлуулж байгаагаа мэдэхгүй байх нь харамсалтай хэрэг болно. Дарангуйлалд дассан хүмүүс түүнийг анзаарахаа больчихсон байх нь олонтаа байдаг гэсэн. Тийм учраас юуг дарангуйлал гэж үзэхийг ард түмэнд ойлгуулах нь чухал байна. Олонхийн дарангуйлал гэдэг бол хэсэг бүлэг хүмүүс ард түмнээс тасарч, өөрсдийн эрх мэдлээ тогтоохыг хэлдэг. Засаг барьсан, намчирхсан, иргэний нийгмийн хяналтгүй, бүрэлдэхүүнд нь олигархиуд давамгайлсан хууль тогтоогчид буюу парламент олонхийн дарангуйллын гол субъект болдог. 1789 оны гуравдугаар сарын 15-нд Джефферсоноос Медисонд бичсэн нэгэн захидалдаа: "Манай төрийн байгуулалд миний санааг зовоож байгаа гол асуудал нь гүйцэтгэх эрх мэдэл огт биш ээ. Одоо төдийгүй цаашид ч олон жил байж болох хамгийн гол аюул бол хууль тогтоогчдын дарангуйлал юм. Гүйцэтгэх эрх мэдэл дарангуйлагч болж болох боловч тэр нь хожуу тохиолдоно" (Алексис де Токвиль. Демократия в Америке, М., 1992, с.203) гэж бичсэн байна. Хэдэн зууны тэртээ засаг бариагүй зөвхөн хууль тогтоодог, төлөөлдөг парламентыг дарангуйлагч болчих аюулыг ийнхүү урьдчилан харж, мэдэрч, сэрэмжилж, олонхийн дарангуйллын гол субъектыг парламент болох хамгийн өндөр магадлалтайг тодруулсан байхад бид энэ тухай тухтай нэг ч бодоогүй, харин ч парламент бол ардчилал хөгжих гол институт, харин нэг хүний дарангуйлал хэцүү гэх ухааны юм яриад бид сууж байтал манай парламент аль хэдийнэ Джефферсоны айгаад, сэрэмжлүүлээд байсан тэр зүйлийн эзэн болсон юм биш биз. Энэ бол хүмүүсийн хэрэг явдал биш тогтолцооны байж болох гажиг юм. Олонхийн дарангуйлал хэзээ, хаана тогтдог вэ? Ардчиллын суурь үнэт зүйлс, иргэний нийгэм, зах зээлийн эдийн засгийн харилцаа хөгжөөгүй шилжилтийн улсад олонхийн дарангуйлал тогтоход төрийн удирдлагын парламентийн хэлбэр хамгийн шимтэй хөрс суурь болдог. Түүн дээр посткоммунист орны онцлогийг нэмбэл бүүр ч лавширна. Яагаад гэвэл төрийн удирдлагын энэ хэлбэрт нам гэдэг нэрийн дор нэгдсэн хэсэг бүлэг хүмүүс ямар ч үнээр хамаагүй, сонгуулийн аргаар парламентад шургалж, улмаар засаг барьж эхэлснээр хариуцлагагүй улс төр, хяналтгүй төрийн тогтолцоог тогтоодогт оршино. Их үнээр олсон эрх мэдлээ хадгалахын тулд тэд бодлого, үзэл баримтлал зөрөх энэ тэр юм огт байхгүй. Шаардлагатай үед чөтгөртэй нөхцөхөд бэлэн гэдэг шиг л юм болдог гэсэн үг. Ийм байдал манай парламент дахь намуудын хооронд болж байсныг хүн бүхэн санаж байгаа. Түүний тод илрэл нь Ардчилсан намын парламент дахь гишүүд МАХН-ын бүлэгт нэгдэж байсан явдал юм. Энэ нь дэлхийн улс төрийн практикт ховор байсан үзэгдэл болов уу. Анхных ч байж мэднэ. Энэ бол тухайн улс оронд олон нам, олон намын тогтолцоо оршихын утга чанарыг үгүйсгэж байгаа хэрэг юм. Парламентад очингуутаа л баруун, зүүнгүй нэгдэж л болдог юм бол олон нам орших, сонгуульд хөтөлбөр дэвшүүлж уралдах, өрсөлдөх хэрэг юун байна. Өмнөх шигээ л нэг намтайгаа л байж байхгүй юу. Эл байдал бол олон нам оршихын утга чанарыг монголд олоогүй байна гэж үзэхэд зүй ёсоор хүргэж байгаа юм. Үүнийг дагаж олон нам, олон намын тогтолцоотой улсад оршдог төрийн удирдлагын парламентын хэлбэр ч манайд зохиогүй гэсэн дүгнэлтэд учир шалтгаант холбоогоор мөн хүрч байгаа болно. Ардчилал хөгжөөгүй эсвэл сул хөгжсөн улсад ардчиллын үнэт зүйл дээр доргүй итгэл үнэмшил болоогүй, хууль, шударга ёс хэрэгжих, Rule of Law гийн зарчим үйлчлэх баталгаа байдаггүй. Ялангуяа төрд өндөр алба хашиж байгаа, итгэл хүлээлгэсэн, эрх бариулсан хүмүүсийн маань төрд нэг сэтгэлээр зүтгэх, ард түмний сонголтоос гажихгүй байх дархлаа бүрэлдээгүй байдаг учраас ашиг сонирхлын зөрчилд орох нь хамгийн түгээмэл үзэгдэл болдог.Төрийн дээд алба руу, ялангуяа "супер" парламент руу хууль тогтоох чадвартай, шударга, боловсролтой, мэдлэгтэй, мэргэшсэн хүмүүс орох үүд хаалга маш чанга, харин мөнгөтэй болчихсон олигархи хэсэг амархан гүйгээд орчихдог ёс бус ёс энэ цагт ёс юм шиг хэрэгждэг. Эл үзэгдлийг Ф.Бастиа тонуулсан хүмүүс тонох гэж тэгж байгаа гэж хэлсэн бол А.Токвиль хувийн секторт амжилт олохгүй болохоор төрийн ивээлд орж амьдрах гэсэн оролдлого гэж хэлсэн байдаг. Энэ байдал манай оронд их тод харагдаж байгаа. Одоогийн парламентын бүрэлдэхүүний чанараас үүнийг харж болно. Энд нэг их сүрхий нотолгоо хэрэггүй. Парламентын гишүүн нь чамлалттай санагдсаны улмаас төрийн эрх мэдлийн хуваарилалтыг зөрчиж, парламентын гишүүн засгийн газрын гишүүн байж болохоор Үндсэн хуульд өөрчлөлт оруулсан нь ч бас учиртай. Эл үзэгдэл манайд л хожуу илэрч байгаа болохоос хөгжингүй улс оронд аль хэдийнэ ил тод болсон, даваад гарсан, судлаачид нь судлаад мөн чанарыг тогтоочихсон, сэргийлэх арга замыг эрх зүйн хүрээнд олчихсон асуудал юм. Харамсалтай нь бид тосож яваа бус хойноос нь хөөж яваа болохоор эл байдлыг байх ёстой зүйл мэтээр үзэж, туулж гарахыг хүлээсээр байна. Үүнд тодорхой хүмүүсийн буруу бодлоос гадна хамгийн гол буруутан нь улс төрийн намуудын нялхсын өвчинтэй нь холбоотой. Тэд парламентад суудал авахыг л бодохоос өөр зүйлийг бараг бодохгүй, яах гэж эрх мэдэл авч байгаагаа мартсаны тод жишээ мөн. Ялангуяа парламентын чанарыг бүүр мартсан. Энэ бол эрх мэдлийн төлөө улайрсны илрэл мөн. Эрх мэдлийн төлөө тэмцэж болно. Улайрч болохгүй. Зүй нь тэд ард түмнийг төлөөлөх, хууль тогтоох чадвартай, төрийн бодлогод түшиг болох нөхдийг шударга аргаар тодруулж байх ёстой. Гэтэл зөвхөн мөнгөтэй хүнийг парламентын гишүүний гол шалгуур болгох хандлага давамгайлж, эл байдлыг нь анзаарсан олигархи хэсэг овжин ашиглаж, улс төрийн нөлөө бүхий намд "дурласан" нөхөд олширч, намаар дамжиж эрх баригчдын сүлжээг зузаатгаж, нам тойрсон янз бүрийн зохион байгуулалт, байгууллага, холбоо бий болж, нэг ёсны намыг хамгаалагчид, маргаашийн албан тушаал хүлээгчид болж хувирсан. Юу ч хийхэд хэзээд бэлхэн болсон хэсэг гэж хэлж болно. Үүнийг өөгшүүлж, тийм хүмүүсийн тоог эрчимтэй өсгөж байгаа гол гогцоо нь төрийн удирдлагын парламентын хэлбэр мөн. Намаар талцаж засгийн эрхийг барьдаг нь орчин цагийн нэг "хууль" болсон хэдий ч парламентын улсад төр засгийн ажилд улс төрийн намын оролцоо хамгийн өндөр байдаг нэг сөрөг тал байдаг. Үүний улмаас нам,төрийн ажлын зааг ялгаа бүдгэрч, ард түмний оролцоотой, тэднээс эрх авсан байгууллага, хүмүүс засаг төрийн ажлыг шийдэх бус, харин улс төрийн нам, түүнийг тойрсон хэсэг бүлэг төрийн хэрэг явдалд оролцох нь олонхийн дарангуйлал тогтох бас нэг суурь болдог.Тэд ийнхүү нам, парламентад хайр зарлаж байгаагийн утга нь ард түмэндээ амин сүнстэй, урт настай, эрх зүйт ёсонд тулгуурласан сайн хууль хийж, ард түмнийхээ жинхэнэ элч болж, төр түмэндээ туслах гэсэн хэрэг биш юм. Харин засаг барьсан нам, парламентаар дамжиж, далд эдийн засаг, бизнесийг бий болгохыг л зорих нь олонтаа. Төрд тавих иргэний нийгмийн хяналтын механизм, соёл бүрэлдээгүй улсад олон хүмүүст өргөн эрх мэдэл өгөх нь тэр хүмүүсийн тоогоор, тэднийг хүрээлсэн хүмүүсийн тоогоор дур зорго үйлчлэх орон зай нээгдэж, хууль ёс гажиж, хэсэг бүлэг хүмүүс дархлагдах бололцоо бий болдог. Зүйрлэж хэлбэл, манаачгүй, харгалзах эзэнгүй эд юмнаас хүмүүс төлөвшсөн хэмжээгээрээ хумсалж байдаг шиг иргэний нийгэм төрийг хянах хэмжээнд төлөвшөөгүй улсад төрд гарсан хүмүүс төлөвшсөн хэмжээгээрээ л нийтлэг ашиг сонирхолд үйлчилдэг. Тийм хүмүүсийн тоо парламентын улсад хамгийн олон байдаг. Жишээ нь, татвар төлөгчдийн хөрөнгийг хуульд зааснаас өөр зүйлд зарцуулахыг хориглосон заалт Монгол улсын Үндсэн хуульд байхгүйг далимдуулж, 2000-2004 онд Улсын Их Хурлын гишүүн тус бүр 30 сая төгрөгийг тойрогтоо зарцуулсныг хүн бүр мэдэж байгаа мөртлөө яагаа ч үгүй л өнгөрөөсөн. Одоо үүнийг 100 сая хүртэл өсгөөд өнгө төрхийг жаахан засаад төлөвлөчихөөд байж байна. Цаашид энэ хэмжээгээр өсгөвөл 2008-2012 онд 300 сая болж өсөх нь. Үүнийг хэн ч хянаж, зогсоож чадахгүй байгаа эл байдлыг л орчин үеийн олонхийн шинэ дарангуйлал гэж нэрлэж байгаа юм. Хэрэв манай улсад ард түмнийг зөвхөн төлөөлдөг, хууль тогтоодог парламент оршиж байсан бол ийм хөрөнгө гаргах бололцоог ямар ч засгийн газар олгохгүй. Засаг барьсан парламентад засгийн газар тал засах хэрэгцээ байгаа учраас л парламентын гишүүд татвар төлөгчдийн хөрөнгөөр улс төр хийх бололцоо бий болж байгаа юм. Энэ мэтийг соёл, хөгжлөөр давсан улс орон төрийн удирдлагын энэ хэлбэрийг сонгодог ажгуу. Зах зээлийн эдийн засаг бий болоогүй, хөгжөөгүй улсад нийгмийн баялгийг бүтээх, хуваарилахад эрх барьж байгаа хүмүүсийн оролцоо, нөлөө өндөр байдаг. Хамгийн өөдрөгөөр бодоход "тос барьсан хүн гараа долоодог" шиг олон гарын хэмжээгээр нийгмийн баялгаас хорогдох хэмжээ нь бас л их байна. Гараа долоогоод үлддэг нэгэн байхад атгаад авдаг, тэврээд гардаг, ачаад явдаг хүн ч бас байхыг үгүйсгэхгүй. Ийм бололцоо төрийн удирдлагын парламентын хэлбэрт хамгийн өндөр байдаг. Шилжилтийн нийгмийн нэг нийтлэг шинж бол нөөцийн хомсдолтой байдагт оршино. Хомсхон нөөцийг маш ухаалаг, дэг журамтай зарцуулахгүй бол хомсдолоос үүдэн бий болдог сөрөг үзэгдлүүд ардчиллын ололтоос эхлэн амьдралын үндсийг хүртэл аваад явчихаж мэднэ. Айл гэртэй зүйрлэж үзвэл өрхийн сарын орлогын санд өрхийн бүх гишүүд гар дүрэн зарцуулснаас аав, ээжийн аль нэг нь орлогыг захиран зарцуулвал сарынхаа хэрэглээнд хүрч мэднэ. Засаг барьсан шилжилтийн орны парламент гишүүдийнхээ гарын тоогоор төрийн санд дэгээ оруулж, тойргийн тоогоор тал тал тийш нь хөрөнгө чангааж байдаг учраас хязгаарлагдмал нөөцийг хамгийн үрэлгэн зараад зогсохгүй, мөнгө дагаж эрх хэмжээ нь ихсэж байдаг. Бодит нөхцөл нь бүрдээгүй улс орон сонгохоор ийм л араншин гаргадаг төрийн удирдлагын хэлбэрийг Монгол улс нарийн судалгаа, үндэслэл, нотолгоонд тулгуурлаагүй шуудхан хэлэхэд "олонхийн дарангуйлал" хамгийн хүнд хэцүү дарангуйлал байдаг гэдгийг, АНУ-д яагаад нэг хүний дарангуйлал тогтоогүй хэдэн зуун жил болсныг мэдээгүй байхдаа сонгосон болов уу гэж бодно. Гэхдээ төрийн удирдлагын парламентын хэлбэрийг ерөөсөө болж бүтэхгүй, олонхийн дарангуйлал тогтоодог буруу хэлбэр гэж үзэж болохгүй. Дээр өгүүлсэн үндэслэл бол парламентын улсыг сонгох түүхэн болон хөгжлийн нөхцөл бүрэлдээгүй улс оронтой холбогдуулан хэлж байгаа болно. Харин түүхэн нөхцөл нь бүрэлдсэн улс оронд төрийн удирдлагын парламентын хэлбэр өөрийн давуу талаа харуулдаг. Тэгвэл ямар улс оронд давуу талаа харуулдаг, илүү зохимжтой вэ гэсэн асуулт зүй ёсоор гарна. Төрийн удирдлагын парламентын хэлбэр иргэний нийгэм төлөвшиж, нийгэм бүрэн ялгавралд орсон, өөрөөр хэлбэл, нийгмийн нэг төрөл байдлыг аль хэдийнэ даван туулсан, олон намын хүчтэй, тогтвортой тогтолцоотой, ардчилал, улс төрийн соёлын үнэт зүйлүүд хэвшсэн улс оронд ид шидээ үзүүлдэг. Олон намын хүчтэй тогтолцооны улмаас бүрэн ялгавралд орж, хуваагдсан нийгмийн янз бүрийн төлөөллийг парламентад нэгтгэн, түүгээр дамжуулж засаг барихаас өөр аргагүй болсон улс орон энэ хэлбэрийг сонгодог гэж хэлж болно. Өөрөөр хэлбэл, нийгмийн улс төрийн хүчнүүдийн төлөөллийг сонгуулийн замаар парламентад оруулж, засгийн газрыг байгуулахгүй бол нийгэм хямарчих гээд, засаг төр хүлээн зөвшөөрөгдөхгүй болчих гээд байгаа нөхцөлд сонгодог хэлбэр юм. 80-аад оны сүүлч 90-ээд оны эхээр монголд оршиж байсан охлакрат дэглэм нь гаднаас харахад дээрх нөхцөл хуурмаг байдлаар илэрч байсан байж мэднэ. Тэгэхлээр, төрийн удирдлагын парламентын хэлбэрийн хамгийн гол нөхцөл бол олон намын хүчтэй, тогтвортой тогтолцоо бүрэлдсэн байх явдал мөн. Нэг нам дангаар үнэмлэхүй олонхи болох улс төрийн бололцоог улс төрийн намуудын нь төлөвшил, хөгжил үгүйсгэсэн улс л төрийн удирдлагын парламентын хэлбэрийг сонгодог гэж хэлж болно. Ийм нөхцөл бүрэлдээгүй улс энэ хэлбэрийг сонгохоор нэг намын ноёрхлыг сонгуулийн замаар тогтоох, "ард түмний сонголт" гэдэг үгээр халхавч хийсэн нэг намын үнэмлэхүй олонхи хууль тогтоох, засаг барих асуудалд өөрийн намын бүрэн эрх мэтээр хандах, улмаар нэг намын дангаар ноёрхолд хүргэдэг. Үүнийг 2004 оны сонгуулиас өмнөх сонгуулийн дүн буюу парламент дахь хүчний харьцаанаас харж болно. Монгол улс бол олон намтай орон. Харин олон намын тогтолцоотой улс биш юм. Манай улс дахь 20 гаруй улс төрийн нам хууль зүйн статустай боловч олон нийтийн статусгүй. Өөрөөр хэлбэл, тухайн намыг тогтвортой дэмждэг нийгмийн бааз байхгүй, парламентын сонгуульд оролцож суудлын төлөө өрсөлдөх тэнхээ тамиргүй, өрсөлдөөд үзсэн ч тухайн намын гишүүд нь бараг тэр намаасаа нэр дэвшсэн хүнд саналаа өгдөггүй, ихэнх нь нэг лидер тойрч бүрэлдсэн зохиомол тогтолцоо учраас тэрхүү лидерийн санаачилга, авхаалжаас үйл ажиллагаа нь хамаарч байх жишээтэй. Тэр ч бүү хэл аль намын мөрийн хөтөлбөрөөр сонгогдсоноо ор тас мартчихаад албан тушаал, алдар нэр амласан намд орж гарч байх нь жирийн үзэгдэл болсон байна. Энэ бол нам төлөвшсөн, олон намын тогтолцоо бий болсон тухай биш, харин нам гэдгийг огт ойлгоогүй нийгмийн үзэгдэл мөн. Ийм улс орон намаар дамжуулж засаг барьж яавч болохгүйг туулсан он жилүүдийн сургамж харууллаа. Харин ард түмний болон тэдний төлөөллийн итгэл, хяналт дээр тулгуурласан ардчиллыг хөгжүүлэх явдал нэн чухал байна. Миний нэг танил хүн "Маргааш парламент засаг барихаа болиход одоогийн парламентын гишүүдийн ихэнх нь өргөдөл өгөөд парламентын танхимаас бүрмөсөн гараад явна" гэж хошигнов. Яагаад гэхэд: Засаг барихаа болихоор зөвхөн ард түмнийг төлөөлж, хууль тогтоох ажил л тэдэнд үлдэнэ. Ихэнх гишүүнд тэр нь үл зохино гэсэн юм. Байж болох л асуудал. Энэ буруу тогтолцоо 76-гийн цаана хэдэн арван 76-г эрх мэдлийн төлөө(гэхдээ сайн хууль тогтоох гэсэн утгаар бус) чирж, баахан хүч хөрөнгийг үрэн таран хийж, дараа нь нэг бол тэднийхээ өмнө албан тушаалын өрөнд орж, түүнийг гүйцэлдүүлэх гэж албан тушаалын наймаанд орооцолдож, эсвэл хуга шатаж амьтан хүний нүүр харах аргагүй болох жишээтэй. Эцэстээ 76-гаасаа ямар нэг байдлаар хамааралтай баахан том, жижиг албан тушаалтан тодорч, тэр нь олонхийн дарангуйллын бас нэг бааз суурь болж байна. Төлөвшсөн намгүй мөртлөө цөөн ард түмнээ албан тушаалын наймааны өрсөлдөөнд оруулж, татвар төлөгчдийн хөрөнгийг тал тал тийш нь үр ашиггүй зувчуулж байхын оронд парламентын хатуу хяналт, хуулийн ноёрхол дор засгийн газрыг оруулж, хариуцлага хяналтын тогтолцоо бүхий төрийн удирдлагын хэлбэрт шилжмээр байна. Өнөөдөр нам нь төлөвшөөгүй, улс төрийн соёл нь бий болоогүй манай оронд намчирхсан парламент, намаас шууд хамааралтай засгийн газар, түүний гишүүд парламентаасаа бараг бүрэн бүрддэг өнөөгийн нөхцөлд хяналт, хариуцлагын тухай ярих ямар ч бололцоогүй, олонхийн дарангуйллыг шууд бий болгож байгаа билээ. Ерөнхийлөгчийн засаг бүхий төрийн удирдлагын хэлбэрийг ярихаар нэг дарангуйлагч гарч ирнэ гэж 16 жилийн өмнө хүмүүсийг айлгаж байсан одоо ч тэгж байх шиг байна. Тийм биш юм. Дарангуйлагч болгохгүй дарж байх аргыг хүн төрөлхтөн аль хэдийнэ олжээ. Одоо түүнээс айх хэрэггүй. Харин олонхийн дарангуйлал түүнээс илүү аюултай гэдгийг ойлгох нь чухал байна. Монгол Улсад Ерөнхийлөгчийн засаг тогтоовол юуны түрүүн улс төрийн намууд өөрийн хөгжсөн төвшинд таарсан байран дээрээ очно. Тэд парламентаар буюу ард түмний төлөөллөөр дамжиж төрийн бодлогыг тодорхойлох, хянах чиг үүрэгт шилжинэ.Улс төрийн намууд мөнгөтэй хэсэгт биш оюунлаг хэсэгт түшиж, тэднээр дамжуулж төрийн бодлогыг тодорхойлох, Засгийн газрыг хянах аргад шилжинэ. Парламент руу олигархи хэсэг биш харин арай илүү гэгээрсэн хэсэг орохыг хийх ажил нь аяндаа шаардана. Парламент мэргэших үүд хаалга нээгдэнэ. Парламентыг ойлгож, ашиглаж байсан хуучин арга , сэтгэлгээ аяндаа өөрчлөгдөж, төлөөлөх ардчилал хэрэгжих жинхэнэ хөрс суурь бий болж, парламент төрөлх чиг үүргээ хэрэгжүүлэх бололцоо бий болно. Ард түмэн парламент хоёрын хооронд байсан мөсөн уул хайлж, парламент ард түмний өмөг түшиг болж, парламент ард түмний санаа бодолд дулдуйдан засгийн газрыг хянана, шахна, хуулиар бололцоо ч олгоно, бас хязгаарлана. Парламент, засгийн газар хоёр хөшигний цаана одоогийнх шиг шадарлахаа болино. Парламент засгийн газрын захиалга, "даалгавараар", хууль тогтоохоо больж, тогтоож буй хуулиараа дамжуулж засгийн газрыг хянахад чиглэнэ. Парламентын гишүүд ард түмнээс авсан мандатаа засгаас хөрөнгө саасан хэмжээгээрээ үнэлүүлэх бус харин хэр зэрэг зөв мэргэн бодлого явуулсан, ямар ухаалаг хууль боловсруулж батлуулснаараа үнэлүүлдэг болно. Төрийн тэргүүнээс засгийн газраа бүрдүүлэхдээ намд хандив өргөснөөр нь бус, харин өөрт нь хань болох, хуулиар тогтоосон бүрэн эрхээ нэр төртэй хэрэгжүүлэх, парламентын чанга бодлого, хатуу хяналтыг бажигдалгүй давахад нь тус болох ухаалаг, боловсролтой нөхдөөр бүрдүүлэхэд өөрийн эрхгүй түлхэнэ. Шилжилтийн орны хомсхон нөөц рүү олон гар орохоо больж, үрэлгэн байдал хязгаарлагдаж, татвар төлөгчдийн хөрөнгөөр улс төр хийхээ болино. Хийлээ гэхэд тэр нь хэд дахин цөөрнө. Засгийн газрын дур зорго нэмэгдэх бололцоо бүхий ч парламент түүнийг хязгаарлаж, манаж байх үндсэн чиг үүргээ амархан ойлгож, тэрхүү дур зоргыг иргэний нийгмийн байгууллагатай хамтран хууль гэдэг хүчтэй механизмаар хязгаарлах бололцоотой. Иргэний нийгмийн байгууллага парламентын одоогийн хоёр тийшээ харсан араншин арилж, нэгдэж ажиллана. Парламентын гишүүд өөрсдийгөө дарга гэж ойлгохоо болж Үндсэн хуульд заасан "ард түмний элч" гэсэн жинхэнэ мөн чанар дээрээ зогсоно. Засгийн газрыг парламентын бус аргаар байгуулах учраас одоогийн багийн даргаас ерөнхий сайд хүртэлх бүх албан тушаал намчирхсан байдлаар томилогдохоо больж, намын гишүүнчлэл харгалзахгүйгээр үндэсний эвлэрэлийг бодсон чадварлаг нөхөд засгийн газарт орж ажиллах бололцоотой. Засгийн газрыг "хэт гар нийлсэн баг"-аар бүрдүүлэх, улс үндэстний эрх ашигт хор хүргэхүйц гэж парламент үзвэл батлахгүй байх хууль зүйн бололцоог бий болгож болно. Нам төлөвшөөгүй улс оронд намчирхана гэдэг бол хэсэг бүлгийн хуйвалдаанаар төр засгийг барих төдийгүй энэ нь олонхийн дарангуйллын хамгийн тод хэлбэр болдог. Төрийн удирдлагын парламентын хэлбэрийг соливол олонхийн дарангуйллыг одоо зогсоож чадах хэдий ч цаашид дахин сэргэх бололцоог энэ асуудал бүрэн шийдэж бас чадахгүй. Гэхдээ хуучнаараа байснаас хавьгүй дээр. АНУ-ын туршлагаас үзэхэд хуульчдын болон хуулийн ноёрхол тогтоовол, хараат бус шүүхтэй, шүүгчтэй болвол ямар нэг дарангуйлал тогтох бололцоог хамгийн өндөр магадлалтай хааж чадна. Хуулийн ноёрхол тогтооход хуульчид их үүрэгтэй. Хуульчид энэ мэргэжлийн ачаар аливаа асуудалд дэг журам, болзошгүй хууль зүйн үр дагаврын үүднээс хандах дадал зуршил бусад хүмүүсээс хавьгүй илүү төлөвшсөн байдаг. Энгийн үгээр хэлбэл, хашир "муу санаатай", аймхай байх нь олонтаа байдаг. Хэдийгээр энэ нь шинэчлэл өөрчлөлт, ардчиллын хөгжилд тустай чанар биш боловч бүхэлдээ бусад мэргэжлийн хүмүүсээс муу үйл хийх тал нь арай гайгүй гэсэн үг. Тийм учраас тэд хуулийн талд зогсохыг аль болохоор хичээдэг. Энэ утгаараа хуулийн засаг тогтооход тустай. Мэргэжлээ буруу ашиглавал маш хэцүү. Түүнийг энэ удаа ярихаа больё. Хараат бус шүүх аливаа дарангуйллын жинхэнэ эрлэг байдаг шиг хараат шүүх бүх дарангуйллын жинхэнэ зэвсэг болдог. Хараат бус шүүхийг тогтоож чадахгүй, түүний ач холбогдлыг бүрэн үнэлэхгүй бол хуулийн засагт төдийгүй бүх улс орон, үндэстний нандин бүхэнд дарангуйлал нүүрлэдэг. А.Токвиль шүүгч хараат бус байдлаа алдвал, зөвхөн хуулийн засаг төдийгүй бүгд найрамдах улсын ардчилалд аюул учирна (Демократия в Америке. М.,1992, с.208) гэж хэлсэн нь үүнтэй холбоотой. Шүүх, шүүгчийг хараат бус байлгах гэж хүн төрөлхтөн олон зуун жилийн турш тэмцсээр ирсэн нь үүнтэй холбоотой. Монгол улсад ардчилал, хүний эрх, эрх чөлөөний хөгжилд хараат бус шүүх, шүүгчийн хэрэгжүүлдэг ид шид, өмөг түшгийг эдэлж эхлээгүй байхдаа түүнийг ардчилал, хүний эрх, эрх чөлөөнөөс хүнийсгэх, онгон дархан зүйл болгочихож огт болохгүй. Энэ нь ардчилал, хүний эрх баяртай гэсэнтэй агуулга нэг билээ. Одоогийн байдлаар баяртай гэхэд тун ойрхон байгааг хаа сайгүй ухаармаар байна. Ялангуяа улс төрийн эрх мэдлийн хуваарилалт, дахин хуваарилалт дуусаагүй, савалгаатай, шилжилтийн орны хувьд хэний толгой дээр хэн ч "цахиур хагалж" мэдэх учраас шүүх, шүүгчийг хараат бус болгосон байх нь адаг сүүлд толгойд халгүй гэдгийг хүртэл бодох ёстой билээ. Өнөөдөр монгол улсад шүүгчийн хараат бус байдал бий болоогүйн улмаас хүнийг үзэл бодлоо илэрхийлсний төлөө, үнэнийг хэлсний төлөө, хардах эрхээ эдэлсний төлөө, эх оронч сэтгэл гаргасны төлөө, татвар төлөгчдийн хөрөнгийг хайрласныхаа төлөө, шударга бус зүйлийг илчилснийхээ төлөө шүүхэд дуудагдах ёсгүй. Гэтэл захиалгат, зохиомол хэрэгт иргэд өртсөөр байна. Энэ бол хамгийн аймшигтай дарангуйлал төдийгүй, монголын ардчилалд нүүрлэсэн нэг том аюул мөн. 
Философийн доктор(Ph.D), Хууль зүйн шинжлэх ухааны доктор(J.S.D), МУИС-ийн тэргүүлэх профессор Н.ЛҮндэндорж 

