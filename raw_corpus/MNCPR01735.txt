Их өр тэглэх үеийн их зуулт

МАХН бие дааж нэр дэвшигчдэд боломж олгохгүй, сонгуулийн хөзрөө хамгийн сүүлд дэлгэхээр тооцоолон нэр дэвшигч тодруулах хурлаа тавдугаар сарын 30-нд товлосон хэмээн ажиглагчид ярьж байгаа. Зүүн хойд аймгуудад болсон гамшигтай холбогдуулан өнгөрсөн 31-нд улс даяар эмгэнэл зарлах шийдвэрийг МАХН-ын эрх баригчид гаргасан билээ. Гэтэл тэдний Бага хурал сунжран 26 тойрогт өрсөлдөх 76 мандатаа тогтлоо хэмээн 31-нд Чингэсийн хөшөөнд хүндэтгэл үзүүлэн, баяр хөөр болж байсан. 
Нэр дэвшигч бүхэн Намын дарга С.Баяр, ерөнхий нарийн бичгийн дарга Ё.Отгонбаяртайгаа Чингэсийн хөшөөний өмнө зургаа татуулсан нь өдгөө тус намын сонгуулийн сонинуудад тод дурайж байна. МАХН ард түмнээ эмгэнэн гашууд гэж үүрэгдээд өөрсдөө баярын зураг татуулж байв. Бага хурал нь гашуудлын өдөр дуусна гэж тооцоолоогүй ч тэгж л таарсан.    
Тийн болж өнгөрсөн хурлын үр дүнд УИХ-ын сонгуулийн 21 дүгээр тойрогт Түлш, эрчим хүчний дэд сайд Т.Энхтайваныг нэр дэвшүүлсэн нь Хан-Уул дүүргийнхэнд огт таалагдаагүйгээр барахгүй тэднийг намынхаа эсрэг босгохоо алдав. Үнэндээ сүүлийн найман жил Хан-Уулын Засаг даргаар ажилласан Д.Загджавыг үр бүтээлгүй нөхөр байсан бол УИХ-ын сонгуульд нэр дэвшүүлэх түр хороо гэгч байгуулагдаад л, уриалга гаргаж МАХН-ын Удирдах зөвлөлд хүргэнэ гэж үгүй. Сонгуулийн бүх шатны сунгаанд түрүүлсэн Д.Загджав УИХ-ын сонгуульд өрсөлдөх эрх авна гэж итгэж байсныг намынхан нь мэдээгүй, дуулаагүй баймгүй. Гэтэл түүний оронд МАХН Хан-Уулд огт танигдаагүй Т.Энхтайваны нэрийг тодруулав. Тэгээд Түр хороо буюу 21 дүгээр тойргийн ард иргэдийн шахалтаар Д.Загджавт нэр дэвших эрх сэргээн олголоо. Нэгэн удаа ноён Д.Загджав "Миний нэрийг зохион байгуулалттайгаар албан тушаал бүхэнтэй хутгадаг. Би тэр яригдаад, хэлэгдээд байгаа ажлыг чинь хийе, суудлаа сэлгэе гэж хэзээ ч хэнтэй ч ярьж хөөрөлдөж яваагүй. Надад тийм сонирхол алга. Нам дотроо ингэж биесээ хэмлэдгээ болимоор байна..." хэмээн арга барагдсан байртай зурагтаар ярьж байсан билээ. Үнэндээ Төмөр замын дарга, Байгаль орчны яамны Төрийн нарийн бичгийн дарга, Иргэний нисэхийн ерөнхий газрын дарга болох нь гэхчилэн албан тушаал бүхэнтэй Д.Загджавын нэр холбогдсон. МАХН үнэхээр л түүнийг өндөр албан тушаалд тавих гээд өөр хоорондоо ярилцдаг байсан бол УИХ-д суудал аваад ирэх боломж олгохгүй, тоглоом тохуу хийхгүй. 
Ямартай ч, МАХН нэр дэвшигчдэдээ сонгуульд өрсөлдөх эрхийн үнэмлэх гардуулсан лхагва гаригт Д.Загджав УИХ-ын гишүүн Д.Идэвхтэн нар Тойргийн хорооноосоо үнэмлэх авлаа. МАХН-ын ерөнхий нарийн бичгийн дарга Ё.Отгонбаяр ч "Т.Энхтайван нэрээ татсан" гэж хэлсэн. Харин МАХН-ын дарга С.Баяр л "Д.Загджавыг МАХН-ын мандатаар нэр дэвшиж байгааг би мэдээгүй" хэмээн гудиггүй хэлэв. Намын дарга тэрбээр мэдэхийн дээдээр мэдэх зүйлээ зангиран байж өөрөөсөө түлхсэн нь С.Баяр, Д.Загджав хоёрын дунд үл ойлголцол байна гэсэн хардалтыг олон түмэнд төрүүлэв. 
Сураг дуулбал хэдэн жилийн өмнө их өр тэглэсэн гэх үйл явдлын үеэр ОХУ-ын Ерөнхийлөгч В.Путинтай уулзах Монголын багийн нэрсийн жагсаалтаас Д.Загджавыг Элчин сайд С.Баяр хасчихаж. Үүнд нь дургүйцсэн Д.Загджав С.Баярыг заамдаад, хананд шахчихсан, байхад хүмүүс салгасан гэх яриа байдаг. Энэ эртний хорсол С.Баярт том намын дарга гэдгийг нь ч мартуулж, телевизээр болчимгүй үг хэлэхэд хүргэв үү. Хэрэв энэ домог үнэн бол С.Баяр Д.Загджавыг УИХ-ын сонгуульд нэрийг нь дэвшүүлээгүйн учир тайлагдав бололтой. Ер нь нөгөө албан тушаал бүхэнд зүтгэдэг гэсэн ярианы ард МАХН-ын дарга ч байж мэдэх тухай дуулдаж эхэллээ. 
Б.ХАЖИДМАА

