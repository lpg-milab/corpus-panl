Тайванийн мөрөөдөл буюу тусгаар тогтнол

Саяхан Гадаад хэргийн яамнаас НҮБ-ын бүрэн эрхт гишүүний хувьд Монгол Улс Тайванийг тусгаар улс хэмээн үздэггүй гэдгээ албан ёсоор мэдэгдсэн билээ.
Ер нь Тайванийн талаар ноцтой асуудал дэгдээгүй байхад яагаад гэнэт ийм мэдэгдэл хийсэн нь анхаарал татсан юм. Үүнтэй холбогдуулан зарим зүйлийг тодруулахад Гадаад хэргийн сайд С.Оюун БНХАУ-ын ГХЯ-ны сайдын урилгаар Бээжинд энэ сарын сүүлчээр айлчлах гэж байгаа юм байна. Айлчлалын өмнөхөн дээрх мэдэгдлийг хийсэн нь санамсаргүй тохиолдол биш болов уу. Түүнээс гадна "Тайвань НҮБ-д гишүүнээр элсэх үү" гэсэн асуудлаар тус арлын оршин суугчдын дунд ирэх сард санал асуулга явуулахаар бэлтгэж байгаа юм байна. Мөн удахгүй Тайванийн Ерөнхийлөгчийн сонгууль болно. Ер нь оршин суугчдын санал бодлыг сонсох нь зүйтэй юм уу гэдгээр дэлхийн улс орнууд байр сууриа илэрхийлээд эхэлжээ. Албаны эх сурвалжаас авсан мэдээллээр одоогоор 150 гаруй орон тэр дундаа ОХУ, АНУ тайваньчуудын дунд ийм санал асуулга явуулах нь буруу хэмээн үзжээ. Манай улс ч уг асуудлаар өөрийн байр сууриа албан ёсоор илэрхийлснийг албаны хүмүүс уг хэрэг явдалтай холбон тайлбарлаж байна. Өөрөөр хэлбэл Тайванийн хийж буй уг алхамд Хятад хамгийн эмзэг байгаа. Тиймээс ч манай Гадаад хэргийн сайдыг өмнөд хөршид айлчлахынх нь өмнө байр суурийг нь тодорхойлуулж, мэдээлэл хийлгээд авлаа. Тайванийн эрх баригчид НҮБ-ын бүрэн эрхт гишүүн болох хүсэлтийг удаа дараа гаргасан боловч өнөөдрийг хүртэл татгалзсан хариу авсан. НҮБ-аас Хятадын ард түмнийг тус олон улсын байгууллагад төлөөлөх цорын ганц улс нь БНХАУ гэсэн тайлбар өгдөг. Энэ нь ч үндэслэлтэй юм. Зөвхөн хүн амын тоогоор аваад үзэхэд ард түмнийг төлөөлөх нь яахын аргагүй БНХАУ мөн. Тайвань тусгаар улс болсон тохиолдолд бүс нутгийн төдийгүй дэлхийн улс төрийн байдалд сөргөөр нөлөөлөх аюултай. Тусгаар улс болсноо зарласан нөхцөлд БНХАУ цэргийн хүч хэрэглэнэ гэдгээ нэг бус удаа мэдэгдсэн билээ. 2005 онд Хятадын эрх баригчид ийм алхам хийх хууль зүйн үндэслэлээ ч баталгаажуулсан юм. Хятад судлаачид энэ хуулинд ач холбогдол өгөх шаардлагагүй хэмээн тайвшруулдаг. Харин Япон, АНУ энэ шийдвэрт хамгийн ихээр эмзэглэсэн юм. Хүйтэн дайны үеэс Тайвань арал нь АНУ-ын хувьд Хятадыг "номхотгох" нэгэн хэрэгсэл нь болж ирсэн гэхэд хилсдэхгүй. Сүүлийн жилүүдэд БНХАУ улам бүр хүчирхэгжиж байгаа тухай дэлхий даяараа ярьцгааж байна. Ийм үед Америк нь Тайванийг алдахыг хүсэхгүй л болов уу. Хэдийгээр тусгаар улс болохыг нь дэмжиж байгаагаа шууд хэлдэггүй ч улс төр, цэрэг, зэр зэвсэг, эдийн засгийн дэмжлэгийг байнга үзүүлсээр ирсэн дээрээ өөрсдийн байр суурийг битүүхэндээ илэрхийлдэг. Хятад ч хүчээ авах тусмаа Тайванийг эх газартайгаа нэгтгэх асуудалд урьд урьдынхаасаа илүү анхаарал хандуулж байна. Арлыг Хятадтай нэгтгэх асуудлыг тавьж нэг улс, хоёр систем зарчмаар цаашид хамтран оршин тогтнох саналыг дэвшүүлсээр ирсэн. Гэвч уг асуудлаарх хэлэлцээ нь өнөөдрийн байдлаар мухардалд орчихоод байна. Энэ нь Тайванийн засгийн эрхэнд буй намын явуулж байгаа бодлоготой ч холбоотой юм. 1949 онд Хятадад Коммунист нам хүчээ авахад 20 гаруй жил эрх мэдлийг гартаа барьсан Чан Кайши аргагүйн эрхэнд Тайвань руу зугтсан. Тэр явахдаа өөрийн тэргүүлдэг Гоминьданий намаа ч "аваад явсан". Монголыг тусгаар улс болохыг тууштай эсэргүүцэж байсан Чан Кайшигийн тухайн үед бий болгосон системийг тайваньчууд цаашид ч хадгалан үлдэх хүсэлтэй юм билээ. Ардчиллын замаар хурдацтай хөгжиж ирсэн Тайвань дэлхийн нэлээд хэдэн оронтой дипломат харилцаатай. Эх газартай нэгдэх асуудал нь дэлхийд нөлөө бүхий гүрнүүдийн хооронд зөрчил үүсгэж, олон улсын хэмжээнд байдлыг хурцатгах аюултай байгаа юм. Тиймээс ч зөрчилдөж буй талууд асуудлыг хурдан шийдэхээр нэгдэх, эс нэгдэх асуудлаар тодорхой алхмууд хийж чадахгүй байна. 
Ю.Дэлгэрмаа
