Хонгор суманд нугасны эвэрхийтэй хүү төржээ

Дархан-Уул аймгийн Хонгор сумын иргэн Т.Нурхметын эхнэр энэ сарын 13-нд нярайлжээ. Түүний хүүхэд нь нуруун дээрээ ур маягийн булдруутай төржээ.
Тэрээр Дарханы Эрүүл мэндийн нэгдэлд төрсөн бөгөөд эмч нар нярайн нуруун дээр гарсан зүйлийг юу гэдгийг оношилж чадалгүй Эх нялхсын эрдэм шинжилгээний төвд үзүүлэхийг зөвлөсөн байна. Тус төвийн эмч нар ч тодорхой онош өгч чадаагүй бөгөөд Ш.Шастины нэрэмжит III эмнэлэгт хүргүүлсэн аж. Ш.Шастины нэрэмжит III эмнэлэгт очиход хүүг Мэдрэлийн мэс заслын тасагт хүлээн авч эмчилж эхэлжээ. Хүүгийн аав Т.Нурхметтай уулзлаа. -Танай хэд дэх хүүхэд вэ? -Манай тав дахь хүүхэд. Энэ хүүгийн дээд талын хоёр маань ихэр л дээ. Манай хүүхдүүд зүгээр эрүүл төрж байсан. Гэтэл энэ хүү маань нуруун дээрээ юу нь мэдэгдэхгүй ур маягийн юмтай төрчихлөө. Дарханы эмч нар оношилж чадаагүй. Биднийг н.Энхцэцэг гэдэг эмч Эх нялхсын эрдэм шинжилгээний төвд хүргэж өгчихөөд л яваад өгсөн. Эмчид нь ч хүлээлгэж өгөөгүй. Эмнэлгийн үүдэнд хоцроод яахаа мэдэхгүй манай суманд очиж байсан "Үндэсний ногоон хөдөлгөөн"-ийхөнд хандсан. Тэд нар ирж зуучилж өгснөөр Эх нялхсын эрдэм шинжилгээний төвийн эмч нар үзээд энэ эмнэлэг рүү явахыг зөвлөсөн. Төрөөд гуравхан хонож байгаа нялх биетэй эхнэр, хүүхэдтэйгээ эмнэлэг дамжаад яваад байх хэцүү байсан учраас хүргэж өгөхийг гуйсан л даа. Биднийг нэг сувилагч энэ эмнэлэгт хүлээлгэж өглөө. Одоо мэс засалд орно гэсэн. Гайгүй болох байх гэж найдаж л сууна. -Эмч нар оношилж чадахгүй байгаа бол цианит, мөнгөн усны хор биш байгаа? -Тийм бол яана гэж айж л байна. Зургадугаар сард Хонгорын төвд байхад манай эхнэр, хүүхдийн биеэр юм туураад байсан. Тэгээд эхнэрээ амаржтал хөдөө байж байгаад ирсэн. Гурван кг жинтэй хүү төрлөө гэхэд нь эрүүл л байх гэж бодсон. Хордсон эсэхийг мэдэхгүй байна. Дарханы эмнэлэгт Хонгорын тав зургаан жирэмсэн эх эмчлүүлж байгаа гэсэн. Зарим нь дутуу төрөх гээд эмчилгээ хийлгэж байгаа гэсэн шүү. -Хүүхдүүд чинь хаана байгаа вэ? -Бага хоёр нь гурван настай жаахан, дүүдээ үлдээгээд л ирлээ. Манай эхнэр ч гэсэн ядраад толгой нь өвдөөд байгаа. Ийм байдалтай байхад, гуравхан хоногтой нярай хүүхдийг эмнэлгийн гадна орхиод явсан Дарханы эмчид гомдоод байх юм гэсэн юм. Хүүгийн бие ямар байгаа талаар Ш.Шастины нэрэмжит III эмнэлгийн мэс заслын их эмч Ш.Болдоос асуулаа. -Хүүгийн бие ямар байна. Онош нь тодорсон уу? -Гуравхан хоногтой нярай хүүхдийг сайн байна гэж яаж хэлэх вэ. Энэ хүүхэд нугасны төрөлхийн эвэрхийтэй төрсөн байна. Бид эмчилгээ хийж эхэлсэн. Мэс засал хийнэ. -Хонгорт тархсан хорноос болж ийм гажигтай төрсөн юм биш биз? -Нугасны төрөлхийн эвэрхий элбэг тохиолддог. Хортой холбоогүй гэж бодож байна. Ямар ч байсан мэс засал хийнэ. Гуравхан хоногтой учраас хүнд мэс засал болох нь гарцаагүй байна. Тийм учраас би зүгээр, гайгүй гэсэн амлалт өгч чадахгүй гэсэн юм. 
Б.Цэцэгдэлгэр
