Дэлхийн банкны гүйцэтгэх захирал яагаад огцрох болов?

Дэлхийн банкны гүйцэтгэх захирал П.Волфович огцрох болж дэлхий даяар шуугиан тарьж байна. Сонины редакцид ч урт урт факс мэдээ ирж Волфовичийн мэдэгдэл, мөн бусад гүйцэтгэх захирлуудын мэдэгдэл иржээ.
Уг мэдэгдэлд Волфовичийг "Асуудалд байгууллагын эрх ашигт хамгийн сайн зохицно гэсэн өөрийн үнэмшлээр ёс зүйтэй үнэнч шударгаар хандсан гэдгээ баталсан" гэж дурджээ. Тэгээд цааш нь "Олон хүн уг асуудалд хандахдаа алдаа гаргаж байжээ" хэмээн дүгнээд Дэлхийн банк ч уг асуудалд хандах хангалттай боловсролтой бус байна гэсэн байна. Тэгээд түүний хийсэн олон ажлыг дурджээ. Үүнд Африкийн олон оронд Дэлхийн банкнаас тусламж үзүүлж байсныг бичжээ. Дэлхийн банкны олон салбарт тэргүүлэх үүрэг гүйцэтгэж байсанд бид П.Волфовичид талархаж байна хэмээн өгүүлжээ. Мөн П.Волфовичийн мэдэгдэлд "Байгууллагын эрх ашиг, үнэ цэнэтэй ажилтнуудынхаа эрх ашгийг хамгаалж байсныг зөвшөөрсөн, дээр нь Сахарын африкчууд бидний хүргэх үйлчилгээг хүртэх нь зүй ёсны хэрэг" гэжээ. Тэрбээр цааш нь африкчууд, Афганистан, Ливан, Либери зэрэг оронд олон удаагийн тусламж дэмжлэг өгч байснаа дурдсан байна. Ялангуяа Африкийн нэг орны ерөнхийлөгч өөр рүү нь утасдаж Дэлхийн банкийг "сонсдог, анхаарал тавьдаг, ойлгодог, ажил хийдэг байгууллага болгоход их зүйл хийсэн" гэж үнэлэхэд сэтгэл их хөдөлснөө бичжээ. Түүнийг Дэлхийн банкинд ажиллаж байсан нууц амраг бүсгүйгээ өөр ажилд шилжсэн хойно нь Дэлхийн банкнаас цалинжуулсаар байсан гэсэн шалтгаар ажлаас нь огцруулсан. Тэр бүсгүй нь Америкийн Цагаан ордонд ажилд орсон аж. Түүгээр зогсохгүй уг бүсгүйн цалин АНУ-ын Төрийн нарийн бичгийн дарга К.Райсаас илүү байлаа хэмээн хэвлэлээр шуугиж байгаа. Гэвч яагаад гэнэтхэн түүнийг огцруулах болов. Зөвхөн хүүхнээс болоод л тэр огцорчихов уу. П.Волфович хуучин АНУ-ын Батлан хамгаалахын дэд сайд байсан хүн билээ. Түүнийг Ирак руу довтлох төлөвлөгөөг зохиолцсон гэдэг. Америкчууд түүнийг чөлөөнд гаргахдаа хамгийн сайхан ажилд "цөлсөн" байна. Тэрбээр Дэлхийн банкинд ажиллахдаа бусад захирлууддаа их захирангуй ханддаг байсан гэнэ. Гэхдээ хамгийн гол огцрох болсон шалтгаан нь банкир бус зан гаргаж Дэлхийн банк гэдэг энэ байгууллагыг алдагдалд оруулж болзошгүй болгосон нь нөлөөлжээ. Үүний жишээ нь түрүү мэдэгдэлд дурдагдаад байсан эргэн төлөх чадвар маш сул Африк, Афганистан зэрэг орнуудад их хэмжээний хөрөнгө оруулалт хийсэн. Иракийн дэд бүтцэд мөнгө ихээр өгсөн нь бусад захирлуудын зүрхийг зогсоох дөхсөн аж. Ядарсан улсад туслах америк маягийн энэ хөөрүү зан нь хөгшин Европын хур баячуудад таалагдсангүй. Мөн Дэлхийн банкаас зээл өгөх тун дуртай орон болох Энэтхэг зэрэг оронд зээл олгохоос татгалзсан байна. Хэдийгээр энэ орон ядуу, Дэлхийн банкнаас зээл их хэмжээгээр авдаг ч буцан төлөх чадвар нэн сайн орны тоонд ордог гэнэ. Ийм орноос татгалзан Африкийн элсэнд ус асгах шиг мөнгөө оруулж байгаа бизнесийн байгууллага гэж хаана байхав. Бусад арилжааны банкууд энэ боломжийг юу гэж алдах вэ гэх зэрэг асуудлуудаас болоод энэ америк эр огцорлоо. Хэдийгээр Америкийг аялдан дагалддаг боловч европчууд энэ удаа Сэм авгыг далдуур эсэргүүцсэн үзэгдэл болсноороо энэ нь их шуугиан тарьж байна. Ийм шалтаг шалтгаанаар түүнийг огцруулсан хэмээн гадуур шуугиж байна. Юун хүүхэнд хэдэн төгрөг өгөх. Тийм баян газар ганц хүүхний цалин ч гайгүй байна аа. 
Ж.Сандагдорж
