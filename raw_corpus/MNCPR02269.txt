Хүүхдээр овоглосон эмч нар

Энэ удаа "Нэг ангийнхан" булангийн маань хойморт Монголын анхны хүүхдийн эмч нар уригдаж байна. Таван хаврын яргуй болж нэг л хөрсөнд цэцэглэсэн Таван намрын ургац болж нэг л талд халиурсан Таван жил тавиулаа хамт цэнгэн жаргасан Танхилхан оюутан нас маань 40 жилийн тэртээ хэмээн дурсамжийн номынхоо өмнө талд бичсэн ангийнхан хаана, юу хийж яваа бол. Тэдний залуу халуун нас, оюутан ахуй цагийн гэгээн гэрэлтэй үеүдэд хамтдаа зочилъё. Сонгож ороогүй ч насаа зориулсан мэргэжил Манай зочид анхнаасаа хүүхдийн эмч болно гэж огт тооцоолоогүй байж. 1960 онд МУИС-ийн Анагаах ухааны факультетэд дөнгөж арван жилээ төгссөн хүүхдүүдээс гадна ажиллаж байгаад ирэгсэд, хүн эмнэлгийн техникумыг төгсч ирсэн хүмүүс гээд өөр өөр насны оюутнууд цуглажээ. Эмч болохоор ирсэн шинэхэн оюутнууд 200 шахам байж. Нэгдүгээр курс төгсөх хавар сургуулиас хичээлийг маш шахуу хөтөлбөрөөр орж, яагаа ч үгүй эрт хичээл дуусчээ. Тэр жил буюу 1961 онд Бүх ард түмний спартакиад болох байсан учраас үүнд оролцох оюутнуудыг ялгаж аваад үлдсэнийг нь говь руу явуулав. Говийг усжуулж, худаг гаргахад оюутнуудын хүчийг ашигладаг байсан хэрэг л дээ. Хавар эрт явсан оюутнууд наадам өнгөртөл говьд ажиллаж байгаад гэр гэрийн зүг явав. Тэднийг гэртээ харихаар явахад багш нар нь жаахан амраана. Хичээл хуучнаасаа арай хожуу орно гэж амалсан нь талаар болж наймдугаар сарын 20 гарав уу үгүй юу радиогоор сургуульдаа ирэхийг зарлаж эхэлжээ. Тэднийг хичээлдээ иртэл АУДС гэж байгуулагдан, хүүхдийн эмчийн ангид хуваарилчихсан байж. Ингээд л тэд Монголын анхны хүүхдийн эмч гэсэн тодотголтой төгсчээ. Өмнө нь хүүхдийн эмч гэж дагнан бэлтгэж байгаагүй болохоор багш, ном сурах бичгээс эхлээд бэрхшээлтэй зүйл байсан л гэнэ. Өөрсдөө хүүхдийн эмч болно гэж шилж сонгоогүй ч гэсэн ангийнхан энэ мэргэжилдээ дуртай, хэзээ ч харамсаж байгаагүй гэсэн шүү. Хамрын хэрүүл Ангийнхан бусдын адил намрын ажилд явцгаана. Сайхан амарч байхад радиогоор тэр сургуулийн оюутнууд тэдэн гэхэд бэлэн бай гэсэн зарлал явж, хүүхдүүд ч энд тэндээс сургуульдаа яаран ирцгээх. Бүр аравдугаар сарын сүүл хүртэл намрын ажилд явна. Намрын ажилд ихэнх хүүхдүүд бахиалан гутал, хөвөнтэй хүрэм өмсөнө. Нийтлэг хувцас нь юм л даа. Харин хаа нэг хотын оюутнууд цэрэг шинель өмссөн харагдана. Хөдөлмөрийн талбар дээр хамт ажиллаад ирэхээр хүний мөс чанар танигдана. Бие биеэ илүү сайн мэддэг болно. Гэрээсээ ирсэн боорцгийг олонтойгоо дэлгээд хуваах нэгэн байхад ганцаараа нууж байгаад идэх хүн ч байна. Ер нь эдний ангийнхан хөдөө гадаа ажилд их явж байсан болохоор эргээд уулзахад ярих дурсах зүйл олон. Бие биеэ бусдаас арай илүү үгүйлдгээ ангийнхан нь ярьж байна лээ. Намрын ажлаас гадна оюутнуудыг говь руу усжуулалтад явуулдаг байжээ. Хичээллэж байхдаа ч ажил хийнэ. Хичээл тарсны дараа тэр үеийн оюутнуудаар траншейны нүх ухуулна. Анги бүрт ухах хэмжээг нь заагаад өгнө. Ангийн охидын зарим нь хоол цай зөөнө, зарим нь нөхрөө явуулж нүх ухуулна, зарим нь ч эрчүүдтэйгээ зэрэгцээд ухна. Ангиуд хоёр талаасаа явсаар байгаад нийлэх үед голд нь ухалгүй үлдсэн хамар үүсдэг бөгөөд үүнээс үүдэн хамрын хэрүүл гарна. Танай ухах газар, үгүй танайх гэсэн ялимгүй маргаанаас үүдэн гарах энэ хэрүүлийг Хамрын гэсэн этгээд нэрээр нэрлэсэн нь хожим хөгжилтэй дурсамжуудын нэг болсон нь энэ. Биднийг ч гэсэн шоолдог болов уу? Тэднийг төгсөх курст бүх лекц оросоор ордог болов. Монгол багш нар ч оросоор лекцээ тавина. Ангийнхан тэр дундаа Д.Малчинхүү, Д.Агваандорж нар завсарлагаанаар багш нарыгаа дуурайж элэглэнэ. Хэл яриа, хөдөлгөөн гээд дуурайхгүй юм үгүй. Ангиас гарсан хоёр доктор маань одоо уулзахдаа "Биднийг оюутнууд маань юу гэж шоолдог бол" хэмээн сэмхэн ярилцдаг гэсэн шүү. Эднийхэн дөрвөн мөртөөр шүлэг зохиож бие биетэйгээ уралддаг байсан гэнэ. Намрын ажлын үеэр тэдний зохиосон Бадам лянхуа усан мандалд гандашгүй еэ хө Балын харандаагаар бичсэн захиа гаргагдашгүй еэ хө Баяр цэнгэл болж байхад Байцаа төмс хурааж суудаг нь гайхмаараа хө гэсэн дуу моодонд орж байсан бол говьд ажиллаж байхад Орох тэнгэрийн орой цоорхой Орсон буурын шил цоорхой Оюутан Дэмидийн ор цоорхой гэж нэгнийгээ явуулдаг байлаа. Дэмид эвхдэг ороо цоолчихоод ийм шүлэгтэй буцсан аж. Д.Агваандорж, Д.Малчинхүү, С.Бат-Очир, С.Рэгзэн, Д.Товуусүрэн нар хатуу тоглоомтой. Хэрийн хүн тэдний тоглоомыг даадаггүй байж. Гэтэл Д.Агваандорж чигчий хурууныхаа хумсыг урт гэгч нь ургуулчихаад бусдыгаа маажаад болдоггүй гэнэ. Бүр өмөртөл нь маажина. Ингээд бусад нь түүнийг хашраахаар шийдэж завсарлагаанаар барьж хумсыг авч өгчээ. Тэгэхдээ зүгээр нэг авчихсан хэрэг биш, махтай нь хамт авч хашраасан гэж байгаа. Д.Малчинхүү гавьяат бас нэг хөгжилтэй зүйл ярьсан юм. Төв аймагт ажиллаж байж л дээ. Дуудлагаар Жаргалантын сангийн аж ахуйгаас гэдэсний түгжрэлтэй хүүхэд аваад Эх нялхсын төвд шөнө иржээ. Хүлээн авахын сувилагч нь эмч яаралтай зөвлөгөөнтэй хүлээж бай гээд суулгачихав. Зузаан үстэй дээл, эсгий гуталтай хөлс нь урсаад, хүүхэд ч өвдөөд... Самбараас жижүүрийн эмчийн нэрийг хартал Рэгзэн гэжээ. Ангийнх нь хүүхэд гарч байж. Сувилагчийн зай завсрыг харж байгаад жижүүрийн эмчийн өрөөнд харайгаад оржээ. Зөвлөгөөн хийж байгаа гэсэн эмч нь буруу харчихсан унтаж байв. Ширээн дээрх чагнуурыг нь авч байгаад хөнжлийг нь сөхөж "Хөдөөний эмчийг ингэж удаан хүлээлгэ" гэж хэлэнгээ хэд сайн ороолгоод авч. Рэгзэн ч ухасхийн босч, хүүхдийг нь аваад, бушуу яв гэсэн гэдэг. Рэгзэнтэй холбоотой бас нэгэн түүх бий. Д.Агваандорж Хөвсгөлд байхдаа мотоциклоос унаж нэлээн хүнд бэртжээ. Үүнийг нь сонссон Рэгзэн ангийнхнаа цуглуулж "Агваандорж нас барсан гэнэ. Ном уншуулъя" гээд мөнгө хурааж авчээ. Үүнээс хойш гурав дөрвөн жилийн дараа "нас барсан" хүн хотод явж байгаад цуу тараагчийг харжээ. Рэгзэн хуушууранд оочерлоод цаашаа хараад зогсч байв гэнэ. Гараа атгаж байгаад нуруу руу нь ганц сайн цохиж хариугаа авсан хөгжилтэй түүхтэй. Илгээлтийн эздийн захидал Сургуулиа төгсөөд ангийнхан бараг бүгдээрээ хөдөө явжээ. Хотод хуруу дарам цөөн хүн үлдсэн гэсэн. Эхний жилүүдэд хөдөөгийн аймаг, сумдын хооронд ангийнхны захиа сүлжилдэн нисч байв. Хэнд ямар бэрхшээл гарсан, хөдөөгийн амьдрал ямархуу байгаа гээд жаргал, зовлонгоо бичсэн захидлыг эхний гурван жил бие биедээ илгээж байлаа. Аажимдаа тухайн нутаг орондоо дасч, ажил мэргэжилдээ мэргэшээд ирэхээр тэдний захидал цөөрсөөр байсан боловч бие биенийхээ сайн, сайхан явааг ажлынх нь амжилтаар дуулдаг байлаа. Тэдний багш гэвэл Н.Гэндэнжамц . Одоогийн Эх, нялхсын эрдэм шинжилгээний төв энэ хүний нэрэмжит шүү дээ. Багшийгаа ангийнхан шүтээн шиг хүндэлнэ. Анх ангийнхнаа хөдөө явахад Д.Агваандорж, Д.Малчинхүү хоёрт "Та хоёр хөдөө хоёр жил ажиллачих. Дараа нь хотод авч, хичээл заалгана" гэжээ. Багш нь хэлсэн ёсоороо хоёр жилийн дараа шавь нараа татах гэтэл "Энд хэрэгтэй хүн" гээд орон нутгийн удирдлагууд явуулсангүй. Багш нь уйгагүй хөөцөлдсөний хүчинд Малчин хүүг найм, Агваандоржийгоо 10 жилийн дараа татаж авсан гэнэ. Энэ хоёр шавь нь одоо хоёул доктор, профессор. Д.Малчинхүү хүний гавьяат эмч. Эдний анги хоёр гавьяаттай бөгөөд нөгөө нь Д.Товуусүрэн. Д.Товуусүрэнгийн хувьд хүүхдийн эмч мэргэжлээ сольсон хүн гэнэ. Баянхонгор аймгийн тахлын станцын даргаар олон жил ажиллаж, энэ эрхэм алдрыг хүртжээ. 1997 онд ангийнхан уулзаж багшийнхаа хөдөлмөр алдрыг тэмдэглэжээ. Тэгээд хэн хаана юу хийж байгааг багшдаа тайлагнасан аж. Тэр дундаа зарим нэгнийгээ "Харин Товуусүрэн заан Хар тахлын эмч болсон Цагаан Сүхээ төмөр замд Цалин зиндаа дээгүүр ажилтай Агваандорж харин шатрын ард Ажлын цагийг хулгайлж байна" хэмээн ховлоод авсан байна. Ангиас гарсан гэр бүл Монголын анхны хүүхдийн эмчийн ангиас цор ганц хос төрсөн нь Бат-Очирынх. Гэхдээ ангийнхнаас нэлээд нь зэргэлдээ ангиудаас амьдралынхаа ханийг сонгосон байна. Тухайлбал, Авгаандоржийнх, Баатархүүгийнх, Бямбасүрэнгийнх, Ванягийнх, Малчинхүүгийнх, Дондовынх, Идэшийнх, Мягмарынх, Тувааных, Цээсүрэнгийнх, Ядмаагийнх зэрэг 10-аад эмч гэр бүл төрсөн гэнэ. Сургууль төгсөөд 40 жил өнгөрчээ. Тавиулаа байсан андуудаас 17 нь бусдыгаа орхин нөгөө ертөнцөд одсон байна. "Бид ч жил ирэх тусам цөөрөөд л байх юм байна шүү" хэмээн тэд гуниглангуй ярьж сууна. 40 жилийн өмнө цэл залуухан оюутнууд эх орныхоо дөрвөн зүг найман зовхист хүлгийн жолоо залж, юу сурч мэдсэнээ хүн арддаа зориулж байлаа. Харин одоо Д.Агваандорж, Д.Малчинхүү, Нэргүй, Тоня нар л албан ёсоор улсын эмнэлэгт ажиллаж байгаа гэсэн. Гэхдээ цөөнгүй хэд нь хувийн эмнэлэгт хийж сурсан ажлаа үргэлжлүүлсээр л байгаа гэнэ шүү. Энэ дашрамд өгүүлэхэд ангийнхныхаа тухай сонин содон баримт, зураг сэлт өгсөн Д.Малчинхүү гавьяатдаа баярлалаа. Д.ОЮУНТУЯА
