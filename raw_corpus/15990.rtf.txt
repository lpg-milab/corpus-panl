№27 (15990)         
1985 ОНЫ НЭГДҮГЭЭР САРЫН 31.
ҮЙЛДВЭРЛЭЛИЙН СУРГАЛТЫН МАСТЕР

Манай улс ардын аж ахуй, соёлын хөгжлийн хурдац, эх орны үйлдвэрлэх хүчний хөгжил, байршлын ойрын болоод хэтийн үндсэн чиглэлийн далайц нь өнөө үед бэлтгэгдэх мэргэжилтэй боловсон хүчний тухайд тал бүрийн өндөр шаардлага дэвшүүлэн тавьж байна. Энэ нь техник мэргэжлийн сургуулиар боловсон хүчин бэлтгэх ажлыг улам төгөлдөр, боловсронгуй болгохыг зүй ёсоор шаардаж байна. Мэргэжилтэй ажилчин, малчны нийгмийн захиалгыг хэрэгжүүлэх үйлсийн тэргүүн эгнээнд техник мэргэжлийн сургуулийн үйлдвэр сургалтын мастер ажиллаж байдаг билээ. Тэд бол манай хөвгүүд, охидод ажил мэргэжлийн сайхныг таниулж, анх удаа гарт нь зүү утас, хөрөө, харуул, багс, нийвий бариулж, үйлдвэрлэл, хөдөлмөрийн цагаан толгой зааж, төрөл бүрийн мэргэжил эзэмшүүлдэг онцгой хариуцлагатай хүмүүс мөн. 

Техник мэргэжлийн сургалт явуулах болсноос хойш өнгөрсөн хугацаанд өндөр мэргэжилтэй ажилчин, тариаланч бэлтгэх хүндтэй үүргээ нэр төртэй биелүүлдэг. Сурган хүмүүжүүлэх арга барил сайн эзэмшсэн тэргүүний мастер олон арваараа төрж гарлаа. Одоо манай техник мэргэжлийн 40 сургуульд нэг мянга шахам үйлдвэрлэлийн сургалтын мастер ажиллаж, 20 гаруй мянган хөвгүүд, охидод улс ардын аж ахуйн чухал шаардлагатай мэргэжил эзэмшүүлж байна. 

Үйлдвэрлэлийн алдартай мастеруудын олон зуун шавь улс ардын аж ахуйд хөдөлмөр бүтээлээрээ алдаршиж, багшийнхаа ачийг хариулж, зааж сургасныг нь ажил амьдралд хэрэгжүүлж байна. 

Орчин үеийн үйлдвэрлэлд өндөр бүтээмжтэй техник, хагас болон бүтэн автомат ажиллагаатай суурь машин, тоног төхөөрөмж нэвтэрч, цаашдаа өргөжих төлөвтэй болж, улмаар шинэ шинэ үйлдвэрүүд байгуулагдаж байгаа нь техник мэргэжлийн сургуулиар мэргэжилтэн бэлтгэх ажлыг сайжруулж, орчин үеийн үйлдвэрлэлийн шаардлагыг хангах, мэргэжлийн өндөр ур чадвар, хөдөлмөрийн дадал эзэмшсэн, соёл, техникийн өргөн мэдлэгтэй, мэргэжилдээ дур сонирхол, авьяас чадвартай ажилчин бэлтгэхэд онцгой анхаарахыг сануулж байна. Үйлдвэрлэлийн сургалтын мастер л орчин үеийн үйлдвэрлэлийн хөдөлмөр зохион байгуулалт, техник тоног төхөөрөмжийн ажиллагаа, технологийн процессыг сайн мэдэж, сургалтыг үйлдвэрлэлтэй болон шинжлэх ухаан техникийн дэвшилтэй нягт холбох, өндөр чадварыг эзэмшсэн байвал дээрх шинэ шаардлагыг нэр төртэй биелүүлж чадна. 

Техник мэргэжлийн зарим сургуульд үйлдвэрлэлийн сургалтын сэдэв бүрийг технологийн карттай болгоогүй, сурагчдын үйлдвэрлэлийн дадлагыг сургалтын төлөвлөгөө, программын шаардлагыг хангахуйц зохион байгуулж чадахгүй, зарим мастер багшийн хариуцлага хангалтгүй, үйлдвэрлэлийн Хадлан ор нэр болдог, дадлагажих сурагчдыг үйлдвэр, хөдөө аж ахуй, барилгын зарим байгууллага эзэмших мэргэжлийн нь ажилд ажиллуулахын оронд хүн хүч дутагдсан туслах чанарын ажил хийлгэж, нөхөөс болгодог ноцтой дутагдал арилаагүй байгаагаас ТМС төгсөгчдийн чанар жигд биш байна. Үйлдвэрлэлийн сургалтын мастерууд сургалт, хүмүүжлийн ажлын чанар, үр нөлөөг дээшлүүлэхийн тулд байнга эрэл хийж, ажилдаа тэргүүн туршлага нэвтрүүлэх, өөрсдийн мэргэжил, боловсрол, сурган хүмүүжүүлэх арга барил, заах арга, орос хэлний мэдлэгийг системтэй дээшлүүлэх, хувийн бүтээлч төлөвлөгөөтэй ажиллах нь зайлшгүй чухал юм. 

Техник мэргэжлийн сургуулийн үйлдвэрлэлийн сургалтын мастерын 80 гаруй хувь нь тусгай мэргэжлийн дунд боловсролтой болсны дээр одоо техник мэргэжлийн 20 шахам сургуульд ЗХУ-аас уригдан ирсэн сурган хүмүүжүүлэх ажлын арвин баялаг туршлагатай, мэргэжилтэн багш, мастерууд ажиллаж байна. Тэргүүний сургалтын мастер, ялангуяа зөвлөлтийн мэргэжилтний туршлагыг нийтийн хүртээл болгох ажлыг дэс дараатай, тууштай зохиох цаашдаа техник мэргэжлийн сургуулийн тусгай мэргэжлийн хичээлийн онолын багш, үйлдвэрлэлийн сургалтын мастеруудын мэргэжил, сурган хүмүүжүүлэх, заах аргын мэдлэг боловсролыг дээшлүүлэх талаар тодорхой системтэй ажил зохиохыг Ардын боловсролын Яам онцгой анхаарах шаардлагатай байна. 

Сурагчдад өндөр мэргэжил, хөдөлмөрийн тэргүүний арга барил эзэмшүүлэх, тэднийг ёс суртахууны эрхэм нандин чанараар хүмүүжүүлэхэд өдөр тутмын сургалт, хүмүүжлийн ажлыг удирдан зохион байгуулагч, халамжлан хүмүүжүүлэгчдийн хувийн үлгэр жишээ, бүтээлч үйл ажиллагаа шийдвэрлэх үүрэгтэй. Үйлдвэрлэлийн сургалтын мастер нь зөвхөн сургалтаар ажлаа хязгаарлахгүй, мэргэжлийн өндөр мэдлэг чадвартай, соёлч байдал, сахилга, хариуцлага, хувийн зохион байгуулалтаараа үлгэр үзүүлж мэргэжил сурталчилгаа хийх, хөдөлмөрт дуртай, нөхөрсөг хамт олонч үзэл санаагаар сурагчдыг хүмүүжүүлэх идэвхтэй үйл ажиллагаа явуулах ёстой. Үйлдвэрлэлийн сургалтын мастер сургууль дээрээ сургалт, хүмүүжлийн ажил эрхлэхээс гадна сурагчдын үйлдвэрлэлийн дадлагыг сургуулиа төлөөлөн удирдаж хийлгэх учраас түүнийг сайн зохион байгуулж, үйлдвэр, аж ахуйн газрын удирдлага, инженер техникийн ажилтнуудтай хамтран ажил хэрэгчээр явуулж, дадлагын чанар, үр дүнг байнга дээшлүүлэх хариуцлагатай үүргээ биелүүлж, сургууль, үйлдвэр, аж ахуйн газрыг холбож хамтын ажиллагааг хөгжүүлж байвал зохино. 

МАХН-ын Төв Хорооны IX бүгд хурлын шийдвэр, техник мэргэжлийн боловсролын ажилтны улсын анхдугаар зөвлөлгөөний тавьсан зорилтыг хэрэгжүүлэн, сургалт, хүмүүжлийн ажилд тэргүүн туршлага нэвтрүүлэх, сурагчдад коммунист ёс суртахуун төлөвшүүлэх, хөдөлмөр, гоо зүй, бие бялдрын хүмүүжил олгох ажилд чанарын өөрчлөлт гаргаж, улс ардын аж ахуйн өсөн нэмэгдэж байгаа хэрэгцээ, шаардлагын түвшинд мэргэжлийн боловсон хүчин бэлтгэх чанарыг дээшлүүлэх нь үйлдвэрлэлийн сургалтын мастерын төдийгүй, техник мэргэжлийн сургуулийн захиргаа, нам, олон нийтийн байгууллагын нэн тэргүүний зорилт мөн. 

