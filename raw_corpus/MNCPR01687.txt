Хөрөнгөтнүүдийг үзэн ядах сэтгэлгээ

Гадаадад хэдэн жил ажиллаад ирсэн найзтайгаа таарлаа. Хурд хүчний гайхамшиг шинэхэн "Тоёота Ланд круйзер" уначихжээ. Түүн шиг баяртай хүн алга. Авгай авсан хүн жилдээ бардам, азарга унасан хүн өдөртөө бардам гэдэг дээ. Хүссэн болгон ийм машин унах биш, тэгэлгүй яахав гэж бодогдож л байв.
Тэгэсхийгээд түүний тухай нэг хэсэгтээ мартчихаж. Гэтэл хагас жилийн дараа өнөөх маань машинаа зарчихсан гээд дуу султай алхаж явахтай таарав. "Машинаа яагаа вэ? Эвдчихээ юу" гэтэл "Зовлон их байна аа. Үнэтэй машин унана гэдэг ёстой там юм байна" гээд толгой сэгсэрч байна. "Тэгнээ тэр. Мань эр шатахууныг нь дийлэлгүй зарж орхиж дээ" гэсэн шүү юм бодож зогстол зовлонгоо тоочлоо. Сайхан машин унасан хүнийг хүн бүхэн нүд үзүүрлэж байна гэвэл та итгэх үү. "Хэзээ байхдаа хөрөнгө мөнгөтэй хүмүүсийг дээрэлхэж байсан юм бэ. Тэд л харин ядуусыг дээрэлхэх байх шүү" гэсэн үг аман дээр чинь бэлэн байна уу. Тэгвэл яг энэ бодлоос чинь эхлээд нийгэм даяараа хөрөнгөтэй мөнгөтэй, ажил хөдөлмөр нь өөдрөг яваа хүмүүсийг үзэн ядах болжээ. Ажил амьдрал нь өөдрөг яваа нэгнээ авлигачин, дээрэмчин, луйварчин хэмээх ангилалд хамааруулах болоод удсан байна. ... Найз маань үнэтэй машин авсан өдрөөсөө бусдын дайсагналд өртөж эхэлжээ. Зах дээр, аль нэг албан байгууллагын гадаа хаана л машинаа тавина ноорхой хувцастай, халтар царайтай хэдэн жаал бүчиж аваад "Машинаа харуулах уу. Харуулахгүй бол толь чинь алга болж мэднэ шүү" хэмээн дарамтална. "Үгүй" л гэвэл байдал бишиднэ. Дөнгөж угаалгын газраас гарсан байсан ч аманд нь багтаж тэднээр халтартуулуулахгүй л бол шоглуулна. Тэд үгүй л гэсэн хариу сонсвол "төлөөсөнд нь" нэг нь 150 ногооны үнэтэй хоёр толийг нь хуу татах энүүхэнд. Хадаасаар зурна, сэвтүүлнэ. Ямар ч гэсэн дараа заавал мөнгө төлдөг болох "хатуу сануулга" өгнө. Нэг удаа зах дээр очиход нь тэрэг түрдэг хүн машиныг нь шүргэж зураад хаячихаж. Гэтэл хавь ойрынх нь хүмүүс "Чи муу ядарсан хүнээс юуг нь авдаг юм бэ. Муусайн баячуудад энэ зэргийн зураас юу ч биш. Зайлаач муу авлигач минь" гэх мэтээр хашгирч ундааны лааз шидэлсэн гэнэ. Олны өмнө ийм эвгүй байдалд орсон найз маань бушуухан явахаас өөр аргагүй болжээ. За тэгээд үнэтэй машины лай үүгээр дууссангүй. Ногоон гэрлээр уулзвар нэвтрэх гэж явахад нь "таксийн цоохор" улаан гэрлээр орж ирээд наалдчихаж. Тэгээд замын цагдаа дуудахаас эхлээд ажил ундарч дээ. Цагдаа хүлээх зуур хажуугаар нь өнгөрч яваа жолооч нар "Хөөе, уулзвар чөлөөл л дөө. Наад муу луйварчнаасаа олигтойхон мөнгө салга", "Биднийг мөлжиж буй авлигачдын нэг байна", "Чи муу таксины жолоочоос юугаа авах гэсэн юм бэ" гэх зэргээр орилж хашгирч нүдний булай болгож. Ослын газар дуудлагаар ирсэн цагдаа хүртэл "Энүүхний төлөө цагдаа дуудаад байх даа яадаг юм бэ. Үүнийг хохирол гэдэг юм уу" гэж баахан тохуурхсанаа бичиг баримтыг нь хурааж аваад давхиад явчихаж гэнэ. Бичиг баримтаа хураалгачихсан болохоор заргаа автал явгарч, өдөр бүхэн замын цагдаад дуудагдаж хамаг ажлаа нураасан гэнэ. За тэгээд ил зогсоолд тавих, угаалгах гээд алхам тутамдаа "жийп унасны торгууль" төлж бүр залхаж. Энэ мэт нийгмийн зүгээс үзүүлэх "халамжууд"-ын өмнө өвдөг сөхрөхдөө өнөөх гоё машинаа зарахад хүрчээ. Харин ч явган явах амьдын жаргал байна гэнэ. Түгжрэл энээ тэрээ гэхгүй. Хааяа нэг таксинд яваагүй километрийн төлөө илүү мөнгө төлж нерв зарахаас өөр хохиролгүй гээд инээж зогсов. Бизнес эрхэлж компани байгуулаад шижигнэж яваа олон сайхан залуус бий. Тэд ажлын байр бий болгож олон гэр бүлийг тэжээж, татвар төлж байгаа. Өөрөөр хэлбэл, ачааны хүндийг үүрч яваа улс. Гэвч бусдад буян үйлдэж байгаагийнхаа хариуд тэдний дарамтан дор шаналж яваа. Нэгэн барилгын компанийн захирал залуугийн ярьсан зүйлийг өнөө хүртэл мартаж чадаагүй юм. Ажил олохын тулд хагас жил хэртэй яам, тамгын газрын үүд сахиж тендерт оролцохчоо аядна. Тендерийн комиссын гишүүд гэж хэдэн нөхөр өглөө оройгүй дуудаж машиныг нь зайдалж, хоол нэхэж ресторан хэсч, оройн цагаар цэнгээний газар тансагласныхаа мөнгийг төлж тооцоо хийхийг шаардана. Тендерт оролцож байгаа компанийн захирлуудыг өмнөө бөхөлзүүлээд бүр сурчихсан байх аж. Тэгж мөлжүүлж мөлжүүлж нэг юм тендерт ялж ажил авна. Дансанд нь мөнгө шилжиж орж иртэл өр тавиад л зээлээд байна. Арай гэж ажил эхэлмэгц дараагийн зовлон үүсдэг гэнэ. Ажилчид нь барилгынх нь материалаас хулгай хийж зовооно. Орой ажлаас тарахдаа тоосго, дээврийн хар цаас, будаг, замаск гээд юу ч гололгүй хумсална. Өөрөө хажууд нь байж цаг тутам хяналт тавьж чадахгүйгээс хойш багахан шиг аваасай л гэж залбирахаас өөр аргагүй гэнэ. "Ажлаа олигтойхон хий" гээд зандарчих юм бол иргэний хөдөлгөөн байгуулахаа шахаж хүний эрх ярина. Цалинг нь өгсөн өдөр нийлж архи уугаад маргааш өглөө нь ажилдаа ирэх хүн ховорхон. "Тэр хөөрхий өчигдөр уугаад шартчихсан босч чадахгүй байгаа" гэсэн шалтаг бол бүр хамгийн хүндтэй шалтгаанд зүй ёсоор тооцогдож бусдынхаа хүндэтгэлийг хүлээнэ. Бүгд түүний тухай бахдалтайгаар дурсаж "аргагүй хөөрхий" хэмээн эвийлнэ. Захирлыг гараад явахтай зэрэг тамхи татаж элдэв долоон юм чалчин өдрийг өнгөрөөж ч мэднэ. Тэд гагцхүү өөрсдийнхөө л эрхийг ярьж хамгаалахаас ажил олгогч эзнийхээ эрх ашгийг үл бодолцоно. Нэгэнт л та компанийн захирал болж бусдад ажил олгож байгаа бол бүх эрсдэлийг үүрэх учиртай. Ажил чанартай сайн байж, хугацаандаа дуусах эсэх нь ганцхан танд л хамаатай болохоос бусад ажилтанд огт хамаагүй. Тэд зөвхөн цалингаа л авах учиртай. Бас тэдэнд гачигдал зовлон тохиолдвол үүрэхээс өөр аргагүй. Хэрвээ тэгж чадахгүй бол таныг барьж идэж ч мэднэ. Учир нь та машинтай, байртай, бас тэгээд компанитай. Тийм болохоор ажилчдадаа мөлжүүлэх нь таны л үүрэг гэнэ. Нэг үеэ бодвол сайн ажилласан хүний амьдрал ахуй дээшлэх боломж нээлттэй болж. Татвар буурсан нь бизнес эрхлэгчдэд таатай байгаа. Төрийн албан хаагчдын цалин хангамж нэмэгдэж байгаа нь тэдний авлигад өртөх боломжийг нь хааж өгөв. Их дээд сургуульд элсчихээд төлбөрөө төлж чадахгүй хасагддаг "толгой сайтай" жаалуудын сургалтын төлбөрийг нь хийгээд төгсөхөөр нь компанидаа ажилд авъя гэсэн бизнесийнхэн сургуулиудыг нэгжих нь холгүй байна. Хувийн хэвшлийнхэн сайн ажилтнаа алдахгүйн тулд цалинг нь өрсөн нэмж, зээлээр орон сууц олгох гэж мэрийх болов. Гэхдээ сайны хажуугаар саар зүйл байлгүй л яахав. Амьдрал ядуугаас болж дунд сургуулиасаа завсардаж, зах дээр тэрэг түрж, хүний цүнхтэй зүйлийг зөөж, гутал тосолж, машин арчих жаалууд олон. Гэвч тэд шударгаар мөнгө олъё гэхээсээ мөнгөтэй боломжтой нэгнээс нь ахиухан хэдэн төгрөг салгахаа л урьтал болгож байгаа нь үнэн. Зарим нь гутал тосолж байна гэж нүд хариулж байгаад усаар арччих жишээтэй. Хүний машиныг цэвэрхэн алчуураар сайн арчаад өгье гэхээсээ халтар хултар арчсан болоод мөнгө нэхэхээ бодох. Хажуу айлын Дондогийнх хөрөнгөжиж гэмээнэ Доржийнх уурлахын учрыг үл олно. "Мөнгөтэй юм байж хэдэн төгрөг зээлүүлсэнгүй" гээд цонхыг нь хагалахын оронд итгэлт зарцыг нь хийгээд амьдарч болохгүй гэж үү. Энд бас нэг хачирхалтай жишээ дурдъя. Гэрийн эзэн эзэгтэй хоёр завгүй учир нялх хүүхдээ харуулах гэж нэгэн эмэгтэйг хөлслөн авчээ. Өдрийн цагаар хүүхдийг нь хараад гэрийг нь цэвэрлээд цалин авах боломж гэсэн үг. Гэтэл өнөөх эмэгтэй гэрийн эздийг ажилдаа явмагц хүүхдэд нь нойрсуулах эм өгч унтуулчихаад тэнээд явчихдаг байж. Тэгээд ажил тарахыг дөхүүлж байгаад эргэж ирээд хагас хугас цэвэрлэхчээ аядаад цалингаа авсаар уджээ. Төдөлгүй хүүхдийн биеэр юм туурч, инээж тоглохоо байн мансуурсан аятай байнга л үүрэглэж эхэлмэгц хэрэг илэрч хуулийн байгууллагын үүдийг татсан байдаг юм. Ингэдэггүй юмаа гэхэд гэрээс нь эд зүйлийг нь хулгайлаад зарчихаж байна гэнэ. Эзэгтэйнхээ гоёлын хувцсыг өмсөж гадуур тэнэж яваад баригдсан хөгийн жишээ ч бий. Энэ мэтээс харахад монгол хүн яагаад хүний төлөө ажиллаж чаддаггүй хэрэг вэ. Тэгээд ажиллаж амьдарч яваа нэгнээ авлигач луйварчингаар нь цоллож гутаан доромжлохын хэрэг юу байна. Япончууд "Sony", "Toyota"-гоороо бахархаж байснаас доромжилж байхыг сонсоогүй санагдана. Томоохон компани, банкуудын үүдийг татаад үзээрэй. Голчлон 1980, 1970 онд төрсөн болов уу гэмээр охид, залуус хамгийн чухал ажлын байранд ажиллаж байхыг төвөггүй олж харах вий. Тэд социалист нийгмийн горыг амсаагүй болохоор ажил цалгардуулж, заль гаргаж зүгээр суухыг барагтай л мэдэхгүй. Тэдэнд ажил даалгахад урамтай гэдгийг хэлээд өгөх дарга олон байх. Хэлний мэдлэг ч хамаагүй дөнгүүр байгаа. Монголчуудын онцлог болсон хуурах, мэхлэх, луйвардахад суралцаж амжаагүй, бас тэгээд дийлэнх нь баруунд боловсрол эзэмшиж байгаа болохоор найдвартай ажиллах хүчин болдог. Гэтэл эдэнд маань нийгмийн зүгээс бас л доромжлол ирдэг бололтой. Залуухан боловсролтой царайлаг эмэгтэй албан тушаал дэвшиж ажиллахад үнэхээр хэцүү гэж байна. Түүний мэддэг, чаддаг бүхнийг хамт ажиллагсад нь ойлгодог атлаа "даргадаа биеэ үнэлж байгаад дэвшиж байгаа юм" гэсэн хардлагаар зовооно. Боловсрол өндөр бол ажил олдоно. Ажил байгаа хойно мөнгө бас олдох учиртай. Мөнгө олдож байгаа бол ахуй амьдрал нь сайжрах ёстой. Ийм энгийн гаргалгааг мэдсээр атлаа сайн сайхан амьдарч яваа залуу бүсгүйчүүдийг хорон үгээр гомдоож, ад үзэж хавчина. Шуудхан хэлэхэд муухай хувцасладаг, өөртөө арчаагүй, боловсролгүй, бүдүүлэг үг яриатай, залхуу, архи ууж ажил тасалдаг хүнийг хамт олон нь илүү үнэлж "манай талын хүн" гэж бүртгээд байх шиг санагдах боллоо. Яахав, хуучин нийгмийн үед зул сарын баяраар сайн ажиллагсдаа шагнахдаа заавал нэг цэвэрлэгч, мужаан, манаачийг шагнаж ангийн ялгаа тэнцүүлж байсан шиг юм болоод байна. Ядахдаа ардчиллын зарчим нь ч олонхиороо асуудлыг шийддэг болохоор арчаагүйчүүд олонхийн дэмжлэгийг илүү авч байгаа нь үнэн. Дийлэнх нь тэр ангилалд багтдаг тул өрөөсөн дугуйгаа дэмжихээс өөр яах билээ дээ. Олон жил бизнес эрхэлсэн нэгнээс "Танай компани чинь одоо болтол томорч өөр салбарт хүчээ үздэггүй юм уу. Нэг муу засварын газар л хэвээрээ хичнээн ч жил болов доо" гэтэл өмнөөс хачин юм ярив аа. "Долоо найман жилийн турш ажилласан юм болохоор овоо ч мөнгө цуглуулсан. Нэг байтугай охин компанитай болж болохоор байна. Гэвч тэгж бусдад шулуулахын хэрэг юу байна. Бизнес өргөжөөд хөрөнгө мөнгөтэй болоод ирмэгц дээдсийн хараанд өртчих аюултай. Тэгээд цаашид оршин тогтнохын тулд УИХ-ын гишүүд, сайд дарга нарт татаас өгөх болно. Түүнийг нь өгөхгүй бол зүйл дуусна шүү дээ. Өөрсдийнхөө хүч хөдөлмөрөөр олсон мөнгөө тэдэнд зүгээр өгч сонгуулийнх нь шоуг ивээн тэтгэх сонирхол алга. Аягүй бол намдаа элс гэнэ. Элсүүлээд хандив нэрээр баахан мөнгө нэхнэ. Тэрнээс ингээд л "жижигхэн " байсан нь дээр шүү дээ" гэдэг байгаа. Бизнесээ арвижуулж хөрөнгөжих хүсэлгүй хүн байхгүй л баймаар сан. Гэтэл манай нийгмийн үнэн дүр төрх ийнхүү бусдын ажиллаж амьдрах, ахин дэвших хүслийг боогдуулж байна. Нэрд гарч Монголдоо л танигдах болсон томоохон компаниудыг улстөрчидтэй холбож ярьж, бичдэг нь үнэн болж таарлаа. Бизнесмэнүүд хүсээгүй байхад төрийн түшээд өөрсдөө дарангуйллаа тогтоодог байх нь. Тэгэхээр Монголд бизнес эрхлэх ямар хэцүү болохыг энэ жишээ нотолж байна. Ажилчдадаа мөлжүүлнэ. Тендерийн комисст мөлжүүлнэ. Гудамжны тэнэмлүүдэд мөлжүүлнэ. Эцэс сүүлд нь энэ бүхнийг давж гэмээнэ төрийн өндөр албан тушаалтнуудад мөлжүүлнэ. Тэгээд бас дээрээс нь "Авлигач" хэмээх нэр зүүж нийгмийн дайсан болно. Хөрөнгөтнүүдийг үзэн ядах сэтгэлгээ гэж энэ буюу. 
Л.Мөнхбаясгалан

