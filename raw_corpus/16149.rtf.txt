№186(16149)
1985 ОНЫ НАЙМДУГААР САРЫН 3.
Хээлтэгч мал

Хээлтэгч малыг тогтвортой өсгөх, бүрэн зээл авахуулах, төлийг нь хорогдолгүй бойжуулах, ашиг шимийг дүүрэн авах асуудал хөдөө аж ахуйн байгууллагаас мал аж ахуйн салбарт хийх гол зангилаа ажил мөн. 

МАХН-ын Төв Хорооны X бүгд хурал дээр нөхөр Ж. Батмөнх хэлэхдээ: << Малыг өсгөхөд гол анхаарлыг мал сүргийн нөхөн үйлдвэрлэлийн үндэс болсон эх малын тоог жилээс жилд нэмэгдүүлж, улмаар 12 саяд хүргэж, цаашид түүнээс бууруулахгүй байхаар программд тусгаж байна. Энэ зорилтыг биелүүлэхэд мал аж ахуйн үржлийн ажлыг сайжруулах явдал чухал байр эзэлнэ >> гэж онцлон заасан юм. 

Чухал заалт, дүгнэлтийн дагуу нэгдэл, аж ахуй бүр өөрийн мал аж ахуйн салбар, түүний дотор эх сүргийг өсгөх, төлөөс нь эхлэн эрчимтэй бойжуулах, ашиг шимийг авч байгаа одоогийн байдалд дүгнэлт хийж, тогтвортой өсөлтийг хангах нь чухал байна. 

Хээлтэгч малыг тогтвортой өсгөж, сүргийн нөхөн үйлдвэрлэлийг байнга сайжруулах, нөөцийг бүрэн дүүрэн ашиглавал одоогийнхоос илүү олон төл бойжуулж, мах, сүү, ноос, арьс шир зэрэг бүтээгдэхүүний үйлдвэрлэлийг ихээхэн нэмэгдүүлэх бололцоо бий. Хөдөө аж ахуйн нэгдэл, сангийн болон тэжээлийн аж ахуйн нам, захиргааны байгууллага хээлтэгч малыг тогтвортой өсгөхөд тавих анхаарлаа сулруулснаас сүргийн нөхөн үйлдвэрлэлийг хангах хэвийн ажиллагаа заримд нь алдагдахад хүрч, 1980 оныхоос нэлээд буурчээ. Хээлтэгч малын зарлагад тавих хяналтыг ялангуяа төлөвлөлтийн байгууллагууд сулруулсны уршгаар ноднин нэлээдийг нь улсын бэлтгэлд нийлүүлжээ. Тэрчлэн сүрэг сэлбэх ажлын зохион байгуулалт тааруу байна. Нас, ашиг шимийн хэмжээ, эрүүл мэндийг харгалзан хээлтэгч малаас тогтоосон хэмжээгээр заазлах ёстой атал уг журмыг зөрчдөг, бүрэн ялгахад тавих хяналт хангалтгүйгээс олон малыг борлуулахгүй үлдээдэг дутагдал арилаагүй байна. 

Хонь, ямаа сувайрах, хээл хаях явдал Дорнод, Сэлэнгэ, Хэнтий, Өмнөговь, Дорноговь аймагт улсын дунджаас дээгүүр байгаагийн шалтгааныг судалж, тодорхой арга хэмжээ авахгүй, хугацаа алдсаар байгаад дүгнэлт хийвэл зохино. 

Туршлага нэвтрүүлэх нь уг ажлын амжилтыг ахиулахын нэг үндэс мөн. Сүрэг сэлбэх охин хурга, ишгийг эхээс ялгах үеэс эхлэн хариуцан авч, дагнан маллаж, төллүүлэн, ашиг шимийг бүрэн ашигладаг тэргүүний малчин, зарим нэгдэл, аж ахуйн туршлагыг судалж нэвтрүүлэх нь чухал байна. Эх сүргийг сэлбэх нь зоо мал эмнэлэг, аж ахуй, зохион байгуулалтын чухал ажлын нэг байдаг. Хэдий тийм боловч өсвөр насны охин малыг шаардлагын дагуу бойжуулж өсгөх, зохих насанд хээл авахуулахыг бүрэн хийдэггүйгээс ашиг шим, бие бялдрын хувьд үржлийн болон аж ахуйн хэрэгцээг хангасан хээлтэгч малаар сүрэг сэлбэж чадахгүй байна. Тухайлбал шүдлэн үхрийг жинлэсэн дүнгээс үзэхэд тэдгээрийн дөч шахам хувь нь өсөлт бойжилт хоцорсноос хээл авахгүй байжээ. Тугалыг эхээс ялган тэжээж тарга хүч сайтай онд оруулан, цаашид эрчимтэй бойжуулах замаар шүдлэнд нь бүрэн хээл авахуулж, гунж сувайрахыг зогсоох бололцоо бүрэн байгааг Өвөрхангай аймгийн Бүрд сумын << Улаан бух >> нэгдэл болон бусад нэгдэл, аж ахуйн туршлага харууллаа. 

Харин энэ туршлагыг өөрийн аж ахуйн нөхцөлд бүрэн нэвтрүүлэх ажлыг орон нутгийн нам, захиргаа, аж ахуйн байгууллага сайн зохион байгуулах хэрэгтэй юм. Хээлтэгч бүрийг бүрэн хээл авахуулах хээлийг хамгаалах талаар нэгдэл, аж ахуй олигтой анхаардаггүйгээс үнээ, гүүний гуч орчим хувь сувайрч байгааг жирийн үзэгдэл гэж үзэж хэрхэвч болохгүй. Иймээс нэгдэл, аж ахуй бүр үнээг отроор таргалуулан, өвөл, хаврын улиралд нэмэгдэл тэжээл өгч, тарга хүч сайтай онд оруулж, хээлтүүлгийн ажил эхлэхээс өмнө бухыг тэжээн, тарга хүч авахуулж занших хэрэгтэй юм. 

Ийм төрлийн мал хариуцан маллаж байгаа малчны хөлсийг хээлтэгч малын сувайралт, хээл хаялтыг багасгасан эсэх, мөн зуун эх малаас бойжуулсан төлийн тоог харгалзан олгодог журмыг нэвтрүүлэх хэрэгтэй байна. Ингэдгүйгээс Сүхбаатар аймгийн Түмэнцогтын сангийн аж ахуйд зуун эх малаас жараас далан тугал бойжуулсан малчин, дээрхээс бараг тал хувиар цөөн тугал бойжуулсан малчин хоёр бараг ижил цалин хөлс авч байсан нь анхаарах асуудал мөн. Малыг бүрэн хээл авахуулах өсвөр насны хээлтэгчийг эрчимтэй бойжуулах, үнээг тарга хүч сайтай онд оруулах ажлыг аймаг, нэгдэл, аж ахуй бүрт урьдынхаас илүү сайн зохион байгуулах нь нэн чухал юм. 

Эх мал хариуцсан малчид мал маллагааны онцгой арга барил эзэмших ёстой. Удирдах ажилтан, мал аж ахуйн мэргэжилтнүүд малчидтайгаа нягт холбоотой ажиллаж, тэдний хайрладаг ашиг шим ихтэй малыг үржүүлэн өсгөхөд илүүтэй анхаарах хэрэгтэй байна. Ингэж чадвал сүргийнхээ чанарыг сайжруулах нэг нөхцөлийг хангана. 

Сүргийн нөхөн үйлдвэрлэлийг сайжруулах нөөц бололцоог дайчлан ашиглахад чиглэсэн арга хэмжээнд хөдөө аж ахуйн төдийгүй эдийн засаг, хяналт шалгалтын төв, орон нутгийн байгууллагаас хамтран зохион байгуулах, тусалж дэмжих, ялангуяа хээлтэгч мал өсгөх төлөвлөгөөний биелэлтийг тогтмол дүгнэж ажиллах нь нэн чухал байна. 

МАХН-ын Төв Хорооноос хөдөө аж ахуйн цаг үеийн ажлыг эрчимжүүлэх асуудлаар телефон хурал хийж, аймаг, орон нутгийн удирдлагуудад өгсөн даалгавартаа МАХН-ын Төв Хороо, БНМАУ-ын Сайд нарын Зөвлөлөөс гаргасан мал аж ахуйн үржлийн ажлыг сайжруулах зарим арга хэмжээний тухай ( 1984 оны ) тогтоолыг хэрэгжүүлэх ажлыг эрчимжүүлэх, түүнд намын байгууллагаас тавих хяналтыг улам сайжруулах талаар тодорхой заалт өгсөн юм. Энэ заалтыг хэрэгжүүлэх ажлыг орон нутагт нэн шуурхай зохион байгуулах хэрэгтэй. Ингэж ажиллах нь хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программыг хэрэгжүүлж, мал сүргээ өсгөх үндсийг тавих болно.

