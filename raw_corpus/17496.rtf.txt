№276(17493)  
1989 оны арван нэгдүгээр сарын 18.
ОРОН НУТГИЙН ЗАМ

Аливаа улс орны эдийн засгийн болон нийгмийн хөгжилд хурдасгах болоод удаашруулах нөлөөтэй олон хүчин зүйлийн нэг нь зам харилцаа, түүний дотор авто зам билээ. Ялангуяа асар өргөн уудам нутагтай, авто тээврийн дал шахам хувийг автомашинаар гүйцэтгэдэг манай орны нөхцөлд авто замыг түргэн хурдацтай хөгжүүлэх нь онцгой ач холбогдолтойгоор барахгүй нийгмийн хөдөлмөрийн бүтээмжийг дээшлүүлэх, цаг хугацаа хожих, соёлч үйлчилгээ нэвтрүүлэх, тээврийн ахуй үйлчилгээг сайжруулах, байгаль орчныг хамгаалах үйлсэд тал бүрийн нөлөө үзүүлдэг нь хэнд ч тодорхой юм. Харин энэ тухайд манайд хуучирсан ойлголт амь бөхтэй байгаа учраас шороон зам болоод л байхад заавал хатуу хучилттай болгож хөрөнгө хүч үрэх шаардлагагүй гэж үзэж хойш тавьдаг зуршилтай болжээ. Гэтэл автомашинаар олон салаа зам гарган эрүүл хөрсийг эвдлэн сүйтгэсэн бэлчээрийн талбай хагас сая орчим га - д хүрсэн нь Европын зарим улсын нутаг дэвсгэрийн хэмжээнээс давжээ. 

Орон нутгийн зам барих, шинэчлэх, засварлах, арчлах ажилд үйлдвэр, аяс ахуйн байгууллагын оролцох үүргийн талаар гарсан БНМАУ-ын Ардын Их Хурлын Тэргүүлэгчдийн зарлиг зам барилга, засварын ажлыг түргэтгэх, хөрөнгийн эх үүсвэр бий болгоход зохих угтвар нөхцөл бүрдүүлсэн учраас сүүлийн үед зарим нэг ахиц гарч байна, 

Аймаг, хотын АДХ-ын гүйцэтгэх захиргаад нутаг дэвсгэрийнхээ үйлдвэрийн газар, аж ахуйн байгууллага бүрийн оролцож хийх зам барилга, засварын ажил, түүнд зарцуулах хөрөнгийн хэмжээг сум, район, хот тус бүрээр нэгтгэж төлөвлөгөөтэйгөөр хэрэгжүүлж эхэлсэн байна. Тийнхүү Баян-Өлгий, Хөвсгөл, Ховд аймаг орон нутгийнхаа замыг засаж сайжруулахад ашгаа тавьж байна. 

Амьдралын шаардлагыг тусгасан чухал тогтоол, шийдвэрийг хэрэгжүүлэх талаар манай оронд бүх нийтийн санаачилга оныхоос нааш авто замын асуудлыг бүрэн шийдвэрлэж чадахгүй нь тодорхой байна. Өнгөрсөн онд зарлигийн заалтыг үндэслэж төвлөрсөн 3 сая төгрөгийн барилга, засварын ажил хийсэн нь гүйцэтгэвэл зохих ажлын дөнгөж гуч орчим хувь болжээ. Төв, Хэнтий, Булган аймаг, Улаанбаатар хотын АДХ-ын гүйцэтгэх захиргаа зам барилгын ажилд төвлөрүүлсэн хөрөнгийг зориулалтын бусаар ашиглах, хөрөнгийн өөр эх үүсвэртэй холих, зарлиг хэрэгжүүлэх ажлыг дан ганц замын байгууллагын үүрэг мэт өрөөсгөлөөр үзэж зөнд нь орхих дутагдал, зөрчил гаргасан байна. 

Зам ашигладаггүй, замаар явдаггүй нэг ч байгууллага, иргэн байдаггүй атал орон нутгийн зам барилга, засварын ажилд жил тутам оролцох үүргээ биелүүлэх тухайд зөвхөн хөрөнгө мөнгө төвлөрүүлсэн төдийгөөр хязгаар тавьдаг үйлдвэр, аж ахуйн газрын удирдлагууд авто замын ач холбогдлыг дутуу үнэлдэг хоцрогдсон хандлагыг өөрчлөх болжээ. Зарим байгууллага, албаны хүмүүс зам барихад гар татаж хөрөнгө хүчээ харамлах, эсвэл янз бүрийн тайлбар тавьж хойш суух оролдлого гаргадаг нь алсын хараагүйгээр барахгүй эх оронч сэтгэлгээ дутсаных юм. 

Орон нутгийн зам барилга, засварын ажлыг гүйцэтгэхэд үйлдвэр, аж ахуйн газарт авто замын байгууллагаас үзүүлэх мэргэжлийн удирдлага, туслалцаа дутагдаж, зураг төсвөөр хангах чармайлт ч үгүйлэгдэж байна. Түүгээр ч барахгүй замын зүг чигийг нарийн тогтоогоогүй, хаагуур тавих байршил нь ч тодорхой биш байдаг явдал ажилд муугаар нөлөөлж байна. Орон нутагт барих замын зураг төслийн ажлын чирэгдэл, бэрхшээлийг арилгахын тулд барих, засварлах замын төсвийг тухайн орон нутагт нь хийлгэх, үүнтэй холбогдуулан зам, гүүрийн засвар, арчлалтын ажлын төсвийн нэгжийн үнэлгээг боловсруулж яаралтай дуусгах шаардлагатай байна. 

Зам барилгад орон нутгийнхаа материалыг өргөн хэрэглэх, хөдөлмөрийн нөөцийг зүй зохистой ашиглах боломж их байгааг улс, олон нийтийн байгууллага дайчлан ашиглах хэрэгтэй юм. Зам барилгын ажлыг түргэтгэх, түүнд байгууллага, хамт олны хүчийг татан оролцуулж тэдгээрийн идэвх сонирхлыг өрнүүлэх үүднээс эхний ээлжинд замын хураамж болон үйлдвэр, аж ахуйн байгууллагын оруулах хөрөнгийн зохих хэсгийг аймаг, сумын төвийн замыг тохижуулах, замын техник, хэрэгсэл худалдан авахад зориулах зэргээр ажилд түлхэц өгөх нь зүйтэй байна. Одоогоор хатуу хучилттай зам тавих боломжгүй газарт ирээдүйд барих авто замын далан, суурийн бэлтгэлийг урьдчилан хийхэд ч илүүц зүйл болохгүй билээ. Тэрчлэн зам барилгад хэрэглэгдэх материал, хийц бэлтгэх, хэд хэдэн сум, байгууллага хамтран хөрөнгө хүч, машин механизмыг төвлөрүүлж сум дундын замын байгууллага бий болгох, тэжээлийн аж ахуй, сангийн аж ахуйнууд хавар, намрын их ажлынхаа дараа боломжтой машин, техникүүдээ нэгтгэн зам барилгын төрөлжсөн түр бригад байгуулж авто зам тавих, засварлах ажилд бололцоогоо ашиглаж байвал зохино. 

Орон нутгийн зам барилга, засварын ажилд оролцох хөрөнгийн хэмжээг нэмэгдүүлэх боломжийг судлан дайчлах, мөн зам барих сан байгуулах тухай хөдөлмөрчдийн санал, санаачилгыг дэмжих шаардлагатай байна. 

Зал барилгын талаар намын XIX их хурал, Намын Төв Хорооны сүүлчийн бүгд хурлуудаас дэвшүүлсэн зорилтыг хэрэгжүүлэхийн тулд аймаг, хотын АДХ-ын гүйцэтгэх захиргаад орон нутгийн авто зам барих, шинэчлэх, засварлах, арчлахад идэвхтэй оролцох, шаардагдах хөрөнгийг төвлөрүүлэх, аливаа үүсгэл санаачилгыг дэмжих, үйлдвэрийн газар, аж ахуйн байгууллагын үүрэг хариуцлагыг дээшлүүлэх, хөдөө орон нутгийг замжуулах ажлыг түргэтгэхэд сэтгэлгээ, арга барилаа шинэчлэн зүтгэл санаачилгаа эрчимжүүлэхгүйгээр орон нутгийн хөгжлийн хурдцыг түргэтгэх, нийгмийн асуудлыг шийдвэрлэх, байгаль орчноо хамгаалах, зам тээврийн хөдөлмөрийн бүтээмжийг нэмэгдүүлэх зорилтыг шийдвэрлэж чадахгүй гэдгийг хатуу анхаарч энэ чиглэлээр тодорхой өөрчлөлт гаргах цаг болжээ. 

