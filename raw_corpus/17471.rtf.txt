№254(17471)        
1989 оны аравдугаар сарын 24.
ШИНГЭН ТҮЛШ

Манай улс техникжихийн хэрээр түлш, шатахууны хэрэгцээ нэмэгдэж, нэгэнт дотооддоо үйлдвэрлэдэггүйн улмаас импортоос авч хэрэгцээгээ хангахаас өөр аргагүй байгаа билээ. 

МАХН-ын XIX их хурлаар VIII таван жилийн төлөвлөгөөний үндсэн чиглэлд шингэн түлшний хувийн зарцуулалтыг авто тээвэр, хөдөө аж ахуйд тав, иргэний агаарын болон төмөр замын тээвэрт дөрөв, эрчим хүчний үйлдвэрлэлд 1, 5-аас доошгүй хувь багасгахаар заасан байна. 

Дизель хөдөлгүүртэй машин механизм нь нэгж ажилд бага шатахуун зарцуулдаг, удаан хугацаанд найдвартай ажилладаг, өртөг зардал харьцангуй хямдаараа бензиний хөдөлгүүрээс давуутай учраас нийт хөдлөх бүрэлдэхүүнд тэдгээрийн эзлэх хувь жилээс жилд нэмэгдэж ирлээ. Үүний хэрээр гадаадаас авдаг дизелийн түлш ч нийт шатахууны 40 шахам хувийг эзлэх боллоо. Сүүлийн гурван жилийн байдлаар улс ардын аж ахуйд 16, 6 сая төгрөгийн дизелийн түлшийг нормоос хэмнэж зарцуулсан боловч түүнээс хавьгүй ихийг хэмнэх өргөн бололцоо байлаа. Манай хэрэглэгчдийн олонхи нь шингэн түлшийг үнэ хямд, олдоц сайн мэтээр үзэж хайхрамжгүй хандаж үрэлгэн зарцуулдаг зуршилд автагдсан хэвээрээ байна. Автомашин, өөрөө явагч механизмын хөдөлгүүрийг удаан хугацаагаар асаалттай байлгах, шингэн түлшийг ус мэтээр хувин саваар баримжаалан түгээх зэрэг ариг гамгүй ажиллагаа хааяагүй үргэлжилсээр байна. Зөвхөн өнгөрсөн онд дизель хөдөлгүүртэй автомашин бүхий 16 байгууллага шингэн түлшийг нормоос хэтрүүлж зарцуулжээ. 

Улсын хэмжээгээр жил тутам гадаадаас худалдаж авдаг шингэн түлшний 5, 4 хувийг нийтийн хэрэгцээний авто тээвэрт, 17, 3 хувийг төмөр замд, 29, 1 хувийг хөдөө аж ахуйд, 30, 9 хувийг эрчим хүч, уул уурхайн үйлдвэр, геологийн салбарт зарцуулж байна. 

Хөдөө аж ахуйн нэгдэл, сангийн аж ахуйд дизелийн түлшийг хэмжүүр тооцоогүй хэрэглэдэг зуршил ноёрхож, аймаг, сумдын төвийн дизель цахилгаан станцууд нэгжид зарцуулсан эрчим хүч, түлшний тооцоог тэр бүрий хийхгүй багцаа тоймоор ажилладаг учраас эдийн засгийн шинэчлэлд харшилж байна. Олонхи аймгийн эрчим хүчний үйлдвэрийн ажилтнууд гэрэл чийдэн асч борлуулалтын төлөвлөгөө биелж л байвал түлш зарцуулахаас яах вэ гэсэн ойлголт баримталдгаас өнгөрсөн онд шингэн түлшний хувийн зарцуулалтыг өмнөх жилийнхээс нэмэгдүүлжээ. 

Автомашин, тракторыг албан байгууллагын явцуу эрх ашгийн үүднээс зориулалтын бус ажилд дайчилж, сөрөг, зэрэгцээ тээвэр хийлгэдэг, тэр ч байтугай аар саархан амин хувийн ажилд бүхэл бүтэн трактор хөдөлгөж байдаг тохиолдол цөөнгүй байна. Хэрэв улсын хэмжээний дизель хөдөлгүүртэй << МАЗ >> маркийн машинуудыг өдөрт нэг километр замд үр ашиггүй хөлхүүлбэл жилд 92, 2 мянган литр түлш үргүй шатааж, 1, 7 сая тонн километрийн ажил гүйцэтгэх боломж алдах юм. 

Төмөр замын тээвэрт шатахуун хэмнэсэн мэдээ тайлан гаргадаг боловч шингэн түлшийг үргүй зарцуулдаг түгээмэл дутагдал цаана нь нуугдсаар байна. Замын засвар муугаас галт тэрэг бага хурдаар явах, иж бүрдэл муутай хөдлөх бүрэлдэхүүнийг ашиглах, даацад хүрээгүй байхад цуваа явуулах, замын хэвгий, өгсүүр хэсэгт зүтгүүрийг буруу залж жолоодох, хөдөлгүүрийг ашиг багатай горимоор ажиллуулах зэргийг нарийвчлан тооцоолбол ихээхэн хэмжээний нөөц алдсаар байгаа юм. Түүнчлэн нефть хангамжийн баазууд дээр авто болон вагонцистерний ачааг амсраар нь хайш яйш соруулж дутуу шавхадгаас ёроолд нь шингэн түлш үлдээд түүнийг асгах, хувьд завших мэтээр үрэгдүүлдэг байна. 

Шатахууныг хадгалах, түгээх сав, тоног төхөөрөмж, хэмжүүр, хэмжих хэрэгслийн байдлыг хянах улсын болон салбарын хяналт шалгалт туйлын хангалтгүй, тэдгээрийг шалгаж баталгаажуулах ажил ч урсгалаар байгааг Эдийн засгийн гадаад харилцаа, хангамжийн Яам, Зам, тээврийн Яам, Улсын хэмжил зүйн алба анхаарч үр нөлөөтэй арга хэмжээ авах цаг болжээ. 

Зарим яам, тусгай газар, аймаг, хотын АДХ-ын гүйцэтгэх захиргаад нь түлш шатахууныг үргүй зарцуулан асгаж үрэгдүүлж байгаль орчныг бохирдуулж байгаа ноцтой дутагдал, зөрчилтэй шийдвэртэй тэмцэхийн оронд аль болох ахиухан хэрэглэх хэмжээ батлуулж авах, дутуу авсан бол хэмнэлт мэтээр тооцоолох, зарцуулалтын нормыг ямарваа аргаар нэмэгдүүлэхээр хөөцөлдөх зэрэг явуургүй арга барил хэрэглэсээр байна. 

Улс ардын аж ахуйд нефтийн бүтээгдэхүүнийг үр ашигтай зарцуулах, арвилан хэмнэх асуудалд шинэчлэл, өөрчлөлтийн үзэл санаагаар хандаж, эдийн засгийн хөшүүрэг, механизмуудыг өргөн ашиглах, түлш, шатахууныг хэмнэсэн ажилчин, мэргэжилтнүүдэд зардлын хэмнэлтээс нь урамшуулал олгох, шатахууныг бэлэн мөнгөөр олгодог болох гэх мэт наад захын арга хэмжээг даруйхан нэвтрүүлэх шаардлагатай байна. 

Шингэн түлш хайр гамгүй зарцуулах нь үнэн хэрэгтээ хөдөлмөрчдийн өргөн хэрэгцээт зүйлийн хангамжид муугаар нөлөөлж нийт ард түмний сайн сайхан аж байдалд хохиролтой болно гэсэн үг. 

Шатахуун, тосолгооны зүйл хэрэглэдэг аль ч байгууллага, хүмүүст хөдөлмөрийн хамт олон хүч чармайлтаа төвлөрүүлэн хэмнэлтийн механизм бий болгож юуны урьд машинч, нярав, механикжуулагч, түгээгч нарын идэвх санаачилгыг дээшлүүлж, тооцоог нарийсгах хэрэгтэй байна. 

Дизель хөдөлгүүртэй хөдлөх бүрэлдэхүүн, тоног төхөөрөмжийн тоо цаашдаа ихээхэн нэмэгдэх хандлагатай учраас эдгээр салбарын аж ахуйн нэгж байгууллага бүр хэмнэлтийн хэмжээг урьд жилүүдийн гүйцэтгэлээс тооцоолох биш харш! ажил, үйлчилгээний технологийг боловсронгуй болгон нэгж ажилд зарцуулах шатахууныг бодитойгоор бууруулах техник зохион байгуулалтын тодорхой арга хэмжээ авч хэрэгжүүлэх аргаар ахиц түлхэц бий болговол зохино. Ялангуяа нэгдэл, сангийн аж ахуй, үйлдвэрийн газрын дотоод тээвэрт ердийн хөсөг, бага механикжилтын тоноглол хэрэглэх, энгийн болон түрээсийн гэрээг өргөн нэвтрүүлж, дэвшилт тэргүүний техник, технологи эзэмшиж улмаар гадаадаас импортоор авдаг бүтээгдэхүүниЙ нэлээд хувь болдог шингэн түлшийг хэмнэх нь нийт эдийн засгийн үр ашгийг дээшлүүлэх зорилтод жинтэй хувь нэмэр болох ёстой. 

