№52(16642)
1987 оны гуравдугаар сарын 1
Манай нам

Монголын ард түмний дайчин манлай, манай нийгмийн удирдан чиглүүлэгч хүч МАХН байгуулагдаад 66 жил болж байна. Түүхэн энэ өндөрлөгөөс эргэж харахад МАХН тэмцэл, ялалтын алдарт замыг туулж үзэл суртал, улс төр, зохион байгуулалтын хувьд хатуужин бэхжиж, олон улсын коммунист хөдөлгөөний нэр хүндтэй дайчин отрядын нэг болж чадсан нь улам ч тодорхой харагдаж байна. 

МАХН-ын мэргэн удирдлага, манай ард түмний бие хайргүй хөдөлмөрийн үрээр өнөөдрийн Монгол орон орчин үеийн олон салбар бүхий эдийн засагтай, соёл, шинжлэх ухаан цэцэглэн хөгжсөн, ард түмний нь материаллаг аж байдал, соёлын хэмжээ байнга өсөн нэмэгдэж байгаа социалист улс болсон нь намын ач гавьяа бөгөөд нам үнэхээр << манай үеийн оюун ухаан, нэр төр, нинжин сэтгэл >> нь болтлоо хөгжиж бэхэжсэнийг бэлхнээ харуулж байна. 

Марксизм, ленинизмд үнэнч манай нам, улс эх орныхоо хөгжлийн жанжин шугам, намын гадаад, дотоод улс төрийн бодлогыг тодорхойлон зааж, монголын ард түмний бүтээн байгуулагч их хүчийг социализмын ялалтын төлөө зоригжуулан зохион байгуулж, нийгмийг удирдан чиглүүлж байдаг билээ. 

МАХН-аас нийгмийг удирдах удирдлагын шинжлэх ухааны түвшин дээшилж, улс орны хөгжлийн хэт төлөвийг тодорхойлох, намын стратеги, тактикийг боловсруулахад чанарын өөрчлөлт гарч байна. Манай нам БНМАУ-ын үйлдвэрлэх хүчний 2000 он хүртэлх схем, хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программ, ерөнхий боловсролын сургуулийн системийг боловсронгуй болгох сэдэв зэрэг эдийн засаг, нийгмийн хөгжлийн зангилаа олон асуудлыг шийдвэрлэх цогцолбор программуудыг боловсруулан хэрэгжүүлж байна. 

МАХН, ЗХУ болон социалист хамтын нөхөрлөлийн орнуудтай бүх талын хамтын ажиллагаагаа гүнзгийрүүлэх, социализмын хүчийг бэхжүүлэх, олон улсын коммунист, ажилчны намуудын эв нэгдлийг зузаатгах үйлсэд зохих хувь нэмэр оруулсаар байна. 

Империализмын харгис түрэмгий чанар идэвхжиж. хүн төрөлхтнийг халуун цөмийн сүйрэл заналхийлсээр буй өнөө үед дайны аюулаас сэрэмжлэх, газар дэлхийд бат бэх энх тайван тогтооход МАХН-ын энх тайванч гадаад бодлого бүрэн чиглэж байна. МАХН, БНМАУ Ази, Номхон далайн сав газрын улс орон, ард түмэн энх тайвнаар оршин суух, улс хоорондын харилцаанд хүч үл хэрэглэх механизм бий болгох талаар чухал саналууд дэвшүүлж түүнээ хэрэгжүүлэхийн төлөө цуцалтгүй тэмцэж байна. 

МАХН-ын санаачилгаар Ази. Номхон далайн сонирхогч орнуудын коммунист, ажилчны намын төлөөлөгчдийн зөвлөлдөх уулзалт энэ онд Улаанбаатар хотноо хийх болсон нь тус тив нутагт энх тайвныг бэхжүүлэхэд онцгой чухал ач холбогдолтой юм. 

МАХН, социалист бүтээн байгуулалтын үе шат бүрт тулгарч байгаа зорилт, хөгжлийн хэтийн төлөв, гадаад, дотоод улс төрийн бодлогоо их хурлуудаараа тодорхойлон зааж, хэрэгжүүлж ирсэн билээ. Өнгөрсөн онд хуралдсан намын XIX их хурал улс орныхоо амьдралын бодит байдалд ленинч ёсоор үнэлэлт дүгнэлт хийж, нийгмийн хөгжлийн шаардлагын үүднээс тавигдаж байгаа шинэ зорилтуудыг шийдвэрлэхэд шинжлэх ухааны үндэстэй хариу өгч, манай намыг өөрийг нь хөгжүүлэх онолын сэтгэлгээ, шинэ дүгнэлтээр баяжуулснаараа намын түүхэнд яруу хуудас болон орж байна. Намын XIX их хурлаас социалист байгуулалтын үеийн тулгамдсан зорилтыг шийдвэрлэхэд шинээр сэтгэж, шинэ аргаар ажиллаж, намын ажлын арга барилыг өөрчлөн сайжруулахыг онцлон заалаа. Улс орны нийгмийн амьдралын бүх хүрээнд тавигдаж байгаа зорилтыг амжилттай хэрэгжүүлэхийн тулд хөдөлмөрийн хамт олны улс төрийн цөм болсон намын анхан шатны 3200 гаруй байгууллага, 89 мянга гаруй коммунист үлгэр дууриал үзүүлэн үр бүтээлтэй хөдөлмөрлөж байна. 

Намын байгууллагуудын дайчин чадварыг дээшлүүлж, ажлын арга барилыг улам боловсронгуй болгож, үр өгөөжийг дээшлүүлэх нь өнөөгийн гол зангилаа асуудлын нэг болж байна. МАХН-ын XIX их хурал << Намын анхан шатны байгууллагын үйл ажиллагааг идэвхжүүлж, дайчин чадварыг дээшлүүлэх явдлыг нийт намын хэмжээний гол зорилт >> болгож дэвшүүлсэн билээ. 

Нам, улс, хөдөлмөрийн сахилгыг нийгмийн амьдралын бүхий л хүрээнд хэлбэрэлтгүй дээшлүүлж, даалгасан ажлын төлөө хүлээх бүх шатны боловсон хүчний хариуцлагыг өндөржүүлэхийн  төлөө газар бүрт жинхэнэ ёсоор далайцтай ажил үйлс зохион байгуулах шаардлагатай байна. 

Манай ард түмэн, коммунистууд намынхаа их хурлын шийдвэрийг хэрэгжүүлэх хоёр дахь оныхоо ажилд ороод итгэл төгс хөдөлмөрлөж байна. Мал аж ахуйн үйлдвэрлэл, ялангуяа мал сүргийг өвөлжүүлж, хаваржуулах, төл бойжуулах ажилд малчид, коммунистуудын ажил үйлсийг бүрэн хандуулж тэдэнд байнгын туслалцаа үзүүлж байх нь орон нутгийн намын байгууллагын гол зорилт болж байна. 

Тулгамдсан зорилтын улс төр, эдийн засгийн ач холбогдлыг хүн бүрт хүргэж ойлгуулах, хөдөлмөрийн хамт олны идэвх зүтгэл хүч анхаарлыг тэр зүгт бүрэн дайчлан зохион байгуулж амжилттай хэрэгжүүлэх нь намын байгууллага бүрийн хариуцлагатай үүрэг, нэр төрийн хэрэг мөн. 

Манай амжилт ололт бүхнийг зоригжуулан зохион байгуулагч, дайчин манлай МАХНынхаа удирдлагаар социализмын ялалт өөд урагшаа! 

