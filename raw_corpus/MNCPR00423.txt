С.Зоригийн хэргийн золиос болж, бас Францаас хулгайлагдаж, тагнуулынханд эрүүдэн шүүгдэж, шоронд хоригдож үйлээ үзэж явсан Дамирангийн Энхбат тэнгэрт халив

Эрх мэдлийн төлөө улайран дайтсан бусармаг тэмцэлд хүний алтан амь золиослогдох явдал юу ч биш болжээ. Өнгөрсөн УИХ-ын сонгуулийн өмнөхөн тэр үеийн эрх баригчид Дамирангийн Энхбатыг Францаас багагүй хүч заран хулгайлж авчраад сонгуулийн шоу хийж байсан цаг дөнгөж саяхан. Түүнийг С.Зоригийн хэрэгт буруутгаж Тагнуулынхан албан хүчээр хэрэг хүлээлгэх гээд бараагүй.
Эцэст нь Д.Энхбатыг өмгөөлөгч Л.Санжаасүрэнгийнх нь хамт төрийн нууц задалсан хэргээр шоронд хорьсон. Өөрийг нь улс төрийн золиос болгох гэж зүтгэж байгаа талаар Д.Энхбат манай сонинд удаа дараа мэдээлж байсан. Үнэн хэрэгтээ Д.Энхбатыг рецетив онц ноцтой гэх мэт сүржин үгээр хууль хяналтын байгууллагынхан олонд зарласан ч тэрбээр хүний биед учруулсан гэмтэл үгүй, улсад учруулсан хохирол ч үгүй байдаг билээ. "Биеийн байдлын муугаас хорих ялаас чөлөөлөгдөөд Францад очиж эмчлүүлээд бие минь овоо дээрдэж байсан сан" гэж Д.Энхбат нэгэнтээ ярилцлагадаа дурдаж байсан. Хэрэв түүнийг хууль бусаар хулгайлж авчраагүй байсан бол өдийд амьд байх байсан биз. Манай сонин хүний эрхийг хөхиүлэн дэмждэг гуйвшгүй бодлогынхоо үүднээс цаг тухай бүрд түүний яриаг олонд хүргэж байлаа. Хэдхэн сарын өмнө биеийн байдал муугаас шоронгоос суллагдаад гарч ирэхдээ өгсөн ярилцлагын үеэр "Хөх хот руу очиж эмчлүүлэх санаатай. Намайг хилээр гаргах болов уу" гэж санаа зовнин ярьж байсан. Энэ түүний хамгийн сүүлчийн ярилцлага байж. Түүнийг сайндаа ч шоронгоос суллаагүй гэдэг. Шоронд үхүүлж МАХН-ын нэрийг шаварт хутгахгүйн тулд сулласан гэх яриа байдаг. Элэгний хүнд өвчтэй тэрбээр эцсийн амьсгалаа хураах хүртлээ үнэнийг олохын төлөө тэмцэж, үнэнч шударгаар хэргийг нь шийдэж өгөхийг төр засгаас гуйж байсан нь түүний яриа бүхнээс мэдрэгддэг байсан. Энэ хүн амьд явах эрхээ эдлэх гэж мөн ч их хичээсэн дээ. Даанч харамсалтай нь түүнийг өвчиндөө шаналж тарчилж байхад нь эрх мэдлийн төлөө улайрагсад улс төрийн золиос болгож амьд явах хоногийн тоог нь дуусгаж орхилоо Ар гэрийнхэн нь хүүгийнхээ амийг нэхэж мэдэх юм. Тухайлбал Ерөнхийлөгч Н.Энхбаяраас ч юм уу, УИХ-ын дарга Ц.Нямдоржоос... Тэр хүн яаж ч амьдарсан байж болно. Бас хэн ч байсан байж болно. Богинохон амьдарч, амьдын хорвоод тун ч бага жаргасан энэ хүн насан өндөр эцэгтээ юугаар ч сольшгүй үр нь, аав ирнэ гэж нүдээ чилтэл харуулдаж байсан нялх балчир үрсдээ эцэг нь байсан шүү дээ. 
Б.Долзодмаа
