Би алдартай төгөлдөр хуурч болно

Испанийн Сансебастиан хотод болсон олон улсын төгөлдөр хуурын уралдаанд манай Хөгжим, бүжгийн коллежийн таван сурагч оролцоод иржээ.
Найман орны 50 гаруй хүүхэд оролцсон энэхүү уралдааны бага насны ангилалд манай дөрвөн сурагч тэргүүн байр эзэлсэн байна. 1998 оноос эхлэн Монголын төгөлдөр хуурчид гадны томоохон фестивалиудад оролцож эхэлсэн бөгөөд байнга амжилт гаргасаар иржээ. Харин Испанид 15 дахь удаагаа зохион байгуулж буй уг наадамд Монголоос анх удаа оролцсон нь энэ аж. Уг наадмын бага насны ангиллын тэргүүн байрт шалгарсан найман хүүхдээс Хөгжим, бүжгийн коллежийн тавдугаар ангийн сурагч Э.Ундралыг шилдгүүдийн гала тоглолтод сонгож оролцуулжээ. Э.Ундралтай ярилцлаа. -Миний дүү хэдэн настай вэ. Олон улсын наадамд ямар бүтээлээр оролцоод ийм амжилт гаргасан бэ? - Би 10 настай. Энэ наадам бага, дунд, том гэсэн гурван насны ангиллаар явагдсан. Тэгээд би бага насны ангилалд нь оролцож Чайковскийн бүтээлүүдээс тоглосон юм. -Бага насных нь ангилалд хэдэн хүүхэд орсон юм бэ? -50 гаруй хүүхэд. Нэгдүгээр байрт найман хүүхэд орсны дөрөв нь монгол байсан л даа. -Тэмцээнд оролцсон бусад өрсөлдөгчид ер нь ямар санагдсан бэ? -Бүгдээрээ л сайн. Гэхдээ би өөрийгөө хамгийн мундаг нь гэж бодож байсан. Тийм болохоор түрүүлнэ гэж бодож орсон. Мөн уралдааны шилдэг хүүхдүүдийн гала тоглолтод намайг урьж тоглуулсан. Бусад орны хүүхдүүд жинсэн өмд, ноосон цамц өмсөж гарч ирээд л тоглоод байна лээ. Харин манай сургуулийнхан бүгд гоё даашинзтай байсан л даа. -Нэгдүгээр байрт орсон бусад сурагчид оролцоогүй юм уу? -Үгүй. Нэг ангилалд түрүүлсэн хүүхдүүдээс нэг л хүүхдийг сонгож оруулсан юм. -Түрүүлсэн хүүхдүүдэд ямар шагнал өгсөн бэ? -Зүгээр л диплом өгсөн. -Тэмцээнд оролцох үеэр Испани оронтой танилцаж амжсан уу? -Уралдаан нэг өдөр л болсон. Гэхдээ Испани оронтой тодорхой хэмжээгээр танилцсан. Хамгийн их таалагдсан нь далай. Далайн шуурга их аймаар юм билээ. Бид нар эргээр нь явж байсан чинь гэнэт хүчтэй давалгаалаад бидэн рүү ус цацчихсан. -Миний дүү хэдэн настайгаасаа төгөлдөр хуураар хичээллэж эхэлсэн бэ. Ер нь яагаад заавал төгөлдөр хуурыг сонгосон юм бэ? -Долоон настайгаасаа. Яагаад ч юм надад их гоё л санагддаг юм. Кабелийн сувгаар төгөлдөр хуурын тоглолт их үздэг. -Гэртээ төгөлдөр хууртай юу. Өдөрт хичнээн цагийг төгөлдөр хуур тоглоход зориулдаг вэ? -Би долоон настайдаа Хөгжим бүжгийн коллежийн төгөлдөр хуурын ангид элссэн юм. Тэр үед аав, ээж хоёр төгөлдөр хуур авч өгсөн. Манай ангид долоо хоногт хоёр удаа төгөлдөр хуурын хичээл ордог. Тэгээд өдөр бүр гэртээ гурав дөрвөн цаг бие дааж хичээллэнэ. -Том болоод ямар мэргэжил эзэмшинэ гэж боддог вэ? -Би математикийн хичээлд илүү сонирхолтой л доо. Ер нь бүх хичээлдээ онц сурдаг. Гэхдээ том болоод алдартай төгөлдөр хуурч болохыг л мөрөөддөг. -Өмнө нь ямар уралдаанд оролцож байсан бэ. Ер нь тэмцээнд оролцож байхад сандардаг уу? -Ерөөсөө сандардаггүй. Яагаад гэвэл би тоглож байгаа хөгжмийнхөө аянд их дуртай. Түүндээ уярчихдаг юм. Тэгээд ч өөрийгөө хамгийн мундаг нь гэж боддог болохоор тэр байх. Би өмнө нь Франц улсад болж байсан уралдаанд оролцоод тусгай байрын шагнал авч байсан. Миний өдий зэрэгт яваа минь Г.Занаа багшийн гавьяа, аав, ээж, гэр бүлийнхний минь ач тус. Ер нь миний Занаа багшийг гүйцэх багш Монголд байхгүй гэж боддог. Багшийн тоглосон ая болгон гоё санагддаг. -Миний дүүгийн хобби юу вэ? -Дуу дуулах. Дуучин Т.Ариунаа эгч, "Flash" хамтлагийн дуунуудыг сонсох дуртай. Зарим дууг нь сонсож байгаад өөрөө нотыг нь зохиогоод тоглочихдог юм. Э.Ундрал охинтой ярилцсаны дараа түүний багш Г.Занаатай төгөлдөр хуур хөгжмийн талаар хэсэгхэн хөөрөлдсөн юм. Тэрээр Хөгжим бүжгийн коллежид гуч гаруй жил багшилж байгаа бөгөөд өдгөө отгон шавь нарынх нь нэг ийнхүү амжилт гаргасанд их л баяртай байлаа. Г.Занаа багшийн шавь нар ихэвчлэн гадаадын орнуудад төгөлдөр хуурчаар уригдан ажилладаг гэнэ. Э.Ундрал ч мөн сургуулиа төгсөөд гадаадад төгөлдөр хуурын чиглэлээр суралцах хүсэлтэй байгаа гэсэн. "Монгол хүүхдүүд төгөлдөр хуурын наадамд амжилттай оролцдогийн учир нь Орост хөгжмийн боловсрол эзэмшсэн багш нарын гавьяа" хэмээн Г.Занаа багш өгүүлж сууна. Түүнчлэн Монголын төгөлдөр хуурчдыг "Хөгжмийн мэдрэмж, гарын тавилт сайтайгаас гадна тайзны соёлтой" хэмээн очсон орон бүрийн төгөлдөр хуурын мэргэжилтнүүд үнэлдэг байна. Хөгжмийн хаан гэгддэг Төгөлдөр хуур хөгжим нь XIII зуунд Европт үүссэн бөгөөд анхандаа ихэс дээдэст зориулагдсан байв. Тухайн үед төгөлдөр хуурыг Клавасин, Клавааккорд хэмээн нэрлэдэг байснаа XVII зуунаас Пианино гэдэг нэр нь албан ёсных болжээ. 1950-иад оноос манай улс Орост төгөлдөр хуурын мэргэжилтнүүдийг бэлтгэж эхэлсэн бөгөөд 1975 онд Монголд төгөлдөр хуурын сургалтыг бие даан явуулах болсон байна. Өдгөө хүүхдээ төгөлдөр хуур тоглуулж сургах гэсэн эцэг, эхийн тоо олширч, энэ хөгжмийг шимтэн сонсогчдын хүрээ тэлсээр байгааг Г.Занаа багш олзуурхав. Тэрээр "Өдгөө Монголд хөгжмийн зохиолч их байгаа ч жинхэнэ мэргэжлийн төгөлдөр хуурын бүтээл хомс байна. Ер нь хөгжмийн зохиолч болохын тулд багаасаа төгөлдөр хуурыг сайн сурсан байх шаардлагатай. Өнөөдөр хөгжмийн зохиолчид зохиолын сайхан дууг зохиож байна л даа. Гэвч мэргэжлийн төгөлдөр хуурчдад зориулсан хөгжмийн зохиол одоогоор Монголд гараагүй байна. С.Гончигсумлаа гуайн "Бодол" гээд ганц нэг зохиолыг бид сургалтын хөтөлбөртөө оруулж хүүхдүүддээ заадаг. Гэхдээ дэлхийн хэмжээнд гарахуйц мэргэжлийн төгөлдөр хуурын хөгжмийн зохиол удахгүй зохионо гэдэгт найдаж байна" хэмээлээ. 
Я.МӨНГӨНЦЭЦЭГ
