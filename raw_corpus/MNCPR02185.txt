Энэ айлчлал түүхэн чухал үүрэг гүйцэтгэх нь дамжиггүй

БНСУ-ын Ерөнхийлөгч Ну Мү Хёны энэ удаа манай улсад айлчилж буй нь БНСУ-ын төрийн тэргүүний хувьд XXI зуунд Монгол Улсад хийж байгаа анхны төрийн айлчлал болж байгаагийн зэрэгцээ Их Монгол Улс байгуулагдсаны 800 жилийн ойн жил манай оронд айлчилж байгаа анхны гадаадын төрийн тэргүүн болж салхийг хагалж байгааг бид бүхэн туйлын бэлгэдэлтэй хүлээн авч байгаа билээ. 
Эгэл жирийн ардын гэрт төрж өссөн Ну Мү Хён Ерөнхийлөгч БНСУ-д улс төрийн шинэчлэлийг авчирсан хүн гэдгээрээ алдаршсан юм. Тэрээр бүхий л амьдралынхаа туршид хүний эрх, хөдөлмөрчин хүний эрхийг дээдлэхийн төлөө тэмцэж, эгэл жирийн ард түмний талд ямагт зогсдог, нутгархах үзлийг даван туулж, нутаг нугаар нь бус ажлын чадвар, зүтгэлээр нь дэвшүүлдэг шинэ үзэл баримтлалыг амьдралд хэрэгжүүлэхийн төлөө тууштай байр суурь баримтлагч байсаар ирсэн. 1999 онд Ким Дэ Жүн Ерөнхийлөгчийн Монгол Улсад хийсэн айлчлалаас хойш болж байгаа БНСУ-ын төрийн тэргүүний хоёр дахь удаагийн энэхүү айлчлалаас Монголын ард түмэн их зүйлийг хүсч хүлээж байгаа нь ойлгомжтой. Чингис хааны үед 1218 онд "Хоёр улс үүрдийн ахан дүү болж үеийн үед энэ өдрийг мартахгүй байя" гэсэн нөхөрсөг тангараг тавьж байсан удаатай билээ. Тэгвэл өнө эртний энэ сайхан ах, дүүгийн харилцаа 1990 оноос дахин сэргэж, эрчимтэй хөгжиж байгаад бид бүхэн баяртай байдаг юм. Эдүгээ, БНСУ нь Монгол Улсын гурав дахь том хөрөнгө оруулагч улс болж, 1994-2004 оны хугацаанд тус улсаас Монгол Улсад 85.5 сая долларын хөрөнгө оруулалт хийж одоогийн байдлаар Солонгосын 700 орчим компани Монголд үйл ажиллагаагаа явуулж байна. Түүнчлэн БНСУ нь манай улсын гадаад худалдааны дөрөв дэх том түнш болж өнгөрсөн оны байдлаар нийт бараа эргэлт 126 сая ам.долларт хүрсэн байна. 1991-2005 онд БНСУ-ын Засгийн газраас 17 сая ам.долларын буцалтгүй тусламж олгож, нийт зургаан хөтөлбөрийг хэрэгжүүлэхэд зориулж 58 сая ам.долларын хөнгөлөлттэй зээлийг Монгол Улсад олгож ирсэн байна. Мянгаад жилийн өмнө 995 онд Солонгосын өвөг дээдэс болох Коре улсын оюутнууд Монголд суралцахаар ирж байснаас эхэлсэн соёлын харилцаа сэргэн хөгжиж байна. 1995 онд Монгол Улсын Нийслэлийн Засаг даргын орлогчоор ажиллаж байх үедээ Улаанбаатар, Сөүл хотын хооронд ах дүү хотын харилцаа тогтоож, хоёр нийслэлийн хамтын ажиллагааны анхны үндэс суурийг тавихад хүчин зүтгэсэндээ миний бие бахархаж байдаг билээ. Нийслэлийн СХД, Сөүл хотын Кангдонг дүүрэгтэй шууд харилцаа тогтооход миний дотны анд нөхөр эдүгээ БНСУ-ын парламентын гишүүн Ким Чунг Вхан ихээхэн хүчин чармайлт гаргаж, элгэмсэг дотно хандаж байсанд талархаж явдгаа энэ ялдамд илэрхийлэхийг хүсэж байна. Манай хоёр ард түмэн түүх, угсаа гарлын хувьд ойр дотно холбоотой, хөх толботой төрдөг Монгол, Солонгосын ард түмнүүдийн найрамдалт харилцаа улам цэцэглэн хөгжихөд Ну Мү Хён Ерөнхийлөгчийн айлчлал түүхэн чухал үүрэг гүйцэтгэнэ гэдэгт итгэл дүүрэн байна. 
Монгол, Солонгосын найрамдлын нийгэмлэгийн Ерөнхийлөгч П.Ганбаатар 
