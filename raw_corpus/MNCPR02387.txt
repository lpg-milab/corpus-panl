Сайн явах санааных

Үр хүүхдээ муу явуулахыг хүсэх хэн байх вэ. Хэн хүнгүй л аравдугаар ангийг нь төгсөнгүүт хүүхдээ их сургууль бараадуулахыг боддог. Харин өнөөдөр сургалтын төлбөр тэнгэрт хаджээ.
Сайн боловсрол үнэтэй гэдэг ч тэрхүү өндөр үнэд тэнцэхүйд цалинтай хүн Монголын нийгэмд ховор байна. Гэхдээ их, дээд сургуулийн диплом өвөрлөөгүй ч уйгагүй хөдөлмөрийнхөө үр дүнд сайн сайхан амьдарч яваа олон өрх бий. Эдний нэг болох Д.Сүхбатынхыг "Хүмүүс, аж амьдрал" буландаа урьсан юм. Уг нь эднийх хотын унаган айл биш ч нийслэлд суурьшаад 20 шахам жил болж байгаа аж. Анх орж ирэхдээ ам бүл тавуулаа жижигхэн байшинд суудаг байв. Хөдөө байсан мал хуй, хашаа байшингаа зарж хэдэн төгрөгөө байр болгох санаатай хадгалж байлаа. Д.Сүхбат нэгэн компанитай гэрээлж такси барьдаг ажилтай болсон нь цаашдын амьдралд нь их хэрэг болжээ. Компанидаа өдөр бүр гэрээ ёсоор мөнгө төлж, үлдсэн хэдээ хоолондоо зарцуулж, бас байрныхаа мөнгөн дээр нэмэрлэнэ. Энэ хооронд эхнэр Нараа нь бас зүгээр суусангүй. Хэдэн жил махны ченж хийж, хөдөө хотгүй явлаа. Заримдаа хямд мах авахаар холын аймгууд руу хэдэн долоо хоногоор гарч өгнө. Гурван хүүхэд нь бага байсан болохоор харьцангуй зардал бага. Хоёр том нь сургуульд, бага нь цэцэрлэгт явна. Ингэж л бор хоног, шар өдрүүдийг ялгалгүй зүтгэсний хүчинд хэдэн төгрөгтэй болж IV хороололд нэг өрөө байр худалдаж авчээ. Энэ хугацаанд таксины гэрээ дуусч, жижиг тэргээ хувийнх болгоод авав. Ингэж л өөрийн гэсэн унах унаа, орох оронтой болоод авсан аж. Мэдээж, амьдрал үргэлжилсээр байгаа болохоор улам л сайн ажиллах хэрэг гарна. Ингээд гэр бүлийн хоёр ярилцаж байгаад жижиг тэргээ зарж, өөрт байсан хэдэн төгрөгөө нэмж байгаад шинэхэн микроавтобус худалдаж авчээ. Улаан хүрэн өнгөтэй дунд оврын тэрхүү микробус мөн ч өгөөжөө өгсөн дөө хэмээн Д.Сүхбат гуай ярьж байсан. Арга ч үгүй юм, тухайн үед одоогийнх шиг олон автобус байгаагүй, нийтийн тээвэрт жижиг автобус дөнгөж гарч эхэлж байсан үе. Үүнээс хойш Бөмбөгөр-Нарантуул хоёрын хооронд хичнээн ч удаа явж, хэдэн хүн зөөсөн нь тоогоо алджээ. Ямартаа ч тэр унаа амин зуулгын гол эх үүсвэр нь болж байв. Гэхдээ машинтай хүн өөрийн гэсэн гараашгүй л бол орон сууцанд сууна гэдэг амаргүй болов. Өвөл болохоор дулаан гараашид нэг хоног тавихад л 2500 төгрөг төлнө. Тэгээд хорооллын эцэст байдаг танилынхаа хашаанд микрогоо тавьдаг боллоо. Үүний дараагийн жил тэд хашаа байшин авахаар шийджээ. Байрлал аятайхан хашаа байшин сураад л байж. Болж өгвөл хямдхан авчих санаа бий. Харин байрных нь дөнгөж хойд талын гэр хорооллын нүүрэн талын шахуу хашааг зарна гэж танил нь дуулгажээ. Өр тавьж байгаад өнөөх хашааг авчихаж. Дотроо хоёр гарааштай болохоор нь олзуурхсан хэрэг. Байшин нь жижигхээн аж. Засвар энэ тэр хийж байгаад улаан дээвэртэй под хийсэн байшин болгоод авав. Дараа нь гэр бүлийн хурал хийж, хашаа байшиндаа амьдрахаар болсон аж. Үүнд хүүхдүүд нь нэлээн дургүй байсан ч хэдэн жилийн дараа байрандаа буцаж орох болзолтойгоор нүүжээ. Нүүсэн нь ч учиртай гэнэ. Хашаа авах гэж тавьсан өрөө төлөхийн тулд байраа хөлсүүлсэн хэрэг. Дэлгүүр, автобусны буудалдаа ойрхон болохоор байраа овоо өндөр үнээр хөлслүүлж, өрийнхөө ихэнхийг дарчихлаа. Ингээд л байрны айл гэр хороололд амьдрах болж. Нэг л мэдэхэд хүүхдүүд ч өсч том банди нь Хөдөө аж ахуйн их сургуулийн оюутан боллоо. "Нэг хүүхдийн сургалтын төлбөр төлөхөд арай гайгүй байсан. Өнгөрсөн жил дүү нь ТИС-д орсон. Одоо хоёр хүүхдийн төлбөр төлж байна" гэж Нараа гуай ярьж байсан. Өнөө жилийн хувьд ШУТИС-ийн сургалтын төлбөр 700 мянгад хүрсэн нь ёстой л цус харвуулах дөхөж. Хоёр оюутны төлбөр нийлээд нэг сая төгрөг болно. Үүн дээр хоол, унааны зардал орно. Хувцас авч өгнө. Бага охин нь 54 дүгээр сургуулийн есдүгээр ангид сурдаг. Бага ч гэсэн бас л төлбөр төлнө. Ингээд эдний гэрийн төсвийг сонирхлоо. Мэдээж байраа түрээслүүлсний мөнгө хүүхдүүдийнх нь сургалтын төлбөрт орно. Оюутан хүүхэдтэй айлд сургалтын төлбөрөөс гадна өдөр тутмын зарлага их ажээ.. Жишээлбэл, ХААИС-д сурдаг хүү нь сургуульдаа явахын тулд хоёр автобус дамжина. Ирэх очихын 800 төгрөг. Хол учраас өглөө гараад орой ирнэ. Хоолны мөнгө өдөрт 1500 төгрөг авч явна. Долоо хоногт дунджаар 12 мянган төгрөг зарцуулна. Энэ мөнгийг хичээл ордог долоо хоног бүрээр үржүүлээд үзэхээр овоо их тоо гарч байна лээ. Автобусны хувьд ирэх сараас билет авчихвал бас ч гайгүй болох аж. Үүн дээр хувцас, хичээлийн хэрэглэлийн мөнгө орно. Хөвгүүдийн хамгийн их мөнгө зарлагаддаг зүйл нь пүүз аж. Тэр заавал "орги" пүүз авна гэдэг бөгөөд дор хаяж 100 мянган төгрөгийн үнэтэй пүүз өмсдөг гэсэн. ШУТИС-д сурдаг охины хувьд сургалтын төлбөрийнх нь 50 хувийг хийгээд байгаа гэсэн. Төлбөр багасах ч юм билүү хэмээн найдаж суугаа хэрэг. Харин охин энэ сард автобусаар зорчих хөнгөлөлттэй билетээ авчихсан болохоор унааны мөнгө ээжээсээ авахгүй. Хоолны мөнгөнд өдөрт 500-800 төгрөг халаасална. Сургууль нь ойрхон гээд ийм хэмжээний мөнгө өгч байгаа гэнэ. Охины хувьд өнгөрсөн зун нэгэн ресторанд угаагч хийжээ. Зургаа, долдугаар сард бүтэн ажиллаад хичээлийн хэрэгсэл, өмд, цүнхнийхээ мөнгийг өөрөө олжээ. Харин сүүлийн сар ажлын хөлсийг нь дутуу өгсөнд охин баахан гомдолтой байна лээ. Бага охин нь 10 жилийн сурагч ч 30 мянган төгрөгийн төлбөртэй. Тэр өдөр бүр мөнгө авахгүй ч хаа нэг ээж ааваасаа хэдэн төгрөг салгахаа мэднэ. Ингэж л Сүхбатынх амьдардаг. Энэ жил хүү нь их сургуулиа дүүргэнэ. Үнэндээ зогсоо зайгүй ажилласны үр дүнд тэд хүний дор орохооргүй сайхан амьдарч явна. Хүүхдүүдээ ч хүссэн сургуульд нь оруулж. Аав, ээжийнх нь энэхүү хөдөлмөрч чанар үр хүүхдэд нь ч өвлөгдөнө биз ээ. 
Д.Оюунтуяа
