№208(16798)  
1987 оны наймдугаар сарын 30.
Ургацын далай дуудаж байна

Эх орны тариалангийн өгөөмөр талбайд үр тарна, төмс, хүнсний ногооны ургац дараа дараагаар жигдхэн боловсорч, хадаж, хураах эзнээ даллан дуудаж эхэллээ. 

Үр тариа, төмс, хүнсний ногооны сан хөмрөгийг арвижуулах, хөдөлмөрчин түмний сайн сайхан аж байдлыг хангах хүнсний зорилтот программыг хэрэгжүүлэх уламжлалт их ажилд тариаланч механикжуулагчдынхаа хамт оюутан, сурагчид, тээвэрчид, ардын армийн дайчид, хүүхэд хөгшид цөмөөрөө идэвхтэй оролцдог хамтын хөдөлмөрийн намрын гавшгай ээлжид шамдан гарах цаг боллоо. 

Тариалангийн талбайн гол фронт үр тарианы ангийн хадалтад Бургалтай, Дархан, << залуучууд, Баруунтуруун, Түвшрүүлэх, Тэс, Орхонтуулын сангийн аж ахуй, Булганы Тэшиг, Архангайн Хайрхан сумынхан эхлэн орж өндөр бүтээмжтэй ажиллаж байна. 

Төмс, хүнсний ногооны чиглэлийн томоохон аж ахуйнууд ч техник засвараа амжилттай дуусгаж, ургац хураалтаа эхлээд байна. Үр тарианы үтрэм, ногооны агуулах, зоорь, элеватор төрөл бүрийн төмсийг намрын ургац хураалтад зориулан бэлтгэлийг жигдрүүлж оюутан, сурагчид, тээвэрчдийг хүлээн Авах орон сууц, соёл ахуйн бусад үйлчилгээг аж ахуйнуудад эрчимтэй бэлтгэж байна. 

Ургац хураалтад ажиллах автомашин, оюутан, сурагчдын хуваарь гарч эхний аж ахуйнууд гэрээний дагуу хүн, машинаа авч эхэллээ. Харин Булган ( АДХ-ын гүйцэтгэх захиргааны дарга нь Г. Бадарч, Завхан ( АДХ-ын гүйцэтгэх захиргааны дарга нь Д. Раднаарагчаа, Дорнод ( АДХ-ын гүйцэтгэх захиргааны дарга нь Д. Баатархүү ) аймагт техникийн засвар бүтэн дуусаагүй, зарим аж ахуйн үтрэм бэлэн биш, бусад бэлтгэл дутуу байгааг ноцтой цалгардал гэж үзэж яаралтай арга хэмжээ авч, хугацаа алдалгүй, чанартай гүйцээх хэрэгтэй. 

Ургуулсан бүхнээ үрэгдэл хаягдалгүй, чанар сайтай хураан авч хэрэглэгчдэд хүргэхийн тулд хураах, тээвэрлэх, хүлээн авах байгууллага, хүмүүсийн ажлын уялдаа холбоо, зохион байгуулалтыг жигд сайжруулж, урьдын хариуцлагагүй ажиллагааны уршгаар үрэгдэл хорогдол гарч, тариа, ногооны чанарыг муутгаж байсан дутагдлыг давтан гарахааргүй нарийн чанд ажиллах нь өнөөгийн гол зорилт мөн. Үр тариа, төмс, хүнсний ногоо хураахад оролцож байгаа нийт хүн, нийлүүлэгч аж ахуй, хүлээн авагч байгууллага, хүмүүсийн нэгдмэл чармайлтыг энэ намрын ургац хураалт шаардаж байна. 

Ургац хураалтын аль ч ажил технологийн зохистой хугацаатай байдаг учир тогтоосон график, төлөвлөлтийн дагуу бүрэн шуурхай гүйцэтгэж хүн хүч, техник хэрэгслийг тодорхой хэсэгт ээлж дараатай маневрлан ашиглах шаардлагыг хангахгүй цаг алдвал дараа дараагийн ажил давхцан чанаргүй болж эцэстээ хохиролд хүрдэг. Хадлан тэжээл бэлтгэл одоогоор талдаа ч ороогүй, дарш хураалт удаашралтай, цаг үеийн олон ажилд самгардсан, салан задгай, замбараагүй явдал хааяагүй үзэгдэж байгаад дүгнэлт хийвэл зохино. 

Тарианы болц жигд биш, тачир намхан, сийрэг энэ жилийн хувьд ургац хураалтыг маш чадварлаг зохион байгуулж, аж ахуй бүр өөрийн онцлогт зохицуулан хураах арга тактикаа зөв боловсруулж хэрэгжүүлэхийг шаардаж байна. Өөрөөр хэлбэл ургац хураах ажлыг удирдан зохион байгуулдаг ургацын штаб аль талбайн тариаг ангилах, шууд хураахыг тогтоон тэр дагуу хүн хуч, техникээ хуваарилж зохион байгуулах ёстой. Болц нь харилцан адилгүй, алаг цоог талбайг түүвэрлэн ангилж хадах, түрүүлж болсныг шууд хураах зэргээр аль тохиромжтой аргыг аж ахуйчаар эзний ёсоор зөв сонгох хэрэгтэй. Зарим нэг аж ахуйн удирдлага, мэргэжилтэн түүвэр хураалт хийхээс бэрхшээж алгуурлаж байгаа нь ихээхэн тариа авах бололцоо алдахад хүргэж мэднэ. Хамгийн гол нь ургац хураах технологийн горимыг чанд мөрдөж, техник хэрэгслийн үйлчилгээ тохируулгыг эрс сайжруулан, ажлын шат дамжлага бүрт үр нөлөөтэй хяналт шалгалтыг тогтмолжуулах хэрэгтэй байна. 

Цаг агаарын байдал тогтворгүй. есдүгээр сард баруун ба төвийн нутгаар олон жилийн дунджаас их хэмжээтэй хур тунадас орох, зарим газар 9 градус хүртэл цочир хүйтрэх, уулархаг газраар цас орох төлөвтэй байгаа нь ургацыг шахуу богино хугацаанд, дээд зэргийн зохион байгуулалттай хураан авах хэрэгтэйг сануулж байна. Тарианы болц жигд биш, чийг тунадас ихтэй байх нь үтрэмийн ажлыг хүндрүүлж, үр тарианы чанарт муугаар нөлөөлж болзошгүй учраас сэлгэх, цэвэрлэх хугацааг богиносгох, үтрэмийг сааталгүй ажиллуулах, үтрэмийн машины засвар үйлчилгээг онцгой анхаарч, сэлбэг хэрэгслээр тасралтгүй хангаж ажиллавал зохино. Ангилах, цайруулах, шууд хураах ажлын дамжлага бүрт комбайныг сайн зүгшрүүлж, тохируулгыг дахин шалгаж дутууг гүйцээх, хадах, цайруулах үеийн хаягдал гарах нүх сүвийг хаах, гологдол, хаягдал гарсан тохиолдол бүрт ажил хариуцсан хүмүүстэй хариуцлага тооцоолж шавдангуй ажиллах хэрэгтэй. Түүнчлэн дэгэн догон, хотгор гүдгэр ихтэй, ус үерт идэгдсэн замыг тэгшлэн тэмдэгжүүлэх ажлыг аж ахуй, тээвэр, зам, автотехникийн байгууллага нэг удаа хийж гүйцэтгэснээр санаа амралгүй тогтмол сэлбэн засаж байвал Зохино. 

Ургац хураалттай зэрэгцүүлэн сүрэл боох, талбайгаас гаргах, тээвэрлэх ажлыг тариалалт, ургац хураалтын улсын комисс, аймаг, хотын АДХ-ын гүйцэтгэх захиргаа, сангийн аж ахуйнууд шуурхай зохион байгуулах шаардлагатай байна. Нийт аж ахуйн ургацын баланс тогтоогдож, ирэх оны тариалалтад хэрэглэх үрийн хэрэгцээ тодорхой болсон учир талбайн хээрийн хянан баталгааны дагуу үрэнд нөөцлөх талбайн ургацыг тусгайлан хурааж цагийн дулаан, хүн хүчний бололцоотойд чанартай цэвэрлэж дугаарлан, шаардлагатай кондицид хүргэж хадгалах хэрэгтэй. 

1987 оны ургацыг хаягдалгүй шуурхай хураан авч, МАХН-ын Төв Хорооны III бүгд хурлын шийдвэрийг хэрэгжүүлэх, их Октябрийн ойд хөдөлмөрийн сайхан бэлэг барих нь ургацын гавшгай ээлжид гарсан хүн бүрийн нэр төрийн үйлс мөн. 

Ургацын өгөөмөр далайд урагшаа! 

