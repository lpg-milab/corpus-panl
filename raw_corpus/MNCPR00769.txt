Дуучин Б.Сараа гавьяат болов

Төрийн дээд шагнал хүртэгсдийн дунд урлагийн хоёр содон. Ардын жүжигчин цолоо дөнгөж аваад буй Б.Жавзандулам нүүрэндээ мишээл тодруулан намбалаг зогсч, шинэхэн гавьяат дуучин Б.Сараа илтэд сэтгэл хөдөлсөн шинжтэй харагдана. Түүний нүүр хөлс, нулимсандаа услагджээ. Мэдээж тэдний ярианд гэр бүлийнхэн, фэнүүддээ, хамт олондоо, ард түмэндээ хаягласан талархлын үгс жин дарж байлаа. Гэсэн ч тэднээс зөвхөн талархлын үг авмааргүй санагдаад... Ардын жүжигчин, ҮДБЭТ-ын гоцлол дуучин Б.Жавзандулам бага зэрэг эсэргүү асуултыг маань найрсаг хүлээж авлаа. 
-Дуучин А.Долгор Ардын жүжигчин болоход таныг ч бас энэ эрхэм алдрыг авсангүй гэж сэтгэл дундуур хоцорсон хүн олон байлаа. Харин та тэр үед юу бодож байв? (Тэр хөгжилтэй инээгээд шууд л хариулав ) -Их урлагт өндөр шагнал өгнө гэдэг хамгийн чухал. Бидний хэн нь ч авсан ялгаагүй ээ. А.Долгорыг ардын жүжигчин болоход баярлаж л байсан. -Бөхчүүд цол дагаж бяр гэдэг, танд хэр бяр амтагдаж байна? -Бяр амтагдалгүй яах вэ. Сая Ерөнхийлөгч шагнал гардуулахдаа хэллээ шүү дээ. "Шагналыг хийчихлээ гэж өгдөггүй. Хий гэж өгдөг юм шүү" гэж. Хийж бүтээх хүсэл оргилж байна аа гэв. Ардын жүжигчин Б.Жавзандуламыг өндөр настай ээж нь хадаг, сүү барин угтаж байгаа харагдав. Тэрбээр урлагийн гэгээн сүмд хорин жил дуулжээ. Хэдэн дуурьт дуулсан бэ гэсэн асуултад "Тоо томшгүй ээ" гэж товчхон хариулав. Монголд тавигдсан сонгодог дууриудад алгасалгүй дуулсан гэнэ лээ. "Зууны манлай эстрадын дуучин" Сараагаас шагнал авах өглөө хэдэн цагт боссоныг нь лавлав. -Өглөө зургаан цагт боссон. Сэтгэл догдлоод нойр ч хүрээгүй. (Олны хайртай дуучин маань ихэд бэлтгэл хийсэн бололтой. Үсээ үнэхээр гоёмсог засуулсан байна лээ) -Таны хонгор шар хүү ээжийгээ ямар шагнал хүртэж байгааг мэдэж байгаа болов уу? -Миний хүү юу болсныг ойлгохгүй, яагаад намайг зуслангаас авчрав гээд гайхаад л байгаа. (Дуучны ээж нь дэргэд нь зогсч байлаа. Хүү нь Төрийн ордны хаалган дээр ээжийгээ хүлээгээд зогсч байгаа гэж тэр тайлбарласан) 
Б.Эгшиглэн 
