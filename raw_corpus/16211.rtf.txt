№248(16211)
1985 ОНЫ АРАВДУГААР САРЫН 15.
Бүхнийг хүн шийднэ

хүний оролцоогүйгээр өөрөө бүтдэг ажил хаа ч байхгүй учраас төлөвлөгөөт зорилтын биелэлт тодорхой хүнээс, түүний ухамсар, мэдлэг, сахилга, хариуцлага, санаачилга, зохион байгуулалт, идэвх зүтгэлээс шууд шалтгаалдаг нь хэн бүхний мэдээж зүйл юм. 

<< Хүн хүмүүжүүлэх, аж ахуйг удирдан хөтлөх урлагийг эзэмшсэн боловсон хүчний найдвартай нөөц бий болгох ажлыг намын байгууллагууд байвал зохих түвШинд нь хүргэх хэрэгтэй байна >> гэж нөхөр Ж. Батмөнх Намын Төв Хорооны X бүгд хурал дээр хэлсэн юм. << Хүн хүмүүжүүлэх урлаг >> гэж гүнзгий утгатайгаар хэлсэн энэ үгийг бид нарийн тунгаан бодох хэрэгтэй. 

Хүн бүр ажилдаа жинхэнэ эзэн болж, эрхэлсэн хөдөлмөрөө идэвхтэй, санаачилгатай, мэдлэгтэйгээр хийвэл ямар ч том зорилтыг бүтээж чадна. Хүнээс шалтгаалах асуудлуудыг зөв шийдвэрлэж чадсан цаг нийгмийн асар их хүчин чадал, нөөцийг дайчлан гаргах бололцоо бүрдэнэ. Иймээс бид хүн бүрийг үзэл санааны гүн бат итгэл үнэмшилтэй, ажил хэргийн өндөр мэдлэг, чадвартай, ёс суртахууны нандин чанартай болгож төлөвшүүлэн хүмүүжүүлэхээс төлөвлөгөөт зорилтоо хэрэгжүүлэх ажлыг эхлэх ёстой. 

Улсын төлөвлөгөөг тогтмол биелүүлдэг Дархан хотын царууц тоосго, шохойн үйлдвэрийн нам, захиргаа, олон нийтийн байгууллагын туршлагаас үзэхэд хамт олныхоо 70 хувийг тэргүүний хүмүүсийн  зэрэг хүргэж, уйгагүй ажиллан, шийдвэрлэх зорилтын учир холбогдлыг хүн бүрт тайлбарлан ойлгуулж, хэрэгжүүлэх арга замыг нь нарийн зааж, хамт олныхоо гишүүн бүрийн боловсрол мэргэжлийг дээшлүүлэх, ахуйн нөхцөлийг сайжруулах, хоцрогчгүй ажиллах зорилт дэвшүүлэн хэрэгжүүлж байна. 

Гэтэл зөвхөн төлөвлөгөө биелүүлэхийг хоосон шаардаад, гол хүчин зүйл болсон хөдөлмөрийн хүнд тавих халамж анхаарал, хамт олны дунд орж ажиллах зарчмыг ор нэр болгож хэлбэрддэг ноцтой дутагдал нэлээд аж ахуй, албан газарт түгээмэл байна. Хүний тал бүрээр хөгжүүлэх, тэдний ажиллах, амьдрах нөхцөлийг сайжруулахад жинхэнэ ёсоор халамж анхаарал тавьж бүтээлч, ажил хэрэгч уур амьсгалыг хамт олны дотор төлөвшүүлсэн нөхцөлд л төлөвлөгөөт зорилтыг биелүүлэх ажилд мөн тэр хэмжээгээр тогтвортой амжилт гарна. 

Үйлдвэр аж ахуйн газарт үйлдвэрлэлийн төлөвлөгөө тасалдаж, чанар, үр ашиг буурч, үйлчилгээнд гологдол гарч, ажил үйлс нь доголддогийн гол шалтгаан нь тэр хамт олны гишүүдийн ухамсар хүмүүжил, улс, хөдөлмөрийн сахилга дорой, нам, захиргааны байгууллага нь гагцхүү төлөвлөгөөний тоон үзүүлэлтийн хойноос өрөөсгөлөөр хөөцөлдөж, бүхнийг шийддэг хүнийхээ төлөө зохих ёсоор анхаардаггүйд л байгаа юм. 

Хүний сайн сайхны төлөө тавих тал бүрийн анхаарал халамжийг бид зарчимч өндөр шаардлагатай зөв хослуулах ёстой. Хариуцлагагүй, салан задгай, залхуу хойрго, социалист өмчид хайр гамгүй хандах, хуурч мэхлэх, хэлбэрдэх дутагдал хүмүүсийн дунд цацагдмал ерөнхий байдлаар биш тодорхой эзэнтэй оршиж байна. Аливаа хамт олон биш харин тодорхой нэр хаягтай хувь хүн л дутагдлын эзэн байдаг тул тууштай олж нүүр тулж ажиллах хэрэгтэй. 

Хөдөлмөрийн хамт олноос хүн хүмүүжүүлэхэд үзүүлэх нөлөө, гүйцэтгэх үүрэг хариуцлагыг эрс өндөржүүлэхийн учир холбогдол нь гагцхүү хөдөлмөрийн хамт олны дунд л хүн хүмүүжиж, хүний авьяас чадвар нээгдэн хөгжиж, амьдралын идэвхтэй байр суурь төлөвшин тогтдогтой шууд холбоотой. Бие биедээ тусалж, харилцан нөхөрсөг, зарчимч шаардлага тавьж, нэг нь нийтийнхээ төлөө, хамт олон нь ажилтан бүрийнхээ төлөө гэсэн хамтач нөхөрсөг уур амьсгалыг бий болгож байж л өнөө үеийн том зорилтыг амжилттай хэрэгжүүлнэ. 

Ямарваа байгууллагын удирдах ажилтан үйлдвэрлэлийнхээ үзүүлэлтийг хариуцаад зогсохгүй, хамт олон, гишүүдийн үзэл суртал, улс төрийн хүмүүжлийн байдлыг хариуцах нь зарчмын асуудал мөн. Нийгэм судлал, сэтгэл зүйн мэдлэггүйгээр, энэ талын судалгаагүйгээр хүмүүсийн хүсэл сонирхол, эрмэлзэл, тэмүүллийг нарийн ойлгож чадахгүй нь илэрхий. Зөвлөлт Холбоот Улс, ах дүү социалист орнуудад үйлдвэр аж ахуйн газруудад нийгэм судлал, сэтгэл зүйн алба ажиллуулж байгаа туршлагыг анхааралтай судлан нэвтрүүлэх нь зүйтэй юм. 

Нам, засгийн бодлого шийдвэрээр хүмүүсийг зоригжуулж, төлөвлөгөөт зорилтыг биелүүлэх арга замыг хөдөлмөрийн хүнд ухамсарлуулан ойлгуулж, идэвх санаачилгыг нь өрнүүлж ажиллах ёстой бөгөөд үүнд дан ганц захиран тушаах, шахаж шаардах арга явцгүй хоцорсон зүйл гэдгийг удирдах ажилтан бүр ухамсарлаж итгүүлэн үнэмшүүлэх, зоригжуулан зохион байгуулах авьяас, арга барилаа байнга төгөлдөржүүлэх хэрэгтэй байна. Намын байгууллагууд хүмүүсийн Мэдлэг чадвар, ажил амьдралын онцлогт тохируулан учир ялгавартай хандах, хамт ажилладаг нөхдөөр нь дамжуулан хүмүүжүүлэх, хүн бүртэй ганцаарчлан ажиллах зэрэг арга барилыг чадварлаг хэрэглэхийн зэрэгцээ хүн хүмүүжүүлэх, хүнтэй ажиллахад хэлбэрдэж загвардах, хүнд суртал гаргах, амин хувийн болон албан байгууллагын явцуу эрх ашгийг нийгмийнхээс дээгүүр тавих зэрэг харш үзэгдлүүдтэй эрс шийдвэртэй тэмцэл хийх хэрэгтэй байна. 

Намын байгууллагаас өөрийн болон дээд байгууллагын шийдвэр, даалгавар, хүмүүсийн авсан үүрэг амлалтын биелэлтэд тавих хяналт шалгалтыг боловсон хүчин, мэргэжилтний ажлын хариуцлагатай нягт холбож, ажлын гүнд орж, хамт олны дунд нам, улс, хөдөлмөрийн сахилга, дэг журмыг бэхжүүлэх ажлыг биечлэн хийж, байдлыг амаар биш нүдээр үзэж танилцаж байх нь нэн чухал юм. 

Хүний хүмүүжлээс үйлдвэрлэл шууд шалтгаалж байгаа учир нэг талаас олон түмний хамтын ухаан бодолд түшиглэн бие дааж зөв шийдвэр гаргаж чаддаг, түүнийг биелүүлэх ажлыг мэдэцтэй, авхаалжтай зохион байгуулдаг удирдах боловсон хүчин, нөгөө талаас аливаа асуудалд ажил хэрэгчээр хандаж, санаачилга, идэвхээ дайчлан эзэн хүний ёсоор эрхэлсэн ажилдаа ханддаг олон түмэн хоёрын эрмэлзэл, эрч хүч нэгдэн хосолж байхуйцаар намын улс төр хүмүүжлийн ажил өрнөх ёстой. 

