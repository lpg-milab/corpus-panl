Эрхэм пиарчны тэмдэглэлээс сөхвөл...

Өнөө жилийн сонгуулийн хар "пи ар"-ууд хэрээс хэтэрч, увайгүйтэл огцом өсч байгааг бид харж байна. Гэхдээ байдал, янзыг нь харвал дээд цэгтээ хүрэх ч болоогүй байгаа бололтой. Нэр дэвшигчийн штаб бүр "Сонгуулийн хар пи ар" гэсэн номыг навсайж нооройтол нь уншиж байгаа гэнэ. Харин намууд болон өөрсдийгөө намдаа нэр нөлөөтэй гэж бодогсод бүр их идэвхийлэн уншиж, өрсөлдөгч намаа унагах арга саамыг хайж байгаа ажээ. 
Үүнийг ах намын "акул"-ын "Сонгуулийн хар пи ар" хэмээх ном дээрээ хийсэн тэмдэглэгээнүүдээс нь харж болно. Сонгуулийн хар аргад "Захиалагчийн өрсөлдөгчийг "арван таван толгойтой атгаалжин хар мангас" болгож харагдуулах арга/ Мангааг дарах баатар хэн гэдэг нь ойлгомжтой./ Ингэхдээ өрсөлдөгчийн талаарх хүний санаанд оромгүй аймшигтай баримтуудыг олны өмнө гэнэт нээн гаргаж ирнэ" хэмээн уг номд бичжээ. Харин эрхэм пиарчны тэмдэглэснээр, 
Эх орноосоо урвасан гэдэг дээр Ц.Элбэгдоржийг буруутгаж, гадны гэмт бүлэглэлүүдтэй буруутай гэсэн ангилалд Лу.Болд, М.Сономпил, М.Энхсайхан, улсаас их хэмжээний хөрөнгө идсэн гэж Л.Гүндалай, Б.Жаргалсайхан, Д.Дорлигжав нарыг буруутгахаар төлөвлөжээ. Харин Женко Х.Баттулгыг хүний наймаачин, Баабар, Да.Ганболд, Зоригт нарыг эрлийз хурлийз, С.Баярцогт, Ч.Сайханбилэг нарыг гаж донтой хэмээн яллахаар тус тусын ангиллын ард нэрийг нь зоосон байна. Түрэмгий гүтгэлэг гэсэн аргаар АН болон бусад намын лидерүүдийг бүгдийг нь хамруулах гэж таталган бичээд анхааруулах тэмдэг тавьсан байв. Сонгуулиар өрсөлдөгчөө унагах гол арга нь мэтгэлцээнд дуудах хэрэгтэй гэж уг номд заажээ. Харин манай эрхэм тэмдэглэгч маань АН-аас ярьж чадахгүй гэж үзсэн хүмүүсийг жагсаах шиг болжээ. Үүнд: Женко Баттулга, Бакей, Мөнхдаш, Оюунцэцэг, Золжаргал гэсэн нэрүүдийг жагсаасан бөгөөд Хөвсгөл аймагт нэр дэвшиж буй Ц.Сэдванчигийг мэтгэлцээнд дуудах эсэхээ Энхтөвшинтэй зөвлөх гэж анхааруулах тэмдгийг гурвантаа зуржээ. Мөн гэрэлд цохиулах нэгэн арга байдаг аж. Түүнд сонгуулийн сурталчилгааны үеэр утсаар ярьсан ярианы бичгийг өргөн ашигладаг юм байна. Их пиарчин энэ хэсэг дээр дараахь тэмдэглэлийг хийсэн нь анхаарал татна. "Зохих хүмүүст утасны бичлэг хийж байхыг анхааруулах, Чапитай уулзах, тэрний дууг дуурайлгах, Элбэгдоржийн хошгируулах гэдгийг давтах" гэж бичсэн байна. Ер нь энэ номыг хичээнгүйлэн уншиж, тэмдэглэгээ хийснийг нь харахад заримдаа инээд хүрч, элэг хөшмөөр тэмдэглэгээ ч харагдаж байлаа. Номын бодит баримт гэсэн хэсэг дээр цагдаа, ТЕГ-ын хавтаст хэргээс авсан мэдээ материалыг бичиж болно гэсэн зааварчилгааг "Сонгуулийн хар пи ар" ном маань өгчээ. Харин бидний эчнээ танил маань "Дорлигжав 800 сая, Элбэгдорж улсын нууц задруулсан, Баттулга-Спирт 17 чингэлэг, Баярцогт-Сүхбаатарын шарил дотроос алтан малгай хулгайлсан" гэж бичсэн байх юм. Сүх жанжны алтан малгайг С.Баярцогт гишүүн шарил дотроос нь хулгайлахыг мань хүн харж байсан бололтой юм. 
Сонгуулийг амжилттай болгож, өрсөлдөгчөө харлуулахад хэрэг болдог нэг арга нь гэмээ ойлгосон хүний наминчлалыг олж тавих хэрэгтэй байдаг ажээ. Тухайн хүнтэй хамт нөхөрлөж, ханилж байсан хүмүүсийн толгойгоо шааж, харамсч байгааг нь дэлгэх ёстой байдаг аж. Үүндээ "Болдхуягтай уулзах-Элбэгдорж, Лу.Болдын хуучин эхнэр, Жаргалсайханы эхнэр, Энхсайхантай муудсан хүн, Батзандангийн явдаг хүүхэн, Очир төв-Ичинноров, Оюунгэрэл-хуучин хадам, Одхүүг Оюунцэцэгтэй холбох" гэж аугаа туурвил хийсэн байна. 
Уг номын "Хари пи ар Цуурхал" гэсэн бүлэгт "Нэгэн үе хамаагүй цуурхал тараасан хэргээр шоронд ч суудаг байсан. Тэгвэл энэ мэтийн хэтрүүлэг нь алга болсон тул олон нийтийн мэдээллийн хэрэгслүүд нь цуурхлыг улс төрийн зорилгод өргөнөөр ашиглах болжээ" гэж өгүүлсэн байна. Харин энэ жишгийг манай хүн ашиглахаар шийдэж, "анхаар. Удахгүй Зоригийн хэрэг сөхөгдөнө. Бат-Үүл, малгай. Зачем ты убыл мальчика" гэсэн тэмдэглэгээ хийсэн байх юм. Үнэхээр ч цуурхал тараагаад шийтгэл хүлээхгүй болохоор ах хүү цуурхлыг тараах шиг болно гэж боджээ. Энэхүү бичигч маань Засаг даргад нэр дэвшигчдэд харшилтай бололтой юм. Тэр чигийн хүмүүсийг жагсаалтаас гаргах гэсэн бололтой хасахаар тэмдэглэж, бас зарим дээр нь нэмэх тэмдгээр тэмдэглэсэн нь харагдана. 
Эчнээ танилын минь зааснаар сонгуулийн үеэр зургаа хамт авахуулж болохгүй, авахуулсан зургаа сурталчилгаа дээрээ хамт тавьж болохгүй хүмүүсийн нэрсийг сонирхуулъя. Танд хэрэг болж юун магад. Өнгөрсөн жилийн сонгуулиар МАХН-ын нэр дэвшигч бүрийн сонин, сурталчилгааны самбарыг чимж, сүүлдээ Намбарын овгоо Самбарын болгож солихдоо тулсан экс дарга Н.Энхбаяртайгаа зургаа авахуулж болохгүй гэнэ. Мөн М.Энхболд, Т.Бадамжунай, Сү.Батболд нарын нэрийг ч болохгүйчүүдийн тоонд  онцолсон байна. 
Сонгуулийн хар аргад холбоос бий болгох арга байдаг ажээ. Жишээлэхэд "Балдан бол орчин үеийн Сталин, Болд бол өнөөдрийн Занабазар" гэх мэт хэмээн уг номонд бичжээ. Харин манай хүн үүнийг уншаад холбоос зохиох гэж оролдсон байна. Гэхдээ С.Баяр даргыгаа чухам юу гэж хэлэхээ олж чадаагүй бололтой. Зөвхөн "С.Баяр бол өнөөдрийн... 
Элбэгдорж бол хүзүүгүй хулгайч" гэж шүлэглэжээ. 
За тэгээд, телевизүүдийг МАХН, АН гэж ангилж бас үзсэн бөгөөд МАХН-ын дор олонхи телевизүүдийг жагсаажээ. Харин Ерөнхийлөгчийн гэгдэх ТВ-9 телевизийг АН-ын ивээлд багтаасан байна. 
Энэ мэтчилэн уг номыг судлангаа эрхэм эчнээ танил маань багагүй тэмдэглэгээ хийж, үнэт цаг, оюун тархиа шингээсэн байлаа. Харин үүний биеллийг өөрөөр хэлбэл, түүний зохиолоор хийсэн "кино"-г сонгогч та бид үзнэ шүү дээ. Ер нь ч кино эхэлчихсэн байгаа л даа. 
Ч.БҮЖИН

