№262 (16539)           
1986 оны арван нэгдүгээр сарын 1.
ТҮГЭЭМЭЛ МЭРГЭЖИЛ

Ерөнхий боловсролын бүрэн дунд сургууль төгсөгчдөд түгээмэл мэргэжил эзэмшүүлэх нь эдийн засгийн хувьд ч, залуу үеийг амьдрал, хөдөлмөрт бэлтгэх зорилтыг хэрэгжүүлэхэд ч үнэхээр үр дүнтэй, давуу талтай чухал ажил болохыг үйлдвэр, аж ахуйн газрыг түшиглэн зохион байгуулсан ахлах ангийн сурагчдын хөдөлмөр сургалтын практик бэлээхэн харуулж байна. 

Ерөнхий боловсролын сургууль төгсөхдөө түгээмэл мэргэжил эзэмшсэн залуучууд улс ардын аж ахуйн аль нэгэн салбар, үйлдвэр аж ахуйн газарт шууд бие дааж хөдөлмөрийн амьдралаа эхэлж чадах бололцоотой болж, улс орны ажиллах хүчний хэрэгцээг хангахад чухал ач холбогдолтой нөөц бүрдүүлнэ. Одоогоор оёдолчин, мужаан зэрэг хоёр гуравхан төрлийн мэргэжлээр хөдөөгийн нэлээд сургууль хичээллэж байгаагаас хөдөлмөр сургалт нэг талаас сурагчдын хүсэл сонирхлыг, нөгөөтэйгүүр орон нутгийн ажиллах хүчний хэрэгцээг тэр бүр хангаж чадахгүй байна. 

Ерөнхий боловсролын сургуулийн ахлах ангийн хөдөлмөр сургалтын гол нь малчин, тариаланч, хөдөө аж ахуйн бусад мэргэжилтэн, механикжуулагч, үйлдвэр, барилгын ажилчин, слесарьч, токарьч, цахилгаанч зэрэг материаллаг үйлдвэрлэлийн түгээмэл мэргэжлийг сурагчдад олгоход чиглэж байх ёстой. Түгээмэл ийм мэргэжлийг сурагчдын хөдөлмөрийн бэлтгэлийн түвшин, ерөнхий дунд боловсролд тулгуурлан, үйлдвэр, аж ахуйн газар, нэгдэл, сангийн аж ахуйн материаллаг бааз дээр амжилттай эзэмшүүлэх бололцоотой юм. 

Ахлах ангийн сурагчдад олгох мэргэжлийн чиглэлийг аймаг, хотын АДХ-ын гүйцэтгэх захиргааны шийдвэрээр сургууль бүрээр тогтоож албан ёсны болгох, улмаар мэргэжилтэй ажиллах хүчин бэлтгэх улсын төлөвлөгөөтэй уялдуулан зохицуулах ёстой. Одоогийн байдлаар дунд сургуулиар мэргэжилтэй ажилчин бэлтгэх асуудал төв, орон нутгийн төлөвлөлт, эдийн засгийн байгууллагын анхаарлын гадна байгаагаас улсын төлөвлөгөөнд тэр бүрий тусч хэрэгжиж чадахгүй байна. VIII, X анги төгсөгчдийн хуваарийг хийхдээ тухайн сургуулийн хөдөлмөр сургалтын мэргэжлийн чиглэл, орон нутгийн ажиллах хүчний хэрэгцээ, захиалгыг харгалзан үзэх шаардлагатай байтал судалгаа тооцоо, ажлын уялдааг иж бүрэн анхаардаггүйгээс сурагчдын мэргэжлийн баримжаа, хүсэл сонирхлыг төдий л хайхрахгүйгээр, жишээ нь, малчин болох сонирхолтой сурагчдыг бусад аймаг, хотод өөр мэргэжлийн сургууль болон үйлдвэр, аж ахуйд шууд хуваарилан шилжүүлдэг өрөөсгөл хандлага байсаар байгааг өөрчлөх хэрэгтэй. 

Сурагчдыг ажлын байр, хөдөлмөрийн фронтоор хангах, мэргэжлийн зэргийн шалгалт авч үнэмлэх олгох, осол аюулгүй ажиллах нөхцөл бүрдүүлэх, хөдөлмөрийн хөлс төлөх асуудлыг тал бүрээс нь сайтар боловсруулж, нэгдмэл хэлбэрээр шийдвэрлэхгүйгээр хөдөлмөр сургалтыг шинэ шатанд гаргах, сурагчдад түгээмэл мэргэжил эзэмшүүлэх зорилтыг үр ашигтай хэрэгжүүлэхэд учир дутагдалтай юм. 

Томоохон хотуудад сургууль дундын сургалт үйлдвэрлэлийн төвүүдийг байгуулах, үйлдвэр, хөдөө аж ахуйн нэгдэл, сангийн аж ахуйн дэргэд сургалтын цех, тасаг, ажлын байр гаргах, сургуулийн дэргэдэх аж ахуйн тооцоотой сургалт үйлдвэрлэлийн цех, тасгийн материаллаг баазыг бэхжүүлэн, хүч чадлыг нэмэгдүүлэх зэрэг дорвитой арга хэмжээг төлөвлөгөөтэй авч хэрэгжүүлэхгүйгээр цаашдаа хуучин байдал үргэлжлэх юм бол ам ажил хоёр зөрсөөр байх болно. Нөгөөтэйгүүр яам, улсын хороо, газруудын ажил хэрэгч санаачилга, бодитой туслалцаа, хамтын ажиллагааг сайжруулж, эцэг эх, сурагчдын дунд түгээмэл мэргэжлийн талаар зөв чиг баримжаа тогтоох шаардлагатай байна. 

Сургуулийн системийг боловсронгуй болгох тухай Намын Төв Хорооны сэдвийн төсөлд сургууль, үйлдвэрийн холбоог бэхжүүлж, сурагчдыг амьдрал, хөдөлмөрт бэлтгэх, мэргэжил эзэмшүүлэх асуудлыг иж бүрэн шийдэх талаар тодорхой тусгасан бөгөөд сургууль бүрийг хөдөлмөр сургалтын үйлдвэрлэлийн баазтай болгох арга хэмжээ авч, сурагчдыг хөдөлмөрт бэлтгэх үүргийг үйлдвэр, аж ахуйн газрууд улсын өмнө хүлээж, уг асуудлыг гардан хариуцаж байхаар заасан байна. 

Сургууль, үйлдвэр, аж ахуйн газарт сурагчдыг ажиллуулахад зориулсан сургалт үйлдвэрлэлийн аж ахуй, цех, тасагтай болсон сайхан эхлэлийг дэмжиж, сурагчдаас ирээдүйн ажил мэргэжлээ ухамсартай, зөв сонгох эрмэлзэл, хандлагыг улам бэхжүүлж, орон даяар түгээмэл үзүүлэлтэд хүрэх нь чухал байна. Оёдлын үйлдвэрийн нэгдэл, Эрдэнэт хотын үйлдвэрийн газрууд энэ талаар санаачилга гаргаж багагүй туршлага хуримтлуулж амжилт олж байгаагийн гадна Ховд хотын үйлдвэр, аж ахуйн газрын хамтын оролцоотойгоор сургууль дундын сургалт үйлдвэрлэлийн төв саяхан байгуулжээ. Улаанбаатар хотын цахилгаан сантехник угсралтын трест, Сүхбаатарын районы сургалт үйлдвэрлэлийн төв ахлах ангийн сурагчдад мэргэжил олгох талаар ажил хэрэгч холбоо тогтоосон байна. Тэрчлэн Налайх районы оёдлын үйлдвэр нөөц бололцоогоо ашиглан, оёдлын цахилгаан машинтай сургалтын цех байгуулж, Төв, Булган аймгийн зарим аж ахуй залуу механикжуулагчдыг сурган бэлтгэх болсон зэрэг сайхан үүсгэл санаачилгыг газар бүр нэвтрүүлэн түгээмэл мэргэжил үр хүүхдэдээ олгох ажилд эргэлт гаргах хэрэгтэй байна. 

Сурагчдын бүтээлч хөдөлмөр нь хэрэгцээт зүйлийг хийж бүтээх төдийгүй хөдөлмөрт сургаж бэлтгэх зорилготой норм төлөвлөгөөтэй, өртөгтэй, шинжлэх ухааны үндэстэй зохион байгуулагдсан, орчин үеийн үйлдвэрийн технологийн зарчимд тулгуурласан байхаас гадна ахлах ангийн хөдөлмөр сургалтад хөдөлмөр зохион байгуулалт, урамшууллын бригадын хэлбэр, социалист уралдааны зохистой хэлбэрийг нь сонгон олж, өргөн ажиллавал ихээхэн ач холбогдолтой, сайн үр дүнтэй болох ёстой. 

Өсвөр үеийг амьдрал, хөдөлмөрт бэлтгэх хариуцлагатай бөгөөд нарийн түвэгтэй зорилтыг хэрэгжүүлэх зайлшгүй нөхцөл нь нам, улс, олон нийтийн байгууллага, үйлдвэр, аж ахуйн газар, сургууль, гэр бүл, нийт хөдөлмөрчний хамтын идэвхтэй үйл ажиллагааны дүнд л хэрэгжих болно. Иймээс намын XIX их хурлын заалт ёсоор сургалт, хүмүүжилд идэвхтэй хэлбэрийг өргөн нэвтрүүлж, сурагчдад мэргэжлийн зөв баримжаа олгож, үйлдвэрлэлийн бааз, аж ахуйн газрыг түшиглэн амьдрал хөдөлмөрт бэлтгэх үйл явцыг шинэ шатанд гаргах нь нам, улс, олон нийтийн байгууллага, бүх нийтийн чухал үүрэг мөн. 

