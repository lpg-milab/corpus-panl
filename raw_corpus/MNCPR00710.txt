Би морин хуурыг зүүдэлдэг байлаа

Ардын жүжигчин Л.Мөрдоржийн нэрэмжит үндэсний хөгжимчдийн Улсын анхдугаар уралдаан энэ өдрүүдэд болж өндөрлөлөө.
Уралдааны эхний гурван байрыг хөгжмийн зохиолч Б.Мөнхболдын Морин хуурын концертоор Морин хуурын чуулгын гоцлол хөгжимчин, морин хуурч Р.Амарбаяр тэргүүн байр, Морин хуурын чуулгын гоцлол хөгжимчин, морин хуурч Д.Шинэцог хоёрдугаар байрыг, ХБК-ийн оюутан гуравдугаар байрыг тус тус эзэлсэн байна. Морин хуурч Д.Шинэцогтой ярилцлаа. Тэрбээр БНСУ-д зохиогддог "Хаврын баяр"-ын мөнгөн цом, олон улсын үндэсний хөгжимчдийн уралдааны тэргүүн байрын шагналт, ардын жүжигчин Г.Жамьянгийн нэрэмжит мэргэжлийн морин хуурчдын улсын уралдааны гуравдугаар байрын шагналт, ардын жүжигчин Л.Мөрдоржийн нэрэмжит үндэсний хөгжимчдийн улсын уралдааны хоёрдугаар байрын шагналт залуу морин хуурч юм. -Мэргэжлийн хөгжимчдийн энэ уралдаан хэр болов. Хөгжимчид үндэсний хичнээн хөгжмөөр оролцсон бэ? -Л.Мөрдорж гуайн нэрэмжит улсын уралдаан маш өргөн хүрээнд болсон. Хөтөлбөрт нь нийтдээ долоон хөгжим орсон байгаа. Хамгийн олон хүн оролцсон нь морин хуурчид байсан. Дөчин есөн морин хуурч өрсөлдлөө. Бүсчилж явагдсан болохоор Улаанбаатар хотоос 26 хуурч оролцсон. Тэгээд хоёрдугаар шатанд 14, гуравдугаар шатанд найман хуурч нийт бүсээсээ шалгарч үлдээд эхний гурван байрыг шалгаруулсан л даа. Би хоёрдугаар байрын шагналыг нь авлаа. -Уралдааны хөтөлбөрт хэний ямар зохиолууд орсон юм? -Л.Мөрдорж гуайн өөрийнх нь морин хуурт зориулсан нэг бүтээл, төрийн соёрхолт Н.Жанцанноровын "Сэтгэлийн тойрог" гэдэг энэ хоёр зохиолоос нэгийг нь сонгож тоглох, мөн тухайн хөгжмийн зэмсгийнхээ бүх боломжийг нээн харуулж чадахуйц техник харуулсан гадаадын хөгжмийн зохиолчдын нэг бүтээл, ардын дууг хэд хэдэн манераар тоглох гэсэн гурван шалгуурыг бидэнд тавьсан. Эхний шатанд ийм хөтөлбөрөөр тоглолоо. Хоёрдугаар шатанд төрийн соёрхолт Б.Шарав, Ц.Нацагдорж нарын морин хуурын концертоос аль нэгийг нь сонгож, мөн тоглогчийн ур чадварыг харуулсан, техник шаардсан гадаадын зохиол, уртын дуу тоглосон. Гуравдугаар шатанд хоёр зохиол өгөгдсөн. Нэг нь тоглогч хувийн урын сангаасаа тоглож үзүүлэх, нөгөө нь төрийн соёрхолт З.Хангал, хөгжмийн зохиолч Б.Мөнхболд нарын морин хуурын концертын аль нэгийг сонгож тоглох болзол тавигдсан байгаа. Б.Мөнхболд ахын морин хуурын концертыг Амарбаяр, Хөгжим бүжгийн коллежийн оюутан Н.Жигжиддорж бид гурав сонгож тоглоод эхний гурван байрт шалгарлаа. -Эхний гурван байрт шалгарсан гурван хөгжимчин гурвуулаа Б.Мөнхболдын морин хуурын концертыг сонгож тоглосон нь анхаарал татаж байна л даа. Өөрийн тань хувьд энэ зохиолыг ямар учраас сонгов? -Энэ концертыг анх бичигдэхэд нь би тоглож олны хүртээл болгож байсан л даа. Энэ уралдаанд болохоор уг концертын хоёр, гуравдугаар ангийг нь тоглох болзолтой байсан. Хоёрдугаар анги нь хүний дотоод сэтгэлийн хүчийг нээж харуулсан маш гоё гармонитой, тоглогчоос нарийн мэдрэмж шаардсан байхад гуравдугаар анги нь тоглогчид хувийн ур чадвараа харуулах бүх боломжийг нээж өгсөн, өндөр ур чадвар шаардсан маш сайхан зохиол. Ер нь хөгжимчний ур чадварыг дээшлүүлэх талаасаа өндөр түвшинд бичигдсэн зохиол учраас мэргэжлийн хөгжимчдөд бол өөрийгөө сориод үзэх сайхан боломж байсан. Ийм учраас би хувьдаа Мөнхболд ахын морин хуурын концертыг сонгож тоглосон юм. -Хэр өрсөлдөөнтэй болсон бэ? -Нэлээн өрсөлдөөнтэй болсоон. Нийт 200-гаад хөгжимчин оролцсон л доо. Энэ олон хүнийг шалгахад шүүгчдэд нэлээд хэцүү байсан байх. -Орон нутгаас ирсэн морин хуурчид ямархуу тоглож байна. Ер нь хот, хөдөөгийн уран бүтээлчдэд нэг их хол зөрүү байхгүй биз дээ? -Миний анзаарснаар бол Улаанбаатар хотод морин хуур хөгжим их урагштай, хурдацтай хөгжиж байгаа нь шууд мэдрэгдэж байна лээ. Хөдөө орон нутгаас ирсэн хуурчид тааруухан юм билээ. Өнгөрсөн жил Их Монгол Улс байгуулагдсаны 800 жилийн ойгоор 800 морин хуурч тоглосон шүү дээ. Тэр тоглолтын хөтөлбөрт орж, тоглогдож байсан зохиолуудаас сая тоглож байх жишээтэй. Ерөөсөө өмнөхөөсөө хөгжөөгүй ирсэн байсан. Бэлтгэл ч их муутай юм. Харьцуулахад орон нутгаас ирсэн хөгжимчид Улаанбаатарын хөгжимчдийн дэргэд жижигдэж байна лээ. -Та Морин хуурын чуулгад хэдэн жил хөгжимдөж байгаа вэ? -Дөрвөн жил. Хөгжим бүжигт байхдаа л тоглож байсан, тэгээд сургуулиа төгсөөд Морин хуурын чуулгад орсон. -Манайд ер нь морин хуурын концерт гэвэл хичнээн концерт байдаг юм бэ. Та хэдийг нь тоглов? -Арваад концерт байдаг юм. Түүнээс би наймыг нь тоглосон. -Мэргэжлийн тоглогчийн хувьд энэ арван концертоос онцолж тоглох дуртай зохиол гэвэл та хэнийг нэрлэх бол? -Төрийн соёрхолт З.Хангалын морин хуурын концертод би их дуртай. Энэ зохиол хөгжимчнөөс нэлээн юм шаардана шүү. Чадвар, сэтгэлгээ гээд л. Тоглогчоос их өндөр чадвар шаардана. Мөн сая тоглосон Б.Мөнхболдын концерт байна. -Сүүлийн үед залуучууд сайн борлогддогийг нь бодоод голдуу морин хуурын анги руу хошуурч байна гэсэн яриа байдаг. Та сонголтоо хэрхэн хийсэн бэ? -Миний хувьд бол бусдын жишгээр хошуурсан юм байхгүй. Манай гэр бүлийнхэн бүгдээрээ урлагийн хүмүүс л дээ. Ээж минь хөгжимчин, хуучрынх. Эгч бүжигчин. Аав минь ч урлагийн хүн бий. Би морин хуурыг бүр зүүдэлдэг байлаа. Тэгтлээ мөрөөдөж, энэ хөгжимд дурлаж байж сонгосон л доо. Тавдугаар ангид байхдаа Хөгжим бүжигт орох гэсэн чинь гар жижигдээд болдоггүй. Гар хуруу шалгаж авдаг юм чинь. Тэгээд зургадугаар ангид байхдаа нэлээн юм болж байж орсон юм. Зургаан хүүхэд шалгаад хоёрыг нь авсны нэг нь би. -Цаашид шинэ уран бүтээл юу хийх бодолтой байна? -Сонгодог бүтээлүүдээр урын сангаа баяжуулахыг хичээнэ. Өөрийгөө ийм маягаар цааш нь хөгжүүлэх хэрэгтэй. Хараад байхад сүүлийн үед хөгжимчид гадаадын хөгжмийн зохиолчдын бүтээлийг их тоглодог болсон. Яагаад ингээд байна гээд бодохоор Монголын хөгжмийн зохиолчид маань дан хөгжмийн зохиол бичих нь бага байна уу даа гэсэн бодол төрж байгаа. Дуурь, том том симфони гэх мэт хэтэрхий том юм руу ороод, дээгүүр яваад байгаа юм болов уу. Жижгэвтэр ч гэсэн дан хөгжмийн сайхан бүтээлүүд гараасай гэж боддог. Гоё аялгуутай, төгөлдөр хууртай хамтраад хоёулхнаа тоглодог тийм бүтээл ерөөсөө төрөхгүй байна. -Бие даасан тоглолтоо хийх бодол бий юу? -Би өнгөрсөн жил "Миний төрсөн аялгуу" нэртэй тоглолтоо хийсэн л дээ. Морин чуурын чуулгатай хамтарч хийсэн юм. Харин одоо формтой, бэлтгэл сайтай байгаа дээрээ CD гаргая гэж төлөвлөж байгаа. Төгөлдөр хууртай дан хөгжмийн бүтээлүүдээр CD бичүүлье гэсэн бодол байна. Төгөлдөр хууртай морин хуур дуугарахад маш гоё байдаг. -Манайхан ер нь төгөлдөр хууртай морин хуур дангаараа тоглодог юм уу? -Бололгүй яахав. Гэхдээ манайд одоогоор ингэж тоглосон хөгжимчин байхгүй. -Таных анхных болох юм уу? -Тийм. -Морин хуурынхнаар онцгой содон дуулгах сонин өөр юу байна? -Ирэх тавдугаар сарын эхээр том нэг арга хэмжээ болох гэж байгаа. Японд манайхаас Бат-Эрдэнэ гэж морин хуурч залуу ажиллаж амьдардаг юм. Тэр залуу морин хуурын фестиваль зохион байгуулна гэсэн. Улсын филармони, манай Морин хуурын чуулга, ҮДБЭЧ-тай хамтраад хийх юм. Энэ фестивалийн зорилго нь хүртэл онцгой гэж болно шүү. Морин хуурын өлгий нутаг, жинхэнэ төв нь Монгол Улс шүү гэдгийг олон улсад харуулах зорилго өвөрлөж байгаа. Орчин үед Өвөр Монгол манайхтай морин хуураар өрсөлдөх хандлага хүчтэй цухалзуулах болсон. Үүнийг таслан зогсоох зорилготой юм. Тиймээс фестивальдаа дэлхийн олон орны сонирхогчид, морин хуур тоглодог хүмүүсийг урьж авчирч үзүүлнэ. Тэр тоглолтод морин хуурыг маш олон янзаар дуугаргана. Жишээ нь Ховдын хязгаарынхан гэхэд л дан татлага тоглодог шүү дээ. Тэгэхээр нэг өдрийн тоглолтод дан татлага тоглоно. Дараагийн өдөр нь Бат-Эрдэнэ өөрөө ҮДБЭЧ-ын морин хуурч Бүргэдбаатар нар хоёулхнаа зөвхөн ардын дуу тоглоно. Нэг ардын дууг олон манераар ээлжлэн тоглох жишээтэй. Морин хуурыг бас ингэж тоглож болдог юм гэдгийг харуулах үүднээс. Нөгөө өдөр нь сая өндөрлөсөн уралдаанд тэргүүн байрт шалгарсан Амарбаяр бид хоёр Монголын хөгжмийн зохиолчдын болон дэлхийн сонгодог зохиолуудаас тоглоно. Нээлт, хаалтад нь УДБЭЧ, манай Морин хуурын чуулга тоглож, фестиваль таван өдөр үргэлжлэх юм. Их том, гадныхны дунд нэлээн шуугиан тарьж мэдэх арга хэмжээ болох болов уу. -Гадаад орнуудаар та хэр олон явж тоглов? -Чуулгад тоглоод удаагүй байгаа болохоор чуулгатайгаа бол дөрөв таван удаа л гадагш тоглолтоор явсан байх. Ганцаараа болон бусад хамтлагтай хамт гучаад удаа гадаад тоглолт хийсэн. Заримдаа Европын орнуудаар олон сар аялан тоглолт хийж байсан. -Ганцаарчилсан тоглолтод урилгаар явж байсан уу? -Ер нь урилгаар л явж байсан даа. Заримдаа сургуулиас маань явуулах гэх мэтээр янз бүр. Ганцаараа тоглохдоо морин хуураа тоглоод бас хөөмийлнө. 
Н.Пагма
