Үр хүүхдээ улаан хамгаалагч болохоос авар, ах дүү нар минь

Хятад Улс 1966-1976 оны хооронд тариачин эр Мао Зэ Дун болон түүний эхнэр Шанхайн дууч эм Жян Чин нарын сэдсэн "Соёлын хувьсгал"-ын цуст яргалал дор тарчилж байлаа. 
Хэдэн мянган жилийн турш Хятадыг дэлхий дахинд тэргүүлэх гүрэн байлгаж соёл, боловсролын асар их өвтэй болгосон Кунзын сургаалийг Мао Зэ Дуны сургаалиар халах "Соёлын хувьсгал" гээчийг түүний эхнэр эхлүүлж удирдсан байдаг юм. Боловсролгүй эр, эм хоёрт агуу их Хятад орны үе дамжсан сэхээтнүүд яалаа гэж захирагдах билээ. Захирахын тулд 16-20 насны хүүхэд залуучуудыг улаан хамгаалагч болгон элсүүлж улс орныхоо аль л сэхээтэн, боловсролтой гэсэн хүмүүсийг толгой дараалан хядуулсан байдаг юм. Улаан хамгаалагчид Мао болон түүний эхнэрийн үзэл санаатай нийлсэнгүй хэмээн аав ээж, ах дүүсээ хайр найргүй алж хичээл зааж байсан багшаа хүртэл самбараас нь дүүжлэн хороож байсныг түүх мартаагүй. Хятадын 30 сая иргэний амь насыг авч одсон улаан хамгаалагчид дэлхийн түүхэнд ингэж цусаар бичигдэн үлдсэн билээ. Дээхнэ үед сахилгагүй нь дэндсэн зарим нэг хүүхэд хамраа майжиж шалбалчихаад дэггүйтэж явахад нь эцэг эх, багш нар "Улаан хамгаалагч болох нь уу. Муу ёртой золиг" хэмээн ихэд зэвүүрэхдэгсэн. Бие бялдар, үзэл санааны хувьд гүйцэд төлөвшөөгүй тэднийг эцэг эх, элгэн садных нь эсрэг дайсан болгож, өрөвдөх, ичих сэтгэлгүй болтол нь үзэл сурталд хэрхэн автуулж, яаж тархийг нь угааж болдгийг Хятадын түүх харуулдаг бус уу. Тэгэхээр монголчууд үр хүүхдээ улаан хамгаалагч болчих вий гэхээс айж, цэрвэж иржээ. Гэтэл гуравдугаар сарын 1-нд МАХН-ын дэргэдэх Ардчилсан социалист залуучуудын холбоо(АСЗХ) -нд 86 залуус элслээ. Элслээ ч гэж дээ элсүүлэв. Дунд сургуулийн ширээний араас дөнгөж сугарсан болов уу гэмээр жаалууд МАХН-ын улаан батлах өвөртөлж, үнэнч зүтгэхээ тангараглав. Юу зөгнөж, яахын тулд ингэж элссэнээ тэд мэднэ гэдэгт эргэлзмээр. Тэдний эцэг эх нь ч бас мэдээгүй байх. Хэрвээ мэдсэнсэн бол сүүлийн үед нэг нэгнийгээ алж, банк тонож, шоронгийн хаалга ээлжлэн татаж байгаа АСЗХ гээчид үр хүүхдээ өгөх байсан гэж үү. Үгүй л байх. Ямар ч эцэг, эх үрээ "Сайн луйварчин болоорой" гэж дөрөөнд нь сүү дусаахгүй нь лавтай. МАХН-ын дарга нар нь өнгөрсөн дөрвөн жилд Хадгаламж зээлийн хоршоог борооны дараахь мөөг аятай байгуулж, нөгөө холбооныхоо залуучуудаараа удирдуулж байлаа. Нийгэмд ямар ч баялаг бүтээгээгүй атлаа хагартлаа баяжсан залуус мөнгөө яахаа мэдэхээ байж намын даргадаа, холбооны ерөнхийлөгчдөө тэрбум, тэрбумаар нь бэлэглэж байсан нь саяхан. Хүч хөдөлмөрөө зарцуулаагүй олсон мөнгийг үрэхэд юу нь хайран байх билээ. Тийм ч болоод Арабын баячууд ч атаархам баян тансаг "Алтан сарнай" наадам зохион байгуулж мөнгө үрэх аргыг сая нэг олжээ. Энэ холбоонд элсч, намын дарга нарынхаа ивээлд багтаж чадвал сайд, дарга болоход амархан гэдгийг УИХ-ын гишүүн У.Хүрэлсүх, Г.Занданшатар, ЗТАЖ-ын дэд сайд Г.Шийлэгдамба, Үйлдвэр, худалдааны дэд сайд Я.Содбаатар, "Гэр хорооллын барилгажилт" ХЗХ-ны Ц.Түмэнгэрэл, "Хадгаламжийн банк"-ны Ц.Чимэдцэрэн, Мэргэжлийн хяналтын газрын дэд дарга Энхбаяр гэсэн шилжилтийн насныхнаар төлөөлүүлэн ойлгож байна. Үнэн л дээ. Тэд Н.Энхбаяр, М.Энхболд, Ч.Улаан нарын нөмөр нөөлөгт багтаж гэмээнэ албан тушаал ахиж мөнгө хөрөнгөтэй болж сая саяар нь асгаж цутгаж байгаа нь бас үнэн. Гэхдээ төгсгөл нь даанч эмгэнэлтэй. Намын дарга нар нь хадгаламж зээлийн хоршоонуудыг байгуулж мөнгөө угааж дуусмагцаа ээлж дараалан дампууруулж орхисон. Үүний золиосонд нэг нь нөгөөгөө алчихаад, үлдсэн нь одоо төрийн цааз хүлээж суугаа. Одоо Чимэдцэрэн хэмээх нэгэн залуу "Хадгаламжийн банк"-ны мөнгийг ховх сорчихсон хэргээр "Ганц худаг"-т шаналж байна. Түүний араас хичнээн залуус шоронгийн хаалга татахыг бүү мэд. Бүгдээрээ МАХН-ын дэргэдэх АСЗХ-ны гишүүд гэнэм. Тэд дөнгөж л 30 шүргэж байгаа залуус. Уг нь ийм насанд үрийн зулай үнэрлэж, амьдралаа дэвжээх гэж өдөр шөнөгүй ажиллаж, сурч, үнэртэн өнгөтөнд унаж, шунаж, бас сайхан бүсгүйн хатавчинд зүүлттэй нойргүй хонож, өрхний үзүүр шиг дэрвэж явдаггүйсэн билүү. Гэтэл хэзээ шүүхийн хаалга татчих вий хэмээн айн бэмбэгнэж, шил виски хэдэн сая доллартай өвөртөлчихөөд аль нэг даргын үүдэнд хонох дөхөж, үнэтэй машин сойж үнэгэн дээл бариад удирдагчийн авгайд тоогдох гэж явна гэж үү. Эмгэнэлтэй хийгээд гутамшигтай. Эцэст нь дурдахад монгол ах дүү нар минь, үр хүүхдээ улаан хамгаалагч болох аюулаас аварч, хамгаалаач. Өнөөдөр бидний хүүхдийг албан тушаал, нэр алдар өөд тэд зүтгүүлж байна. Бузар үйл хэрэгтээ ашиглаж байна. Тэгээд эцэст нь барьж өгч байна. Маргааш тэд аав ээж, ах дүүгийнх нь эсрэг турхирч өөрсдийгөө хамгаалуулж магадгүй. Хятадын түүхэнд үлдсэн улаан хамгаалагчид Монголын түүхэнд амилах амархан шүү. 1937 оны аймшигт хэлмэгдүүлэлтийн он жилүүдэд МАХН эцгээр нь хүүг, дүүгээр нь ахыг нь баривчлуулж эсрэг мэдүүлэг авч байсан түүх бий гэдгийг бүү мартаарай. Ээжүүд минь, эхнэрүүд минь хүүгээ, дүүгээ, ханийгаа авар. Эх хүний сэтгэл их зовлонг гэтэлгэж авран хамгаалдаг гэнэм. 
Л.Мөнхбаясгалан
