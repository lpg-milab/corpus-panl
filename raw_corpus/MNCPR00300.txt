Кабаре театр нээлтээ хийв

Хөгжимт бүжиг, цирк, пантомимо, стриптиз үзүүлбэр бүхий кабаре театр анх удаагаа Монголд байгуулагдлаа. Өнгөрсөн баасан гаригт "Драгон" төвд нээгдсэн "Кабаре" театрынхан шөнийн турш нээлтэд хүрэлцэн ирэгсдийг баясгав.
Учир нь тоглолтын турш содон сонин үзүүлбэр, нүцгэн биеийн гоо сайхныг мэдрүүлэх стриптиз бүжиг, жүжигчдээс хамгийн их ур чадвар шаарддаг пантомимо үргэлжилсээр. Үнэнийг хэлэхэд тайзнаа амилах урлагийн цогц шийдэл бүхэн нь шинэ театрын өнгө төрх байсныг энд хэлэх нь зүйтэй болов уу. Театрын тайз хоёр давхар засагджээ. Нэг давхарт байрлах тайзны хоёр талд дээшээ өгсөх шат бий. Тоглолтын турш цэцэг мэт гоёсон бүжигчин охид хөвгүүд тайзны энд тэндээс бүжээд гарч ирэх нь нэг л өвөрмөц харагдах бөгөөд хуран цугларагсдын алга ташилт тасарсангүй. Монголын анхны кабаре театрын даргаар Монгол Улсын гавьяат жүжигчин Б.Сарантуяа томилогджээ. Ийм театр манайд байгуулагдсан нь Монголын шоу бизнесийн хөгжилд том өөрчлөлт авчирна хэмээн үүсгэн байгуулагчид нь ярьж байв. Долоо хоногийн даваа, лхагва, бямба гаригийн үдшийн 24 цаг хүртэл үргэлжлэх Кабаре шоу цэнгүүний такс 20 мянган төгрөг юм байна. Тус театр мэргэжлийн 60 гаруй залуу уран бүтээлчтэйгээр шинэ гараагаа эхэлж байгаа бөгөөд бүжиг дэглээчээр "Boom town" хамтлагийн ахлагч Ган-Очир, найруулагчаар Доньд ажиллажээ. 
Ч.Анна
