Өтөл болтлоо орчлонг харж, хийж бүтээж амьдарчихаад нэг л өдөр харанхуй болчих хэцүү байна

Эмгэг өвчнөө эдгэрүүлэх гээд насан туршийн харалган болсон, өдгөө 68 настай Д.Базарваань гуай манайд хандсан юм. "Би МУИС-ийн Хуулийн анги төгссөн, насан туршдаа хуулийн байгууллагад ажилласан хүн.
Өөрийнхөө хувь заяанд гомдоод үлдье гэхэд алтан гартай гэж ард түмэндээ өргөмжлөгддөг эмч нар биднийгээ доромжилж, эд эрхтнээрээ хохирчихоод дуугарч чадахгүй явдаг хүн олон бий болов уу гэхээс байж суух аргагүй байна" гэж өгүүлэх тэрбээр Орхон аймагт буюу Эрдэнэт хотод оршин суудаг юм билээ. -Нүд тань ер нь архаг эмгэгтэй байсан юм уу. Хэдэн оноос эмчилгээ хийлгэж эхэлсэн юм бэ, та? -Ерөөсөө буруу эмчилснээс болоод л ах нь нүдгүй болсон хүн. "Болор мэлмий" эмнэлгийн Баасанхүү эмч 2003 оны наймдугаар сард Эрдэнэтэд очсоныг радиогоор зарлаж, хөлтэй нь хөлхөж, хөлгүй нь мөлхөж очиж л түүнд үзүүлж, харуулж байсан цаг даа. Ер нь бол миний нүд улайдаг, хөшдөг байсан болохоор эмчилгээ хийлгэдэг л байсан. Баасанхүү эмч үзэнгүүтээ хотод манай эмнэлэг рүү оч, сайхан нүдтэй болгож өгнө гэж эмч нарт, надад ч хэлсэн. Тэгж "Болор мэлмий"-д ирээд сохрохоос өмнө бол ах нь жимс ногоондоо явчихна, гар урлалаар юу л бол юу хийнэ, бас өмгөөллийн туслалцаа ч үзүүлнэ, хүнээс л дутахгүй амьдарч байсан. Өдөрт дор хаяж 40 орчим мянган төгрөгийн орлоготой ажиллаж амьдарч явсан хүн. Одоо маш хэцүү байна. Өтөл болтлоо орчлонг харж, хийж бүтээж, ажиллаж амьдарчихаад гэнэтхэн нэг л өдөр харанхуй болчихно гэдэг чинь ямар байх вэ, хүү минь. -Тэгээд гарцаагүй хагалгаанаас үүдэж хараагүй болчихсон гэж та баталгаатай итгэдэг үү? -Хагалгаанд оруулаад л хардаг хоёр болорыг минь харахгүй шилээр сольсон. Тэгээд одоохон харна, ингэхээр л харчихна гэж олон эмчилгээ хийж, намайг маш их зовоосон. Ямар эмчилгээ яах гэж хийх гэж байгаагаа ч надад тайлбарлаж байгаагүй. Уг нь бол эхнээсээ л өөрсдөө буруу эмчилгээ хийгээд сохолчихсон юм билээ. Тэгээд намайг хуурч удаан хугацаанд туршлагын туулай болгосон байгаа юм. Юу ч харахгүй болчихсоны дараа гарт минь янз бүрийн шил шаазан бариулаад энийг нь ингээд хийчихээр тэгээд харчихдаг юм, тэгэхэд төдий хугацаа хэрэгтэй гээд л тайлбарладаг байлаа. Тухайлбал, нүд огт хараагүй болчихсоны дараа шөнө оройн цагаар нэгдүгээр эмнэлэгт рүү хүргэж, Буяндэлгэр эмчийн эхнэр Чимгээ гэдэг эмч лазераар буудаж байсан юм. Улам л их өвдөөд байлаа, нүд минь. Сүүлдээ баруун шанаа руу маань нэг тариа хийсэн. Маш их өвдөж, хөгшин настай би ядарч байтал сувилагч нь наадах чинь маш сайн тариа шүү гэж ярьж байсан даа. Дахиад л нүдийг минь багаж хэрэгслээрээ харлаа. Тэгтэл хоорондоо "Идээ нь овоо шимэгдэж байна шүү дээ" гэж ярилцаж байсан. Нүд маань бүр идээлсэн байна шүү дээ. Яагаад идээлсэн эсэхийг асуухад таг дуугүй болсон тэд нүдний өмнөөс ус авна гэж хариулсан. Ус авч байгаа нь энэ гэж гурван ч удаа нүд рүү минь хатгаж зовоосон. Гурав дахь удаагийнхаас гараад өрөөндөө ороод ирэхэд цуг хэвтэж байсан хүмүүс нүд чинь яагаад цагаан болоод бүрхчихэв ээ гэж хэлж байсан юм. -Буруу эмчилгээ хийсэн юм билээ гэж та хэллээ. Үүнийг нь яаж мэдсэн бэ. Эмч нар нь өөрсдөө хэлж буруугаа хүлээсэн юм уу? -"Болор мэлмий"-нхний хэлдгээр бол нүднээсээ сүүлийн удаа ус авахуулсны дараа би хэлж байгаа юм. "Зүв зүгээр хардаг байсан нүд минь харахгүй байна, та нар одоохон харна л гээд ухаж төнхөөд байдаг яг хэвээрээ байна. Энэ удаагийн ус авсны дараа эдгэрнэ гэсэн яасан бэ, тэр бүү хэл саарал өнгөөр нүд минь бүрхчихсэн байна гэнэ. Хөгшин намайг бүтэн жил хуурлаа..." гээд л би нэхэхгүй юу. Тэгтэл Буяндэлгэр эмч одоо дахиж лазераар буудаад, цонх гаргаад л хараа оруулчихна гэж хэлсэн. Тэр мэргэжлийн нь хэллэгийг ч би мэдэхгүй, ухахгүй юм даа. Харчих л байх гэсэн итгэл минь дуусахгүй байлаа. Дахиад нэг орой Чимгээ эмч рүү, нөгөө лазер руугаа миний гараас хөтлөөд явлаа. Гэтэл Чимгээ нь "Одоо болно шүү дээ, дахиж лазер хийвэл цус гарна, би айж байна, чадахгүй" гэж хэлж байсан юм даа. Амьд хүнийг туршиж л байсан байгаа юм. Тэгээд л Баасанхүү болон бусад эмч бүгд надаас зугтаад явсан. Сүүлд нь би Баасанхүү эмчийг арай гэж олоод, бүр алдчихгүй гэж гараас нь атгаж байгаад, ширээний буланд суугаад асуулаа. Хариуд нь "Таны нүд хэзээ ч харахгүй болсон. Эмч хүнд алдах эндэх тохиолдол байдаг. Та одоо цааш яваад хэрэггүй биз дээ. Яагаад гэвэл энэ салбарт бүх л эмч домч нар нь миний шавь нар, багш нар байдаг..." гэхчилэн сүрдүүлэг маягийн өнгө гаргаад бүр тохиръё ч гэж байсан. Эндээс л тэд өөрсдөө буруу эмчилгээ хийж надаар тоглосныгоо мэдэж, хүлээн зөвшөөрч байна гэж дүгнэсэн хэрэг. Нөгөө талаасаа шүүх эмнэлгийн магадлагаа ч "Болор мэлмий"-г буруутгасан юм шүү дээ. Эмчилгээний 34 хувийн буруугаар сохорсон байна гэж магадалсан. Нэгдүгээрт, надад мөнгө өгөх, тохиролцоод асуудлыг эцэслэж миний амыг таглах тухай ярьж байсан хоёрдугаарт, хувийн эмнэлгийн эмч бол өөрийгөө буруутгахгүйгээр ямар ч өвчний түүх хэдэн ч янзаар бичиж, бүрдүүлж болно шүү дээ. -Ер нь бол нэлээд удаан хугацаанд эмчилгээ хийлгэсэн юм байна. Хэдий хэмжээний зардал мөнгө гарав. Та өөрийнхөө хохирсныг өмгөөлөх, хамгаалахын тулд юу хийв? -Анх хагалгаанд ороход 150 мянган төгрөг авч байсан юм. Эхэндээ л тэд буруу юм хийгээд хүний эд эрхтнээр тоглочихсон болохоороо тэгээ биз, цаашид их өндөр үнэ өртөг нэхэж байсныг санахгүй байна. Ах нь шүүх цагдаад хандсан. Анагааж чадаагүй гэхэд ядаж өвдөж, хөшдөг ч энэ нар, сарыг хардаг байсан болор минь надад хэрэгтэй байна, би түүнийгээ нэхэх эрхтэй шүү дээ. Баасанхүү эмч нөгөө тохиръё, хэл чимээгүй байгаач гэх маягийн яриагаа өмгөөлөгчид маань ч хэлсэн. 500, 800 мянга ч гэл үү мөнгө төгрөг өгье гэсэн байдаг. Энэ арчаагүй дорой байдалд орсныхоо буруутныг олох гэж хоёр жил явж байна, ах нь. Улсын ерөнхий прокурорт, Ерөнхийлөгчид, Хууль зүй, дотоод хэргийн сайдад өргөдөл бичсэн. Сайд бол надтай холбогдох хэргийг үнэн мөнөөр нь шалгаж ажилла гэсэн үүрэг өгсөн байна лээ. Ерөнхийлөгчид бол ах нь "Миний эцэг, эх болох төрт ёсны тэргүүн минь нэгэн иргэнийг чинь ингэж хохироогоод байна, цаана нь хэдэн хүн ч хохирсон юм билээ. Энэ цалгар, хуурмаг байдлыг эцэслүүлэх арга хэмжээ аваач" гээд л бичсэн юм даа. Сүхбаатар дүүрэгт эрүү үүсгээд шалгасан. Гэтэл байцаагчдыг нь Баасанхүү эмч бас өөрийнхөө талд оруулж амжсан байна. Байцаагчид нь намайг эзгүй газар хүргээд хэрэгтэй танилцуулж байгаа нь энэ гэж улмаар гарын үсэг зуруулах гэж үзэж л байсан. Би тэдэнд "Төрийн ажлыг ингэж хийдэггүй юм, албан өрөөнд чинь гарын үсэг зурна, сохор би ганцаараа наад хэрэгтэй чинь танилцаж чадахгүй, гарын үсэг зуруулах гэж хүч хэрэглэж байгаа улс хэргийн бүрдэлтэд юу тэмдэглэсэн байгааг хэрхэн мэдэх билээ..." гэж ч хэлсэн. Сүүлд хууль бусаар хэргийг хэрэгсэхгүй болгосон. Ер нь бол би хууль хяналтынханд нь хэлж байгаа. Үнэхээр гомдол, цөхрөнгөө барж байгаа болохоор "Хэрэв миний нүд хараа ордоггүй юм бол, миний гомдлыг барагдуулахын төлөө ажилладаггүй юм бол би өөрийгөө сохолсон хүмүүсийг бас сохолно шүү" гэж ч хэлсэн. Миний хүн очиж сохолно гэж юу байх вэ, гэхдээ хүн бачимдаж, ядраад зүдрээд ирэхээрээ есөн шидийн бодолтой болох юм. Би дахиад прокурорт хандсан байгаа. -Та өөрөө уг гарал аль нутаг усны хүн бэ. Энэ бүхний араас нэлээд явсан гэхээр Эрдэнэтээс олон дахин ирж очих хэцүү л байх? -Тиймээ, дүү минь. Сохор хүн гэдэг чинь дахиж нэг хүн заавал дагуулж явах болно. Ирж очих тоолонгоор хоёр хүний зардал мөнгө гарна. Ах нь Архангайн хүн. Эрдэм ном гэж л нутаг уснаасаа гараад сүүлд Эрдэнэтэд тохижсон. Энэ удаа Улаанбаатарт ирэх гэж л гэр бүлийн хүнийхээ Сэлэнгэд амьдардаг ахыг дуудаж байж хөтлүүлж яваа юм. Тэтгэврийн тав арван төгрөгөө хурааж хумьж байж, ах дүүгийн нэмэрлэж хандивласан тав арван төгрөгөөр л гарын бэл хийж явна. -Үр хүүхэд ямар хүмүүс байна вэ. Өтөл настай өвдөж зовсон цагт тэднийгээ л түшнэ дээ? -Дөрвөн хүүхэдтэй. Дор бүртээ өөрсдийнхөө амьдралыг болгохоос цаашгүй улс. Хань маань гурван удаа цус харваад, гурван жил хэвтэрт байна. Турж эцсэн, идэж уух, өтгөн шингэнээ гаргахаа мэдэхгүй хүн байна. Ээжийг нь асруулах гэж 150 мянган төгрөгийн цалинтай ажил амьдралтай байсан охиноо гэрт суулгах болсон. Дээр нь би нэмж дараа боллоо. -Одоо тэгээд бие, нүд тань ямар зовиуртай байна вэ? -Толгой байнга дүйрч өвдөнө, нүд угаараа хатгана, нулимс гоожиж, нуух дүүрээд. Амьдаараа л муу муухайтайгаа хутгалдаж байна. Даралт ихэсдэг болсон. 200-гаас буухгүй дээ. 
Б.ХАЖИДМАА

