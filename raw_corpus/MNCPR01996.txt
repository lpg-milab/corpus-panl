Уурхай ба орон нутгийн харилцаа

Дэлхийн уул уурхайн тэргүүлэх компани болох "Рио Тинто"-гийн АНУ-ын Юта мужийн Солт Лейк хотод явуулж байгаа үйл ажиллагааг Монголын сэтгүүлчдэд танилцуулах аяллыг "Айвенхоу майнз" компани зохион байгуулсан билээ.
Тэнд уг компани зэсийн хамгийн том уурхай эрхэлдэг гэдгийг бид өмнө мэдээлсэн. Уг уурхай байгаль орчинд хэрхэн халгүй ажиллаж, дээр нь нөхөн сэргээлтийг дэлхийн жишигт хүрэхүйц хийж байгаа тухай ч дурдсан. Энэ удаа "Коннекат" уурхай орон нутгийн ард түмэнтэй хамтран ажилладаг туршлагаас сонирхуулъя. Тэд орон нутгийнхаа бүхий л салбарт идэвхтэй хамтран ажилладаг аж. Энэ талаар Солт Лейк хотын олон хүн бидэнд ярьж байв. Бид энэ хотын Биологийн шинжлэх ухааны сургуулийн цогцолбор дээр очсон. "Рио-Тинто"-гийн Коннекатын зэсийн уурхай уг сургуультай нягт хамтран ажилладаг гэнэ. Тэр сургуулийн профессор багш нар уурхай өөрсдийнх нь ажилд хэрхэн тус нэмэр болдог талаар танилцуулж байлаа. Коннекатын уурхай Юта мужийн экспортын 40-өөд хувийг гаргадаг. Хэрэв энэ уурхай байхгүй байсан бол мужийн эдийн засгийн хөгжил сул байх байлаа гэж уг сургуулийн эрдэмтэн багш Брэнк Браун хэлсэн юм. Уурхай оюутнуудад өөрсдийн нэрэмжит тэтгэлэг олгодог. Энэ тэтгэлэгт хамрагдана гэдэг нь тухайн хотын их, дээд сургуулийн оюутны хувьд нэр төрийн хэрэг болдог аж. Өнөө жил гэхэд л 42 оюутанд ийм тэтгэлэг олгожээ. Мөн эрдмийн цол горилсон залуу багш нарт зориулж эрдэм шинжилгээний лабортори байгуулж өгчээ. Биологийн шинжлэх ухааны сургууль Коннекатын уурхай хоёрын хамтын ажиллагаа удаан жилийн түүхтэй. Одоо бүр найз нөхдийн хэмжээнд хүртлээ ойртож чадсан байна. Мөн уг сургуулийн Эдийн засаг, бизнес судалгааны захирал Жим Буд гэдэг эрдэмтэн ирж уулзсан. Тэрбээр Коннекатын уурхайн эдийн засгийн ашгийн тооцоог хийж байжээ. Юта мужийн эдийн засгийн талаар энэ хүн нэлээд юм хэлж өгсөн юм. Уг муж одоо 2.7 сая хүн амтай, анх 1850 онд байгуулагдсан гэнэ. Уг мужийг загалмайтны шашны нэг урсгал болох мормон шашинтнууд нүүж ирэн байгуулсан байна. Хөдөө аж ахуй, уул уурхай их хөгжсөн муж бөгөөд Америкийн 50 мужаас 41дүгээр байрт ордог аж. 1960-аад оны үед тус мужийн эдийн засаг хямарсан. Энэ нь тус муж дан ганц уул уурхайн салбараас хамааралтай байсан учир уг явдал болжээ.Түүнээс хойш тус мужид эдийн засгийн бусад салбаруудын хөгжилд ихэд анхаардаг болсон гэнэ. Гэсэн хэдий ч уул уурхай мужид ашиг орлого оруулсан хэвээрээ. Ер нь уул уурхай бусад эдийн засгийн салбараас их өөр. Жишээ нь худалдааны салбар гэхэд мөнгө эргэлдүүлээд л байна уу гэхээс яг мөнгө цэврээр нь эдийн засагт оруулдаггүй гэнэ. Харин уул уурхай бол бүтээгдэхүүнээ зараад л цэвэр мөнгөн орлого оруулж байдгаараа эдийн засагт их хэрэгтэй салбар гэж үздэг аж. Солт Лейк хот сая гаруй хүн амтай, зургаан зуу гаруй мянган ажлын байртай. Үүнээс хоёр мянга гаруйг нь уурхай бий болгодог байна. Уг мужийн эдийн засаг далаад оноос хойш сэргэсэн. Үүнд уг уурхайн хувь нэмэр их юм аа хэмээн хэлж байв. Энэ нь нөгөө шууд мөнгө хийдэг гэсэн утгаараа. Бас уул уурхайн өөр нэг онцлог нь нэг ажлын байр бий болоход түүнийг дагаад арван ажлын байр нэмэгдэж байдаг гэнэ. Уурхайн үйлчилгээ, засвар, тоног төхөөрөмж нийлүүлэх гэх мэтчилэн. Мөн Юта мужид үл хөдлөх хөрөнгийн үйлчилгээ, банк санхүүгийн бизнес үйлчилгээ ихэд хөгжиж байгаа аж. Үүний дараа бид уг мужийн хэвлэл мэдээллийн төлөөлөгч болох настайвтар хүнтэй уулзав. Тэрбээр мужийн сонины газар дөчөөд жил ажиллаж байгаа, өмнө нь Вьетнамын дайнд оролцож явжээ. Түүний нийтлэлүүдийг, ялангуяа эдийн засгийн талаарх нийтлэлүүдийг нь төр захиргааныхан их тоож үздэг, орон нутгийн алдартай сэтгүүлч гэнэ. Энэ эрхэм хэлэхдээ манай муж танай орон хоёрт төстэй тал байгаа бололтой. Хоёул зэстэй. Хэдийгээр уурхай хувийнх байдаг ч хөрөнгө оруулалт орон нутагт үлддэг. Уурхайд мөнгө хийнэ гэдэг тухайн орон нутагт мөнгө хийж байгаа хэлбэр юм гэв. Мөн АНУ-ын хэвлэлийн эрх чөлөөний талаар бидэнд сонирхуулав. Үндсэн хуульдаа хэвлэлийн эрх чөлөөг хамгаална гэсэн заалт байдаг. Бусад хуулинд ч энэ талаар олон заалт бий. Ямар ч зарга болж байсан эхлээд хэвлэлийн эрх чөлөөг хүндэтгэж үздэг. Эрх баригчдыг шүүмжилсэн материал нийтлүүлсэн байгаад түүнийх нь баримт олдохгүй байсан ч сэтгүүлчийг шоронд хорьдоггүй хэмээв. Америкт сониныг ашиг олохын тулд л гаргадаг. Сайн сонин гаргаж байвал хүн их уншина. Хүн их уншдаг сонинд байгууллагууд зар сурталчилгаа их тавьдаг. Үүнээс л сонины ашиг гардаг гэлээ. Мөн цааш нь хэлэхдээ сүүлийн үед хүмүүс мэдээлэл авах хэлбэр нь өөр болсон. Зурагтыг гэхэд л дан хөгшид үздэг. Үүний баталгаа нь зурагтаар ихэвчлэн дан хөгшдөд зориулсан сурталчилгаа явж байдаг. Залуучууд мэдээ үзэж, сонин уншихаа больсон. Үүнээс болж сонины олон редакц хаагдсан. АНУ-д сонин уналтын байдалд байна. Гэвч сэтгүүлчийн мэргэжлийг сонгодог залуучууд улам олшроод байгаа нь гайхал төрүүлдэг хэмээн ярьж байсан юм. Манай хариуцлагатай уул уурхай гэж чухам юу байдаг талаар танилцах сэтгүүлчдийн баг тус хотын орон гэргүй хүмүүсийг хоноглуулдаг байрыг үзэж сонирхов. Уг байрыг Коннекатын зэсийн уурхай ивээн тэтгэж хоол зардлын мөнгийг нь гаргаж тусалдаг болохоор бидэнд үзүүлсэн юм. Уурхай өнгөрсөн арван жилд сая гаруй ам.долларын тусламж үзүүлжээ. Уг байрт зөвхөн орон гэргүй тэнэмэлүүд л ирж хоноглодог. Тэд орой ирээд усанд орчихоод хажууд нь байх хоолны газар хоол идээд байрандаа орж хононо. Уг байр нь хүүхэдтэй гэр бүлд зориулсан өрөө, зөвхөн эрчүүд хоноглох өрөө, эмэгтэйчүүдийн өрөө гэх зэрэг ялгаатай. Согтуу хүн буюу мансуурсан, бусад хоноглогчдоо саад болох зуршилтай хүмүүсийг оруулдаггүй. Нэг ёсондоо бусдыг дээрэлхэх дарангуйлах зан авир гаргавал даруй байрнаас хөөдөг. Хөөгдсөн хүнийг буцааж оруулдаггүй байна. Гэр бүл байрлах өрөөнд хүүхдийн тоглоом, оо, саван, ариун цэврийн хэрэгсэл гэх зүйл бүрэн байх юм. Харин өглөө босгоод цай уулгаад л даруй явж ажил хийхийг шаарддаг байна. Энэ нь тэр тэнэмэлүүдийг хоноглуулах байрт байнга байрлах боломжийг хязгаарлах, мөн тэднийг ямар ч байсан амьдралын төлөө, өөрийнхөө төлөө өчүүхэн ч гэсэн санаа тавиулах зориулалттай. Яагаад гэвэл бэлэн хоолтой дулаан байранд байлгаад байвал тэд тэжээвэр амьтан аятай болно. Өдөр гадаа гудамжинд гаргаад хаячихвал тэнэмэлүүд бүүр багаар бодоход өдрийн хоол идэх мөнгөний төлөө хөдөлмөрлөх биз ээ гэж үзсэнийх гэнэ. Дээхнэ үед хоноглуулах байрныхан яавал байраа томсгох билээ хэмээн төр захиргаа, пүүс компаниудыг царайчилдаг байжээ. Тэд хоноглуулах олон давхар том том байр барина хэмээн төлөвлөдөг байсан гэнэ. Гэтэл одоо тэгж бодохоо больжээ. Харин яавал байраа багасгах билээ хэмээн үзэх болжээ. Энд нэг бэлэн байр байгаад байвал хүмүүс амьдралынхаа төлөө тэмцэхээ болиод бэлэн, дулаан газар тэжээлгэх хүний тоо олшрох хандлага гардаг гэнэ. Түүний оронд тэнэмэлүүдийг өөрсдийгөө тэжээж, хувийн оромжиндоо амьдрах нөхцөлөөс нь дор байлгавал тэд хүссэн хүсээгүй амьдралын төлөө тэмцэх болдог байна. Харин өдөрт нь ажил хийгээд байр түрээслэх хэмжээний орлого олоод байдаг болчихсон хүмүүсээ энэ хоноглуулах байрныхан ихэд дэмжин байр орон олж өгөх, хэрэв байранд орвол ахуйн хэрэглээний бүхий л зүйлийг нь бэлдэж өгдөг гэнэ. Гэвч Америкт байрны түрээс өндөр ажлын цалин нь тэр болгон хүрэлцээд байдаггүй болохоор байдал хүнд хэвээрээ л байна хэмээн уг байрны эрхлэгч ярьж байсан. Гэхдээ энэ цалин мэргэжил мэдлэггүй хар ажлын хувьд л тэр шүү дээ. Тэд хар бор ажил хийгээд сардаа зургаан зуу хүрэхтэй үгүй ам.долларын цалин олдог бол байрны түрээс сардаа есөн зуугаас доошгүй ам.доллар аж. Хүмүүс хэдэн жил энэ байраар явж байгаад ямар ч байсан өөрсдийн орох оромжтой болцгоодог байна. Гэвч хоноглуулах байрны байнгын үйлчлүүлэгч болчихсон оршин суугч байсаар байдаг аж. Ямар хүмүүс энэ байранд байнга байна вэ гэсэн сурвалжлагчийн асуултад тэд хариулахдаа "Голцуу оюун ухаан, бие бялдрын согогтой хүмүүс л манай байрны байнгын оршин суугч болдог. Эрүүл саруул хүн бол яаж ийгээд л өөрийн оромжтой болчихдог" хэмээн хэлж байсан. Уг хоноглуулах байранд жилд 4000 хүн үйлчлүүлдэг. Үүний 88 хувь нь түр ирдэг. 12 хувь нь удаан хугацаагаар амьдардаг. Удаан хугацаагаар амьдардаг хүмүүс бүх зардлын 60 хувийг үрдэг. Уг байрны жилийн зардал таван сая ам.долларт хүрдэг. Үүний 46 хувийг төсвөөс олгодог. 54 хувийг сайн санаат түмэн олноос хандив авч бүрдүүлдэг. Нийт хандивлагчдын тоо 19 мянга хүрдэг. Үүнд өдрийн цайны мөнгөө хандивласан сурагч охиноос эхлээд Коннекат уурхай хүртэл бүх хүмүүс нийлээд энэ тоог бүрдүүлдэг ажээ. Бид яагаад "РиоТинто" түүний харьяа Коннекат уурхайг дурсаад байгаагийн цаад учрыг та бүхэн ойлгож байгаа. Энэ компани нь "Айвенхоу майнз"-тай хамтран манай Оюутолгойд зэсийн уурхай байгуулахаар зэхэж байна. Тиймээс тэд өөрсдийгөө бидэнд танилцуулж байна. Дэлхийн том компани гэхээр бид юунд ч үл торон, юуг ч үл хайхран ашгийн төлөө улайран дайрдаг, түүнийхээ хөлд хэнийг ч байсан нидрэн өнгөрдөг гэсэн ойлголттой байдаг. Гэвч компани томрон дэлхийн хэмжээний нэр сүртэй болчихоороо бидний боддогоос арай өөр, хүмүүнлэг талдаа бодлого барьдаг бололтой юм. Нэг ёсондоо жентелмэн хүн женьтелмэн байхаас өөр арга байдаггүй юм шиг. 
Ж.Сандагдорж
