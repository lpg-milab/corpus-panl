Битүү гүтгэлэг

Би Дорноговь аймгийн хүн. Сүүлийн долоо, найман жилийн дотор манай нутгийнхан олон хэсэг хуваагдсан. "Түүний хүн", "Тэрний хүн" гээд талцчихсан, битүү гүтгэлгээр бие биеэ "алж" байдаг болж. Үнэн юмыг бол нэр хаягаа бичээд зоригтойхон шүүмжилчихдэг шүү дээ. Тиймгүй. 
Өнөө хавар, сонгуулийн сураг сонсогдож байх үеэр "Дорноговийн мэдээ" гэж хаанаас, ямар байгууллага хүмүүс гаргаж байгаа нь мэдэгдэхгүй, хаяг утасгүй сонин хэвлэгдэж нутаг нугынхнаар нэг нууцхан тараагдлаа. Энэ сонины гол материал нь 2008 оны УИХ-ын сонгуульд нэр дэвшиж, ялчихаж магадгүй хүмүүсийг "намнахад" зориулагдсан байв. Сүүлийн жилүүдэд Дорноговь аймгийг аймаг шиг аймаг болгоод байгаа Засаг дарга Ж.Батсуурь, УИХ-ын гишүүн тус аймагт нэр дэвших магадлал өндөр байсан Д.Туяа, мөн ардчилсан хүчнээс нэр дэвших нь тодорхой болоод байсан Я.Батсуурь, Г.Ганхуяг нарыг гүтгэж, нэр хүндийг нь унагаахад зориулагдсан материал байв. Тэр дундаа аймгийн Засаг дарга Ж.Батсуурь руу "бууных нь ам" чиглэснийг уншсан хүн болгон анзаарсан байх. Түүнийг идсэн, уусан, халсан, сольсон гэж давшлаад, хууль хяналтын байгууллага шалгавал зохих хүн гэсэн байв. Ардчилсан хүчнээс энэ сонгуульд нэр дэвших магадлал өндөр байсан Я.Батсуурийг Тайланд, Малайзыг хамаарсан Элчин сайд гээд аймгаасаа хол хөндий ганц хоёр жил байсныг ч марталгүй түншээд авсан. 
Миний нутгийнхныг, битүү гүтгэлгээр балбаж байдаг ямар сонин, хэн гэгч хүмүүс байдгийг эрж олохоор би нэлээн явсан. Монголын Улаан загалмайн нийгэмлэгийн ордон хүрээд л зам маань мухардсан даа. Би түрүү нь "Улаанзагалмай" хадгаламж зээлийн хоршоо хаана, хэний ивээлд байдаг, энэ хоршоог дампууруулж олон зуун хүн хохирч хэн нэгэн этгээд тэрхүү хөрөнгө завшихад  буруутай эзнийг олох гэж эрэн сурвалжилж яваад, мөн л энэ ордны хаалганд тулаад мухардсан билээ. Ингэж нэр хаяггүй сониноор жирийн хүмүүсийг гүтгэгчид, захиалагчдыг олж чадаагүй билээ. 
Ийм утга санаатай битүү гүтгэлэг, үүнээс хойш олон сонинд гарлаа. Утга нь ижил, хэллэг нь ижил, санаа нь ижил энэ битүү гүтгэлгийн ард, нэрээ нуусан ганц хоёрхон хүн л байх шиг санагддаг. 
Дараачийнх нь ээлжит гүтгэлэг өөр нэг сонины энэ оны 103 дугаарт хэвлэгдсэн. Бас л бичсэн эзэнгүй. Өнөөх л Засаг дарга Ж.Батсуурийгаа балбаж өгч дээ. Дэндүү муухай үгээр, улс төрийн соёлгүй энэ дайралтдаа "Нийтлэлийн гол баатар Ж.Батсуурь маань ёстой сүүхээтэй эр аж. Дорноговийн МАХН-ыг хөрсөөр нь эргүүлж, ардчиллын "ханиад"-ыг халдварлуулж яваа гэж захидалд дурджээ. Угшил нь Монголын социалдемократ намынх учраас арга ч үгүй болов уу. Хувийнхаа өчүүхэн ашиг атгаг санаархалдаа хөтлөгдөн хаана ч тал алдахгүй ийм алхам хийхийг улс төрийн урвалт ч гэдэг. Зарим нь үүнийг бас "улс төрийн янхан" ч гэж нэрлэх нь бий гэж бичжээ. Ж.Батсуурь дарга орон нутагт нэг намын дарангуйллыг тогтоохгүй, улс төрийн хүчнүүдийг эе эвтэй байлгаж, аль алиных нь эрх ашгийг хохируулахгүй үйлчлэх гэснээрээ, дорноговьчуудыг талцуулалгүй нэгэн дээвэр доор эв найртай байлгахыг хичээснээрээ "улс төрийн урвагч", "улс төрийн янхан" нэр авч байгаа нь энэ. Нэргүй гүтгэлгийг бичигч буюу захиалагч этгээдэд, дорноговьчууд олон хэсэг хуваагдмал, бие биеэ үзэн ядсан, тэр дундаа МАХН-ын хуучны хэсэг бүлэглэлийнхэн дарангуйлагч байх шаардлагатай юм байж л дээ. Цааш нь нөгөө бичигч маань "Тиймээс ч манай аймагт МАХН-ын нэр хүнд урьд өмнө байгаагүй хэмжээнд унаж, нутгийн нэр нөлөө бүхий чадалтай залуус, бизнес эрхлэгчид Ардчилсан нам руу хошуурч эхэлсэн. Ж.Батсуурь бол Хувьсгалт залуучуудын ажилтан байсан учраас арга барил нь айлган сүрдүүлдэг, элдвээр дарамталж өөрийгөө шүтэн бишрүүлэх, аялдан дагалдуулах, бас шагнал урамшил явуулахдаа социалист уралдаан өрнүүлж, Ү, VI таван жилийн гавшгайч төрүүлдэг шиг юм болгож чаддаг коммунист хүн дээ" гээд хэдхэн мөрний өмнө "Ардчиллын ханиадыг халдварлуулж байгаа" гэснээ болиод "коммунист" гэж зүхжээ. Тэгснээ "Дорноговь аймгийн МАХН уламжлалт сонголтоо энэ удаад гээхэд хүрвэл Ж.Батсуурийн гай түйтгэр хоёр гэж ойлгоорой, манайхан" гэж аргагүйн эрхэнд арчигдах гээд байгаа нэг хүн л эцсийн үгээ, бас "гэрээслэл" ч гэмээр юм захиад байгаа шиг ойлгогдож байгаа биз. Энд нэг зүйлийг хэлэхэд Монголын залуучуудын хүчирхэг байгууллага байсан. Олон үеийг хүмүүжүүлсэн, дайчин байгууллага байж билээ. Түүний мянга мянган ажилтныг "Арга барил нь айлган сүрдүүлдэг, элдвээр дарамталдаг" гэж гутаан доромжилж болохгүй байх л даа. Эвлэлийн ажилтан олон хүн өнөөдөр амьд сэрүүн, ажил үүргээ гүйцэтгэж яваа бөгөөд тэд энэ доромжлолыг уншвал гол нь харлах байх даа. 
Аливаа бичсэн зүйлдээ нэрээ нууцална гэдэг бол гүтгэгч, хор найруулагчдын увайгүй арга байдаг. Эдгээр нэр хаяггүй гүтгэлэг бичигчид болон захиалагчид нь Дорноговь аймагт эрх мэдлээ алдах нь гэж ямар их тэвдэж чичирч байгаагаа харуулж байгаа биз дээ. Дорноговь аймгаас гадаад дотоодод сургууль төгссөн, эрдмийн зэрэг цол хамгаалсан, олон хэлтэй, өндөр мэргэжилтэй өчнөөн сайхан залуучууд байдаг. Тэднийг нутаг орондоо юм хийе, өсч дэвжье, өрсөлдөж гарч ирье гэхээр нь цөөн хэдэн хүн ийм битүү гүтгэлгээр намнаж мохоодог, дарж байдаг, арчаагүй байдал сүүлийн жилүүдэд тогтсон. Хүч чадал, авьяас билгээрээ өрсөлдөөд Дорноговь аймгийн Засаг дарга болсон доктор Ж.Батсуурь гэж залуу хичнээн ч удаа ингэж, нэр хаяггүй гүтгэлгээр зодуулав даа. Энэ захиалагч, бичигч нар, хүнийг чинь муулж болдог юм байж. Хараасан, аль муухайгаар хүний сэтгэлийг шархлуулсан юм бичнэ гээ. Хоёр жилийн өмнө Ж.Батсуурийн хүү автын ослоор нас барсан. Түүнийг дахин давтан бичиж энэ эцэг хүний сэтгэлийг, гэр бүлийн сэтгэлийн шархыг хөндөж байх ямар хэрэг байна. Ингэж хүнийг сэтгэлээр тамлан идэвх зоригийг нь мохоох гэсэн утга санаа, энэ бичлэгийн мөр тутамд тааралдаж байх юм. Монголчуудын оноод хэлчихсэн нэг сайхан үг бий дээ. "Хараал нь хар толгойдоо" гэж. Хүнийг гүтгэж, харааж тамлаж, нэр хаяггүй зүйл бичигчид хэзээ ч сайнаа үздэггүй ертөнцийн жам бий. 
Засаг дарга Ж.Батсуурийн хувьд хэний ч өмнө харуулах юм бүтээсэн хүн. Манай аймгийг очоод нэг хараарай. Тэр олон орон сууцны байшин хороолол, өөр аймагт огт байхгүй "бөхийн өргөө" хэлбэртэй хүүхдийн ордон, хоёр ч том бассейн, усан оргилуур, гэрлэн чимэглэл, Хар-Уул хамрын хийдийн цогцолбор, зам барилга, энэ бүхнийг хэн бариад өгчихсөн болж байна. Ичихгүй, хүний хийсэн зүйлийг "би, би" гэх хүн гарч магадгүй л юм. 
Би намын гишүүн бус, аль ч нам хүчний хийсэн бүтээснийг дэмжиж магтдаг, идсэн уусан, луйвардсан зүйлийг нь шүүмжлээд биччихдэг хүн. Нүдний өмнө ажил хийчихээд, арван гартай болоосой гэж ядаж яваа хүнийг нэргүй бичлэгээр балбаж байгаад сэтгэл зовох юм. Дорноговийнхон минь, нүүрэн дээрээ инээдэг, ардаа хор найруулж хүний муу үзэх гэж явдаг хүмүүсээсээ салаасай гэж боддог. Миний ижил бодолтой хүн олон байдаг юм шиг билээ. Нутгийн иргэн Мандал, Чимгээ нар дорноговьчуудын эе эвийг дээдэлнэ хэмээн том сонин гаргаад үнэгүй тарааж явна. Энэ чинь сайн үйлс биш юм уу. 
Өнөөдөр дэлхийн их энергийн төв Хар-Уул, Шамбалын орныг үзэх гэж, сүсэглэх гэж бүх аймаг, хот, гадаад улс гүрнээс Дорноговь руу аялагчид зорьж байна. Хэдхэн жилийн өмнө Дорноговь, Сайншанд ямар байлаа, нүдээрээ үзэж болгоотугай. 
Г.Жамъян
