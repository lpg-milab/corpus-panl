Барилга дээр амиа алдсаны хариуцлагыг хэн хүлээх вэ?

Солонгосын хөрөнгө оруулалттай компанийн барьж буй барилга дээр ажиллаж байсан 26 настай залуу эндсэн явдал энэ сарын 21-ний өдөр боллоо. Зайсан тийш "Гермес тэсүнг"-ийн захиалгаар "Моксу" ХХК 17 давхар орон сууц барьж байж.
Тэднийх өдрийн найман мянган төгрөгөөр цалинжуулахаар тохирч гэрээт ажилчид ажиллуулж байсан байна. Ингэхдээ хөдөлмөрийн гэрээ байгуулаагүй, тухайн өдрийн хийх ажил үүргийг ч танилцуулдаггүй байсан байна. Осолдсон залуу угсраагүй лифтний хонгилд дөрвөн давхраас доош унажээ. Хэрвээ хонгилд гэрэл тавиад хаалт татсан байсан бол Б гэдэг залуу эндэхгүй байсан аж. Тус компанийн хөдөлмөрийн аюулгүй үйл ажиллагааны зөрчлөөс болж бүхэл бүтэн нэг хүний амь хохирчихоод байхад гэрээт ажилчин гэдэг үүднээс хариуцлагаас мултрахыг завдаж байгаа бололтой. Ямартаа ч талийгаачийн ар гэрийнхэнтэй холбоо тогтоогоогүй. Өглөө ажилдаа гараад эргэж ирээгүй хүүгийнхээ цогцсыг аав, ах дүү нь аваад буцаж. Ашиглалтад ороход дөхөж байсан "Твин парк" 17 давхар барилгын цогцолборын зөвхөн нэг давхрын хонгил нь гэрэлтэй юм билээ. Учир нь тэнд дарга даамлууд нь өөрсдөө суудаг, ажлын өрөө нь юм байна. Жилдээ барилгын салбарт арав гаруй хүн энддэг ч энэ нь хэвийн үзэгдэл мэт болжээ. 
Б.Одмаа

