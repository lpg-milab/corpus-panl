Ж.Коизумигийн айлчлал

Япон Улсын Ерөнхий сайд эрхэмсэг ноён Жюничиро Коизуми МУ-ын Ерөнхий сайд М.Энхболдын урилгаар хоёр хоногийн албан ёсны айлчлал хийхээр өчигдөр Буянт-Ухаа дахь "Чингэс хаан" олон улсын нисэх онгоцны буудалд газардлаа. Зуны сүүл сарын хурц нар ээж сэвшээ зөөлөн салхи үлээсэн Монголын хөх тэнгэрт хүндэт зочны хөлөглөсөн суман цагаан онгоц гарч ирэн зөөлөн доошилсоор буув. Зочныг МУ-ын Гадаад хэргийн сайд Н.Энхболд болон албаны бусад хүмүүс угтав. Ерөнхий сайд эрхэмсэг ноён Ж.Коизумигийн хөлөглөсөн онгоцны магнай дээр Япон Монголын далбааг байрлуулан намируулсан нь нүдэнд дулаан харагдах бөгөөд сэтгэлд дотно байлаа.
Онгоцны шатыг байрлуулах гэж нэлээд мунгинасны дараа хүндэт зочин гарч ирэв. Нөгөө л уртавтар зассан долгионтой буурал үстэй шингэн цайвар царайтай намхавтар нуруутай ноён Ж.Коизуми МУ-ын Гадаад хэргийн сайд Н.Энхболдтой мэндчилэн ярилцаж хэсэг байзнаад тусгай цуваагаар Улаанбаатар хотын зүг хөдлөв. Энэ үеэр замын хоёр хажуугаар хамгаалалтын цагдаа битүү гинжлэн жагсаж эрхэм зочны явах замын дагуу Япон, Монголын төрийн далбааг мандуулсан байв. Цагдаа цэргийн хамгаалалт чанга хатуу байж Улаан- баатар хотын нарийн замууд хаагдаж пиг дүүрэн бөглөрөөтэй машинууд аагим халуунд шарагдан өнжив. Эрхэмсэг зочныг угтах ёслолын ажиллагаа Сүхбаатарын талбай дээр боллоо. Зочныг Монгол Улсын Ерөнхий сайд М.Энхболд албаны бусад хүмүүс угтаж авлаа. Талбайд хүндэт харуул жагсаж хэвлэл мэдээллийн болон иргэдийн төлөөлөгчид цугларчээ. Хүндэт зочдыг суулгасан цуваа аажуухан явсаар талбайд орж ирэв. Хөгжимд Японы төрийн сүлд дуулал эгшиглэж дараа нь МУ-ын төрийн дуулал явлаа. Хүндэт зочинд үндэсний хувцсаа өмссөн монгол охин цэцэг гардуулж өгсөн. Ерөнхий сайдууд гар барин элэгсэг дотноор ярилцав. Хүндэт харуул мэндчилж төрийн ёслол дууссаны дараа ноён Ж.Коизуми Чингэс хааны хөшөөнд цэцэг өргөж хүндэтгэл үзүүллээ. Үүний дараа зочид Төрийн ордонд орж Дурсгалын дэвтэрт гарын үсэг зурах ёслолын ажиллагаанд оролцоод Ерөнхий сайд М.Энхболд, Ерөнхий сайд Ж.Коизуми нар албан ёсны хэлэлцээр хийлээ. Дараа нь Монгол Японы хамтын ажиллагааны баримт бичигт гарын үсэг зурах ёслолын ажиллагаанд Ерөнхий сайдууд оролцов. Үүнд, Эдийн засгийн хамтын ажиллагааны нот бичигт Монголын талаас Гадаад хэргийн сайд Н.Энхболд, Японы талаас Монгол Улсад суугаа Онц бөгөөд Бүрэн эрхт Элчин сайд Ичихаши Ясүёши нар гарын үсэг зурлаа. Мөн Ерөнхий сайд М.Энхболд хавар Япон улсад айлчлахдаа монгол хүүхдүүдийн сурах бичигт оруулах япон ардын үлгэр авч ирээрэй хэмээн эрхэмсэг ноён Ж.Коизуми сангаас хүссэн. Түүнийг энд танилцуулав. Япон ардын үлгэр "Дэрсэн малгайтай чулуун бурхан" "Ачийг хариулсан тогоруу" хэмээх хоёр үлгэрийг авч ирсэн байна. Ерөнхий сайд Ж.Коизуми энэ хоёр үлгэрийн номыг бэлэглэв. Мөн манай Ерөнхий сайд Японд 800 морин хуур бэлэглэсэн. Үүний хариуд Японы талаас 800 япон хэлний толь бичиг япон хэл сурч байгаа багачуудад бэлэглэх аж. Бас арван аймгийн арван дунд сургуулийн байр болон дотуур байрыг засварлаж өгөхөө энэ ажиллагааны үеэр мэдэгдэв. Их Монгол Улс байгуулагдсаны 800 жилийн ойн баярын хүрээнд Хархорум хотын музей байгуулж өгөх болсон тухайгаа Японы Ерөнхий сайд хэлээд тэр музейн загварыг гардуулж өглөө. Хамтын ажиллагааны ёслолын ажиллагаа үүгээр өндөрлөв. Уг ажиллагааг болон Ерөнхий сайд Ж.Коизумигийн айлчлалыг сурвалжилж байгаа Япон Монголын сурвалжлагчид уг ажиллагаанд өргөнөөр оролцов. Өчигдөр орой ноён Ерөнхий сайд "Чингэс хаан" дуурь үзэж сонирхсон. Ерөнхий сайд Ж.Коизуми өнөөдөр Монгол Улсын Ерөнхийлөгчид бараалхаж, монгол бэсрэг наадам үзэж мөн Халх голын дайнд олзлогдож манай бүтээн байгуулалтад оролцож байх үедээ амь үрэгдсэн япон цэргийн бунханд хүндэтгэл үзүүлнэ. Тэгээд үдээс хойш 16 цагийн орчим Буянт-Ухаагаас тусгай үүргийн онгоцоор Токио руу мордоно. 
Ж.САНДАГДОРЖ 
