Алтнаас болж жил бүр 60 хүн амь насаа алддаг

Байгаль дэлхийгээ шүтэж, тэнгэр газраа аргадан аж төрж ирсэн монголчууд алтны төлөөх амь хайргүй дайнд мордсоор арваад жил болж байна.
Энэ хугацаанд хичнээн иргэний алтан амь алтыг нь олборлосон шороонд булагдаж, хичнээн хүн эрүүл мэндээрээ хохирон харамсал гашуудлын туйлд хүрснийг хэлэхэд бэрх. Хувиараа алт олборлогч нинжа нарын арми Монголын өргөн уудам уул, талыг бүрхэж, хууль ёс, хүн чанараа уландаа гишгэж эцэг өвгөдөөс үлдээсэн эх нутгаа цөлжүүлж хоосолсныг харахад нүдний цөцгийг зүүгээр хатгасан мэт зовуурь шаналан төрнө. Өвөрхангай аймгийн Нарийнтээл сумын Сэнжтийн хоолойд гэхэд одоогийн байдлаар мянга гаруй хууль бус алт олборлогчид хүйтний улирлаас бэрхшээлгүй шороо ухан шоргоолж шиг бужигнаж байна. Хэдхэн хоногийн өмнө арваад метрийн гүнд сул шороо нурснаас арван наймхан настай хүү амиа алдсан ч "алт цус дагадаг" гэсэн хар сүжигтнүүд тийш хуйлрах нь улам ихэсчээ. Алтны нинжа нар хүн үхсэн нүхийг бараг л бурханчлан шүтдэг юм байна. Яагаад гэвэл, тэр газарт алтны их судал байгаа учраас л талийгаач үхлийг ч умартан зүтгэсэн нь мэдээж гэсэн ойлголт байдаг гэнэ. Хүн болсоор шороон нүхнээс өөр ертөнц үл үзсэн тавхан настай хүү эгчийгээ "Чамайг дургүй хүргээд байвал нүх рүү түлхээд булчихна шүү" гэж хээвнэг өгүүлж байгаа нь удам дамжсан хүн-араатан өсч байгаа ч юм шиг. Бодвол аав нь ээжийг нь ийн "Эрхлүүлдэг" биз. Амьдралын төлөө бусдын жишгээр зүтгэж яваа нэгэн байхад олзонд шунан хүн төрхөө гээгсэд байгаа нь ч нууц биш болжээ. Нийгмийн эмзэг сэдэв болоод буй эл байдлыг нимгэлэхийг зорьсон гадаад, дотоодын олон төсөл, санаачилга орон нутагт хэрэгжиж байдаг юм байна. Үүний нэг тод жишээ нь энэ сарын 13-18-ны өдрүүдэд Баянхонгор аймагт зохиогдсон "Хувиараа ашигт малтмал олборлох үйл ажиллагааг бичил уурхай болгон хөгжүүлэх замаар ажилгүйдэл ядуурлыг бууруулъя" сэдэвт бүсчилсэн зөвлөгөөн байлаа. Ашигт малтмал, газрын тосны хэрэг эрхлэх газар, Швейцарийн хөгжлийн агентлаг, Баянхонгор аймгийн Засаг даргын тамгын газраас зохион байгуулсан уг зөвлөгөөнд Өвөрхангай, Говь-Ал-тай, Өмнөговь аймгийн удирдлагууд, хувиараа алт олборлогчид оролцсон юм. "Тогтвортой бичил уурхай" төслийн үндэсний менежер Б.Хулдорж, НХХ-ын сайдын зөвлөх Г.Энхтүвшин, ҮХЯ-ны геологи, уул уурхай, хүнд үйлдвэрийн газрын дарга Б.Нэргүй, Үндэсний аюулгүй байдлын зөвлөлийн ажилтан, хурандаа Б.Төөгөө, Баянхонгор аймгийн Засаг дарга П.Зоригтбаатар, АМГТХЭГ-ын бичил уурхайн хэлтсийн дарга Н.Батбаяр нарын тавьсан илтгэл олны сонирхлыг татаж байв. Алт олборлолтыг дагаж улсын төсөвт орох татварын хэмжээ нэмэгдэх, ажлын байр бий болох, мөнгөний эргэлт сайжрах олон эерэг тал байгаа ч сөрөг үзэгдэл нь дийлэнх болсныг зөвлөгөөнд оролцогчид илэн далангүй ярилцацгаав. Хөрс сэндийчигдсэнээр ховор ургамал устах, гол горхи ширгэн, химийн онцгой хорт бодис цианит натри, мөнгөн усыг алт тунгаахдаа ашигласнаар иргэдийн эрүүл мэнд, удмын санд ноцтой аюул учирч байгааг хаа хаанаа бодох цаг болжээ. Баянхонгор аймагт л гэхэд 46 аж ахуйн нэгж алт ашиглах гэрээтэй ч хувиараа алт олборлогчид үүнээс хэд дахин олон байдаг байна. Зуны улиралд 50 гаруй газарт 22 мянган нинжа ажилладаг аж. Газар газраас ирсэн янз бүрийн түвшний эдгээр хүмүүс нутгийн иргэдэд ёс бус бүхний үлгэр дуурайллыг үзүүлээд алттай өөр аймаг руу нүүгээд явчихна. Улсын өмчит "Монголболгаргео" компани жилд өчнөөн кг алт олборлодог атлаа 60-хан гад нөхөн сэргээлт хийсэн, Бөмбөгөр сумын Хөх булгийн хөндийд олборлолт хийсэн "Т-Энд-Ч" компани нөхөн сэргээлт огт хийгээгүй гээд тоочоод байвал зүй бус явдал газар авчээ. Хувиараа алт олборлогчдын хувьд нуралтаас амь насаа алдах, хайран залуу насандаа гэмтэж бэртэх энүүхэнд. 17-той залуу бэлхүүсээ хүртэл шороонд дарагдаад аав нь тусламж дуудалгүй ам руу нь гурав хоног архи цутгаж, эцэст хоёр хөлийг нь тайрахаас аргагүйд хүргэсэн тохиолдол ч байна. БОЯ-ны химийн бодисын мэргэжилтэн, доктор Жаргалсайханы мөнгөн усны хэрэглээ ихэссэнээс монгол газар шороо 200 мянган тонн мөнгөн усаар хордсон тухай мэдээлэл аюулын харанга дэлдсэнээс ялгаагүй сонсогдсон. Үндсэн буюу чулуун ордын 2,5 тонн хүдрийг тээрэмдэхэд 2,5 кг мөнгөн ус хэрэглэдэг байна. Харамсалтай нь мөнгөн ус гээч химийн эл хорт бодис устаж алга болдоггүй, байгаль, хүн, амьтанд хөнөөл учруулдаг дамшиг аж. Пеницеллиний шилтэй мөнгөн ус 20 мянган төгрөгийн ханштай гэнэ. Хорин мянган төгрөгөөр хорвоогоос буцах тийз худалдаж авч буйгаа нинжа нь ч, ченж нь ч мэддэггүй нь харамсалтай. Цөөхөн жил ченж хийсэн залуу мөнгөн усанд хордож үхсэнийг мэргэжилтнүүд саяхан нотолсон. Мөнгөн усаар алт бариулсан хүний уушги цоорохоос гадна оюун санаанд нь цочрол өгч элий балай болдог байна. Урагт нөлөөлснөөр "хүний сүг" төрөх магадлал өндөр. Хэлгүй, дүлий, тахир дутуу ийм сүг олширвол манайх шиг цөөхөн хүн амтай улсад жинхэнэ сүйрэл гээч тэр болно. Алттай чулууг тээрэмдэж, мөнгөн усаар бариулдаг технологи Баянхонгор болон хэд хэдэн аймагт нэлээд түгжээ. Иймээс Баянхонгор аймгийн Засаг дарга П.Зоригтбаатар тогтоол гаргаж 27 ширхэг "Бигум" тээрэм, гурван кг мөнгөн ус, нэг бутлагчийг хураан, алтны агуулга бүхий таван тонн чулуу ачсан ачааны тэргийг саатуулаад байгаа аж. Шинэжинст сумын Түймэртийн үндсэн орд, Бөмбөгөрийн Буйлсан ам гэж халуун цэг болсон газрууд байна. "Бичил уурхай" төслийнхнийг Буйлсан аманд очих үед Тулгаа хэмээх залуу сэтгүүлчид биднийг бага оврын эксковатороор дайрах гэсэн увайгүй явдал ч гарав. Алт л олж байвал уулыг сэндийлж, ус гол ширгээж, бусдыг егүүтгэх ч энүүхэнд болжээ. Бөмбөгөр сумын Засаг дарга "Манай Тамгын газрынхан надаас бусад нь металл хайгчтай. Алттай газар хамгийн холдоо л сумын төвөөс арав хорьхон километр болохоор амралтын өдрүүдээр эмч, сувилагч, багш нар бүгд л тийшээ явчихдаг. Төгсөх ангийн сурагчид хонхны баярын зардлаа алт угаагаад олчихдог. Алт гэдэг хүний шуналыг хөдөлгөдөг эд бололтой. Хоёр гурван мянгат малчин хүртэл нинжа болчихсон шороо ухаад байж байдаг. Малчин монгол хүн өөрөө ингэж бэлчээрээ сүйтгэж байгаа нь харамсалтай" гэж халаглаж байсан. Уул уурхайн аврах албаны дарга, гавьяат уурхайчин Жанчивын хэлснээр жилд дунджаар 60 гаруй нинжа ослоор нас бардаг гэсэн. Зөвлөгөөний төгсгөлд Тогтвортой бичил уурхай төслийн оффисийн нээлтэд Монгол дахь Швейцарийн хөгжлийн агентлагийн суурин төлөөлөгч Маркус Дубас оролцсон. Химийн хорт бодис хэрэглэхгүйгээр алт ялгах тоног төхөөрөмжийн туршилтыг нүдээр үзсэн хувиараа олборлогчид "Энэ чинь харин их зүгээр эд юм" гэж ам сайтай байцгаасан. Тэд хүн л болсон хойно энэ хорвоод эрүүл саруул хэдэн жил наслахаа бодолгүй яах билээ. Ямартаа ч алт олборлохдоо мөнгөн усыг огт хэрэглэхгүй гэсэн шийдэлд дарга мэргэжилтнүүд ч, нинжа нар нь ч санал нэгдсэн нь сайшаалтай явдал болов. 
Л.Батцэнгэл

