"Гээсэн" малыг авах нь гэмт хэрэг мөн үү?

Хууль зүй, дотоод хэргийн сайд маань ингэж асуух шахав. Үгчилбэл "Гурав дөрөв хоног малаа бэлчээрт хаяна гэхээр гээсэн юм биш байгаа. Гээсэн юмыг олсон хэрэг болох юм биш байгаа гэж ярьдаг хуульч, онолчид байдаг" гэсэн л дээ. 
Малын хулгайтай тэмцэхэд малчид ч бас хариуцлага хүлээх учиртай гэсэн утгаар Д.Одбаяр гишүүн Хууль зүй, дотоод хэргийн сайдын амнаас унахад зохимжгүй ишлэл хэлэхдээ тулжээ. УИХ-ын Байгаль орчин, хүнс хөдөө, аж ахуйн байнгын хорооны хуралдаанд сайд малын хулгайтай тэмцэх хуулийн хэрэгжилтийг мэдээлэхдээ бас бус сэдвийг хөндсөн юм. Малчдын хариуцлагын тухай ярьсан Р.Эрдэнэбүрэн гишүүн ч ам руугаа "алгадуулав". "Малчид хэсэг бүлгээрээ нэгдээд малын хулгайтай тэмцэхэд тодорхой мөнгө гаргаж, хулгай гарлаа гэхэд нэг хэсэг нь хууль цагдаагийн шатанд эцсийг нь хүртэл дагаж явдаг" гаднын жишгийг залуу гишүүн дурдлаа. Харин Ч.Раднаа гишүүн "Хулгай хийх чинь тэгээд зөв юм уу" гэж сөргүүлээд "Хонио бүгдийг нь өвөртөлж унталтай биш дээ" гэж ёжлов. Б.Бат-Эрдэнэ аварга энэ үеэр ярианд оролцож цагдаагийнхны зөвлөснөөр "Гурван давхар төмөр хаалганы цаана амьдардаг"-аа хуучлав. Мэргэжлийнхэн бас түүнд цонхоо торлох нь дээр гэж итгүүлжээ. Хөдөөгөөс сонгогдсон аварга маань малын хулгайн сэдэв хөндөгдөхөөр "Хэнтий аймагт малын хулгайтай тэмцэх тасаг байгуулах болсон. Тэр юу болж байна" гэж шалаад "Малын хулгайтай тэмцэх тасаг байгуулсан" гэсэн хариу сонсч, санаа амарлаа. Хэдийгээр зарим гишүүнд "Шинэлэг юм алга" гэж шүүмжлүүлсэн ч Хууль зүй, дотоод хэргийн яам (ХЗДХЯ) -ныхан мал хулгайлахад хэрэглэсэн авто машиныг улсын орлого болгох хуулийн төсөл санал болгосноо ч дурдахаа мартаагүй. Д.Одбаяр сайд "Нарийндаа тээврийн хэрэгслийг хураах нь хорих ялаас илүү үр дүнтэй арга" гэж үнэлсэн юм. Р.Эрдэнэбүрэн гишүүний тайлбарласнаар бол "Хүний эд хөрөнгийг шүүхийн шийдвэргүйгээр хураадаг системд шилжиж болохгүй" гэж УИХ үзээд уг саналыг дэмжээгүй аж. ХЗДХ-ийн дэд сайд Ш.Сүхбаатар хариуд нь "Модны хулгай дээр захиргааны журмаар унаа тэргийг нь хурааж авдаг болоод байгаа"-г жишээ болгов. Тээврийн хэрэгслийг хураах нь зөвхөн ХЗДХЯ-ны санаа биш бүсчилсэн семинаруудад малчдын санал болгосон арга аж. Дэд сайдын хэлснээр энэ нь "Хулгайчийг айлгах цаасан буу" юм байх. Малын хулгайчдын унаа тэргийг хураах тухай яриа УИХ-д өрнөхөд хөдөөнөөс идэш зөөдөг гишүүд эмзэг хандаж байсан сан. Мах ачиж хотод орж ирэхдээ гарал үүслийн гэрчилгээ энэ тэрийг хөөцөлдөж заншаагүй томчууд жийпнүүдийг нь "22"-ын товчоон дээр хураах боломж олгохыг огт хүсээгүй. Хамтарч хөрөнгөө хамгаалах талаар малчид ч бодоогүй биш боджээ. Д.Одбаяр сайдын мэдээлэлд дурдсанаар "Өнгөрсөн онд малын хулгайгаас урьдчилан сэргийлэх малчдын бүлэг нөхөрлөл улсын хэмжээнд 914 ажиллаж байгаа" аж. Малыг ээмэгжүүлэх нь хулгайг багасгах бас нэг арга. Мал хулгайлах гэмт хэрэгтэй тэмцэх, урьдчилан сэргийлэх тухай хуулийн дагуу бод малыг индексжүүлсэн тамганы сүлжээнд хамруулах журмыг уг нь ХЗДХЯ, Хүнс хөдөө аж ахуйн яам (ХХААЯ) хамтран гаргажээ. Гэсэн ч бүх бод малыг тамгалж, хувийн дугаар бүхий ээмэгтэй болгохын тулд ХХААЯ-ныхны тооцоолсноор 3.9 тэрбум төгрөг шаардлагатай. "ХХААЯ зардлын тооцоог нягталж бодитой тооцох нь зүйтэй болов уу" гэж Д.Одбаяр сайд хэлсэн. Санхүүжилт байхгүйгээс тасраад байгаа энэ ажил болж бүтвэл аймаг сумын индекс, код хувийн дугаарын бүртгэлийн тусламжтайгаар хулгайлагдсан малын эзнийг хялбархан тогтоох юм. ХХААЯ-ны дэд сайд П.Улаанхүү "Хүйтэн азотоор тамгалах гэхээр үнэтэй тусах гээд байгаа" гэж тайлбарлана лээ. Улсын хэмжээнд жилд 6-8 сая орчим толгой малыг монголчууд зооглодог. Нийслэлд гэхэд л өдөр тутам мах хэрэглэдэг 4191 цэг байдаг нь хулгайн мах түвэггүй борлуулах зах зээл болжээ. Мал мах, хөдөө аж ахуйн бүтээгдэхүүний бирж байгуулах зорилтыг өмнөх Засгийн газраас өвлөж авсан Үйлдвэр худалдааны яам, Хүнс, хөдөө аж ахуйн яам, Хууль зүй, дотоод хэргийн яамд төсөл боловсруулах шатандаа гацсан гэнэ. Европт чухам л мал махны биржийн тусламжтайгаар малын хулгайгаас ангижирсан гэцгээдэг. Биржид ирж байгаа махны гарал үүсэл тодорхой байх шаардлагатай учраас малын хулгайч гишгэх газаргүй болдог гэнэ л дээ. "Хэлэхгүй хийдэг" Ерөнхий сайд маань Биржийн тогтолцоог хэзээ нэг юм "хийх" юм бол доо. Зэсийн үнийн өсөлтийн буянаар орж ирсэн мөнгөө баруун солгойгүй тарааж суугаа Үндэсний эв нэгдлийн Засгийн газар ядаж малаа ээмэгжүүлэхэд ч гар татсан болохоор нийслэлчүүд хулгайн махаар хооллож хоног өдрийг үдсээр л байна. 
Б.Янжмаа
