Нийслэлийн махны хангамжийг ярихад хотын Мэр ирсэнгүй

Байгаль орчин, хүнс, хөдөө аж ахуйн байнгын хорооны хуралдаанаар зарим газар нутгийг улсын тусгай хамгаалалтад авах тухай УИХ-ын тогтоолын төсөл, Махны хангамж үнийн асуудлын тухай сайд Д.Тэрбишдагвын мэдээлэл зэргийг хэлэлцэв. 
Тусгай хамгаалалтад авах газар орон түүнийг хамгаалах арга замын талаар гишүүд тодорхой ярилцав. Ч.Содномцэрэн гишүүн "Тусгай хамгаалалттай газар нийт газар нутгийн 30 хувийг хамруулах ёстой гэж үздэг. Одоо манай тусгай хамгаалалтын бүс бага байна. Дөнгөж 17 хувь байгаа нь чамлалттай" гэлээ. Мөн Р.Буд гишүүн "Байгаль орчныг хэтэрхий сүйтгэж байна. Манай нутаг дэвсгэрийн 10 хувь ой модтой гэж байсан. Тэгвэл одоо дөнгөж найман хувь болсон гэнэ. Байгаль орчны яаманд тусгай хамгаалалтад авах газрын төлөвлөгөө байдаг юм байна. Үүнийг орон нутагт үзүүлж баймаар юм. Байгаль орчныг нутгийн иргэдээр хамгаалуулах асуудлыг эхлүүлмээр юм" гэв. Ер нь гишүүд байгаль орчныг хамгаалахад мөнгө хайрлах хэрэггүй хэмээн үзэж байлаа. Энэ удаа тусгай хамгаалалттай газарт Ховд аймгийн Мөнххайрхан уул зэрэг газрыг оруулахаар тогтоолын төслийг УИХ-д өргөн барихаар гишүүд зуун хувийн саналаар шийдлээ. Хүнс хөдөө аж ахуйн сайд Д.Тэрбишдагва мэдээлэлдээ "Манай улс жилдээ 6-8 сая мал хүнсэнд хэрэглэж 200-250 мянган тонн мах бэлтгэдэг. Төлөвлөгөөний дагуу Нийслэлийн хүн амын 2006 оны хаврын хэрэгцээнд зориулан үхэр, хонины 3000 тн мах бэлтгэж нөөцөлсөн. Энэ хэмжээ дөрвөөс зургадугаар сард зах зээлд нийлүүлэх махны 35 хувийг эзэлдэг. Үүнийг сүлжээ дэлгүүрүүдээр борлуулж байна. Албан мэдээгээр энэ оны гуравдугаар сарын байдлаар үхрийн махны дундаж үнэ 2354 төгрөг, хонины мах 2160 төгрөг байсан. Тэгвэл дөрөвдүгээр сарын 10-ны байдлаар үхрийн ястай мах 2300 төгрөг байна. Хонины мах 2154 төгрөг байна. Энэ нь махны үнэ нэмэгдээгүй гэсэн үг. УИХ-аас энэ оны нэгдүгээр сард "Нэмэгдсэн өртгийн албан татварын тухай хууль"-д нэмэлт оруулж үйлдвэрийн аргаар боловсруулсан махыг Нэмэгдсэн өртгийн албан татвараас чөлөөлсөн. Үүний дүнд үйлдвэрүүд махаа дотооддоо нийлүүлэх сонирхол давамгайлах болсон нь махны үнэд нөлөөлж байна. Цаашид мөн мах бэлтгэлийг анхаарах хэрэгтэй байна. Үүнд зориулж улсын төсөвт нэг тэрбум төгрөг тусгах хэрэгтэй байна" хэмээн хэллээ. Дараа нь гишүүд сонирхсон зүйлээ асууж, санал хүсэлтээ хэллээ. Ц.Дамиран гишүүн "Нийслэлийн махны хангамжийн тухай ярилцаж байхад яагаад нийслэлийн Засаг дарга ирдэггүй юм. Түүнийг дууд" хэмээн хэллээ. Ажлын алба ч "яанаа ийнээ болж одоохон түүнийг дуудъя" хэмээн бужигнаж явчихсан боловч хотын мэр тоож ирсэнгүй. Дараахан нь тэрээр ордонд явж л байсан гэдгийг хэлэх хэрэгтэй байх. Энэ удаа гишүүд махны үнэ ингэж барьж байгаа нь нийслэлчүүдэд таатай л байлгүй яахав. Харин хөдөөгийн малчдад энэ нь төдийлөн сэтгэл татам ажил биш болоод байгааг анхааруулж байв. Үг хэлж санал бодлоо хэлж байсан гишүүд хэрэв махыг нь хямд барьж байгаа юм чинь ноолуур түүхий эдийн нь үнийг буулгахгүй байж болохгүй юу хэмээн сайдаас асууж байлаа. Х.Баттулга гишүүн "Хүнсний импорт хэдэн хувьтай байна" гэхэд ажлын хэсэг 70 болчихоод байна гэлээ. "Хэдэн хувиар хязгаарладаг юм бэ" гэхэд 25 хувь гэв. Жилдээ хэдэн төгрөгийн хүнс Улаанбаатар хотод хэрэглэдэг юм бэ гэхэд Сайд хариулж чадсангүй. Х.Баттулга гишүүн "Тэрбишдагва аа, чи одоо боль л доо. Чи ямар шинэ сайд биш. Энэ хэдэн тоог цээжилчихэж болно доо" хэмээн хэлэв. Тэрээр цааш нь хэлэхдээ "Манай хот 360 тэрбум төгрөгийн хүнс хэрэглэдэг. Үүнээс 120 тэрбум төгрөгийн мах хэрэглэж байна. Бид хөдөө аж ахуйн орон гэдэг. Жилийн хэрэглээний сүү гэхэд 65 сая литр байдаг. Тэгвэл гадаадаас 62 сая литрийг оруулж ирдэг. Дөнгөж гурван сая литр сүү л өөрсдөө бэлтгэдэг. Махны хангамж гээд л бүтэн яам ажиллаад байх юм. 10 мянган тонн мах бэлтгэхэд л дахиад махны асуудал гарахгүй. Бид хүнсний аюулгүй байдлыг анхаарахгүй бол энэ үндэстнийг мөхөлд хүргэж магадгүй байдалд хүрээд байна. Энэ тухай асуудал боловсруулж УИХ-д тавих нь зүйтэй юм" гэж хэллээ. 
Ж.Сандагдорж
