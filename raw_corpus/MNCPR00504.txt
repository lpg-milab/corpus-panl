Ц.Сэдваанчигт эрүү үүсгэн шалгаж байна

Говь ХК-ийн Гүйцэтгэх захирлаар ахин тавигдаад хоёр жилийн нүүр үзэж байгаа Ц.Сэдваанчигийн нэр янз бүрийн асуудалд холбогдон яригдах болсоор удаж байна. Тэр ч бүү хэл түүнд эрүүгийн хэрэг үүсгэн шалгаж байгааг эх сурвалж мэдээллээ.
Ноён Ц.Сэдваанчиг Төрийн өмчийн компанийн хөрөнгийг хувьдаа завшсан байж болзошгүй ноцтой хэргээр тийнхүү шалгагдаж байгаа юм байна. Тодорхой эх сурвалжаас авсан мэдээллээр түүнд эрүү үүсгэсэн төдийгүй ажлаас нь түдгэлзүүлэх хүртэл арга хэмжээ авахаар яригдсан гэнэ. Гачууртад Говь ХК-ийн "Рашаант" нэртэй амралт байдаг юм байна. Уг амралтын газар нь компанийн хүнд хүчир ажлыг нугалж байгаа ажилчдын алжаалыг тайлах, тэднийг амрааж сувилах зориулалттайгаар ашиглагдаж иржээ. Гэтэл Ц.Сэдваанчиг захирал өөрийн сонгуулийн менежерээр ажиллаж байсан нутгийнхаа ах Шарбаньд гэгчийн нэрээр уг амралтын газрыг нууцаар худалдан авчээ. Монгол улсад иргэн хүн хэн ч бай хууль ёсны дагуу үл хөдлөх хөрөнгө худалдаж авах эрх нь нээлттэй. Гэвч захирал Ц.Сэдваанчиг төрийн ба орон нутгийн өмчийн тухай хуулийн хэд хэдэн заалтыг ноцтой зөрчиж уул объектыг өөрийн болгосон нь тогтоогдоод байгаа юм байна. Улмаар монгол улсын хууль тогтоомжид зааснаар бол төрийн өмчийн компанийн үл хөдлөх хөрөнгийг ганцхан Засгийн газрын шийдвэрээр л худалддаг юм байна. Гэтэл энэ объектыг худалдах тухай ямар ч шийдвэр гараагүйг тус компанийн ажилтнууд нотолж байгаагийн зэрэгцээ ажилчид нь өөрсдийнхөө цэвэр агаарт гарч амардаг ганц объектыг захирал нь хулгайгаар хувьдаа худалдаж авсанд ихээхэн дургүйцэж эсэргүүцлийн жагсаал цуглаан хийх хэмжээнд хүртэл бухимдсанаас үүдэн асуудлыг хүчний байгууллагынхны анхааралд авааччихаад байгаа юм байна. Дээр дурьдсан хуулинд өмчлөх эрхийг дуудлага худалдаа явагдсанаас хойш 14 хоногийн дотор төлбөрийг бүрэн хийсний дараа шилжүүлэх ёстой байжээ. Гэвч эрхэм захирал төлбөр бүрэн хийгдээгүй байхад өмчлөх эрхийг яаруу сандруу шилжүүлж авсан байжээ. Тэр ч байтугай төлбөрийн 40 орчим хувийг жил шахмын хугацаанд бараа, түүхий эдээр хийхээр гэрээнд тусгасан нь хуулиар тогтоосон журмыг хэтэрхий улайрсан шуналдаа хөтлөгдөн зөрчсөн явдал болжээ хэмээн шалгалтынхан үзэж байна. Мөн Хөвсгөл аймаг дахь тус компанийн харьяа жуулчны баазыг тэрээр бас л иймэрхүү замаар гартаа оруулсан бололтой. Говь компани нь 1998 онд Америкийн нэгдсэн улсад "Говь-АНУ" нэртэй жуучлагч охин компани байгуулж захирлаар нь Ч.Баатар гэдэг хүнийг томилон ажиллуулж байсан юм байна. Энэ "Говь-АНУ" компаниар дамжуулж АНУ-ын "Сафико-АНУ" компанид олон сая долларын бараа нийлүүлж багагүй ашиг олох байжээ. Гэвч Ц.Сэдваанчиг нь "Сафико-АНУ" компанийн удирдлагуудтай сэм хуйвалдаж Говь ХК-ийн авах ёстой 800 мянган ам.доллараас 300 мянган ам.долларыг нь компанид авч үлдсэн 500 мянган ам.долларыг хувьдаа завшсан тухай Монгол Улсаас НҮБ-д суугаа байнгын төлөөлөгчөөр одоо ажиллаж байгаа Ч.Баатар гэрчилж төрийн өмчийн хороонд албан захидал хүртэл ирүүлсэн тухай одоо улс төрийн хүрээнийхэн ид шуугиж байна. Энэ хэргийг тагнуулын байгууллага шалгаж байгаа бололтой. Ц.Сэдваанчиг хувьдаа "БЭТ" гэх компанитай бөгөөд тус компани түүхий эдээ Говь компанид өгч бүтээгдэхүүн үйлдвэрлүүлж Говийн уламжлалт зарим компаниудад нийлүүлдэг юм байна. Ингэснээр төрийн өмчит компанид асар их хохирол учруулж ирсэн нь тодорхой тоо баримтаар нотлогдож байна. Жишээлбэл 2005 онд "БЭТ" батлагдсан тарифаас 10-20 хувь доогуур үнээр бүтээгдэхүүн үйлдвэрлүүлж авснаар Төрийн өмчит компанид 30 шахам сая төгрөгийн хохирол учруулсан байх юм. Түүгээр ч үл барам Говь компаниар экспортын зориулалттайгаар үйлдвэрлүүлж өртгөөр нь авсан бүтээгдэхүүнээ экспортолж чадсангүй гэсэн шалтгаанаар хэдэн зуун сая төгрөгийн бүтээгдэхүүнээ жижиглэн худалдаалах үнээр Говь компанид эргүүлэн шахаж 100 орчим сая төгрөгийн зөрүү гарган компанийг хохироожээ. Нэртэй эрхмийн үйлдсэн эдгээр хэргүүд одоо хууль хяналтынхны анхаарлыг ХЗХ тойрсон дуулианаас дутуугүй татаж байгаа гэнэ. Дээр дурьдагдсан сэжигтэй үйлдлүүдээс гадна мөн гадны байгууллага хүмүүсээс ямар нэг тооцоонд ирсэн бараа материал үндсэн хөрөнгийг орлогод авахуулахгүйгээр дундаас нь 30-аад сая төгрөгийн хөрөнгийг завшсан нь шалгалтаар илэрчээ. Үүгээр зогсохгүй "Говь" компаниас 50 гаруй сая төгрөгийн ноолууран утас хулгайлагдсан боловч Ц.Сэдваанчигийн ах дүү ойр дотны хүмүүс нь холбогдоход хүрээд байгаа учраас хууль хяналтын байгууллагад мэдэгдэхгүйгээр хэргийг хаацайлан нуун дарагдуулж байгаа асуудал ч бас яригдаж байна. Үүн дээр самнасан ноолуурын тарифын зохицуулалт, түрээсийн гээд энэ хүний албан тушаалаа урвуулан ашиглаж хувьдаа завшсан хэргийн цуваа нэлээд уртаар хөврөхөөр шил шилээ даран хүлээгдэж байна. Тэрээр эдгээр хэргүүдээ хаацайлахаар улсын прокурор, төрийн өмчийн хороо зэрэг байгууллагуудаар сандран гүйж дарга нарынх нь өмнө матрын нулимс унагаж яваа сурагтай. Хууль хяналтын анхан шатны байгууллагууд харин ч шударга ажиллаж Ц.Сэдваанчигийн төрийн өмчийг хувьдаа завшсан хэргийг шалган илрүүлж, цаашид ажлаас нь түтгэлзүүлэн шалгах шийдвэр гаргасан боловч мөнгө хөрөнгөтэй компанийн захирал улсын прокурор Д.Алтанхуягт тэр дор нь нөлөөлж ажлаас түдгэлзүүлсэн шийдвэрийг болиулж Монгол Улсын хуулийг уландаа гишгэж, эрх ямбын хүчийг гайхуулсан гэнэ. Гэтэл хэдхэн зуун мянган төгрөгийн асуудалтай жирийн иргэд улсын мөрдөн байцаах газрын хаалгыг олон сараар сахиж, "Ганц худаг"-ийн шоронд 2- 3 сараар мөрдөгдөж үйл тамаа үздэг төдийгүй зарим нь тэндээ нүд аньж байгаа. Энэ бүхнээс харахад Монгол Улсад өнөөдөр шударга ёс, эрх зүйт төр, хууль зүй байна гэж хэлэхэд хэцүү байна. Эрх мэдэлтэй, мөнгө төгрөгтэй болгон хуулийг зувчуулж болдог гажиг тогтолцоог үгүй хийхийн төлөө өнөөдрийг хүртэл тэмцэж ирсэн шударга хэвлэл мэдээллийн байгууллагууд, сэтгүүлчид, эрүүл нийгмийн төлөөх хөдөлгөөнүүдийн тэмцлийг ийн үнэ цэнэгүй зүйл болгон хувиргаж байгаа Сэдваанчигтангуудтай хариуцлага тооцохыг Говь компанийн ажилтнууд шаардах төдийгүй, болохгүй бол төв талбайд ирж тэмцэл хийхээ илэрхийлж байгаа ажээ. 

