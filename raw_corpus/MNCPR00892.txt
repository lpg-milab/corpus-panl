Жирийн хүний аж төрөлд идээшиж байна

Монгол Улсын Ерөнхийлөгч асан Нацагийн Багабанди "Өдрийн сонин", "Өнөөдөр" сонины сурвалжлагчидтай хийсэн ярилцлагыг дор нийтлэв. 
-Найман жил хашсан Ерөнхийлөгчийн албаа хүлээлгэн өгснөөс хойш өдөр тутмын амьдралыг тань төсөөлөхөд бэрх байдаг. Хаана яаж амьдарч байна. Та юу хийж байна?
-Хааны алба халаатай. Арав гаруй жил зүтгэсэн төрийн нүсэр албаа өндөрлөснөөс хойш манай гэр бүлийн амьдрал хуучин эрэмбэдээ зугуухан орж байна. Өдөр хоног харвасан сум шиг хурдан өнгөрчээ. Зай завгүй байсаар урин хавартай золгож байх шив. 10 сар хүртэл нүүдэл суудал, тохижих төвхнөх ажилтай, түүнээс хойш эх орондоо бага хугацаагаар байж, ирэн очин байлаа. Хахир хатуу ч гэлээ нутгийн минь өвөл харь газрын зунаас дулаан гэдгийг улам мэдрэв. Нас ахиж байгаагийнх юм уу. Хилийн чанадад албаны хүмүүстэй уулзалт хийлээ. Нэр хүндтэй их сургуулиудын урилгаар очиж лекц уншиж, яриа ярилцлагад оролцов. Улс орноо сурталчлах, таниулах ажил хийлээ. Гадаадад хэвлэгдэж байгаа ном товхимолд өгүүлэл, өмнөтгөл бичив. Нийтийн төлөө гар хумхин зүгээр суусангүй. Яаж цаг өнгөрөөхөө мэдэхгүй "ажилгүйдлийн шилтгээнд" уйтгарлан заларсангүй гэдгээ уншигчдад товч тайлагнаж байгаа хэрэг. "Төр төмбөгөр, ёс ёмбогор" байдлаас эгэл жирийн иргэний аж төрөхүй дор идээшин буй. Байрныхаа цахилгаан шатанд нэг хүнтэй таарлаа. Та салхинд гараад ирэв үү, аль эсвэл ан авд яваа юу гэж асууж байна. Хүмүүсийн ой тойнд миний хувцас хунар, үс толгой зурагтаар гардаг албархуу, ёслолын байдалтайгаар хоногшсон ажээ. Энгийн явж байх нь ихэд сонин ажиглагддаг бололтой. Ном унших зав зай гарсан нь олзуурхууштай, хоцрогдлоо нөхөх цаг хугацаа өөрөө хүсвэл хангалттай боллоо. Ашиглахыг хичээж байна. Тоглоом наадгайд угийн тааруу, дээр нь төрөлхөөс тоглоомны махруу чанар сул болохоор чөлөөлөгдсөн цаг хугацаа энэ зүг рүү урсан гүйхгүй тогтонги, гольф мэтийн Монголд шинээр үр үндсээ соёолуулж эхэлсэн спортыг урин дулаан болохоор бага сага оролдох санаатай. Эрүүл агаарт алхаж явах нь олон жил суудлын дэглэмтэй байсан хүнд зүгээр байх. -Ерөнхийлөгчийн тухай хуулийн дагуу танд орон сууц өгсөн үү? -Хуучин зууны жаргах наран, шинэ зууны ургах наран хоёрыг Төрийн тэргүүний хувьд ард түмэнтэйгээ хамт үзсэн билээ. Энэ бол надад хайрласан бурхны хишиг, түмний өглөг байлаа. Ерөнхийлөгчийн бүрэн эрхийн хугацаа нь дуусгавар болсны дараа суух орон сууцыг улсын зардлаар барьж өгөхийг Засгийн газарт даалгасан УИХ-ын тогтоол 2004 оны арванхоёрдугаар сард гарсан. Орон сууц хараахан баригдаагүй, бэлтгэл ажил хийгдэж байгаа байх. Төр, түмнийхээ буян хишгийг хангалттай хүртэж, хайр халамжийн тэврэлтийг мэдэрч, сэтгэл санаа минь ийш тийшээ тэнэж төөрөх юмгүй, сайн сайхан явнаа бид. -Таны бодлоор эрх чөлөө гэж юү вэ? Бие хамгаалагчидгүй, байнгын хяналтгүй болсныхоо дараа Танд эрх чөлөөний тухай өөр мэдрэмж төрсөн үү? -"Амьдрал гав гинжнээс чөлөөтэй газарт аху санаа айдас хүйдсээс ангид ертөнцөд хүн тэргүүнээ бардам өргөж, хөлөө цэх тавьж, зоригтой алхдаг юм. Эх орон минь эгнэгт ийм эрх чөлөөний хаант улс болтугай". Эрх чөлөөг өргөн, түгээмэл утгаар нь би ингэж ойлгодог. Тийм ‘хаант улс"-ыг Монгол газар шороон дээр байлгахын төлөө зүтгэж ирсэн, цаашдаа ч хэр хэмжээндээ зүтгэнэ. Хувийн эрх чөлөөний тухайд өөрчлөлт гарсан зүйлгүй шахам. Хуулийн дагуу би төрийн хамгаалалтад байгаа. Хүн дасамхай амьтан. Арав гаруй жил байсан орчиндоо дасчээ. Усыг уувал ёсыг дагадаг хойно. Үхэр мал л дуртай зүгтээ бэлчээрлэн идээшилдэг болохоос биш хүн тодорхой хязгаарлалтад байхад буруу нь юу байхав. -Та МАХН-ын гишүүнчлэлээ сэргээж "Манай гудамжинд баяр болно" гэж хэлэхэд олон хүн Н.Багабанди улс төрд эргэж ирнэ хэмээн хүлээсэн. -МАХН-ын гишүүнчлэлээ сэргээсэн. Одоо жирийн гишүүн, ямар нэг сонгуульгүй. "Манай гудамжинд ч баяр болно" гэсэн үгийг би МАХН УИХ-ын сонгуульд ялагдсаны дараа 1996 онд хэлсэн юм. Урам зориг өгөх, сэтгэл санааг засах зорилгоор. 1997 оны Ерөнхийлөгчийн сонгуулиас хойш манай гудамжны баяр тасралтгүй үргэлжилсэн. Намын гишүүнчлэлээ сэргээхдээ тэр үгийг гэгээн сайхнаар дурсаж ярьсан юм. Тэрнээс биш манай гудамжны баярын шоуг удирдахаар эргэж ирнэ гэсэн агуулгаар хэлээгүй билээ. Намайг МАХН-аас хөндийрүүлэх, холдуулах, зайлуулах зорилготой хүн мэр сэр байсан. Миний эсрэг суртал нэвтрүүлгийн дайн шатлан үргэлжилж байсан нь харамсалтай. Хэн хэнд нь хэрэггүй байв. "Тэд чиний өөдөөс шороо цацаж байна, тэвчиж үз, маргаашийг хүлээ. Тэд чамд цэцэг барих болно" гэдэг итгэлээр сайн цагийг хүлээсэн юм. Тэд цэцэг барин угтав. Баяртай байна. -Өнөөдөр Та намын үзэл баримтлал, өөрийн итгэл үнэмшил хоёрын алийг нь дээгүүр тавих вэ? -1997 онд хуралдсан МАХН-ын XXII их хурлаар "Үндэсний ардчилсан" үзлийг нам үзэл баримтлалынхаа үндэс болгон баталгаажуулсан. Намын үзэл баримтлалыг боловсруулах ажлын хэсгийг би ахалж байв. Улмаар их хуралд оруулж, хамгаалж, батлуулсан юм. Намын гишүүний хувьд уг үзлийг хүндэтгэн дагана. Үзэл баримтлал, үйл ажил зөрөх явдал бий. Намд дангаар удирдах арга ноёлвоос үзэл баримтлалдаа харшилна. Намын дотоод ардчилал алдагдваас ардчилсан зарчмаас гажна. Намд хэсэг бүлгийн сонирхол давамгайлан хэлтийвээс олонхийн ашиг сонирхол хохирч намын эрүүл хөгжил дэвшил саарна. Энэ мэт тохиолдолд жанжин шугам, итгэл үнэмшлээ дагах нь тодорхой. Намын эрх ашгаас дээгүүр улс үндэстний эрх ашиг оршдогийг хэзээ ч умартаж болохгүй. Миний хувьд улс үндэстний эрх ашиг ямагт дээд эрх ашиг байсан, байх ч болно. -Таны ирээдүйн төлөвлөгөөг сонирхож болох уу? Н.Багабандийн орон зай нийгмийн сэтгэл зүйд хэвээр эсэхэд санаа зовнидог уу? -Дааж давшгүй том, дарагдаж дийлдэмгүй сүржин төлөвлөгөө үгүй. Ажил, амьдралдаа бодож төлөвлөсөн зүйл байлгүй яахав. Одоогийн эрчимтэй өөрчлөлт, ороо бусгаа цагийн эрхшээлд бодож төлөвлөсөн бүхэн биелнэ гэхэд бэрхшээлтэй. Тиймээс төлөвлөж тооцсон бүхнээ ил зарлах нь оновчтой бус. Докторын зэрэг горилж хамгаалсан бүтээлээ ном болгох даалгавартай. Барьж авч амжаагүй явна. Ном, дурсамж бичиж байна уу гэж уулзсан хүн бүр сонирхох юм. Хэтийн төлөвлөгөөнд бий. Гэхдээ "Хүүхдүүд номыг албадуулж байж уншдаг, томчуул хүн албадаагүй байхад ийм уйтгартай ном уншиж яах гэж цагаа үрдэг юм бэ?" гэж эртний нэгэн зохиолчийн бичсэнчлэн хүн уншихгүй, уйтгартай ном биччихвэл дэмий ч юм уу. Улс орондоо хэрэгтэй зүйлд санаа нэмэрлэж нийгмийн үйл хөдлөлийн зөвд нь зөөлөвч, бурууд нь халхавч болох түмний ухаан далайд дусал нэмэрлэх нь бас миний үүрэг ээ. Нийгмийн сэтгэл зүйд миний орон зай хэвээр эсэхэд санаа огт зовнихгүй байна. Намайг хаачив, ийчив, яагаад дуугүй суугаад байна гэж үгүйлсэн хүн олон байдаг тухай чих дэлсхийм. Энэ ярилцлагаар дамжуулан тэдэнд товч атугай бодол санаагаа хүргэх завшаан тохиож байгаа нь сайн хэрэг. Монгол Улсын Ерөнхийлөгчөөр ажиллаж байхад надад итгэж, надад найдаж, миний төлөө сэтгэл гаргаж, санаа тавьж, ханийн журмаар түшиж, эцгийн адилаар төсөөлж, ахын жишгээр хүндэлж, дүүгийн ёсоор өмгөөлж, хүүгээ мэт хайрлаж, андын зарчмаар түншилж, ажил амьдралыг маань дэмжиж ирсэн бүх хүмүүст би баярлахын дээдээр баярлаж, мэхийн ёсолж байгаагаа урьд нь хэлсэн. Мөн төрийн сүлдэндээ сүслэн залбирахдаа намайг давхар бодож, сүүн цацал, цайны дээжээ миний төлөө өргөн шүтээндээ даатгаж, ивээл өмгөөлөлдөө багтааж байсан сайхан сэтгэлт бүх хүнд чин зүрхний угаас талархаж байгаагаа магнай тэнэгэр илэрхийлсэн билээ. Тэд их олуулаа. Намайг хүнийх нь хувьд сэтгэл итгэлээсээ арчаад хаячих хүмүүс биш. -Манай орны хувьд парламент 76 гишүүнтэй байх нь дэндүү олдсон тоо гэж Танд бодогддог уу? -1992 онд Үндсэн хууль батлахад олон улсын жишиг болон бусад хүчин зүйлүүдийг судлан, тал талаас нь олон хүн, олон хоног ярьж байж УИХ 76 гишүүнтэй байхаар тогтож баталсан. Үндсэн хуулийн уг заалт өөр нэг заалттай амин судсаар холбоотой байлаа. Энэ нь "УИХ-ын нийт гишүүний дийлэнх олонхи нь хүрэлцэн ирснээр чуулганыг хүчинтэйд үзэж, чуулганд оролцсон нийт гишүүний олонхийн саналаар асуудлыг шийдвэрлэнэ" гэсэн заалт. 2000 онд УИХ Үндсэн хуульд хуйвалдаанаар халдахдаа энэхүү заалтыг өөрчилж "УИХ-ын чуулганы болон Байнгын хорооны хуралдааныг гишүүдийн олонхи нь хүрэлцэн ирснээр хүчинтэйд үзэж, хуралдаанд оролцсон гишүүдийн олонхийн саналаар асуудлыг шийдвэрлэнэ" гэж өөрчлөөд УИХ-ын гишүүдийн тооны үзэл баримтлалыг эвдэн бусниулсан юм. Өөрөөр хэлбэл, УИХ-ын 39 гишүүн чуулгандаа ирж, 20 гишүүн гар өргөснөөр асуудал шийдэн, хууль батлах болжээ. Би тухайн үедээ энэ өөрчлөлтийг эсэргүүцээд дийлээгүй. Үндсэн хуулийн өөрчлөлтийн гажиг согогийн амтыг мөн саяхан Ц.Элбэгдоржийн Засгийн газрыг огцруулахад түүнийг хүсээгүй хүмүүс амслаа. Тэд Үндсэн хуулийг өөрчлөх хуйвалдаанд тухайн үед оролцоцгоосон. Хэрэв чуулганы хүчинтэй байх болон асуудал шийдэх ирц, 1992 оны Үндсэн хуулийн заалтаар байсан бол Ц.Элбэгдоржийн Засгийн газар огцрохгүй байж болохыг хүн бүр цэнхэр дэлгэцнээс харсан билээ. Буруу үйлдлийн гор заавал гардаг. Хийсэн эздийнхээ толгой дээр аянга болж буух нь хорлонтой. УИХ-ын 39 гишүүн чуулганд ирж 20 нь хууль батлаад байхаар 76 гишүүнтэй байх шаардлага юу байна гэдэг асуулт зүй ёсоор тавигдана аа даа. УИХ бүрэн эрхээ хэрэгжүүлэх гол хэлбэр нь чуулган. Чуулгандаа ирэхгүй, ирсэн 20 нь хууль батлаад байвал 76 хүн биднийг төлөөлөөд суух хэрэггүй, цөөл гэж татвар төлөгчид, сонгогчид шаардах бүрэн эрхтэй болсон. -МАХН-ыг эрсхэн шинэчилж чадах, өөрийгөө золиослох хүнийг түүх нэхэж байна. Бодоо, Данзан, Лоохууз, Сурмаажав нарын адил энхрий хайрт намдаа тэрсэлж Та чадах уу? -Гунигтай бөгөөд уянгын халилтай асуулт байна. Би намдаа тэрслэхгүй ээ. Харин намыг шинэчлэх үйл явцыг дэмжинэ, оролцоно, тусална. Монголын нийгэм эрчимтэй шинэчлэгдэж байна. Нийгмийн эд эсийнхээ хувьд түүнтэй адил намууд шинэчлэгдэж байх учиртай. Нийгмийн оюун санааны нэг хөдөлгүүр, хөтлөгч хүчний хувьд намууд байнга шинэчлэгдэж байхгүй бол хөгжилд бул хар чулуу болон тээглэж, бүр арагш нь чангаах болно. Нам хамтын удирдлагатай байгууллага. Нэг хүн намыг хуучруулж чадах юм шиг байна. Харин шинэчилж чадахгүй. Намын хамт олон удирдлагатайгаа нийлээд шинэчилж чадна. Намд хамтын удирдлагын зарчим алдагдаж, дотоод ардчилал нь хумигдвал авторитар дэглэм тогтож, хуучин цагийн намын хэв шинж рүү хүссэн хүсээгүй гулсана. Түүний хөөрхийлөлтэй үр дүнг парламентын ээлжит сонгуулиар амсах тавилантай. Тийм орон зай, орчин нөхцөлд нам амьдарч байгааг ухаарч ухамсарлах ёстой. Намын удирдлага болон сонгуульт байгууллагад үгнээсээ гардаггүй, дуулгавартай "өөрсдийн" хүмүүсээ шигтгэж, намаар дамжин төрд удаан хугацаагаар тухлан суух зорилгоор намд хачиг мэт наалдан, хувалз мэт томрох санаархлыг тухай бүр нь тас цохиж байх хэрэгтэй. Үүнийг хэрэгжүүлэх гол арга нь намын дотоод ардчиллыг зүйл бүрээр тууштай хөгжүүлэн хоосон лоозон биш, бодит үйл ажиллагаа, өдөр тутмын амьд ажил юм. Намууд өөрийгөө шинэчлэх мөнхийн эрэл хайгуулаа хэзээ ч зогсоож болохгүй. -Та шинэ жилээр "Улаанбаатарын үдэш" цэнгүүнд уригдан үг хэлснээс өөрөөр олны өмнө гарсангүй. Элдэв урилга, заллага цөөнгүй ирдэг байж таарна. Яагаад очихгүй байна вэ? Тухайлбал Ж.Бушийн айлчлалын үеэр та яагаад очоогүй юм бэ? -Урилга, заллага мундахгүй ирнэ ээ. Бид нэлээд хугацаагаар эх орондоо байгаагүй болохоор очих боломжгүй байлаа. Дээр нь элдэв хүлээн авалт, наадам цэнгүүнд нэг их дуртай биш. Төрийн ёслолын зайлшгүй арга хэмжээнд цагтаа хангалттай оролцсон. Ерөнхийлөгч Ж.Бушийн айлчлал гадагшаа явахаар бидний төлөвлөсөн хугацаатай давхцаж байгаа тухай төрийн ёслолын албанд урьдчилан мэдэгдсэн. Бид Ерөнхийлөгч Ж.Буш, тэргүүн хатагтай нартай өнгөрсөн хавар Москвад уулзаж, Монголд айлчлах урилгатайг нотлох таатай боломж олдсон юм. Ж.Буш Ерөнхийлөгчийн айлчлал их давчуу цагт болсон. Албаа хашиж байгаа дарга, сайд нар чихэлдээд уулзаж чадахгүй байхад албаа өндөрлөчихсөн би давхцаад юу хийх вэ. -Танд хувийн харилцаатай гадаадын улстөрч найз бий юү? -Монгол төрийн өндөр албыг арав гаруй жил хашихдаа гадаадын цөөнгүй улстөрчтэй уулзаж учирч явлаа. Заримтай нь олон удаа уулзжээ. Одоо ч нэлээдтэй нь сайн харилцаатай. Улс хоорондын харилцаа гэдэг бол эцсийн дүндээ хүн хоорондын л харилцаа. Харь газрын, хар элгийн хүнтэй уулзахдаа ямар сэтгэгдэл төрүүлнэв тэр хэмжээгээр орон улсад мань хандах хандлага тогтож, өөрчлөгдөж байдаг. Тиймээс аль ч уулзалтад маш сайн бэлдсэн байх шаардлагатай болдог юм даа. Үүнийг зөвхөн дарга сайд нар биш гадаадынхантай харьцдаг бүх монгол хүн анхаарч бодож байвал зохилтой. Харь газрын хүнтэй нэг хоёр уулзчихаад бид найз гэж гэнэн цагаанаар бодож болохгүй. Танилууд улам улмаар дотноссоор найз нөхөд болох нь хүн ёсны л асуудал. Нялх балчир хүүхдийн шулганаан дэлхийн аль ч улс оронд ижил байдагтай адил хүн төрөлхтөнд нийтлэг зүйл их бий. -Таныг одоогийн Засгийн газрын бүрэлдэхүүнийг томилох зэрэг үйл ажиллагаанд далдаас гар дүрж улс төрд хүрээллээ бэхжүүлж байгаа мэтээр зарим хэвлэлд бичсэн? -Өмнөх Засгийн газар огцрох, одоогийн Засгийн газар байгуулагдах үед аль алинд нь би гадаадад байсан. Сэтгүүлчийн таамаглах, ургуулан бодох эрх чөлөө нээлттэй. Түүний тархи толгойд тэр байтугай санаа бодол орж ирэхийг үгүйсгэхгүй. Тэгэхдээ уг хэвлэлд ташаа зүйл бичигджээ. М.Энхболдын Засгийн газарт надтай сайн харилцаатай байдаг гишүүд томилогджээ. Би тэдний хэнийх нь ч ажилд гар дүрэхгүй. Чиглэл чиглэлээрээ, гар сэтгэл нийлээд хамтдаа Засгийн газар, түүний гишүүд яаж ажилладгийг ёстой нэг үзүүлээд өгөөсэй гэж хүсэх, ерөөх байна. Тэд ингэж ажиллах бүрэн боломжтой, чадна, найдаж байна. "Эвт шаазгай буга барина" гэдэг. Болох, болохгүй үйл явдлын ард намайг байна гэдэг "бор шувуу" нисгэж байдгийг би сонсож суудаг юм. Надад "ард нь" нуугдах зорилго хэрэгцээ байхгүй. Шаардлага гарвал ард нь биш өмнө нь, далд биш ил хэлэх үгээ хэлж, хийх ажлаа хийнэ. -МАХН-ын онц их хурлыг зарлан хуралдуулах хөдөлгөөн байгуулагдлаа. Тэдний саналыг та дэмжих үү? -Чухам яагаад ийм шаардлага тавив гэдгийг сайтар тунгаан бодож ярилцах хэрэгтэй болов уу. Намдаа сайн үйл бүтээхийн тулд гишүүд нь гаргаж байгаа санал гэдэг талаас нь анхаарч ярилцвал сайн сан. "Би юу ч мэдэхгүйгээ мэднэ. Сайн үйл гэж юу болохыг би огт мэдэхгүй. Гэхдээ тэр чухам юу юм бол гэдгийг чамтай хамт бодож ойлгохыг хүснэм" гэсэн алдарт философичийн үг санаанд бууж байна. Хамтдаа бодож, ойлголцох хэрэгтэй. Нөгөөтэйгөөр нам дотроо болж байгаа үйл явцыг тогтоон барьж, чиглүүлэн залахгүй бол бүтээн цогцлоохоосоо илүү эвдэлж бусниулчихаж мэднэ гэдгийг үргэлж санаж ажиллах хэрэгтэй юм. Намын хувь заяаг цогцлоох их үйлсэд чиглүүлж, зөв залж, мэргэн жолоодох, жирийн гишүүддээ нэн хүндэтгэлтэй, анхааралтай хандах нь гишүүд нь итгэж, найдаж сонгосон намын удирдлагын үүрэг. Гишүүд нь асуудал хөндөн тавьж шаардаж эхлэнгүүт юуны тухайд хүрэлгүй өмнөөс нь чулуу нүүлгэх юм уу, эсвэл нүдээ анин, дүлий дөмбө царайлан чив чимээгүй суухын аль аль нь байж боломгүй хандлага. -Олон нийтийн дунд Ерөнхий сайд М.Энхболдын нэр хүнд сайнгүй байдгийг хэрхэн үзэж байна вэ? -М.Энболд Ерөнхий сайдаар томилогдоод удаагүй байна. "Шүүмжлэлээс айдаг бол улс төрд бүү ор. Чононоос айдаг бол ой руу бүү зүглэ" гэсэн Балтын орнуудын ард түмний цэцэн үг бий. Улстөрч хүн шүүмжлүүлэх тавилантай. Харин шүүмжлэлийг жадлан эсэргүүцэхийг урьдал болголгүй ухаалаг тусган авч ажиллавал ононо. Шүүмжлэлээс зүрхшээх хэрэггүй. Зоригтой, золбоотой ажиллах хэрэгтэй. Нийслэлих айл. Нийслэлийн зовлон жаргалыг мэдэж зохицуулж байсан ажилтан засгийг удирдахад илүү дөхөмтэй гэж би хувьдаа төсөөлдөг. Бүх юм хүнээс хамаарна л даа. М.Энхболдын Засгийн газар хүнд чиглэсэн нийгмийн хэд хэдэн арга хэмжээ авлаа. Аугаа ихийг хэзээ ч, хаана ч өчүүхэн багаас эхэлдэг. Засгийн газрын бодлого, үйл ажиллагаанд бүх юмны хэмжүүр хүн, "болно, болохгүй юм гэж байхгүй" гэдэг хатуу зарчим хэрэгжиж, өөдрөг сэтгэлтэй, хичээж ажиллаваас олны дэмжлэгийг хүлээнэ. Улстөрч олонд үл таалагдах шийдвэр гаргах юм уу, буруу хөдөлгөөн хийвэл нэр хүнд нь уулын уруу өнхрөх цасан бөмбөлөг мэт уруудах тусмаа томрон тэртээ доорхи ангалд ойчдог. Унасан нэр хүндийг өсгөх нь уулын орой өөд том чулуу түрэх мэт хэцүү гэдгийг хэлэхэд илүүдэхгүй гэж бодлоо. Үүнийг улс төртэй холбоотой бүх хүн, улс төрийн намуудад хамаатуулан хэлж байгаа үг. -Намууд тухайлбал, эрх баригч хоёр том нам МАХН, АН-д задрал эхлэх бололтой. Ямар үр дүнд хүргэх бол? -Аливаа намын хувьд нэгдэл бол баялаг, задрал бол хор мөн. Намууд задарвал хүч нь суларна. Хоосон орон зай үүснэ. Илүү нэгдэлтэй өөр намыг хүсэмжилж болзошгүй. Залуу насны ааг омог, хүч чадал нь багтаж ядсан "омголон морьдыг" намынхаа өрх гэрийн тэргэнд зүтгүүлэхийг хичээх хэрэгтэй. Эс тэгвээс тэд өөр айлын тэрэгний буулганд зүтгэх болно. Задарч салсан намууд бүгд цэцэглэн хөгжинө гэж бодохгүй байна. Уулын зэрлэг цэцэг хагдарч, газраас тасарч байгаа мэт болж болохыг эртнээс бодууштай. -М.Энхсайханы байгуулж буй намтай Таныг холбоотой гэж яригдсан. Ер нь Танд өөр нам байгуулах, эсвэл МАХН-аас гарах бодол төрдөг үү? -Хардлагын хор шингээсэн сумаар над руу чиглүүлж харваж байгаа хэрэг. Би М.Энхсайхантай уулзаж ярилцаагүй хагас жилээс ч илүү хугацаа өнгөрсөн байх. МАХН-аас намайг шахах бодолтой цөөн хүн байсан болохоос би намаасаа гарах бодлыг зүүдэндээ ч үзээгүй. Та шинэ нам байгуулан удирдвал мөн олон хүн дагана даа, жижиг намууд бүгд ирж нэгдэнэ гэж хөөрөгддөг хүмүүс бий. Тийм бодолтой хүн олон байхыг ч үгүйсгэхгүй ээ. -Ил тод байдал, жинхэнэ ардчиллыг нийгэм, парламент, намуудын хүрээнд аажмаар хүмьсаар нэг хүний дарангуйллыг бий болгох нөхцөл байдал аяндаа үүсч бий болно гэдгийг Та хэрхэн үзэх вэ? -Онолын хувьд ийм нөхцөл үүсч болохыг үгүйсгэхгүй. Энэ бол аюул. Монгол орны дээгүүр аянга цахилгаантай, эвдрэл сүйрэл учруулан, дарангуйлан захирах өтгөн хар үүл нүүгэлтэн хурна гэсэн үг. Аюулт сүйтгэлийн өмнөх муу ёрын нам гүм байдал сэтгэл түгшээн зовоож, гай тарих их сүйрэл яалт ч үгүй айсуйгийн дохио. Дутуу дулимаг мэдээлэлтэй ард түмнийхээ сэтгэл зүйгээр тоглож "хүчтэй удирдагч" гэгчийг мөрөөдүүлэн, сэтгэлийн сиймхийгээр нь гүйж, дарангуйлал тогтоохыг хүсэмжлэгч байх магадлалтай. Бүхнээс илүү үүнээс болгоомжлох хэрэгтэй. Сайн сайхныг амласан хуурмаг багны цаана хутга мэс хангинаж болохыг сэрэмжлүүштэй. Ардчиллыг хэм хэмжээнд нь хөгжүүлж, арчилж тордож байх ёстой гэж би үздэг. Хэт ардчилал нь хязгааргүй даварсан эрх чөлөөг дэмжсэнээр нэг ёсондоо "дарангуйллын хөрсийг" бэлтгэж өгдгийг мартаж болохгүй. Цөөхөн монголчууд бид муу муухайгаас төдийгүй сайн юм бүтээх оролдлогыг дарангуйлан зогсоохоос бас айж байх хэрэгтэй. Би бусдын адил улс төрийн болон ёс суртахууны харгис цээрлүүлэлтээс айдаг. Энэ бол хүн төрөлхтнийг зовоож байгаа хорт хавдрын хамгийн адгийн хэлбэрээс долоон дор боолчлолыг буй болгохыг зөгнөсөн хэрэг. Өөрсдийг нь өшиглөсөн эздийнхээ гутлыг цэвэрлэж суух хувь тавилан Монголчуудыг хүлээх ёсгүй. Шуурганы дараах үүлээ хөөсөн цэлмэг тэнгэрт нар гарна гэдэгт итгэдгийнхээ адилаар Эх орныхоо гэгээн гэрэлт ирээдүйд итгэлтэй байдаг. Мөрөн гол урсгалаа өөрчилж эргэж хэзээ ч урсахгүй, тоост тал, элсэн манханг туулан мяралзан урссаар зорьсон газартаа хүрдгийн адилаар Монголын ард түмэн Үндсэн хуулиар сонгож авсан замаараа эвлэлдэн замнасаар зорьсон газраа хүрнэ гэдэгт бат итгэдэг би. -Төр засгийн одоогийн зүтгэлтнүүдээс Та хэнтэй харилцаатай байдаг вэ? Тантай уулзаж, санал бодол солилцох, зөвлөлгөө авдаг хүн бий юу? -Тэд завгүй, би суурин байхгүй болохоор байнга уулзалдаж тухлах нь хаашаа юм бэ? Надтай сайн харилцаатай олон хүн бий. Бүгдийг нэрлэх боломжгүй. Нэр дурьдаад эхэлбэл атаа жөтөөт зарим нэгний араа шүдэнд гэмгүй хүнийг зуулгачихвий гэж болгоомжлон хаширлаж байна. Харамсалтай нь манайд нийгмийн болон хувь хүний ийм төрлийн архаг өвчин илааршаагүй, урхагшсан. Нэр дурдалгүй орхичихвол "би хайчив" гэж гомдоно. Улс төр уршигтай. Уулзъя учиръя, ярья хөөрье гэсэн олон хүнтэй уулзаж чадахгүй байгаадаа санаа зовох юм. Ажилгүй ч гэсэн завгүй. Төрийн албанд шинэхэн очсон удирдах ажилтнууд ахмад туршлагатай хүмүүстэй санал солилцож зөвлөлдөж байх нь онцгой чухал. Юм гуйна гэж бүү ай. Тэд гуйхгүй. Мэддэг, чаддаг хүний зөвлөгөө санамжийг анхааралтай сонс. Хамгаас үнэтэй зүйлийг үнэгүй авч байгаа нь тэр. Бөх хүнд л цол дагаж бяр нэмдэг үү гэхээс удирдах хүнд алба дагаж ухаан мэдлэг нэмдэггүй юм. Бүхнийг мэдэгч, хэтэрхий мэргэн жараахайн дүрд битгий тогло. Дутуугаа үргэлж мэдэрч, ичиж сур. Чадахаа чадна. Чадахгүйгээ чадахгүй гээд түс тас хэлж чад. Хүмүүний мэргэн ухаан гэдэг нь "нэн чухал асуудлын" талаар юу ч мэдэхгүйгээ ухамсарлах явдал гэнэ шүү. Ингээд би олон хүнтэй сониноор уулзаж нэгэн зэрэг зөвлөгөө өгчихлөө. ? -Х.Баатарын хэргийг зөвхөн тэр хүний эсвэл гаалийнхны хүрээний бус харин Монголын улс төр, бизнес бүлэглэлийн хээл хахууль, авлигатай холбоотой том хэргийн нэг сэжүүр гэж нийгэм хүлээж авдаг. Та Ерөнхийлөгч байх үедээ албан тушаал, эрх мэдэл дагасан авлигын сүлжээ Монголд газар авч буйг мэдэрч байсан уу? -Нийтээрээ мэдэрч байсан гэхэд хилсдэхгүй байлгүй. Мэдсэн хирнээ дуугарч чаддаггүй айдаг нэг хэсэг байлаа. Мэдсэн мөртлөө ус балгасан мэт чимээгүй байдаг нөгөө хэсэг.Оролцогсод өөрсдийгөө илчлэхгүй. Ямар 30-аад он биш. Тэр үед л өөрийгөө тагнуул гэж илчилдэг байсан энэрэлгүй түүх толбоо үлдээсэн. Сэтгүүлчид аюулын харанга дэлдэв. Нийгмийн үүргээ тэд хагас дутуу ч болов биелүүлж байгаа. Би УИХ-ын 2002 оны намрын чуулганы нээлт дээр авлигын асуудлыг зориуд хөндөж, тодорхой арга хэмжээ авахыг онцлон хэлсэн. Дараа нь "Авлигын эсрэг үндэсний бага хурал"-д дэлгэрэнгүй үг хэлж нийгмийн ийм урхаг хорлонтой үзэгдлийн эсрэг нийт үндэстний анхаарлыг хандуулж, нийтээрээ тэмцэх тэмцлийг эрс эрчимжүүлэхийг шаардсан. Мөн түүнчлэн шүүх, прокурор, цагдаа, тагнуул, гаалийн байгууллагын ажилтай танилцаад хэлсэн үгэндээ авлигын асуудалд тэргүүн ээлжинд анхаарч, сөрж ажиллахыг үүрэг болгож байлаа. Нийгмийг дарж, давчдуулж байгаа энэ түнэр харанхуйг гийгүүлэх гэрэл гэгээ өгөх хэрэгтэй. Түнэр харанхуйг зүхэж сууснаас ганц ч болов лаа асаа гэсэн үг бий. Гэрт нь түймэр асч байхад хуураар цоглог ая тоглож суух хүн үгүйтэй адил иргэд энэ хорт үзэгдэлтэй бүгдээрээ тууштай тэмцэж, нийгэм сэтгэл зүйн зөв уур амьсгал бүрдүүлж чадвал үр дүн зайлшгүй гарах нь эргэлзээгүй. -Хөрөнгө мөнгө, зээл тендерийн асуудалтай Таны нэрийг холбогдуулан ярьж байхыг өмнө сонсоогүй. Саяхан "Сэрүүлэг" сонинд Хятадын Засгийн газраас зээлсэн 30 сая юанийг МАХН-ын томчуул хувьдаа завшсан. Тухайн үед МАХН-ын даргаар ажиллаж байсан Н.Багабанди уг мөнгийг намаа санхүүжүүлэгчдэд хуваах ажилд оролцсон гэж бичжээ. Энэ ямар учиртай юм бол? -БНХАУ-ын Засгийн газраас Монгол Улсын Засгийн газарт бараа олгох, барилга байгууламж барихад зориулан олгосон 30.0 сая юанийн хөнгөлөлттэй зээлийн Засгийн газар хоорондын хэлэлцээрийг 1992 оны тавдугаар сард байгуулсан санагдана. Би МАХН-ын даргаар түүнээс хойш таван жилийн дараа буюу 1997 онд сонгогдсон. Тэгэхээр энэ ор үндэсгүй өгүүлбэр болох нь ойлгомжтой. Уг зээлийг Цагаан залаа, Авто зам нэгдэл, Алтай тэмээ, Гангар инвест зэрэг компаниуд авч ашиглаж байгаа тухай Санхүү эдийн засгийн яамны 2001 оны тайланд бий. Зээлийг 2007 оноос эхлэн 10 жилд төлж барагдуулах учиртай. Зээл авсан компаниуд төлөх нь тодорхой. Хэн нэгэн томчуулаас уг мөнгийг завшаагүй байх аа. Одоо Сангийн яамны уг ажлыг эрхэлсэн ажилтнаас асуучихад л бүгдийг хэлээд өгнө. Миний хувьд энэ болон бусад зээлийг хуваарилах ажилд оролцоогүй ээ. Маргааш өглөө болоход нар мандана гэдэгтэй адил үнэн энэ билээ. Ташаа зүйл бичсэнийхээ төлөө сэтгүүлч нь надаас уучлал гуйх биз ээ. Харин үүргээр юм уу захиалгаар бичүүлчихсэн бол таг чиг өнгөрөх байх даа. -Сайд, дэд сайд, агентлагийн дарга гээд төрийн албан тушаал наймаалан худалддаг болсон тухай ил далд ярих юм. Танд сонсогдох юм уу? -Чихээ бөглөж явах биш. Сонсогдолгүй яахав. Үнэн худлыг ялгаж салгахад бэрх. Хардлага таамгаар ярих нь элбэг. Хаанаас л сайд болгон суудлаа худалдаад авчихав гэж. Арай дэндэнэ ээ. Тэгэхдээ "овоо босгоогүй бол шаазгай юунд суухав" яриа гарах учир шалтгаан хэзээ ч юм бэ байж. Төрийн албанд дэвшүүлэхдээ буруу жишиг тогтоосонтой голчлон холбоотой. Аль эрт дивангарт төрийн мэргэжлийн удирдлага чухал гэж үздэг байсан байна. Эртний Грекийн их гүн ухаантан Сократ "онгоц жолоодох зохих мэдлэг туршлага, дадал бүхий хүн л түүний жолоог барьдагтай адил удирдах сайн мэдлэгтэй хүн л төрийг авч явах учиртай" гэж үздэг байжээ. Сократ МЭӨ 390-ээд онд амьдарч байсан суутан. Түүнээс хойш хүн төрөлхтөн хөгжин дэвжсээр XXI зуунтай золгосон. Гэтэл бид албан тушаал наймаалах тухай хэнэггүй яриад сууж байдаг. Авлигын ийм олхиогүй хэлбэрийг хэн Монголын төрд бий болгов? Хэн үргэлжлүүлж байна? Хэн үндсээр нь таслан зогсоох юм бэ? гээд олон асуулт хариултаа нэхэж байна. Эзэн биегүй энэ яриаг эрхбиш буух эзэнтэй болгож хариуцлага тооцох биз гэж найдъя. Улс төрийн хөлөг онгоцны залуурыг атгаж байгаа хүн бүр сувдаглан шунах, үзэн ядахын адгийн муухай тачаалаас эгнэгт цааргалах ёстой. -Та ард олныхоо дунд чөлөөтэй явж илэн далангүй ярилцаж санаа бодлоо ил тод солилцож байгаа. Амьдрал ямар өнгөтэй харагдаж байна вэ? -Нийгэм бухимдалтай байна. Төр засаг бухимдлыг саармагжуулах, арилгах зөв бодлоготой, зүйл зүйлийн дорвитой арга хэмжээ авахгүй бол газрын хөрсөн дороос нэгэнт оргилсон булгийн бялхаж буй урсгал мэт олны хөдөлгөөнийг юу ч тогтоох аргагүй болж мэднэ. Амьдрал алагтай цоогтой, эрээнтэй бараантай байна. Хүн амын дөч шахам хувь нь ядуу байхад гэгээлэг сайхан өнгө хаанаас харагдах вэ. Ядуурал мөн саяхан бий болоогүй ээ. Одоо гагцхүү ядуурлыг бууруулахад гарын дор хийчихмээр зүйлүүдээ тавьж хонолгүй хиймээр байна. Бүгдийг гадны туслалцаа дэмжлэгт дулдуйдан лаахайдаж болохгүй. Бид дотоод нөөц бололцоогоо дүүрэн ашиглаж, үндэстнийхээ дотоод хүчний яндашгүй эх булгийг сэргээхийн оронд бусдын хогийн савнаас хишиг горьдон, сэтгэлээ цатгах марсайсан багаа нүүрэндээ наасан хэвээр байна. Тэгж бүр ч таарахгүй. Нийгэм даяар шударга ёсыг улам бүр үгүйлж байна. Ард олон шударга ёсны ялалтыг хүлцэнгүйгээр хүлээж сууна. Удаан хүлээхгүй байж мэднэ. Тэд нэг л сайхан өдөр бид Та нарын өмнө гүнээ хүндэтгэн мэхиймээр байна. Гэхдээ адгийн ядуусын дунд асрах хүнгүй өнчдийн дунд, аз муут хөөрхийсийн дунд гишгэж байгаа гялталзсан хар шаахайны тань өлмийд хүртэл бөхийж чадашгүй нь гэж хамтдаа зоригтой нь аргагүй, цоглог дуугарч болзошгүй. Улс төрийн ямар ч гайхамшгийг шударга бусын нуранги элсэн дээр яагаад ч тогтвортой байгуулж болохгүй билээ. 

