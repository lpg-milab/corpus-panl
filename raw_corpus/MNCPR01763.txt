Монгол маягийн жуулчлал

Дэлгэр цагтай уралдаад жуулчдын түрүүч айсуй. Өнгөрсөн жил манай улсад 400 мянган жуулчин ирсэн гэж салбарын яамныхан хэлж байна.
Жуулчин гэж чухам ямар хүнийг хэлэх вэ гэдэг дэлхий дахины тогтсон жишиг бий. Гэтэл манайхны жуулчин гэж тооцоод байгаа 400 мянган хүний бараг тал нь наймаачин хятадууд. Жинхэнэ зохион байгуулалттай жуулчны ангилалд багтах нь ердөө зуун мянга орчим байж. Үүнээс үзвэл Монголд аялал жуулчлал эрчимтэй хөгжиж байна гэх нь өрөөсгөл дүгнэлт болж таарах нь. Жуулчны тоог нэмэгдүүлье гэж байгаа бол юуны өмнө тээврийн асуудлыг шийдэх учиртай гэж энэ салбарын мэргэжилтнүүд хэлж байна. Гэтэл манайхны тээвэр гэж юу билээ. "МИАТ" компанийн хоёр гурван онгоц, хуучирч муудсан галт тэрэг. Энэ хоёр маань хамаг байдгаараа зүтгэлээ гэхэд жилдээ 160 шахам мянган жуулчин авах хүч чадалтай аж. Уг нь манай дарга нар 2010 он гэхэд жуулчны тоог нэг саяд хүргэнэ гэж хөөрцөглөөд байсан. Энэ байдлаараа бол хоосон мөрөөдөл болж мэдэх юм. Адаглаад "МИАТ" компани найман онгоцтой болж байж энэ хэрийн жуулчныг авчрах боломжтой болох гэнэ. Эднийх саяхан "БОИНГ-737" онгоцыг найман жилийн түрээсээр оруулж ирлээ. Сарын түрээс нь 340 мянган "ногоон". Ингээд бодохоор дахиад долоо найман онгоцтой болтол өдий биз. Зах зээл эхлэнгүүт аялал жуулчлалыг хамгийн амархан аргаар хамгийн их мөнгө олж болох бизнес юм байна гэсэн ойлголт газар авсан билээ. Тийн хялбарчлан сэтгэсэн хүмүүс аль нэг уулын аманд хэдэн гэр барьж түүнийгээ жуулчны бааз, отог энэ тэр гэж сүржин нэрлээд "ногоон" мөнгөний эрэлд гарцгаасан юм. Одоо аялал жуулчлалын гол бүс нутаг болох Хархоринд 30, Тэрэлжид 50 гаруй, Хөвсгөл нуурын орчим арваад отог байна. Өнгөрсөн жилийн наадмаар манай оронд ирсэн япон танил маань " Би уг нь танай оронд нүүдлийн соёл иргэншил, монголчуудын зан заншилтай танилцъя гэж ирсэн юмсан. Гэтэл ингэх боломж бараг олдсонгүй. Монгол хүмүүсийн нүдэнд би доллар болж харагдаад байлаа. Галгүй гэрт модон орон дээр ганц хоноход 50, малчин айлд очиж хагас цаг морь унахад 15, тэмээ, сарлаг хоёрын хажууд зогсч зургаа авахуулахад 10 доллар гэх мэтээр мөнгө төлсөн" гэж ярьж билээ. Монгол маягийн жуулчлал иймэрхүү маягтай л "хөгжиж" байна. Энэ жил урьд урьдынхаас олон жуулчин ирнэ гэж тооцож байгаа юм билээ. Үүнийгээ Бээжинд болох олимпийн наадам, Ховдод тохиох нар хиртэлттэй холбон тайлбарлаж байна. Гэхдээ олимп Улаанбаатарт биш Бээжинд болно гэдгийг эрх биш бодолцмоор санагдана. Жуулчны ид сезон наймдугаар сард олимпийн тоглолт болно. Тэгэхээр тэр үеэр манайд ирэх жуулчдын тоо ихээхэн буурах магадлалтай. Юу гэвэл, жуулчдын олонх нь Бээжингээр дамжиж ирдэг аж. Гэтэл хятадууд олимп үзэх хүмүүсийн зочид буудал, унаа унашийн захиалгыг аль жил гаруйн өмнөөс авч эхэлжээ. Ингэхдээ үнэ тарифаа хэд дахин нэмсэн дуулдав. Монголыг үзэхийн тулд үнэ ханшаа үлэмж нэмсэн Бээжингээр дайрч "шатах"-ыг хэн хүсэх вэ. Нар хиртэлт мөн наймдугаар сард тохиох юм. Энэ үеэр хэрэгт дуртай жуулчид олноор ирэх байх. Гэтэл өнөөх л унааны гачаал. Зам гэж там болсон манай нөхцөлд чилийсэн 1400 гаруй км замыг фургоноор туулах бөх зүрх, тэсвэр хатуужилтай жуулчин ховор доо. Онгоцоор сүнхийгээд буучихъя гэтэл хүсэхэд хясах гэгчээр "БОИНГ" тийшээ нисэх боломжгүй. Жижиг онгоц нисгэе гэтэл "МИАТ" ганц "АН-26"-тай, "Аэромонголиа" хоёр гурван "Фоккер"-той. Тэд хичнээхэн жуулчныг Ховд руу зөөх вэ дээ. Бас тийзний үнэ чамгүй нэмэгдчихсэнийг хэлэх үү. Өнгөрсөн жил Ховдын нислэг хоёр талдаа 350 ам.доллар байсан бол өнөө жил бараг гурав дахин нэмэгджээ. Жуулчин олноор очдог газрын нэг нь Өмнөговь. Ноднин тийшээ нисэхэд 180 "ногоон" төлдөг байсан бол энэ жил 270-ыг төлөх нь. Насаараа жуулчинтай "ноцолдсон" "Нью жуулчин" компанийн захирал Нэргүй нэг ноцтой баримт дурдаж байна лээ. Бүх оронд онгоцоор зорчиход групп жуулчны гэдэг хямд тариф мөрддөг аж. Гэтэл "МИАТ" өнгөрсөн жил уг тарифыг мөрдөөгүй байна. Үүний уршгаар жуулчдын зарим нь Бээжин, Сөүлээр дамжин илүү зардал гаргаж, түүгээр ч барахгүй нэлээд нь аяллаа бүрмөсөн цуцалжээ. Ингэснээр Монголд ирэх жуулчдын тоог цөөрүүлж, аялал жуулчлалын компаниудыг эрсдэлд оруулах алхам хийжээ. "Хямдхан үнээр ирүүлж, ирсэн хойно нь халаасыг нь хоосол" гэсэн аялал жуулчлалын энгийн онолыг манай төр, засгийн томчуул мэддэггүй, мэдсэн ч мэдээгүй царайлдгийн наад захын жишээ энэ юм. Хөвсгөл, Өмнөговь, Хархорин гээд холхон явалгүй Улаанбаатар орчмыг "мөлжье" гэхэд бензин, хүнсний бүтээгдэхүүн, зочид буудлын үнэ өнгөрсөн жилийнхээс чамгүй өслөө. Энэ мэт хүндрэл бэрхшээлийг харгалзан үзвэл, энэ зун Монголд ирэх жуулчны тоо төдий л нэмэгдэхгүй янзтай. Энэ хэрээр улсын халаасанд орох орлогын хэмжээ буурч таарна. 
Б.Батбилиг
