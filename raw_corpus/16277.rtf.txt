№314(16277)
1985 ОНЫ АРВАН ХОЁРДУГААР САРЫН 31.
Таван жилээ үдье

Орон даяар өрнөсөн гавшгай хөдөлмөрийн таван жилийн сүүлчийн өдрийг өнөөдөр манай ард түмэн баяртайгаар үдэж байна. МАХН-ын XVIII их хурлаас дэвшүүлсэн нийгэм, эдийн засгийн өргөн хүрээтэй зорилтыг амжилттай хэрэгжүүлэхийн төлөө манай орны ажилчин, малчин, сэхээтэн, аз жаргалант хүүхэд багачууд хэн боловч авьяас хүчээ дайчлан нийтийн их үйлсэд хувь нэмрээ оруулсан сэтгэл хангалуун дүнтэйгээр шинэ оноо угтаж байна. Гэхдээ бид нөөц бололцоог дээд зэргээр шавхан дайчилж, газар бүр ажлын чанар, хүмүүсийн хариуцлага, сахилгыг намаас тавьж байгаа шаардлагын хэмжээнд хүргэж чадсансан бол улам ч их өндөр үр дүнтэйгээр он шинэдэх мөчийг угтах байсан гэдэгт шүүмжлэлтэй хандаж урган гарах шинэ онд өчигдрийнхөө сургамжаас дүгнэлт хийж, маргаашийн ажлаа төлөвлөж байна. 

<< . . . Манай орны улс ардын аж ахуй, соёлыг 1981 - 1985 онд хөгжүүлэх төлөвлөгөөт зорилт үндсэндээ амжилттай хэрэгжиж байна. Улс орны социалист үйлдвэржилтийн үйл явц гүнзгийрэхийн хамт ард түмний аж байдал, соёлын түвшинг дээшлүүлэх талаар тавьсан зорилт бүрэн хэрэгжлээ >> гэж нөхөр Ж. Батмөнх тэмдэглэсэн билээ. Өнгөрч байгаа таван жилд нийт ард түмний зориг бадрангуй хөдөлмөр, ЗХУ болон ах дүү социалист бусад орны өгөөмөр тусламж, нягт хамтын ажиллагааны ачаар манай эх орон социалист байгуулалтын өндөрлөг өөд дорвитой шинэ алхам хийлээ. Долдугаар таван жилийн төлөвлөгөөний урьдчилсан гүйцэтгэлээс үзэхэд нийгмийн нийт бүтээгдэхүүний жилийн дундаж өсөлт долоон хувь болж үндэсний орлогын үйлдвэрлэлийн цэвэр өсөлтийн 80 орчим хувийг хөдөлмөрийн бүтээмжийн дээшлэлтээр хангаж, түүний жилийн дундаж хурдац 6. 4 хувьд хүрлээ. Улс ардын аж ахуйн хөрөнгө оруулалтын хэмжээ өмнөх хоёр таван жилийн шинэ бүтээн байгуулалтын нийлбэртэй бараг тэнцэж Багануур, Хөтөл, Бор-Өндөр зэрэг аж үйлдвэрийн хотууд эх орны газрын зураг дээр шинээр бий болж хөдөө аж ахуйн цогцолборууд эрүүлийг хамгаалах, ардын боловсрол, соёл, үйлчилгээний олон мянган барилга байгууламж ашиглалтад орлоо. Улс ардын аж ахуйн үндсэн фондыг 1, 7 дахин нэмэгдүүлж, үйлдвэрлэлд шинжлэх ухаан техникийн шинэхэн ололт. дэвшилт технологи нэвтрүүлэх, ажиллагчдын соёл, боловсролыг дээшлүүлэхэд чанарын өөрчлөлт гарлаа. 

Эх орны аж үйлдвэр, хөдөө аж ахуйн бүтээгдэхүүн үйлдвэрлэлийн өсөлтийн жилийн дундаж хурдац өмнөх таван жилийнхээс ихээхэн өсч, эдийн засгийн гол үзүүлэлтүүд тогтвортой дээшилж, материаллаг үйлдвэрлэлийн нийт салбарынхан таван жилээ урамтай дүнгээр үдэж байна. Ардын боловсрол, эрүүлийг хамгаалах салбарын материаллаг бааз бэхжиж, соёл, шинжлэх ухааныг хөгжүүлэхэд амжилт гарч, улс ардын аж ахуйн төлөвлөлт, удирдлага, аж ахуйн механизм улам боловсронгуй боллоо. Таван жилийг хошуучлагч коммунистууд, мянга мянган гавшгайчдын эх оронч санаачилга, бүтээлч ажил үйлс, үлгэр дууриал, эдийн засгийн нэн чухал зорилтыг хэрэгжүүлэх бүх нийтийн хөдөлгөөн болон өрнөж, бодитой том үр дүнд хүрсний дотор 270 гаруй сая төгрөгийн материал, түүхий эд, түлш эрчим хүч, шатахууныг нормоос хэмнэж, чанарын нэгдүгээр ангийн бүтээгдэхүүн үйлдвэрлэх хэмжээг 59 дахин нэмэгдүүллээ. 

Бүхнийг хүний сайн сайхны төлөө зориулдаг манай оронд 870 орчим мянган хавтгай дөрвөлжин метр талбайтай тохилог орон сууц шинээр ашиглалтад орж, жижиглэн худалдаалах бараа гүйлгээний хэмжээ 800 шахам сая төгрөгөөр өсч, хөдөлмөрчдийн аж байдал, соёлын түвшинг дээшлүүлэхэд чиглэсэн олон арван арга хэмжээ хэрэгжиж, хүн амын бодит орлого 10 гаруй хувь, мөнгөн орлого 27 хувь нэмэгдсэн байна. 

Монгол, зөвлөлтийн ард түмний мөнхийн найрамдал улам бэхжин зузаарч шинэ шинэ үйл явдлаар баяжиж, Москва хотноо 1985 онд нөхөр Ж. Батмөнх, М. С. Горбачев нар гарын үсэг зурсан БНМАУ, ЗСБНХУ-ын Эдийн засаг, шинжлэх ухаан техникийн хамтын ажиллагааг 2000 он хүртэл хөгжүүлэх урт хугацааны программ нь манай орны ирээдүйн эрчимтэй хөгжлийн сэтгэл догдлом төлөвийг тодорхойлж хөдөлмөрчин олны урам зоригийг нэмж баяр талархлыг хүлээж байна. Социалист хамтын нөхөрлөлийн бусад оронтой тогтоосон манай ах дүүгийн найрамдал гүнзгийрэн хөгжиж, хоёр талын болон, олон талын хамтын ажиллагаа улам бэхэжлээ. 

МАХН-ын ленинч гадаад бодлого, ялангуяа Ази, Номхон далайн орнуудын хооронд сайн хөрш, итгэлцлийн ур амьсгалыг бий болгох, улс түмний энхтайван, аюулгүй байдлыг бэхжүүлэхэд чиглэсэн БНМАУ-ын санаачилгууд улс түмний талархлыг хүлээлээ. Нэгэнт бий болсон ололт амжилт. хүч чадалдаа дулдуйдаж манай хөдөлмөрч түмэн шинэ таван жилийн гараанд урам зориг төгөлдөр бүтээх. байгуулах, санаачлахын бахдам сайхан эрчмээр гавшгай хөдөлмөрийн ээлжинд орон даяар шамдан орж байна, 

Монгол ардын хувьсгал ялсны, МАХН байгуулагдсаны 65 жил, МАХН-ын XIX их хурал, БНМАУ-ын Ардын Их Хурлын ээлжит сонгууль, дэлхийн хөдөлмөрчдийн эв санааны нэгдлийн баяр Майн нэгний зуун жилийн ойн он, даян дэлхийд энх тайвны жил гэж тунхаглагдсан 1986 оныг монголын ард түмэн арвин их амжилт бүтээлээр мялаах чин эрмэлзэл төгс дүүрэн угтаж байна. 

