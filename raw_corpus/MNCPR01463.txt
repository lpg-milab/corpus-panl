"Татвар төлөхөө больцгооё"

Яг одоо энэ цаг мөчөөс эхлэн татвар төлөхөө байцгаая. Үүнийг уншаад зарим нь Татвар төлөгчдийн өдрүүд явагдаж байхад хэмээн эгдүүцэж хэдэн цагаар ч хамаагүй лекц уншихыг хүсч байгаа бол нөгөө хэсэг нь талархал илэрхийлэхээр утсаа шүүрэх биз ээ.
"Татвар буй дор төр буй, төр буй дор татвар буй" гэсэн алдарт үгээр "зэвсэглэн" мэтгэлцэх хүмүүс олон. Гэхдээ бид татвар яах гэж төлдөг, түүнийг эргүүлээд юунд зарцуулдаг тухай хамтдаа бодоод үзье. Төр бидний татварын мөнгийг авахдаа "Та бүхний эрүүл мэндийг сахин хамгаалж аюулгүй байдлыг хангаж насны эцэст тэтгэврийг чинь тавьж хүүхдийн тань ерөнхий боловсролыг үнэгүй олгоно" гэх зэрэг популист амлалтуудаа өгдөг. Харамсалтай нь үүнд нь итгэдэг гэнэн хонгорууд олон бий. Мэдээж тэд ойлголтынхоо хэрээр асуудалд хандаж толгойгоо бөхийлгөн татвараа төлж байгаа. Гэвч амьдрал дээр энэ бүхэн биелдэг бил үү. Хүүхдээ оршин суугаа харьяаллаараа дүүргийн аль нэг сургуульд сурлаа гэхэд тэнд орчин үеийн шаардлагад нийцсэн боловсролыг авч чадахгүй. Төрийн мэдэлд байдаг сургуульд одоо цагт хамгийн "хямдхан" багш нар ажиллаж байгаа. Өндөр шаардлага тавьдаг боловсрол, чадварыг эрхэмлэдэг сургуулиудад тэд тэнцэхгүй. Үнэгүй дунд сургууль өч төчнөөнөөрөө байхад хэдэн мянган ам.долларын төлбөртэй сургуулиудад "хүүхдээ сургах" гэсэн хүсэлтэй эцэг эхчүүд яагаад олшроод байна вэ? Төрийн дээд албан тушаалд байгаа эрхмүүд "Нөхөд минь та нар татвараа төлцгөө. Хүүхдэдээ үнэгүй боловсрол олгоцгоо" гэчихээд үнэн хэрэгтээ өөрийнхөө хүүхдийг нөгөө л үнэтэй сургуульд нь сургаж байна. Үнэтэй, үнэгүй сургалтын хооронд асар их ялгаа байгаа нь энэ. Төр ингэж боловсролын салбарт бидний татварыг зарцуулж байгаа нэрээр луйвардаж байгаа хэрэг. Төр биднийг аюулгүй орчинд аж төрүүлж амьд явах баталгааг хангах үүрэгтэй. Гэтэл өнөөдөр амьд явах баталгаа байна уу. Гэртээ, ажил дээрээ, гудамжинд ер нь хаана ч явсан гэмт халдлагад өртөх ердийн хэрэг болжээ. Орц руугаа орохдоо айж, орой үдэш сэжигтэй харагдсан хэн нэгнээс нүүр буруулж таксинд хүртэл чичирч явах л гэж татвараа төлж 10 мянга хол давсан цагдаа нарыг тэжээж байгаа хэрэг үү. Хагас жилийн өмнө Бельгид 13 настай хүүг метроны буудал дээр хутгалж амь насыг нь хорооход бельгичүүд чимээгүй жагсаал хийсэн. Үүнд Төр, засаг нь иргэдээсээ уучлал гуйж дахин ийм зүйл гаргуулахгүйн төлөө бүх чадлаараа ажиллана гэж амлаж байсан. Гэтэл манай улсад сонссон хүний зүрх зүсэм хэргүүд гарч л байдаг. Харин ч цагдаагийнхан "Иргэд өөрсдөө болгоомжгүйгээсээ гэмт хэрэгт өртөж байна, орой үдшийн цагаар бүү яв, цүнхээ өмнөө чанга тэвэр, гар утас битгий барь" гэж загнана. Яагаад бид эрх чөлөөт орны эрх чөлөөтэй иргэн атлаа хэдийд, хаагуур зугаалахаа цагдаагаар заалгах ёстой гэж. Саяхан цагдаагийн нэг хурандаа телевизээр "Охид, бүсгүйчүүд хэтэрхий нимгэн хувцаслаж богино банзалтай явж байгаа нь гэмт хэрэг гарахын шалтгаан болж байна" гэв. Юу гэсэн үг вэ? Одоо бүр ямар банзал өмсөхөө заалгах нь ээ. Өвчин зовлонд учирсан хүмүүс эмнэлэгт очоод сэтгэлээ ханатал үйлчлүүлж чадаж байна уу. Хүнд өвчтэй хүмүүст эмчилгээнийх нь зардлын талыг ч атугай өгөөч хэмээн буяны, хандивын ажиллагаанууд байсхийгээд л болдог. Хэрвээ манай эмнэлгийнхэн сайн ажилладаг бол, бидний татварын мөнгийг хэрэгтэй тоног төхөөрөмж, эм тарианд зарцуулдаг бол иргэд ингэж шар махтайгаа хатах гэж үү. Бэл муутай ч гэсэн хүмүүс яагаад өндөр үнэтэй хувийн эмнэлгүүдийг сонгож байна вэ. Төлсөн мөнгөнийхөө хариуд сэтгэлд хүрсэн эмчилгээ, үйлчилгээ авах л гэж улсын эмнэлгүүдийг мартаж байгаа хэрэг. Талийгаачдын шарилыг сольж өгөөд оршуулуулчихсан согтуу эмч нарын дуулиан олныг цочирдуулж билээ. Зовлон дээрээ ийм доромжлол амсах гэж л эрүүл мэндийн даатгал төлж, өч төчнөөн согтуу эмчийг тэжээх хэрэг үү. Өдөр цайныхаа цагаар шүдээ эмчлүүлэх гээд очиход "Маргааш өглөө 10 цагт ирж дугаар бичүүлээд шүдээ авахуул" гэж хээвнэг хэлнэ. Хэрвээ би 10 цагт биш 13 цагт авахуулмаар байвал яах вэ. Мөнгөө төлөөд хувийн эмнэлэг рүү явахаас өөр аргагүй. Эцэст нь яагаад би өөрөө өөрийнхөө шүдийг хэдэн цагт авахуулахаа мэдэх эрхгүй байх ёстой гэж. Улсын эмнэлгүүдэд хэдэн өдрөөр дугаарлаж хүнд сурталтай эмч сувилагч нарын өмнө шил дарс, чихрийн цуглуулгатай бөхөлзөх гэж эрүүл мэндийн даатгал төлмөөргүй байна аа. 40-50 жилийн дараа тэтгэвэрт гарахаар чинь мөнгө өгнө гэсэн нэрийдлээр Нийгмийн даатгалын шимтгэл гээчийг сар бүр авдаг. Хэрвээ үүнийг бичигч тэтгэврийн насанд хүрч чадахгүй талийгаач болбол мөнгө маань хаачих вэ. "Амьдын зол үхсэний хохь" гээд л төр залгичихна. Үр хүүхэд, гэр бүлд минь түүнээс юу ч олдохгүй. Оюун ухаан, хүч чадлаа зарцуулан байж олсон мөнгө маань ингээд л "Ланд" унаж тансагласан нэгэн эрхмийн халаасанд орж явчихна. Ер нь тэгээд 40-50 жилийн дараа хэрэглэх мөнгөө заавал төр хэмээх луйварчинд ямар ч хүүгүйгээр "зээлүүлэх" хэрэг байна уу. Энэ бол өөрийгөө хүндэлдэг, эрх чөлөөгөө мэдэрдэг хүмүүсийн хувьд доромжлол юм. Түүний оронд аль нэг банкинд данс нээгээд мөнгөө хадгалуулбал хүү, хүүгийн хүү нь үржиж дуртай үедээ өөртөө зарцуулах болно. Харин бид Нийгмийн даатгалын ерөнхий газарт очоод "Надад мөнгө хэрэг болоод байна. Тэдэн төгрөг түр өгөөтөх " гэвэл элэг доог болох нь гарцаагүй. Харин түүний оронд хөөрхий татвар төлөгч та эд хөрөнгөө барьцаалан байж өндөр хүүтэй зээлийг банкнаас авах вий. Хүүгээ төлөхийн хажуугаар бас татвараа төлсөөр л байна. Тэтгэвэрт гарчихаад сар бүр арайхийн олгох /зарим сард нь мөнгө байхгүй гээд өгөхгүй/ хэдхэн төгрөг хүлээж бүсээ чангалж явахад чинь таны ижил насны гадны хүмүүс дэлхий тойрон тансаглаж явах болно гээд төсөөлөөд үз. Иргэдийнхээ энэ мөнгийг зувчуулж байгаадаа хэзээ ч үл ханах төр одоо бүр байчихаад хадгаламж зээлийн хоршооны хохирогчдын мөнгийг бидний татвараар төлөх юм гэнэ. Амин хувийн ашгаа бодож мөнгөө өндөр хүүтэй газар аваачиж өгөөд алдчихсан тэдгээр хүмүүст яахаараа зүгээр сууж байсан бид татварын мөнгөнөөсөө өгөх ёстой гэж. Бидний үр хүүхдэд, эрүүл мэндэд зориулна, бас аюулгүй орчинд аж төрөх баталгааг чинь хангана хэмээн татварлаж авсан мөнгөө төрийн түшээдийн хуваагаад залгичихсан мөнгөний оронд өгнө гэдэг шударга гэж үү. Эцэст нь Марк Твений "Миний бие махбодь зөвхөн надад харьяалагдана. Хэрэв миний үйл ажиллагаанаас болж бие махбодид минь хохирол учирвал төр биш би л зовох болно" гэсэн үгийг энд дурдмаар байна. Тиймээс өөрөө өөрийнхөө амьдралд мөнгөө хэрхэн зарцуулахаа бид өөрсдөө мэдье. Шүдээ хэзээ хэдэн цагт авахуулахаа, шөнөжин хотоор тэнэж богино банзал өмсөх эсэхээ бас амьд явах баталгаагаа өөрөө л хангая. Үүнд төрийн оролцоо, худал амлалттай татварын систем огт хэрэггүй. Энэ мөчөөс эхлэн татварын мөнгийг авч байгаа төр бидний сайн сайхны төлөө эргүүлэн зарцуулдаг болох хэрэгтэй. Төр үүргээ биелүүлж чаддаг болсон тэр цагт бид сэтгэл дүүрэн татвараа төлье. 
Л.Мөнхбаясгалан