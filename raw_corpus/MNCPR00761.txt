Дэлхийн дулаарлыг 1700 оноос эхэлсэн гэж үздэг

Хүн төрөлхтний өмнө тулгамдаад байгаа асуудлын нэг нь дулаарал. Дэлхийн эрдэмтдийн толгойн өвчин болсон дулаарлын тухай ШУА-ийн Хими, хими технологийн хүрээлэнгийн Фосфоритын механо-химийн лабораторийн эрхлэгч А.Минжигмаатай ярилцлаа. Тэрбээр 2005 онд Австри улсын Вена хотод байгалийн ухаанаар докторын зэрэг хамгаалсан залуу эрдэмтэн юм. Мөн ШУА-ийн дэргэдэх залуу эрдэмтдийн "Intellect" клубын гишүүн.
-Дэлхийн дулаарал гэж юуг хэлээд байгаа талаар ярилцлагаа эхэлье? -Дэлхийн дулаарлын талаар сүүлийн үед эрчимтэй судалж байна. Маш олон эрдэмтэд энэ асуудлыг судлаад 1700 оноос дэлхийн дулаарал эхэлжээ гэж хэлж байгаа. Өөрөөр хэлбэл, дэлхийн дундаж температур 100 жилд 1.3 цельсийн хэмээр өсч байна гэж судалж тодорхойлоод үүнийг дэлхийн дулаарал гэж хэлж байгаа. -1700 оноос өмнө дэлхийн агаар мандалд нүүрс хүчлийн болоод олон хорт хий байгаагүй гэж ойлгож болох уу? -1700 оноос өмнө дэлхийд дараалал явагдаагүй байж. Агаарт олон хий, тэр дундаа нүүрс хүчлийн хий байсан. Тэр нь эргээд хөрс рүүгээ шингэдэг байгалийн бланс нь хэвийн хэмжээндээ байжээ. Өөрөөр хэлбэл, хөрснөөс хий дээшээ гарч л байдаг, буцаагаад хөрсөндөө шингэдэг байсан хэрэг. 1700 оноос техник хөгжиж, тэр хэмжээгээр шатах түлэх материал их хэрэглэснээр нүүрс хүчлийн болоод бусад хий ихээр агаарт ялгарах болжээ. Энэ нь дэлхийн дулаарлын үндэс болсон гэж үздэг. Ер нь дэлхийн дулаарлын талаар эрдэмтэд хоёр үзэлтэй байдаг. Дийлэнх хувь нь дулааралд хүн төрөлхтөн шууд нөлөө үзүүлсэн гэдэг байхад зарим хэсэг нь байгалийн процессыг хянаж хэмжих боломжгүй, энэ бол хүний үйл ажиллагаанаас биш цаанаас болж байгаа үзэгдэл гэж үздэг. -Дулааралтай холбоотой асуудлыг хэдийнээс анзаарч судалсан юм бол... -1997 онд гарсан Киотогийн протоколоор дэлхийн дулаарлыг судлах зайлшгүй хэрэгтэй юм гэж гаргаж ирсэн. Энэ протоколд 175 орон нэгдэж, дэлхийн дулаарал хүн төрөлхтөнд гамшиг авчрах юм гээд ямар ямар хүчин зүйл нөлөөлж байна, зайлшгүй судлах ёстой гээд эрдэмтэд үзэл бодлоо нэгтгэсэн. Эрчимтэй судалгаа эндээс л эхэлсэн. -Дулааралд нөлөөлж байгаа хүчин зүйл нь үнэхээр хүн төрөлхтний үйл ажиллагаа юу, эсвэл дулаарал нь байгалийн жам уу? -Гол хүчин зүйл нь хүн төрөлхтөн шатах түлэх материалыг их хэмжээгээр хэрэглэснээс үүдэлтэй гэж үздэг. Дэлхийн дулаарлыг янз бүрээр тайлбарладаг л даа. Нэг дулаараад, нэг хүйтэрнэ гэсэн давтамжтай явж байгаа. Гэхдээ дулаарч, хүйтэрч байгаа энэ үзэгдлийг бид тааварлашгүй юм. Өөрөөр хэлбэл, энэ жил халж байгаа бол дараа жил хүйтрэх үү гэдгийг тааварлахын аргагүй болчихоод байгаа. Үүнийг л бид дэлхийн дулаарал гээд зайлшгүй судлах шаардлагатай болоод байгаа юм. Дэлхийн дундаж температур өсөөд байна гэж байгаа боловч эргээд буурч болно. Цаг агаарыг урьдчилан таахад маш хэцүү болчихсон. Үүнээс үүдэн ган гачиг, үер гээд байгалийн маш олон гамшиг үүсч байна. -Дулааралд хүмүүсийн хүчин зүйл нөлөөлж байна гэлээ. Улс орнуудыг жагсаагаад үзвэл хамгийн их нөлөөлж байгааг нь хэлж болох уу? -Дэлхийн дулааралд Америк, Европын холбооны өндөр хөгжилтэй орнууд илүү ихээр нөлөөлж байгаа. Эдгээр улс шууд утгаар нөлөөлж байгаа гэж үздэг. Манай орны хувьд хүн амын нягтжилт сийрэг, үйлдвэржилт бага гэдэг утгаараа дэлхийн дулааралд ноцтой нөлөө үзүүлэхгүй гэж би хувьдаа үзэж байна. -Дулаарлын үзүүлэх хор хөнөөл нь юу вэ? -Бодитой аюул нь Антрактидын мөс хайлна. Мөсөн давхарга хайлна гэдэг нь бидний ууж хэрэглэдэг цэвэр устай тэнгис, гол мөрөн рүү давстай ус урсаж орно гэсэн үг. Энэ аюул хамгийн ойрхон байгаа. Хоёрдугаарт, дулаарлаас болж цөлжилт үүсч, ган гачиг болж, хур тунадас багасч байна. Хур тунадас нэг орохоороо маш ихээр орж үер гамшиг үүсгэж байгаа. Энэ бүхэн үнэхээр бодит аюул болчихоод байна. -Дэлхийн дулаарлын сүүдэр Монголд яаж тусах вэ? -Монгол гэлтгүй дэлхийн бүх улс дулаарлыг хор нөлөөг амсч эхэлсэн. Би докторын ажлынхаа хүрээнд Дархадын хотгорт ой ба хээрийн хөрсний харьцуулсан судалгаа хийсэн. 1980-1990 оны хооронд унасан хур тундасны жилийн дундаж хэмжээ нь 500 мм байсан. Энэ бол манайдаа л ургамал ургахад хамгийн тохиромжтой орчин. Сүүлийн таван жилийн судалгаагаар хур тунадас 300 мм болтлоо буурсан. Энэ бол дэлхийн дулаарлын нөлөө. Түүнээс улбаалаад ургамал, ой мод ургах тохиромжтой орчин бүрдэхгүй байна. -Эрдэмтэд дэлхийн дулаарлыг хэр эрчимтэй явж байна гэж үздэг вэ? -Маш эрчимтэй явагдаж байгаа үзэгдэл. Жишээлбэл, сүүлийн 100 жил дэлхийн 1.3 хэмээр дулаарсан. Маш олон орны эрдэмтэд 2050 он гэхэд энэ тоо 2-3 хэм хүртэл өсөх магадлалтай. Үүнээс зайлшгүй сэргийлэх шаардлагатай гэж сануулаад байгаа. -Дулаарлыг багасгах боломж хэр байдаг юм бэ? -Хүний үйл ажиллагаагаас шалтгаалан агаарт хуралдаж байгаа хүнд хортой хийнүүдийг багасгах, үүний тулд бүрэн шаталттай түлшийг унаа тээвэртээ хэрэглэх, цахилгаан эрчим хүчийг хэмнэх, бага зарцуулах шаардлагатай. -Дулаарал энэ эрчээрээ яваад 2050 он хүрчихвэл одоогийн дэлхий ертөнц яаж өөрчлөгдөх бол... -Эрдэмтдийн хамгийн их айж байгаа зүйл бол хойд туйлын мөс хайлж үер болно, ган гачиг нүүрлэнэ, хүчтэй салхи шуурга гарна. Хуурай газрын хэмжээ багасна. Энэ хэрээр эх газар цөл рүүгээ шилжинэ гэх зэрэг үйл явц эрчимтэй явагдана. Манай орны 8-9 хувь нь ой мод байдаг. Үлдсэн хувь нь хээр тал, цөл. Тэгэхээр ой нь хээр, хээр нь цөл рүүгээ шилжинэ. Энэ үйл явц одоо ч бага багаар явагдаж байгаа. -Монгол бол харьцангуй эрс тэс уур амьсгалтай орон. Цаг уур дулаараад байхаар магадгүй, манайх дулаахан, чийглэг уур амьсгалтай болчих боломж бий юү? -Дулаарлын нөлөөгөөр цаг агаар яаж ч өөрчлөгдөж болно. Манайх дээр үед өвөлдөө их хүйтэрдэг байсан бол сүүлийн жилүүдэд хүйтний хэм багасч байгаа. Гэхдээ хүйтний эрч буураад бидэнд их аятайхан, тавлаг болно гэж бодох хэрэггүй. Яагаад гэхээр газар дэлхий анх үүсч бий болсноосоо хойш энд дулаахан, энд хуурай, нөгөө талд чийглэг байна гээд цаанаасаа зохицуулчихсан, бүх үйл явц нь жигд явж байдаг. Гэтэл энд хүйтэн байх ёстой газар дулаарч, дулаан байх ёстой цэгт хүйтрээд байна гэдэг дулаарлын нэг нөлөө явагдаж байна гэсэн үг. -Дулаарал энэ янзаараа яваад байвал дэлхий сүйрэх үү? -Энэ асуултад эрдэмтэд янз янзаар хариулдаг. Төгс хариулт байхгүй л дээ. Би бол сүйрэлд хүрнэ гэж боддог, эхнээсээ мөсөн давхарга хайлж байна. Азоны давхарга цоороод эхэлсэн. Энэ бол бодит аюул. Сэрэмжлэх л хэрэгтэй. -Таны яг одоо судалж байгаа ажил юу вэ? -Хөрс өөрөө нүүрс хүчлийн хийг ялгаруулдаг. Хөрсөн дэх кальцит, доломит гэсэн эрдэс хур тунадас, усны нөлөөгөөр урвалд орж өөрөөсөө нүүрс хүчлийн хийг ялгаруулж байдаг. 1700 оныг аваад үзэхэд хөрснөөс нүүрсхүчлийн хий ялгарч байдаг, тэр нь буцаад хөрсөндөө шингэх гэх мэт цикль хэлбэртэй явагддаг байж. Гэтэл хүний үйл ажиллагаанаас дахиад асар их хэмжээний нүүрс хүчлийн хий ялгараад гарч эхэлжээ. Түүнийг хаашаа, хэн шингээх вэ. Тэр илүүдэл хий агаарт хуримтлагдаад 200 жилийн өмнөхтэй харьцуулахад өнөөдөр хоёр дахин ихэссэн тоо байна. Ер нь агаар мандал, шим мандал, хөрс гээд бүгд өөртөө нүүрс хүчлийн хий агуулж байдаг ч хамгийн их байдаг нь хөрс юм л даа. Хөрсөн дэх органик биш нүүрс хүчлийн хийг тодорхойлж чадах юм бол өнөөдөр бид хөрснөөс яг хэдэн хувиар нүүрс хүчлийн хий гарч байгааг бодитоор хэлж чадах болно. Тэгвэл хүний үйл ажиллагаанаас хэдэн хувь нь гараад байгааг ч хэлэх боломжтой болно. -Та энэ чиглэлээр Монголдоо судалгаа хийж байгаа хэрэг үү? Дэлхийн хуурай газрын 30 хувийг хуурай буюу хагас хуурай уур амьсгалтай газар эзэлдэг. Ийм хөрсөнд органик биш нүүрс хүчлийн хий их хэмжээгээр агуулагддаг гэдгийг эрдэмтэд тогтоосон. Тэгэхээр монгол орны хөрсөн дор хэдий хэмжээний органик биш нүүрс төрөгч агуулагдаж байна гэдгийг зайлшгүй судлах хэрэгтэй. Энэ нь эргээд дэлхийн хөрсний судалгаанд Монголын талаас анхдагч болж орох учиртай. Орос өргөн уудам нутагтаа энэ талын судалгааг хийгээд гаргаад ирсэн байна. Хятадад ч энэ судалгааг эрчимтэй хийж байна. Монголд ийм судалгаа байхгүй. Шинжлэх ухааны үүднээс ийм судалгааг зайлшгүй хийх хэрэгтэй гээд Австрийн эрдэмтэн Герхард Глатзелийн удирдлага дор Австри улсын санхүүжилтээр Дархадын хотгорт Улаан-Уул, Ренчинлхүмбэ, Цагааннуур гэсэн гурван сумын нутагт хэсэгчилсэн судалгаа хийсэн. 0-60 см-т хөрсийг шинжилж органик биш нүүрстөрөгчийн хэмжээг судалсан. -Ямар үр дүн гарсан бэ? -Нэгд, органик биш нүүрстөрөгч хөрсөнд харилцан адилгүй тархсан байна. Хоёрт, цэвдэгт хөрсөнд илүү их байна. Гуравт, нэг ам метр газрын 0-65 см хүртэл авсан хэмжээнд дунджаар 10-15 кг органик биш нүүрстөрөгч агуулагдаж байна гэсэн дүгнэлт гарсан. Үүнийг Оростой харьцуулахад яг адилхан гарч байгаа. Үүнийг цааш нь үргэлжлүүлэн судлах хэрэгтэй байгаа юм. Маш олон жилийн хугацаанд олон улсын байгууллагын санхүүжилтээр хийх ажил. Энэ ажлыг хийж чадвал дэлхийн анхдагч материал болж, дэлхийн хэмжээнд байгаа хөрснөөс хэдэн хувийн нүүрс хүчлийн хий ялгарч байна гэдгийг тогтооход ач холбогдолтой. -Гурван сум гэдэг бүх газар нутгийн төлөөлөл болж чадахгүй биз? -Чадахгүй. Гурван сумынхаа ч бүх нутгийг хамарч чадаагүй. Би судалгаагаа цаашид үргэлжлүүлэх сонирхолтой байгаа. Энэ чиглэлээр ажиллаж байгаа эрдэмтэдтэй хамтраад төсөл болгон, шинжлэх ухааны академиас дэмжээд судалгаа хийгдэнэ гэдэгт найдаж байгаа. 
Д.Оюунтуяа
