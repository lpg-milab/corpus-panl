АНУ-д амь үрэгдсэн Монгол охины оршуулгын ёслолд хоёр эмээ, нэг өвөө нь эндээс явж магадгүй

Тэд гэртээ төрсөн өдөр тэмдэглэхээр үлдсэн бол... АНУ-ын Аламедагийн дунд сургуульд сурч байсан 15 настай Монгол охин Б.Ичинхорлоо Вашингтоны цэцэрлэгт хүрээлэнд буудуулж нас барсан талаарх мэдээлэл баасан гаригаас эхлэн олон нийтэд хүрсэн билээ.
Интернэт хуудсаар цацагдсан олон мэдээллийн зарим нэг нь ташаа байх магадтай талаар ч холбогдох албаныхан сануулж байна. Тухайлбал, талийгаачийн аав М.Баярсайханы ярилцлага интернэтээр цацагдсан ч ингэж гэр бүлийнхэн нь хэвлэл мэдээллийн хэрэгсэлд ярилцлага, мэдээлэл өгөхгүй байх ёстой талаар хэргийг шалгаж байгаа цагдаагийн байгууллагынхан анхааруулсан юм билээ. Хэрэв талийгаачийн гэр бүлийнхэн цагдаагийнхны шаардлагыг зөрчин ярилцлага өгсөн нь үнэн бол М.Баярсайханы ярьснаар бол тэрээр Монголд уул уурхайн компанитай байж. Харин эхнэр нь болох Х.Уранчимэг манай үндэсний томоохон үйлдвэрлэгч "АПУ" компанид нягтлангаар ажиллаж байсан гэнэ. Цаашилбал, талийгаач охин Б.Ичинхорлоо Төв аймагт өвөөгийндөө өсч торнижээ. Өвөө нь биеийн тамирын багш байсан гэх. Хэрэг гарсан өдөр талийгаач охины ахынх нь төрсөн өдөр байж. Гэр бүлийнхээ хүрээнд хоол амттан бэлтгэн тэмдэглэхээр төлөвлөсөн тэд тус бүрийнхээ ажлыг зохицуулж хүчрэлгүй гэнэт л тал тал тийш оджээ. Талийгаач охины ээж бүтэн цагаар ажилтай, аав нь харин оройн ээлжинд гарах ёстой байж. Нэгэнт тэд гэрээсээ гарсны дараа охин аав руугаа хэд хэдэн удаа залгахдаа сүүлчийн удаагийнхад нь Halloween-ий баяр үзэх тухайгаа хэлж зөвшөөрөл хүсч байжээ. АНУ-д очсоноосоо хойш тогтож суурьшин хөлөө олох гэж оволзсоор хүүхдүүдээ сургууль соёлд нь жигдрүүлж, өөрсдөө ч бичиг баримтын зөрчилгүй болж саяхнаас л сэтгэл тайвширсан үедээ зовлон үзлээ хэмээн талийгаачийн аав М.Баярсайхан харамсан өгүүлжээ. Хоёр эмээ, нэг өвөө нь оршуулгын ёслолд оролцож магадгүй 15 настай Монгол охин Оакландын эмнэлэгт хүргэгдсэн даруйдаа нас барсан. Хэрэг гарсан Вашингтон парк нь тэр бүр халдлага болоод байдаггүй газар гэж тэмдэглэгдсэн байдаг. 2006 онд хоёр хүн хутгалуулсан, 2005 онд гэмт хэрэг гараагүй, 2004 онд нэг хэрэг гарч бас хүний амь нас эрсэдсэн тухай албаныхан өгүүлсэн байна. Дэлхийн хаа нэгтээ Монгол хүн үхсэн тухай мэдээлэлд нэлээд хойрго ханддаг, хойноос нь эрэл сурал тавихдаа маруухан, эсвэл байгаа мэдээллээ хэвлэлийнхэнд дэлгэхээс дөлдөг Гадаад хэргийн яамныхан (ГХЯ) талийгаач Б.Ичинхорлоо охины нас барсан золгүй явдалд харин ч чих зөөлөн байгаа бололтой. Охиныг ирэх баасан гаригт буюу 9-ний өдөр тэнд нь оршуулахаар болсон байна. М.Баярсайханы гэр бүлийн Монголд байгаа ах дүү, садан төрөл нь санал хүсэлт тавьсан уу, ямар ч л байсан манай ГХЯ хохирогч талыг хүндэтгэн ажиллажээ. Талийгаачийн хоёр эмээ, нэг өвөөг нь оршуулгын ёслолд оролцохоор АНУ руу явах боломж олгож өгнө үү хэмээн хүссэн нот бичиг үйлдэн өчигдөр тус улсын Элчин сайдын яаманд хүргүүлсэн байна. Бас тус яамнаас АНУ-ын холбогдох алба руу 15 настай охин эндсэн харамсалт хэргийн араас шуурхай ажиллаж үнэн мөнийг олоход бүх хүч чадлаа дайчлан ажиллана уу хэмээн хүссэн байна. Х.УранЧимэг: Миний охин бүх мөрөөдөлдөө ээжийгээ багтаадаг байсан Талийгаач охины гэр бүлийн хамт оршин сууж байсан газрын орчим дахь Монголчуудын холбооны ерөнхийлөгч Лувсанжамбаа М.Баярсайханы гэр бүлд ихээхэн туслалцаа үзүүлж, санаа өгөх байдлаар харь оронд элэгт нэгтнийхээ үүргийг халуун дотноор гүйцэтгэж байгаа тухай мөн интернэт сайтад өгүүлжээ. Охины ээж Х.Уранчимэг "Миний охин гэр бүлдээ үргэлж инээмсэглэл бэлэглэдэг, амьдралд маш их хайртай, сэргэлэн цовоо хүүхэд байлаа. Ирээдүйнхээ талаар төсөөлсөн, мөрөөдсөн бүхэндээ ээжийгээ багтаадаг байсан. Сэтгүүлч мэргэжилтэй болоод дэлхийн байгалийн үзэсгэлэнтэй газруудаар тойрон аялал хийнэ гэж ч өгүүлдэг байсан юм..." гэхчилэн дурсчээ. Б.Ичинхорлоог маш сайн сурагч байсан гэж сургуулийнхан нь өгүүлсэн байна. Англи хэлийг гаргуун эзэмшсэн тэрээр хамгийн сүүлд бэлтгэл-математик, хими, испани хэл, АНУ-ын түүх болон дууны хичээлүүдийг сонгон судалж байж. Талийгаачийн найзууд болон энэ зуурдын үйл явдалд гашуудлаа илэрхийлсэн хүмүүс охины нэрийг Ико гэж дүрслэн лаа асаан эмгэнэсэн байна. Хамгийн сүүлийн үеийн мэдээллээр талийгаач охины амь насанд халдсан этгээд нь хятад хүүхэд байж магадгүй гэсэн таамаг яваа аж. 
Б.ХАЖИДМАА
