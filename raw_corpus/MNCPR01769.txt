Монгол шатаж байна

Бүх ой хөвчийнхөө арав орчим хувийг, хамаг соргог бэлчээрээ түймэрт шатаачихаад байна, та бид. Ой, хээрийн түймэр гэдэг бол эзнээс шалтгаалдаг зүйл. Би ганцхан жишээ авъя. Тэрэлжийн амралт гэж байсны зүүн хойд ноёлог өндөр дээр нэг "Манааны шовгор" бий. Амрагчид хэдэн цаг зүтгэж байж очно. Модон оромжны гадна дотногүй алаг эрээн болсон бичигтэй.
Амрагчид л болсон хойно нэрсээ бичнэ, хайртай дуртайгаа бичнэ. Зүрх тархи зурна. Ийм нэг оромжинд Тэрэлж орчмын ой хөвчийг насаараа хамгаалсан нэгэн "ой хамгаалагч" суудаг байж билээ. Тэр хүн Тэрэлжийн амралт орчмын чадал тэнхээтэй бүхний нэрсийг жагсаагаад сард нэг удаа тэр уулын оройд жижүүр хийлгэдэг. Өөрөө морьтой, үргэлж эргэж тойрч явдаг хүн байлаа. Уулын оройд жижүүр хийж байгаа хүн дэргэдээ бэлэн унаатай. Хаа нэг газар хорхогны утаа олгойдвол эргүүлтэйгээ морин холбоо бариад шууд очиж зохицуулна. Ийм хариуцлагатай ой хамгаалагчтай (байгаль орчны байцаагч) байснаар, тэр их хөлийн газар Тэрэлжид ганц ч удаа түймэр гараагүй юм даа. Одоо ямар болсныг мэдэхгүй. Хэдэн жилийн өмнө өнөөх ой хамгаалагчтай уулзсан чинь "Тэрэлжийг түймэрдүүлчихгүй авч үлдсэн юмсан. Ойн байгууллага ч намайгаа мартаж билээ" хэмээн гундуухан ярьж суусан сан. Өнөөдөр тэгвэл өөр болсон. Хүн болгон гар утастай, хурдан унаатай, хурдан буутай. Тэгсэн хэр нь жилд гараад байгаа энэ олон түймрийн эзнийг тогтоож цочиртол нь нийтээрээ дохио санамж автал нь арга хэмжээ авдаггүйгээс өнөөдөр Монгол минь тэр аяараа шатаж байна. Жилийн жилд би ОБЕГ, БОЯ, цагдаа, хууль хяналтынхнаас ганц л зүйл хүсдэг юм. Энэ түймэр тавиад улсад өч төчнөөн сая төгрөгийн хохирол учруулаад байгаа хүмүүсээсээ нэг нөлөө бүхий хүнийг олж тогтоогоод шүүх хурал хийгээч гэж. Хуулийнхан нь хуйвалдчихалгүй хуульд заасан хүндхэн ял тулгаач гэж хүсдэг юм. Нөгөө байгууллагынхан чихгүй, дүлий. "Түймэр гарч л байна. Монгол шатаж л байна" гэж хараад суугаад байдаг. Нэг сүртэй реклам явдаг юм. Түүнийг чинь монголчууд тоохоо больсон. Хөх инээд нь хүрч суугаа. Галдан шатаагчдыг гадаадад яаж цээрлүүлдгийг би бас үзлээ. Австралийн нөгөө их түймэр тавьсан гурван хүнийг 15-20 жил хорих ял оноож, их хэмжээний төлбөр тавьж. БНХАУ-д ой, хээрийн түймэр тавьж, их хэмжээний хохирол учруулсан хүнд, мөн л олон жилийн хорих ял оногдуулсан байх юм. Гадаадын олон орны хуулиар түймэр тавигчдад хохирлыг арилгах их хэмжээний төлбөр оноогоод барагдуулах чадваргүй бол биеэр нь эдлүүлдэг юм байна. Их хэмжээний түймрээс болж хариуцсан яамны сайд огцорч байсан жишээ ч байна. Манайх бол дүлий дүмбэ. Шатаж л байдаг юм гэсэн байдлаар дээр дооргүй ханддаг. Хуурайшилт, халуун нар, салхи шуурганд буруу өгөөд, өөрсдөө цэвэрхэн үлддэг. Сэтгэл гаргаж түймэртэй тэмцье гэхээсээ хэдэн уулаа худал үнэн тахисан нэртэй өнгөрдөг. Хүмүүсийн яриагаар бол ууланд гараад байгаа энэ олон түймрийг голдуухан дарга сайд нар, хурдан унаатай, хуйхалдаг шардаг баячууд, тэдний хүүхдүүд, гэр бүлийнхэн тавьдаг гэнэ. Баасан гаригийн үдээс хойш ажилладаг яам тамгын газар, байгууллага бий юу. Бараг байхгүй болсон доо. Дарга нь эхнэр хүүхдээ аваад, найз нөхдөө дагуулаад жийпээ унаад, хурдан буугаа ачаад уул руу гарцгаадаг болсон. Тэд асдаг асаадаг, шардаг түлдэг бүх зүйлээр тансаглаж байгаад гал алдчихдаг. Унтраая гэхээсээ ухасхийгээд алга болдог. Байгаль орчны нэг байцаагч хурал дээр "Тэнд утаа гарлаа гээд мацсаар байгаад очиход хурдан унаатай хүмүүс хэдийнэ алга болсон байдаг" гэж ярина билээ. Гэхдээ баригдаж л байгаа. Хамгийн гол нь өндөр албаныхан, баячууд нь булхайгаа мөнгөөр аргалчихдаг нь нууц биш. Түймэр тавьсан эздийг барилаа гэсэн чинь, самар түүсэн хэдэн хүүхэд, траншейны хэдэн хэрмэлийг л барилаа гэж дуулдсан. Яасан худлаа бол. Жинхэнэ эзэд ард нь мөнгөөр найрлаад үлдсэн байгаа шүү дээ. Өнөөдөр бол Монгол ид шатаж байна. Он гарснаас хойших хэдхэн сарын дотор ой, хээрийн түймэр 46 удаа гарч, арваад түймэр өнөө бүрэн унтраагүй байна. Оросын хилээр орж ирж байгаа түймэртэйгээ нийлээд тавиад түймэр дэгдэж. Энэ их шатсан ойн нийт га талбайг гаргаж амжаагүй гадныхны сансрын холбооны мэдээллийг л чагнаж суугаа юм байна. Ноднин жилийн түймрийн үед Засгийн газар, холбогдох яам, газрын сайд дарга нар юу гэж амлацгааж байлаа. ОБЕГ, БОЯ-ыг хэрэгцээтэй бүх техник хэрэгслээр хангана. Төсвийг нь хүрэлцээтэй батлуулна. Гал түймрийн талаар санаа зоволтгүй гэцгээж байсан сан. Бүгд огцроод алга болсон. Шат шатаараа бууцгаасан. Хийсэн юм ердөө байхгүй. ОБЕГ-т холбооны хэдэн хэрэгсэл нийлүүлснээс өөр хэлэх зүйл байгаа юм уу. Монгол хуйхлагдаж байхад хэдэн гал сөнөөгч өнөөх л дашмагтай усаа үүрээд галын цэг рүү мацаж байна. Даанч дээ, Монголд төр засаг байна уу? Бид гадаадын кино, мэдээллүүдийг харж байна. Ой, хээрийн түймрийг чинь онгоцоор хэд бөмбөгдөөд л (хороор) унтраачихдаг юм байна. Галын машин, техник гэхэд л уул усан дээгүүр сүлжээд явчих аварга машинууд байх аж. ОБЕГ-т гал, усны гамшгийн үед хэрэглэх хоёр нисдэг тэрэг авахаар төсөвт төлөвлөгөөндөө тусгаж гэнэ. Сонгуулийн наана шоудаад, сонгуулийн дараа авах бололтой юм. Хаврын хуурайшилт дуусч бид мартагнаад, өнөөх мөнгийг нь нэг том зүрхтэн сонгуульдаа зарчихсан байж мэдэх л байх. Жилийн жилд гал түймрийн аюул болдог. Нийслэл хотод улам ойртсоор, дархан цаазат Богд хан ууланд нь, өнөөх битүү хамгаалалттай дээдсийн диваажин Их тэнгэрийн аманд нь, зуслангийн аманд хүртэл түймэр шатлаа. Сүүлийн 15 жилийн судалгаагаар Өвөр Монголын нутгийн зургаа долоохон хувь нь ой байснаа одоо 20 хувь болж өссөн гэнэ. Гэтэл энэ хугацаанд байгаль цаг уурын яг адилхан нөхцөлд байгаа Монголын ой 2-3 дахин буурсан судалгаа байна. Эзнээсээ шалтгаалж болдог болдоггүйн тод жишээ энэ юм. Монгол шатаж байна. 
Г.Жамъян
