№223(16813)  
1987 оны есдүгээр сарын 17.
Энх тайвны давшилт

Хүн төрөлхтөн түүхийнхээ хамгийн хариуцлагатай үед аж төрж байна. Газар дэлхий дээрх соёл иргэншлээ цаашид улам цэцэглүүлэн хөгжүүлэх үү, эсвэл гариг ертөнцийн амьдралаа цөмийн түймрээр шатаан устгах уу гэдэг асуудал тулгарч байна. Орчин үеийн олон улсын харилцаанд дайныг сэрэмжлэн зогсоох, зэр зэвсгийг хязгаарлан хорогдуулж, улмаар түүнийг бүрэн устгахаас илүү эрхэм зорилт байхгүй гэдгийг эрүүл саруул ухаантай хүн бүр гүнзгий ухамсарлах боллоо. Энх тайвны төлөө тэмцэл зохион байгуулалт, хамарч байгаа хүрээ, үйл ажиллагааныхаа далайцаар улам бүр дэлхий дахиныг хамарсан шинж чанартай болж байгаа нь орчин үеийн нэг гол онцлог мөн. 

МАХН-ын XIX их хуралд тавьсан илтгэлдээ нөхөр Ж. Батмөнх << Орчин үеийн хамгийн тулгамдсан амин чухал асуудал бол дайн энхийн асуудал юм. Дайн гаргуулахгүй байх, хүн төрөлхтөн эсэн мэнд орших, соёл иргэншлээ хамгаалах асуудал хэзээ ч ингэж хурцаар гарч ирж байгаагүй билээ. Халуун цөмийн дайнд өртөж сөнөхөөс хүн ардыг авран хамгаалах явдал бол социализм, энх тайван, дэвшил хөгжлийн бүх хүчний түүхэн үүрэг мөн >> гэж бүх нийтийн энх тайвны төлөө тэмцлийн ач холбогдлыг дэлхий дахины цар хүрээнд нь авч үзэн өндрөөр үнэлсэн билээ. 

Түүхийн ямар ч үед олон улсын харилцаанд дэлхий дахины хэмжээн дээр үйлчилж байгаа хүчний харьцаа тодорхойлох чухал хүчин зүйл болдог. Манай эриний гол үйл явдал болох аугаа их Октябрийн социалист хувьсгалын ялалтын үр дүнд дэлхийн тавцан дээр социализм, капитализм хэмээх нийгмийн хоёр өөр байгуулал дэлхий дахины хүчний харьцааг тодорхойлох боллоо. Бас тухайн асуудлаар ямар хүч аль талд зогсож байгаагаар байдлыг үнэн зөв тодорхойлж болно. Тэгвэл орчин үеийн хамгийн тулгамдсан дайн ба энхийн асуудлаар дэлхийн хүчний харьцаа ямар байна вэ? Энхийн төлөө тэмцэгчид шийдвэрлэх үүрэг гүйцэтгэж байна. Энэ талд социализмын орнууд, эгнээндээ зуу гаруй орныг нэгтгэсэн эвсэлд үл нэгдэх хөдөлгөөн, капитализмын гол орнуудын хөдөлмөрчдийн өргөн давхаргыг хамарсан дайны эсрэг хөдөлгөөн бүхэлдээ зогсож байна. 

ЗХУКН, Зөвлөлт төрийн удаа дараа дэвшүүлсэн оновчтой цогцолбор санал, санаачилгууд улс түмний сэтгэл санааг эзэмдэн энхийн төлөө тэмцэгчдийн урам зоригийг сэргээж байна. ЗХУКН-ын Төв Хорооны ерөнхий нарийн бичгийн дарга М. С. Горбачев 1986 оны нэгдүгээр сарын 15-нд хийсэн мэдэгдэлдээ, үй олноор хөнөөх зэвсгийг үе шаттайгаар устгах өргөн хүрээтэй цогцолбор арга хэмжээг дэвшүүлсэн нь хүн төрөлхтнийг 2000 оны наана цөмийн аюулаас бүрэн ангижруулж, бүх нийтийн аюулгүй байдлыг хангах бодит боломжийг нээлээ. 

Хүчтэй нь ялах ёстой гэдэг хуучин сэтгэлгээ пуужинт цөмийн эрин үеийн улс төрийн бодлогод тохирохгүй болжээ. Харин сөргөлдөж байгаа хүчний байдалд бодитой дүн шинжилгээ хийж, дэлхий дахины тулгамдсан асуудалд шинэ арга барил, уян хатан бодлого баримтлахын үлгэр дууриалыг ЗХУ үзүүлж байна. Цөмийн дайн гарах аюулыг багасгах асуудал эрхэлсэн төвүүд байгуулах тухай зөвлөлт, америкийн саяын хэлэлцээр нь цөмийн зэвсгийн бүхэл бүтэн төрөл болох дунд тусгалын болон оператив - тактикийн пуужинг Европ, Ази тивд бүрэн устгах тухай зөвлөлт, америкийн хэлэлцээр байгуулах нөхцөлийг хангахад чухал алхам боллоо. Хүн төрөлхтнийг цөмийн аюулаас авран хамгаалах явдал бол орчин үеийн тулгамдсан чухал шаардлага мөн. Энэ чиглэлээр хийж байгаа урагштай алхам бүр нь энх тайвны төлөө өрнүүлж байгаа бүх нийтийн шургуу тэмцлийн үр дүн юм. Энх тайван, социализм хоёр салшгүй нэгдмэл. 

Социализм энх тайвныг хууль болгон тунхагласан бол зөвхөн энх тайван нөхцөлд л бүтээлч хөдөлмөрөөр социализм хэмээх тийм их ирээдүйтэй, асар том цар хүрээтэй нийгмийг байгуулж болно. . Чухам энэ утгаараа ч аугаа их зөвлөлүүдийн орон, социалист бусад улс гүрнүуд дэлхий дахины энх тайвны төлөө шударга тэмцлийг манлайлж яваа билээ. Бүх нийтийн энх тайвны сүрлэг давшилт улам бүр хүчээ аван эрчимжиж байна. 

Энх тайвны хүчирхэг хөдөлгөөний эсрэг АНУ-аар толгойлуулсан империалист гүрнүүд сөрөн зогсож, цөмийн зэвсгээр сүр далайлгах бодлого явуулж, зэвсэглэлээр хөөцөлдөхийг сансрын уудамд хүртэл дэлгэрүүлэхийг санаархаж байна. Цөмийн зэвсгийг боловсронгуй болгохын тулд бүхнийг хийж, тэр зэвсгийг дайны ямар үе шатанд, чухам ямар зорилгоор, хэрхэн хэрэглэх программ зохиож байна. Бас энэ нь аюулгүй байдалд зайлшгүй чухал, зүй ёсны хэрэг гэж хүмүүсийг бодож дасгахыг хүсч байна. Гэтэл чухам бодит байдал дээр << цөмийн тогтоон барих >> хүчний үзэл баримтлал бол худал хуурмаг, аюултай бөгөөд үнэхээрийн ёс суртахуунаа алдсан байр суурь мөн. Ингэж өрсөлдөн зэвсэглэх нь татаж авахын аргагүй гай гамшгийн ирмэг рүү хүн төрөлхтнийг түлхэн ойртуулсаар байна. Хөдөлгөөний ийм аюултай хандлагыг зогсоох, улмаар одоо нэгэнт хуримтлагдаад байгаа зэр зэвсгийг тодорхой үе шаттайгаар хорогдуулан дэлхий ертөнцийг цөмийн зэвсэггүй, болгоход л бүх нийтийн энх тайвны төлөө тэмцлийн утга учир оршиж байгаа юм. 

Эх гаригийн маань бүх нийтийн аюулгүй байдал, хүн төрөлхтөн эсэн мэнд байх боломжийг зэр зэвсгээр биш харин хамтын хүч чармайлт, улс төрийн бодлогын шинэ сэтгэлгээ, энх цагийн бүтээлч хөдөлмөрөөр хангах ёстой. Эрдэмтэд, эмч нар, уран бүтээлчид, ахмад дайчид, нийгэм, улс төрийн зүтгэлтэн нар. залуучууд, үйлдвэрчин, эмэгтэйчүүд, олон улсын байгууллага зэрэг бүхий л чиглэлээр давшилт хийж байгаа энх тайвны төлөө хөдөлгөөний өрнөлт, хүн төрөлхтний биеэ хамгаалах зөн нь амиа хорлох гутамшигт үзлийг няцааж байна. Дэлхийд маш өргөн, олон төрлийн хүч нэгдэн нийлсэн шинэ, хүчирхэг хөдөлгөөний их давалгаа эрчимтэй өрнөж, сайн санааны хүч дайны хэнээрхлийг ялна гэсэн итгэлийг төрүүлж байна. 

