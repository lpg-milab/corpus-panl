"Барын зулзага бамбар"-ыг уншихад...

Нүүдэлчин монголчууд ахуйгаараа дамжуулж үр хүүхдүүддээ танин мэдэхүйн суурь мэдлэг олгодог уламжлалтай билээ. Багадаа яриулсан үлгэр, сонссон сургааль ямар их зүйл мэдүүлснийг хүмүүс хожим хойно мэдэрдэг. Танин мэдэхүйн суурь мэдлэг бол бүх боловсролын дэвсгэр болдог. Харамсалтай нь өнөөдөр эцэг эх ч, боловсролын байгууллага ч тэр хүний нийгэм болоод хүрээлэн буй орчны талаар анхны мэдэгдэхүүн олгохыг ойшоон үздэггүй болсон тийм цаг үед бид амьдарч байна. 
Ирээдүй хойч үе маань танин мэдэхүйн ямаршуу мэдлэгтэй байгааг "АХА" нэвтрүүлгийг үзэхэд хялбархан ойлгогдоно. Хангай, говь хосолсон тансаг сайхан нутгаа, дэлхий дахиныг шагшуулсан эх түүхээ, амьжиргааны мөнхийн үндэс болсон таван хошуу малаа огт мэдэхгүй хойч үеийг бид өсгөж байна. Мэдээж, мэдэрдэг сэн бол хар нялхаасаа гадаадын юм бүхнийг сохроор шүтэн биширдэг үзэлтэй болохгүй сэн.  Тэгэхээр танин мэдэхүйн чиглэлийн мэдлэг олгох, мэдлэгээ дагасан хүмүүжил олгох гэдэг өнөөдөр ус агаар мэт чухал болж байна. Тэгэхдээ дан ганц Монголоо л мэдүүлэх тухай бодож бас болохгүй. Яагаад гэвэл, мэдлэг гэдэг нь харьцуулах юмтай байж баймаажин баталгааждаг зүйл.  Адуугаа сайн мэдье гэвэл түүний өвөг эцэг зэрлэг хулан, тахийн тухай ойлголттой байх нь зөв. Тэмээгээ мэдье гэвэл эртний өвөг, тэмээ үүсэх хувьслын нэг шатных нь үеийн бүтээл болох лам гөрөөсийг мэдэх хэрэгтэй. Тэмээний бүр анхдагч хувьслын үе шат нь хулганынхтай ижил байсан гэдгийг би мэдэх мөртлөө бичиж амжаагүй л яваа юм. Гэртээ загас тэжээдэг хүүхдүүд аяндаа далайн ёроолын тайлагдашгүй оньсого мэт амьдралыг сонирхож эхлэх жишээтэй. Үнэндээ танин мэдэхүйн чиглэлийн ном зохиол ч ховордож. Хөдөөгийн соёлын төвийг дэмжиж, номын сангийн төсвийг нь нэмээд байхад авч байгаа ном дотор нь танин мэдэхүйн чиглэлийн, бага насны хүүхэд уншмаар ном тун цөөхөн харагддаг. Зохиолчид ч гүйлгээгээ бодоод энэ чиглэлийн ном бичих нь багасч байх шиг. "Хүүхдийн" гэгдэх тодорхойлолттой хэдэн зохиолчид маань ч дуу, шүлгээсээ нэг их хальж амжихгүй л явцгаана. 
Харин сэтгүүлч Ж.Мягмарсүрэнгийн бичдэг амьтдын тухай цуврал ихэд анхаарал татсаны учир энэхүү өгүүллийг бичихээр шийдсэн нь энэ. Түүний "Унагаа зуусан хулан буюу амьтдын тухай өгүүллэгүүд" нь нэлээд шуугиан дэгдээснийг санаж байна. "Их гэрийн эмээ бид хоёр" өгүүллэг бол хүүхдэд байтугай хөдөө төрж өссөн бидэнд бага насны дурсамж авчирсан сонирхолтой бүтээл болсон юм. Шинэ тогтолцооны үед олон зохиолч сэтгүүлчийн ажил хийх болсон. Харин сэтгүүлчдээс танин мэдэхүйн, тэр тусмаа хүүхдийн зохиол бичдэг болсон нь нэн ховор. Сэтгүүлч гэдэг үгийг сэтгэн бодох, сэтгүүрдэх, ухаж сэтгэх гэсэн утгатай гэж би боддог. Аливааг байгаагаар нь тоочин бичих нэг хэрэг. Харин бичиж байгаа зүйлийнхээ тухай эргэцүүлэх, ялангуяа өөр тивийн, гадаад ертөнцийн юмс үзэгдлийг монгол ахуйтайгаа жишиж, монгол сэтгэхүйд дөхүүлж бичих нь их сонирхолтой  бас ойлгоход маш их дөхөм болгодог. Ж.Мягмарсүрэн энэ аргад нэлээд гаршсан нь "Барын зулзага бамбар буюу амьтдын тухай өгүүллэгүүд" номоос улам тодорхой харагдана. Ер нь "Барын зулзага бамбар"  ном бүхэлдээ Африк тив, Саванна, хойт туйл гэхчилэн алс холын амьтдын өвөрмөц сонин амьдралын тухай эгэл жирийн байдлаар өгүүлсэн бүтээл. Телевизийн олон сувагтай болсон өнөө үед орой бүхэн л үзэж болох, жирийн юм шиг санагдах болсон бар, арслан, заан, усны үхэр, анаашны тухай бичсэн юм шиг санагдах авч амьтан бүрт байдаг бидний огт мэддэггүй, магадгүй тэр нутгийнхан нь ч өөрсдөө мэддэггүй байж болох өвөрмөц ааш араншингийн тухай, эсвэл Монголд байдаг бидний мэдэх амьтадтай харьцуулсан, сонирхолтой зүйрлэл шингээж бичсэн нь их сонин. Тэдгээр амьтдын зарим чанарыг гайхмаар, бас өрөвдмөөр, заримд нь бүр уур ч хүрмээр. Бас иймхэн юмыг мэдэхгүй байж шүү дээ гэж өөрийгөө голмоор. 
Зохиогч номоо хүүхдэд зориулж бичсэн болохоор томчуулд хамаатай зарим зүйлийг нь хасч бичсэн нь шууд мэдрэгдэнэ. Ингэх нь ч зөв юм. Дээр үед хил гааль сул байхад Монголоос дэлхийн амьтдын хүрээлэнд аваачсан мал, амьтад үнэхээр өрөвдмөөр харагддагийг зохиолч бас гярхай ажиглажээ. Нээрээ л монгол тэмээнд ойртохоор ирж үнэрлээд, "намайг эндээс нутаг руу минь аваад яваач" гэх шиг аяндаа нүдэнд нь нулимс цийлэгнэх мэт болдгийг би Москвад, Берлинд, Прагад мэдэрсэн. Ядахдаа тэдний унгас ноосыг цагт нь авч мэдэхгүй болохоор нооройж навсайсан өрөвдмөөр юм харагддаг сан. Монгол тахь бүр устаж дуусаад үгүй болдгийн даваан дээр эргэж нутагтаа ирж хичнээн сайхан үржив дээ. 
Тарвага гэж үнэтэй арьс, амттай махнаасаа болж бараг л харсан хүн бүхний нүдэнд нүгэл хураадаг амьтан гадны оронд амьтны хүрээлэнд байгаа нь нээрээ л таньдаг нөхөр маань торны цаана суугаа юм шиг өрөвдмөөр харагддаг. Сэтгүүлч маань тэсэлгүй цагаан малгайгаараа даллахад хойд хөл дээрээ босоод ирнээ гэдэг чинь "бид чинь зэлүүд хээр талд чоно үнэгийг даапаалж амьдардаг халхын шар тарвага" гэдгээ хэлж байгаа нь тэр. Гэтэл Монголоос аваачсан тэр амьтны хүрээлэнгийн япон эзэд тарваганы ийм араншинг бас мэдэхгүй шүү дээ. Хажуугийн торонд нь нэг хярс тэжээчихвэл тэд нүхэндээ орно гэж лав байхгүй дээ. Торонд байгаа тэр тарвагыг хараад нэг өрөвдсөн хүүхэд бол хэзээ ч тарвага агнахыг хүсэхгүй. Ийм нарийн юмыг бид хүүхдүүддээ мэдрүүлэхийг л танин мэдэхүй гэж яриад байгаа юм. Хүүхэд амьтдыг хичнээн их танин мэднэ, тэр хэмжээгээр хайрлаж өрөвдөх, өхөөрдөх сэтгэлтэй болж, хөнөөж хороох тухай бодохгүй болно. "Барын зулзага бамбар" хүүхэд бүхэн уншмаар, уншиж чаддаггүй нэгэнд нь уншиж өгмөөр уйдашгүй уншууртай ном болжээ.   Би ямар шүүмжлэгч биш. Харин хүүхдийн зохиол оролддогийн хувьд ихэд олзуурхаж энэ бяцхан өгүүллийг тэрлэлээ. Мягмарсүрээн, чамд хүүхдүүдийн өмнөөс баяр хүргэе. Амьтдын тухай дараагийн номыг чинь тэсэж ядан хүлээж байя. 
МЗЭ-ийн шагналт, хүүхдийн зохиолч Л.Одончимэд. 
2008.05.22. 
