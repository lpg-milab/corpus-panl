МУИС-ийн оюутны байрнуудын дунд орон сууц барихаар дайрав

Их сургуулийн хотхонд барилга барихаар хэдэн жил мяраасан компанийнхан энэ удаа бүр жинхнээсээ орон сууцны суурь ухаад авав.
МУИС-ийнхан ч үүрээ эвдүүлсэн шоргоолж шиг сандралдаж, өнгөрсөн амралтын өдрүүдэд тэр хавиар дажин болж өнгөрчээ. Анх 2001 онд компьютер сургалтын төв барих зориулалтаар газар эзэмших эрх авсан "Си-эйч-Ти" ХХК тухайн үед барилгын ажлаа эхлэх гэж үзэж л дээ. Оюутнууд эсэргүүцэж, багш ажилчид дургүйцэж. Гэсэн ч Хотын даргын захирамж гарч барилга барихыг зөвшөөрсөн бичиг баримт байгаа болохоор тэднийг эрс, хурц байдлаар эсэргүүцвэл хууль зөрчсөн хэрэг болно гэж үзээд МУИС-ийн захиргаанаас их л даруухнаар холбогдох бүх газарт нөхцөл байдлыг товчоолсон албан бичиг хүргүүлж, оюутанд зориулсан талбайг чөлөөлж өгөөч хэмээн хүсчээ. Одоо болтол хэнээс ч хариу ирдэггүй. Жилийн жилд намар наймдугаар сард л оюутнуудыг эзгүйчилж байгаа мэт барилга барихаар эхэлдэг компанийнхан энэ удаа бүр зориг шулуудсан бололтой. Одоо барилгын зориулалт өөрчлөгдөөд 13 давхар орон сууц болон хувирчээ. Энэ хугацаанд газар ч худалдагдсаар ирсэн бололтой. Хамгийн сүүлд буюу одоо хүч түрэн орж ирээд байгаа нь "Атимос" нэртэй компани. Тэдний газар эзэмшлийн эрхийг 2004 онд дахин сэргээжээ. Уг нь тухайн үед газрын маргаантай холбоотой санал гомдол их ирж байсантай холбогдуулж газар олголтыг түр хориглосон Ерөнхий сайдын захирамж гарсан байж. Захирамжид бүр онцлоод сургууль, цэцэрлэг, эмнэлэг, соёлын газруудын эзэмшилд шинээр газар бүү олго гэж ч дурджээ. Барилга барих гээд байгаа газар нь оюутны нэг, хоёрдугаар байрны завсар байрлалтай. Хэдий сургуулийн амралт таарч оюутнууд эзгүй ч байрандаа амьдардаг цөөн хэдэн багш, оюутан газраа харамлаж үзжээ. Өнгөрсөн баасан гаригийн оройноос эхлээд газрыг ухахад нь эсэргүүцсээр байж. Барилга захиалагч ч "Хос ирвэс" нэртэй хамгаалалтын алба хөлсөлжээ. Байнга эсэргүүцсээр ирсэн багш, ажилчид, оюутнуудаас сэргийлсэн хэрэг байх. Хүнд механизм авчрах үеэр нь хориглосон Монголын оюутны холбооны дэд ерөнхийлөгч Энхтүвшин болон цуг ирсэн оюутныг өнөөх хамгаалалтын албаныхан согтуу хэмээн шалтаглаж, хүч хэрэглэн Сүхбаатар дүүргийн цагдаагийн хэлтэст хүргэжээ. Хоёр залууг 12 цаг саатуулсны эцэст Нийслэлийн цагдаагийн газрын Хяналтын офицерууд шалгаад архи, согтууруулах ундаа огт хэрэглээгүй болохыг нь тогтоожээ. Энэ үеэр хамгаалалтын албаны дарга Алтанхүү өөрийгөө Сүхбаатар дүүргийн цагдаагийн хошууч Батсайхан хэмээн улайм цайм худлаа танилцуулжээ. Дийлдэхээ байсан тэдэн рүү МУИС-ийн холбогдох албаныхан Хангамж үйлчилгээний менежер Ё.Гантогоогоо явуулжээ. Менежер ч 19-ний үүрээр 04 цагт санд мэнд очтол хамгаалалтын албаныхан гарыг нь мушгиж, багалзуурдан зоджээ. Энэ үеэр МУИС-ийн бас нэг багшийн машиныг замаас зайлуулж байгаа нь тэр гээд хэмхэлж орхижээ. Хэрүүл, тэмцэл бол эзэгнэж, барилгын суурь бэлдэж ухчихаад байгаа газрын хашааны завсраар өчигдөр вагончиг, жижигхэн амбаар харагдлаа. Манаач нь бололтой идэрхэн залуу ухсан нүхийг тойрч эргэлдэнэ. Тэр газарт ургаатай байсан модыг булгалж, сагс, гар бөмбөгийн асфальтан замыг хагалан ухсан газраас нь ус гарсан байв. Уг нь МУИС-ийн төлөвлөгөөнд тусгагдсанаар бол энэ газарт Мэдээлэл, технологийн сургууль баригдах ёстой аж. Харин орон сууц баригдлаа гэхэд 2-2,5 жил зарцуулагдана. Энэ хугацаанд өдөржин хичээл сургууль гэж гүйсэн оюутнуудад шөнөдөө орон гэртээ амрах боломж хомсодно гэж багш нар халаглаж байгаа. Орчин тойрондоо барилгын хог хаягдал үүсгэнэ. Одоо л гэхэд "хулгайлсан" талбайн чанх урд байгаа "Монгол-Японы төв"-ийн хаалга руу орох замыг хааж хашаа барьсан гэж тэд ярилаа. Барилга барихаар суурийг нь ч ухах гэсэн гурван жилд компьютерийн төв гэгдсэн нь орон сууц болон зориулалт нь өөрчлөгдсөн шигээ ашиглалтад орохдоо зочид буудал ч болж мэднэ. Хэрэв зочид буудал болвол Их сургуулийн хотхонд олон нийтийн үйлчилгээний тийм төв байх ёсгүй гэж сургуулийн удирдлагууд үзэж байгаа аж. Сүүлийн үеийн барилгууд машины зогсоол, ногоон хүлэмжийн зохион байгуулалт, тохижилтгүйгээр ашиглалтад зөвшөөрөгдөхөө больсон байтал ийм жижигхэн газар чихэж барилга барих гээд байдаг. Дахиад шаардлагын дагуух ногоон хүлэмж, машины зогсоолын газрыг хэнээс нэхэж, шаардаж, оюутнуудын, Их сургуулийн газрын аль хэсгийг дээрэмдэхээр хүч хэрэглэх гэхчилэн бодохоор энэ газарт сургуулийн өргөтгөлд шаардагдах барилга барихаас биш бусад зориулалтаар ашиглах боломжгүй гэж үзжээ. 
Б.ХАЖИДМАА 
