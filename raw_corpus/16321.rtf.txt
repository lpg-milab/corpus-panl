№44 (16321)        
1986 оны хоёрдугаар сарын 20.
Тайлан балансын чанар

Тайлан баланс бол аж ахуй, санхүүгийн үйл ажиллагааны толь болоод зогсохгүй нягтлан бодогч, бүртгэл, тооцооны ажилтан нарын ажлын чанар, сахилга, хариуцлагын нэг гол хэмжүүр мөн. Тайлан баланс нь үйлдвэр, аж ахуйн газар, тэдгээрийн удирдлагаас үйлдвэрлэл, санхүүгийнхээ үйл ажиллагааны төлөө улсын өмнө хүлээх хувийн хариуцлага, тэрчлэн аж ахуй, үйлдвэрийн бусад байгууллагын өмнө хүлээх материалын хариуцлагыг хослон илэрхийлэх гүнзгий агуулгатай

Аж ахуйг ур ашигтай, эмх цэгцтэй эрхлэн хөтлөх, дотоод нөөц бололцоог илрүүлж ашиглах, арвилан хэмнэх, сахилга, дэг журмыг бэхжүүлэхэд нягтлан бодохын тайлан балансын үүрэг, ач холбогдол маш өндөр байх ёстой. Сүүлийн жилүүдэд санхүү, бүртгэл тооцооны ажилд тэргүүн туршлага, дэвшилт арга хэлбэр нэвтрүүлэх, механикжуулах зэргээр тайлан баланс зохиоход зарим ахиц гарч байна. Өнгөрсөн онд Хөнгөн, хүнсний үйлдвэрийн Яам, Түлш, эрчим хүчний үйлдвэрийн Яам харьяа үйлдвэрүүдийнхээ бүртгэл, тайлан, тооллого, тооцооны ажилд үзлэг хийж дүгнэсэн, тэрчлэн нэлээд яам, тусгай газар харьяа байгууллагынхаа жилийн тайланг хамгаалуулан хүлээн авч, цаашид анхаарах асуудлаар даалгавар чиглэл өгдөг болсон нь тайлан балансын чанарт сайн нөлөө үзүүлжээ. 

Хэдийгээр зарим ахиц байгаа боловч зохих бэлтгэлийг хангадаггүй, бүртгэл тооцооны ажлын зохион байгуулалт, хяналт шалгалт сулаас тайлан балансыг хугацаа алдаж чанаргүй гаргадаг дутагдал нийтлэг маягаар оршиж байна. Хөдөө аж ахуйн Яам, Нийтийн аж ахуй, үйлчилгээний Яамны систем 1984 оны жилийн тайлан балансаа хугацаанд нь гаргаагүй байна. Байгууллага хоорондын тооцоог бүрэн нийлж үлдэгдлийг батлах, эд хариуцагч бүрийн хариуцсан хөрөнгийг тоолж, тооцоог нь бодох зэрэг газар бүрт хэвшсэн байвал зохих наад захын шаардлагыг ч хангалтгүй биелүүлдгээс болж баланс гаргалт сунжирч, тайлан тооцоо будлиантаж, өр дутагдал гарч, улсад хохирол учруулж байна. Зөвхөн нэг жилийн тайлан баланс хүлээж авсан дүнгээс үзэхэд зохих дүрэм журмыг зөрчсөн, өртөг, зардал, санхүүгийн үр дүнг буруу зөрүү тооцоолсон зэргээс дөч гаруй сая төгрөгийн зөрчид дутагдал илэрч, залруулга хийж байжээ. 

Тайлан баланс зохиоход тавих шаардлага үйлдвэрлэлийн үндсэн нэгжид төдийгүй яам, улсын хороо, тусгай газар, эдийн засгийн төв байгууллагуудад ч хангалтгүй байгаа нь дээрх баримтаас тод харагдаж байна. Тайлан балансын чанар нь эцсийн дүнд анхан шатны бүртгэл хөтлөлт, тооллого, тооцоо баримт эргэлтийн зохион байгуулалт, байгууллага хоорондын харилцан ажиллагаа, санхүү, зээл, төлбөр тооцооны сахилга зэрэг олон хүчин зүйлээс шалтгаалах учраас үйлдвэр, аж ахуйн газар бүр эдгээрт иж бүрэн хандаж, хариуцлагыг жигд сайжруулахын хамт байгууллага хоорондын тооцоог барагдуулахад санхүү, банкны байгууллага онцгой анхаарах ёстой. 

Аж ахуйн удирдах зарим хун тайлан балансын ач холбогдлыг дутуу үнэлэн, түүнийг зөвхөн нягтлан бодогчдын үүрэг мэтээр үзэж, бодитой тус дэмжлэг үзүүлэхгүй буюу балансыг удирдлагын хэрэгсэл ёсоор оновчтой ашигладаггүй байна. Аж ахуй эрхлэн удирдах арга барилын ийм хоцрогдол нь социалист үйлдвэрлэлийн тооцоот чанарт муугаар нөлөөлөн, үйлдвэр, аж ахуйн газрын инженертехникийн ажилтан, бусад хүмүүс өөрсдийн хариуцсан анхан шатны бүртгэлийг бүрэн хөтөлж. зохих мэдээ тайлангаа хугацаанд нь чанартай гаргаж өгөх үүргээ хангалтгүй биелүүлж, улмаар захиргааны хяналтыг сулруулан балансын шинжилгээ судалгааг чанаргүй гаргахад хүргэж байна. 

Яам, тусгай газар, түүнчлэн эдийн засгийн төв, орон нутгийн байгууллагуудаас үйлдвэр, аж ахуйн газрын тайлан баланс зохиолтын явц байдлыг ажил хэрэгчээр шалган туслах, түүний гаргалтыг биечлэн хянаж, холбогдох дүрэм, заавар зөрчдөг, бүтээгдэхүүн, ажил үйлчилгээний өөрийн өртөг, зардлыг буруу хуваарилдаг зэрэг дутагдлыг тухай бүр газар дээр нь илрүүлэн засуулж, улмаар нөөц бололцоог дайчлан улсын төвлөрсөн фондод оруулж байх ёстой. 

Түүнчлэн системийн дээд байгууллага, аймаг, хотын гүйцэтгэх захиргаад бүртгэл, тайлан тооцооны ажлын дэвшилт арга туршлагыг дэлгэрүүлэх, хэвлэл, мэдээллийн хэрэгслээр сурталчлах, сэдэвт болон болзолт уралдаан зарлаж дүгнэх, үзлэг хийх, нягтлан бодогч, эд хариуцагч нарын мэдлэг мэргэжлийг дээшлүүлэх, семинар, зөвлөлгөөн зохиох ажлыг системтэй хийх нь тайлан балансын чанарыг сайжруулах, улмаар социалист өмчийн хадгалалт, хамгаалалт, улсын сахилгыг бэхжүүлэх, нөөц бололцоог илрүүлж ашиглахад чухал хөшүүрэг болох ёстой. 

Тайлан балансыг үнэн зөв гаргаж, нөөц бололцоог дайчлан хөдөлмөрийн бүтээмжийг дээшлүүлэх хэрэгсэл болгон ашиглахад нам, улс, хоршооллын бүх шатны байгууллагын анхаарал төвлөрч, тайлан балансын дүнг намын анхан шатны байгууллагууд тогтмол хэлэлцэн дүгнэлт хийдэг журам хэвшүүлэх нь чухал байна. 

Тооцооны сахилга сул, тайлан балансын танин мэдүүлэх, хүмүүжүүлэх, дайчлах нөлөө хангалтгүйгээс аж ахуйч бус явдал хавтгайрч нөөц бололцоог илрүүлэх, арвилан хэмнэх өртөг зардал хямдруулах, хөдөлмөрийн бүтээмж дээшлүүлэх ажлыг жигдрэн сайжруулахад бэрхшээл учруулж байгаа тул тайлан балансын чанарыг бүх шат дамжлагад эрс дээшлүүлэх хэрэгтэй. 

Тайлан баланс гаргах явцад хэрэгцээнээс илүүдэлтэй, ашиглагдаагүй хөрөнгийг илрүүлэн цэгцэлж, аж ахуйн эргэлтэд оруулах, хөрөнгийн эргэцийг түргэтгэх, хөдөлмөрийн бүтээмж дээшлүүлэх, нөөц дайчлах ажлыг зохион байгуулах шаардлагатай юм. 

Эдийн засгийн үйл ажиллагааны бүх талыг дэлгэн харуулдаг тайлан балансын үзүүлэлт нэг бүрийг гүнзгий задлан шинжилж, дүгнэлт хийж, төлөвлөлтийг боловсронгуй болгох, ажил сайжруулах, нөөц дайчлах, гүйцэтгэлийг хянах жинхэнэ зэвсэг болгон, улс нийгмийн хөрөнгийг зориулалт бусаар зарцуулах, үрж шамшигдуулах, аж ахуйч бус явдалтай шийдвэртэй тэмцэхэд шууд чиглүүлэх нь нам, улс хоршооллын бүх шатны байгууллагын гол үүргийн нэг мөн. 

