Хордсон засаг

Багануур дүүрэгт хортой архи хэрэглэсний улмаас 14 хүн нас барлаа. Засгийн газар, орон нутгийн удирдлагууд сандран үймж байна. Хэн яаж хордуулав, хэнийг шийтгэхэв хэмээн маргалдаж, хуралдаж байна.
Аргаа бараад архи, спиртийн үйлдвэрлэлд төрийн монополь тогтоож, архины дэлгүүрүүдийг хоморголон хаах зэрэг аль эрт мартагдсан захиргаадалтын хуучин аргуудаа сэйфнээсээ ухан гаргаж эхэллээ. Тийм ээ, архи найруулж наймаалах уралдаан улам замбараагүй, аюултай байдалд хүрсэн учир түүнийг цэгцлэх нь түмэн зөв. Гэхдээ үүнийг тэдний яриад байгаа замаар буюу төрийн оролцоог улам хүчтэй болгох аргаар шийдэх нь зөв үү. Хамгийн гол нь тэгээд энэ арга нь ажиллана, төр үүнийг хийж чадна гэдэг их эргэлзээтэй. Төрийн түшээд маань сандран үймэлдээд ганц мэддэг "нохой мордох" мэх болсон захиргаадах, бүр тодруулбал хаах, тэгээд шинээр "зөвшөөрөх" аргаа хэрэглэж, хатуу чанга арга хэмжээ авч чаддаг дүрийг түр үзүүлэхээр шийдэж байх шиг. Эргэлзээтэй зүйл их байна. Жишээлбэл барилгын салбарт ч гэсэн иймэрхүү замбараагүй байдал ноёрхож, Улаанбаатарт газар багахаан хөдлөхөд нурах байшин олон байгаа гэдгийг хүн бүр л хэлж чадна. Хэрэв газар хөдөлбөл, олон мянган хүний амь эрсдэх дүр зураг харагдаж байна. Тэгээд яахав, барилгын компаниудаа хааж, улсын мэдлийн хэдхэн компани үлдээх үү. Өөр нэг жишээ бол эм хангамжийн салбар. Монголд зарагдаж буй эмийн 30 хүртэл хувь нь хуурамч бүтээгдэхүүн гэсэн мэдээ байдаг. Өвчний улмаас нас барагсдын хэд нь хуурамч эм тариа хэрэглээд цаг бусаар эрсэдсэнийг хэн ч мэдэхгүй. Гэхдээ энэ тоо хэдэн зуу, магадгүй, мянгаар тоологдох байх. Одоо тэгээд яахав, бүх эм хангамж, худалдааг хааж улсын мэдлийн хэдхэн газар үлдээх үү. Ийм асуултыг үйлдвэрлэл, үйлчилгээний бараг бүх салбарын тухайд давтан асууж болно. Хордуулах хоолтой байж магадгүй ресторануудыг хааж ... гэх мэтчилэн. Хамгийн гол асуулт бол төр бүхнийг мэдэлдээ авч хатуу хяналт тогтоосон ч тэр тогтолцоо нь ажиллах уу. Ажилладаггүй юм билээ гэдгийг бид сайн мэднэ. Тийм ч учраас бид захиргаадалтын эдийн засгийн тогтолцооноос татгалзаж зах зээлд шилжсэн. Харин одоо ухрах тухайгаа төр, засгийн бүх түвшинд төлөвлөөд сууж байна. Нөгөө нэг асуудал бол энэ эмх замбараагүй байдлаас хамгийн их ашиг хонжоо олж буй эрх баригчид маань тоглоомын дүрмээсээ өөрсдөө татгалзаж, энэ байнга нурж унаад байгаа засаглалын тогтолцоогоо эмхэлж цэгцэлж эхлэх болов уу. Жишээлэхэд, Улаанбаатар хотын 40, 50 мянгатыг нурах байдалд хүргэсэн Засаг дарга нар, зөвшөөрөл лиценз олгож цагтаа мөнгө хахуулиа авчихсан түшмэдүүд нэн аюултай болгосон барилгуудаа дахин бэхлэх арга хэмжээ авч, оршин суугчид, тэнд байрласан жижиг бизнес эрхлэгчдийн өмнө буруугаа хүлээх болов уу. Учирч болох аюулаас иргэдээ хамгаалахын тулд тэд ямар санаачилга гаргах бол. Дээд боловсрол ч замбараагүй болсон. Улаанбаатарт 200 шахам их сургууль бий. Эдгээрийн олонхийн аль нэгэнд сурах насаа өнгөрөөсөн залуу хүн үхэхгүй ч тэр хүний ирээдүй нь "үхнэ". Түүнийг дагаад Монголын ирээдүй бүдгэрнэ. Ийм олон сургуулийн эзэд нь том дарга нар, эрхэм гишүүд. Тэд боловсролын шинэчлэлийг эхлүүлэх болов уу. Архи спиртийн тухайд ч мөн адил. Арав гаруй жилийн туршид бид хортой спиртийн тухай ярьсан. "17 чингэлэг спирт" гэдэг жүжиг хүртэл тоглоод инээлдэж байсан. Харин одоо уйлах цаг нь ирээд уйлж байна. Бид "Нарантуул" зах дээр очих болгондоо ийм спиртэнд хордогсод, спирт наймаалагчид, тэдэнтэй холбоотой цагдаа нартай байнга тааралддаг. Техникийн спиртэд хордож аажмаар үхэж буй иргэд олон зуугаараа зах дээр, траншейнд, гудамжинд байсаар байгааг манай төрийнхөн маш сайн мэднэ. Мөн хэний хэн спирт зөөгөөд, хичнээн мөнгө олж, хэнтэй холбогдож, яаж хамгаалуулж, аль намд хандив өргөж ирснийг ч тэд сайн мэднэ. Харин одоо тэд буруугаа хүлээж байдлыг цэгцлэх болов уу. Үгүй байх гэж айж байна. Туул голын загас бүгд үхсэн. Хүн биш загас учир заргалдахгүй. Хонгорт иргэд олноороо хордсон. Намын журмын нөхөр учир, ах дүү нар нь иргэдийн хурал болчихсон учир Засаг даргадаа хариуцлага тооцохгүй. Цагтаа Тосон гэж нэрлэгдэж байсан Заамар зэрэг нутгууд сүйрч хүн мал тогтохын аргагүй цөл болсон. 100 мянган ядуу иргэн, хүүхэд, Монгол орон бүхэлдээ мөнгөн ус, цианитад хордож байна. Үр дагавар нь 30 жилийн дараа гардаг гэсэн "сайхан" мэдээ байгаа учир өнөөдөртөө санаа зовох хэрэггүй. Нийгмийн идэвхтэй хэсэг нь Монголоосоо дүрвэж, үлдэгсэд нь туйлдаж байна. Намайг сонговол бүгдийг чинь явуулна гэж амлаж байна. Спиртийн сүлжээ, "Алт" хөтөлбөр, ашигт малтмалын болон бусад лицензийн "хууль ёсны" тогтолцоо, газрын наймаа гэх мэт улс төр-бизнесийн салбараас төрсөн тэрбумтнууд энэ бүхнийхээ эсрэг явна гэдэгт итгэхэд бэрх. Ашиг сонирхлын зөрчилтэй хүмүүс энэ байдлыг засч чадахгүй. Эхлээд засгийг эмчлэхгүйгээр бусад зүйлийг эмчлэх боломжгүй. Багануурт болсон эмгэнэлт явдал, орон даяар гарч буй нийгэм-экологийн гамшгууд Монголын төр, засаг өөрөө гүн хордлогод оржээ гэдгийг харууллаа. Монголын төр өөрөө авлигын гүн хордлогод орж нийгмээ хүчтэй хордуулж байна. Ямар үр тарина, тийм л ургац хурааж авна гэсэн үг байдаг. Мөнгөний улс төр, мөнгөний лоббийн хууль, шийдвэрүүд, архины сонгууль, авлигын сүлжээ бүхий төр, засгийн үйл ажиллагааны ургац ямар байдаг вэ гэдгийг бид одоо харж байна. Африк дахь мөнхийн иргэний дайн, ядуурал хоосрол, хямралын вирус Монгол Улсад маань үсэрхийлж байх шиг. Одоо яах вэ, юу хийх вэ. Ардчилсан нийгмийг хэн нэгэн ухаантай удирдагч, эсвэл бүхнийг хийгч Засгийн газар авч явдаггүй. Том яам, мэргэжлийн хяналтын нүсэр байгууллага, ууртай ширүүн байцаагч нар бизнесийн салбарыг зөв замд нь оруулан хөгжүүлж чадахгүй. Компани бүрийн дэргэд байцаагч, цагдаа зогсоогоод ч сайн бүтээгдэхүүн гарч, зах зээл эрүүлжихгүй. Хэн, хэзээ, ямар чанартай бүтээгдэхүүн гаргахыг төрийн яам ялган таньж, урьдчилан зөвшөөрөл олгож чадахгүй. Харин тэд саад хийж, удааж, эрүүл өрсөлдөөнийг өөрийн дүрэм журмаар боомилж, өөрсдийн тавьсан саад хаалтаа нээж өгснийхөө төлөө "шагнал" авч, төрийн хяналтын мундаг албан тушаалуудыг зохиож, сайхан офист сууж, машин унаж чадна. Ардчилсан нийгмийг хүн бүрийн оролцоо, хамтын эрх ашиг, хариуцлагын тогтолцоо авч явдаг. Бизнесийн аль ч салбар нутгийн өөрөө удирдах ёс гэдэгтэй адилаар хамтын эрх ашиг, хариуцлага, зохицуулалтын дотоод тогтолцоотойгоор л зөв хөгжинө. Нийгмийн ийм тогтолцоо, механизмууд буюу институтууд Монголд хөгжиж амжаагүй байгаа нь биднийг өөрийн эрхгүй энэ орон зайг төрийн оролцоогоор хаах сэтгэлгээ рүү түлхээд байна. Эрх баригчдын ашиг сонирхлын зөрчил, тэдний байгуулсан эрх мэдлийн сүлжээ нь төрийн эрх мэдлийг задалж нийгмийн бусад институцуудыг бий болгох замыг хааж байна. Тийм ч учраас, хүчтэй төр, энхрий хайрт нам гэсэн нэрийн дор эрх мэдлээ, цаашилбал түүгээр дамжин орж ирэх ашиг орлогоо хамгаалдаг улс төр-бизнесийн бүлэглэлүүд нь төрийн хэт төвлөрсөн эрх мэдлийг задалж нийгмийн бусад (иргэний, салбарын, орон нутгийн гэх мэт) институцуудад шилжүүлэх бүх шинэчлэлийг Монголд зогсоосон. Монголд эхэлсэн улс төрийн ардчилал нь иргэний буюу бодит ардчилалд шилжиж чадаагүй. Улс төрийн ардчиллыг эхлүүлэгч зарим маань ч эрх баригч болмогцоо эрх мэдлийн амтыг мэдэрч түүнээсээ салах дүргүй, гэхдээ ардчиллыг хэнээс ч илүү номлож чаддаг, түмний итгэл, хүндэтгэлийг мөнгө болгож чаддаг, иргэний ардчиллын эсрэг шинэ бүлэглэл болон хувирч байна. Нийгэм хямрахын хэрээр эрх баригчид төрийн оролцоог улам ихээр шаардаж, эрх мэдлийг улам ихээр төвлөрүүлэх болно. Төр хэт томорч, төсвийн зардал эрс өсч, эрх мэдэлтнүүдийн гараар дамжин хуваарилагдах нийгмийн баялгийн урсгал ихэсч, авлига цэцэглэн, засаглал дампуурч, бид ядуурч, хордож, хямарч, эрх баригчид маань бүр чанга арга хэмжээ авч, чөтгөрийн тойрог улам хурдална. Өөрчлөх цаг болжээ. Бизнесийн салбарын тухайд гэхэд түүнийг хамтын эрх ашиг, дотоод зохицуулалт дээр үндэслэсэн засаглалын шинэ институцуудыг байгуулах замаар хөгжүүлэх цаг нь болжээ. Багануурт болсон хэрэг явдал дээр тогтоход, Монголын хүнс үйлдвэрлэгчдийн холбоо, магадгүй, согтууруулах ундаа худалдаалагчдын холбоо гэж байсан сан бол, эдгээр холбоодод гишүүнээр элсэж, үйлдвэрлэл худалдаагаа эрхлэх лицензээ авч, хэрхэн стандарт, хяналт, хамтын хариуцлагын тогтолцоонд нэгдэхээ бизнес эрхлэгчид мэддэг байсан бол бид ийм хэрэг дахин гаргахгүй байх засаглалын бүтэцтэй болжээ гэж, түүндээ итгэж чадах байсан байх. Үйлдвэр үйлчилгээний холбоодын дотоод зохицуулалт нь төрийн яамны журмаас илүү боловсронгуй, шударга байж чадах нь гарцаагүй. Салбарын стандарт, хяналтыг тойрч, хамтын дүрмээ зөрчин тоглох нь холбооны гишүүн болж лицензээ авсан том жижиг ямар ч бизнесийн хувьд тун эрсдэлтэй алхам юм. Монголын төр лиценз олгох, стандарт, технологийн хяналт хэрэгжүүлэх эрхээ нийгмийн институцуудад хуулийн дагуу гэрээлэн шилжүүлснээр төсвийн зардал ч үлэмж багасах төдийгүй засаглал эрс сайжирна. Хэрэглэгчдийн эрх ашгийг хамгаалах нийгэмлэгүүд ч ажиллах бололцоотой болно. Хамтын эрх ашгийн тогтолцоо хөгжсөнөөр Монголын эдийн засаг нягтарч, гадаад дотоод өрсөлдөх чадвар дээшилнэ. Хахуулийн хамгийн том суурь хөрс алга болно. Төрийн гол оролцоо бол бодлогоо стандартаар дамжуулан хэрэгжүүлэх, нийгмийн институцуудын шударга, тунгалаг ажиллагааг хянах, сайн засаглалыг хэрэгжүүлэх явдал. Өөрөөр хэлбэл, төр бол нийгмийн харилцааг хууль, стандарт боловсруулж зохицуулах, иргэдийнхээ, улс орныхоо аюулгүй байдлыг хангахын төлөө ажиллахаас бус, хэн ямар үйлдвэрлэл, бизнес яаж эрхлэхийг хуваарилж, завсраас нь ашиг олохын төлөө ажилладаг хүмүүсийн ажлын байр биш билээ. Бид хямралыг давж, эрүүл төр, засгаа цэгцлэн байгуулах зорилттой тулгараад байна. Мексикийн Ерөнхийлөгч агсны хэлсэн нэгэн үг байдаг. Европчууд нэгэн цаг үед адилхан л ирж байгуулсан атал яагаад Хойд Америкийн улсууд цэцэглэн хөгжөөд, харин Латин Америкт хоцрогдол, ядуурал их байгаа юм бэ гэсэн асуултад тэрээр өмнөд Америкт европчууд алтны төлөө ирсэн юм, харин Хойт Америкт бол тэд мөрөөдлийн улс орноо байгуулах гэж очсон юм гэсэн гэдэг. Энэ бол Монголын улстөрчдийн өнөөдрийн сонголтын тухай үг. Өнөөдөр бид төр засагтаа мөнгөний төлөө очих уу, эсвэл мөрөөдлийн Монгол Улсаа байгуулахаар очих уу гэдгээс архины хордлого, нутаг усны маань сүйрэл, засаглалын хямрал зогсох эсэх нь хамаарах болно. Ардчилсан шилжилт дуусаагүй байна. Бидэнд цааш явах улс төрийн зориг дутаж байгаа учир хямрал үргэлжилсээр байна. Багануурт болсон хэрэг явдал үүний бас нэг дохио боллоо. 
Монголын Ногоон намын дарга Д.Энхбат 
