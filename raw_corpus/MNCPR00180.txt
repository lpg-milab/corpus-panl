Эмнэлгийн удирдлагууд газрынхаа төлөө тэмцэхээр болжээ

Өнөөдөр Сэтгэцийн клиникийн эзэмшил газар гэж заагдсан талбайд айл өрхүүд түрж буучихсан гэнэ. Энэ нь сэтгэцийн өөрчлөлттэй өвчтөн эмнэлгээс оргосон тохиолдолд тэдгээр айл өрхүүдээр орж юу ч болох билээ гэж болгоомжлох хэрэгтэйг тус эмнэлгийн захирал нь хэлэв.
Өчигдөр эрүүл мэндийнхэн хэвлэлийнхэнд хандав. Сүүлийн жилүүдэд нийслэлийн бүх клиникийн эзэмшлийн газраас хэн нэгэн албан тушаалтны зөвшөөрлөөр хувийн компаниуд дур зоргоороо ашиглах болсныг дэлгэх цаг болсон гэж тэд үзжээ. Эмчилгээний шат дамжлагыг өргөтгөж барилга байгууламж нэмэх, үүнийг чадахгүй гэхэд өвчтөн, асруулагчаа салхилуулах талбай хэрэгтэй гэж аль ч эмнэлгийн удирдлагууд хэлж байгаа. Өнөөдөр Сэтгэцийн клиникийн эзэмшил газар гэж заагдсан талбайд айл өрхүүд түрж буучихсан гэнэ. Энэ нь сэтгэцийн өөрчлөлттэй өвчтөн эмнэлгээс оргосон тохиолдолд тэдгээр айл өрхүүдээр орж юу ч болох билээ гэж болгоомжлох хэрэгтэйг тус эмнэлгийн захирал нь хэлэв. Тэгтэл II эмнэлгийн захирал Баясгалангийн хэлснээр бас л тэдний эзэмшлийн хашаанаас тасдаж олгосон захирамж бүхий газарт хувийн шүдний эмнэлэг хэдийнэ сүндэрлэжээ. Энэ шүдний эмнэлгийн барилгаар тусгаарласан Клиникийн II эмнэлгийн талбайг одоо бас хэнд, ямар зорилгоор бэлэглэх гээд байгаа нь тодорхойгүй. Улсын клиникийн төв эмнэлгийн дарга гэж өөрийгөө танилцуулсан Оюунцэцэг бас л эмнэлгийн газраасаа алдаад дуусч байгаа гэсэн баримтууд ярьж гарлаа. 1997 онд тус эмнэлгийн мэдэлд 3,9 га газар байсан бол 2003 онд 2,6 га хэмээн шинэчлэн батламжилж, энэ газраа 15 жил эзэмшин зарцуулах эрхтэй гэсэн гэрчилгээнд тухайн үеийн мэр М.Энхболдын гарын үсэг бий. Гэтэл 2005 оны наймдугаар сард газрын хэмжээг бүр 2,4 га болгож, гэрээ хий хэмээн тулгажээ. Нэгэнт зүй бусаар эмнэлгийн газраас "хумсалсаар" байгаа болохоор тэр гэрээг одоо болтол байгуулаагүй гэж Оюунцэцэг дарга хэлсэн. Энэчлэн эмнэлгүүдийн дээрэмдүүлсэн газрыг буцаан олгуулах арга хэмжээ авах цаг болсныг сануулж Засгийн газарт дөрвөн зүйл бүхий шаардлага хүргүүлэхээр болжээ. Юутай ч давхардуулж олгосон газрын эрхүүдийг хүчингүй болгох, тэнд байгууламж босгосон компаниудад хариуцлага тооцох, эмнэлгүүдэд шинээр газрын хэмжээг нь баталгаажуулж олгох гэхчлэн заалт бүхий шаардлагыг Л.Гүндалай сайд өөрийн албан тоотын хамт Засгийн газарт хүргүүлэхээ амлалаа. Эмнэлгийн удирдлагуудын ийнхүү асуудал өргөн мэдүүлж байгааг яамны нь зүгээс дэмжиж байгаа гэнэ. "Хавдар судлалын үндэсний төв"-ийн захирлын хэлснээр тэдний нийт ажилчдын тал хувь нь гэр хороололд амьдардаг аж. Ажилчдынхаа нийгмийн асуудлыг шийдвэрлэх үүднээс өнөөдөр барилга барих гээд байгаа талбайг орон сууцны зориулалтаар ашиглаж болох эсэхийг шинжилж өгөөч хэмээн Улсын мэргэжлийн хяналтын газарт (УМХГ) удаа дараалан хүсэлт гаргаж байжээ. Хариу болж ирсэн УМХГ-ын дөрвөн байцаагчийн дүгнэлтэд ямартай ч орон сууцны барилгын зориулалтаар ашиглаж болохгүй хэмээн тодорхой заасан баримтыг үзүүлж байна. Хавдар эмчлэх онцгой хэрэглээний цацраг идэвхт бодис нь хүний биед сөрөг нөлөө үзүүлнэ гэхчлэн орон сууцны барилга барьж болохгүйг батлах наад захын шаардлагуудыг тэр дүгнэлтэд дурджээ. Эмнэлгийн хашаанд, эзэмшлийн нь талбайд хувийн компани дайран орж барилга барих учиргүй, хэрэв ямар нэг ташаа шийдвэрээр орон сууц барих эрх авсан бол үүний үнэн учрыг нь олох болно гэж Эрүүл мэндийн сайд Л.Гүндалай энэ хуралд оролцохдоо хэллээ. 
Б.ХЭРЛЭН 
