Берлиний "Ногоон долоо хоног" өндөрлөв

"Олон улсын ногоон долоо хоног" гэж нэрлэгддэг хүнс, хөдөө аж ахуй, цэцэрлэгжүүлэлтийн үзэсгэлэн яармаг энэ сарын 18-28-ны өдрүүдэд Берлин хотын ICC-д (Олон улсын бага хурал, үзэсгэлэн яармаг зохион байгууллагддаг төв) болж өндөрлөлөө.
Үзэсгэлэнд нийтдээ 1610 үйлдвэрлэл эрхлэгчид оролцсоны 1109 нь Германы, бусад 501 нь гадаадын 52 орны хүнсний үйлдвэрлэл эрхлэгчид байлаа. Үзэсгэлэнгийн байрны 26 танхимд нийтдээ 12 000 хүн өдөр бүр ажиллаж, 500 000 гаруй хүн үзэж сонирхсон байна. "Олон улсын ногоон долоо хоног" дотоод, гадаадын хүнсний үйлдвэрлэл эрхлэгчид хэрэглэгчдэдээ өөрийн бүтээгдэхүүнийг амтлуулах, нэр хүндээ өсгөх боломж олгодог юм. Энэ танилцуулгын хүрээнд жимс ногоо, мах, сүү, далайн бүтээгдэхүүн онцгой байр суурь эзэлдэг. Дэлхийн өнцөг булан бүрээс ирсэн дарс, шар айраг, архины иж бүрэн худалдаа, био маркет, хөдөө аж ахуй, ойн аж ахуй, цэцэрлэгжүүлэлтийн чиглэлийн олон компани ирсэн байв. Энэ жилийн "Олон улсын ногоон долоо хоног"-ийн шинэ зүйл бол "Биоэнерги, нөхөн сэргээгдэх түүхий эд"-ийн үзэсгэлэн юм. Энэ үзэсгэлэнгээс шинжлэх ухааны ололтууд болон практик шийдлүүдийг харж болохоор байлаа. ХБНГУ-ын Эдийн засгийн хамтын ажиллагаа, хөгжлийн яам (ЭЗХАХЯ) 2008 оны "Ногоон долоо хоног"-ийн хандивын нэлээд хэсгийг "Олон улсын төмсний жил"-д зарцуулахаар төлөвлөж байна. "Төмсний ертөнц" үзэсгэлэнд 40 төрлийн хуучин, 60 төрлийн шинэ сортын төмсийг дэлгэн үзүүллээ. Үзэсгэлэнгийн хамгийн том бөгөөд сонирхолтой үзмэр нь мал, амьтны үзэсгэлэн байв. 7500 м2 талбай эзэлсэн хоёр том танхимд Липицанер үүлдрийн адуу, тахиа, шувуу, туулай, цаа буга гээд бүхий л төрлийн үүлдэр угсааны мал, амьтныг авчирчээ. Герман улс өөр 23 сая гаруй гэрийн тэжээмэл амьтантай гэнэ. Үүнээс 7.8 сая муур, 5.3 сая нохой, 3.8 сая шувуу байдаг аж. Мөн 420 000 хэвлээр явагч болон хоёр нутагтан, 6.3 сая туршлагын туулай, гахай, хулганатай. Германчууд гэрийн тэжээмэл амьтдынхаа арчилгаанд жилд 817 сая евро, хоол хүнсэнд нь 2.33 миллиард евро зарцуулдаг гэсэн тооцоо гарчээ. Гэхдээ энэ нь Англи, Франц, Итали зэрэг Европын бусад орнуудаас бага байгаа юм байна. "Олон улсын ногоон долоо хоног" үзэсгэлэнгийн хүрээнд 250 гаруй симпозиум, семинар, бага хурал, тусгай хороодын уулзалт ярилцлагууд боллоо. Өмнөх жилүүдэд "Өрнө-Дорнын ХАА-н форум" гэж болдог байсан бол энэ жилээс Олон улсын ХАА-н сайд нарын анхдугаар бага хурал болон өргөжсөн байна. "ХАА-н түүхийн эдийн төлөөх глобал өрсөлдөөн" сэдвээр болсон тус бага хуралд нийтдээ 1000 гаруй төлөөлөгчид оролцсоны дотор Монголоос Хүнс, хөдөө аж ахуйн дэд сайд Н.Ганбямба тэргүүтэй төлөөлөгчид урилгаар оролцлоо. Улс төрийн түвшний хүрээнд ярилцсан гол сэдэв ХАА, хүнсний бүтээгдэхүүний хуваарилалт, хүнсний бүтээгдэхүүнийг үйлдвэрлэхдээ байгальд ээлтэй технологи ашиглах, эрчим хүчийг хэрхэн хэмнэлттэйгээр зарцуулах вэ гэдэг асуудал дээр төвлөрч байлаа. Өнөөдөр дэлхий даяар 800 гаруй сая хүн өлсгөлөн байхад өндөр хөгжсөн орнууд хоол хүнсний илүүдэлтэй байгаа нь нэг талаас хүнсний бүтээгдэхүүний хуваарилалтын буруугаас нөгөө талаар үр тариа, төмс, хүнсний ногоо тарих газаргүйдээ биш, байгаа газрынхаа нөөцийг зөв ашиглаж чадахгүй байгаатай холбоотой гэж үзэж байв. Иймд газар бол улстөрчдийн анхааралд байнга байх ёстой асуудал гэдгийг ойлгуулахын тулд "Газрын менежмент ба байгалийн нөөцийг оновчтой ашиглах нь" сэдвээр бага хурал зохион байгуулагдаж Монгол, Азербайжан, Украин, Хятад улсын төлөөлөгчид илтгэл тавьж мэргэжлийн хүмүүс оролцсон ярилцлага болов. Монголоос ГХГЗЗГ-ын дарга доктор Ш.Батсүх "Газрын үнэлгээ, ХАА-н газрыг эдийн засгийн эргэлтэд оруулах нь" сэдвээр илтгэл тавьж хэлэлцүүллээ. Анх 1926 онд эхэлсэн өдгөө 73 дахь удаагаа болж буй Хүнс, хөдөө аж ахуйн чиглэлийн дэлхийн хамгийн томд тооцогддог энэхүү үзэсгэлэн яармагийг 75 орны 5000 гаруй сурвалжлагч сурвалжиллаа. 
Л.Сэлэнгэ 

