№228 (16505)           
1986 оны есдүгээр сарын 23.
Өндөр бүтээмжийн үндэс

Үйлдвэрлэлийг механикжуулах, цахилгаанжуулах хүрээг улам өргөтгөх нь улс ардын аж ахуйн бүх салбарт бий болсон потенциалыг бүрэн дүүрэн ашиглах талаар МАХН-ын XIX их хурлаас дэвшүүлсэн зорилтыг хэрэгжүүлэх нэг гол арга зам мөн. 

Шинжлэх ухаан техникийн дэвшлийн эрин үед орчин үеийн өндөр бүтээмжтэй машин техник, робот, үйлдвэрлэлийн уян хатан системийг нэвтрүүлэх тэргүүн зорилтыг хэрэгжүүлэх үндэс нь механикжуулалт, цахилгаанжуулалт юм. 

ЗХУ, ах дүү социалист бусад орны тусламжтайгаар байгуулагдсан орчин үеийн урсгал шугамтай том үйлдвэрийн газрууд манай аж үйлдвэрийн бүтээгдэхүүний 90 гаруй хувийг гаргаж, зөвхөн дөрөв илүү хувийг энгийн багаж зэвсэг, хөдөлмөр хөнгөвчилсөн машин техникээр үйлдвэрлэж байна. Улс ардын аж ахуйн гол салбаруудыг хамарсан Түлш, эрчим хүчний үйлдвэр, Хөнгөн, хүнсний үйлдвэр, Барилга, барилгын материалын үйлдвэр, Хөдөө аж ахуй, Тээврийн Яамны системд хөдөлмөрийн механикжилтын түвшин дунджаар 70 гаруй хувьд хүрлээ. 

Зөвхөн өнгөрсөн таван жилд аж үйлдвэрийн хөдөлмөрийн цахилгаан зэвсэглэмж 40 шахам хувь өсөв. Сүүлийн жилүүдэд цахилгаан эрчим хүчийг үйлдвэрлэлд. элдэв хөдөлгүүр ажиллуулж ажил хийлгэх төдийгүй технологийн зориулалтаар ашиглах хүрээ нэмэгдэж цахилгаанаар гагнуур хийх, төмөрлөгийг хайлуулах, халуунаар боловсруулах болсон зэрэг нь цахилгаанжуулалтад гарч байгаа чанарын томоохон өөрчлөлт юм. Цахилгаан эрчим хуч нь эцсийн нэгж бүтээгдэхүүнд зарцуулагдах хэмжээгээрээ бусад эх үүсвэрээс харьцангуй бага, мөн манай орны эрчим хүчний үйлдвэрийн хүч чадал ихээхэн өссөн нь цахилгаанжуулалтын хүрээг өргөжүүлэх сайхан боломж нээж байна. 

Ийнхүү улс ардын аж ахуйд механикжилт, цахилгаанжилт өндөр түвшинд хүрч, гар хөдөлмөрийн эзлэх хувь эрс багассан боловч бид энэ ажлыг арав хорин жилийн өмнөхтэй харьцуулж тооны өсөлтөд тайвшрах биш харин орчин үеийн шинжлэх ухаантехник, нийгмийн хөгжлийн өндөр шаардлагын үүднээс улам гүнзгийрүүлэх хэрэгтэй байна. Нийтийн аж ахуй, үйлчилгээний Яам, Ой, модны аж үйлдвэрийн Яам зэрэгт гараар үйлдвэрлэл явуулдаг газар, цех, хэсэг олон бий. Мод бэлтгэж боловсруулах. барилгын материал, металл боловсруулах, арьс шир, гутал зэрэг бүтээгдэхүүний үйлдвэрлэлийн арав орчим хувийг гараар гүйцэтгэж байна. 

Олонхи үйлдвэрийн газруудын гол дамжлага нь орчин үеийн урсгал шугамтай, өндөр механикжиж, автоматажсан байдаг боловч завсрын дамжлага, туслах үйлдвэрлэл, дотоод тээвэр, засвар үйлчилгээ, агуулахын аж ахуйн механикжилтын түвшин доогуур тул харьцангуй олон хүн ажиллаж. цаг хугацаа их зарцуулж улмаар эцсийн үр дүнг бууруулахад хүргэдэг нь нууц биш юм. 

Хөнгөн, хүнсний салбарын үйлдвэрт түүхий эд, бүтээгдэхүүнийг ачиж буулгах, савлах ажиллагаа хоцронгуй дамжлага болоод байна. Барилгын заслын ажлын 70 - 80 хувийг гараар гүйцэтгэж хөдөлмөрийн бүтээмжийг дээшлүүлэх бага механикжилтыг багаж хэрэгсэл дутагдалтай хэвээр байна. Ялангуяа орон нутагт нэлээд үйлдвэрлэлийн механикжилт, цахилгаанжилт харьцангуй доогуур байгаа нь бодит нөхцөл байдалтай холбоотой боловч зөвхөн үүгээр зөвтгөж болохгүй юм. 

Үйлдвэрлэлийг механикжуулах, цахилгаанжуулахын тулд заавал гадаадаас өндөр үнэтэй машин техник, тоног төхөөрөмж захиалж авчрах гэх нь үндсээрээ буруу хандлага бөгөөд хэрвээ нөөц бололцоогоо дайчилбал гар ажиллагааг хөнгөвчилж, хөдөлмөрийн бүтээмжийг эрс нэмэгдүүлж болохгүй тийм үйлдвэрлэл, шат дамжлага ховор юм. Жил бүр болдог шинэ бүтээл, оновчтой саналын улсын үзлэг, үзэсгэлэнд манай шинийг санаачлагчдын оюун ухаан, бүтээлч сэтгэлгээ, хичээл зүтгэлээр бүтсэн олон арван багаж хэрэгсэл, тоног төхөөрөмж, тэр ч байтугай машин техник тавигдаж нэлээд нь үйлдвэрлэлд амжилттай нэвтэрч байна. Гэтэл дотооддоо хийх бүрэн боломжтой, үр ашигтай нь нотлогдсон зарим зүйл үзмэрээс хэтрэхгүй, үзэсгэлэн дамжин тавигдсаар өнгөрдөг байна. Машинд даалгаж огт болмооргүй санагддаг бууз хийх хүнсний олон талын ажиллагаатай << ХОТАМ >> автомат хүртэл гарч бүгдээрээ сайшаан магтаж байсан боловч хэн ч авч нэвтрүүлсэнгүй. Иймэрхүү жишээ олныг хэлж болно. Энэ нь үйлдвэр. аж ахуйн газруудын удирдлага. инженертехникийн ажилтнууд явцуу шат дамжлагыг арилгаж, ажилчдаа хүнд хүчир, нэг хэвийн, бүтээлч биш хөдөлмөрөөс чөлөөлж ажлыг нь хөнгөвчлөх талаар муу анхаардгийг харуулж байна. 

Эрдэм шинжилгээний байгууллагууд гар ажиллагаатай цэг, дамжлага, тодорхой ажилбарыг механикжуулах даалгаврыг төлөвлөгөөндөө тусган хэрэгжүүлэх, энэ асуудлаар инженер, техникчдэд бүтээлч даалгавар өгч ажиллуулах, тэдний дунд тодорхой сэдвээр уралдаан зарлах, үйлдвэр аж ахуйн газруудаар үүрэг амлалт авахуулах зэрэг олон хэлбэрийн ажил зохиох нь зүйтэй. 

Улс ардын аж ахуйн аль ч салбарын механикжилтын түвшинг дээшлүүлэхийн тулд завсрын дамжлага, туслах үйлдвэрлэл, дотоод тээвэр, ачих буулгах ажиллагааг үндсэн үйлдвэрлэлтэй нь хамт иж бүрэн механикжуулах бодлогыг дэс дараатай хэрэгжүүлэх шаардлагатай байна. Мөн Хөдөлмөр, нийгэм хангамжийн улсын хороо, яам, тусгай газар, тэдгээрийн харьяа үйлдвэр, аж ахуйн газарт гар хөдөлмөрийг багасгах, бага механикжилтыг нэвтрүүлэх төлөвлөгөө өгөх журамд ойрын үед шилжих нь зүйтэй. 

Үйлдвэрлэлийн бүх шат дамжлагад механикжуулалт, цахилгаанжуулалтыг нэвтрүүлэх нь зөвхөн техник, технологийн төдийгүй эдийн засаг, нийгмийн ач холбогдолтой асуудал учраас үүнийг намын бүх шатны байгууллага анхаарлынхаа төвд байнга байлгах ёстой. 

