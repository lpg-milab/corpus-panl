Хутгатай алуурчдад төрийн хаалга нээлттэй байна

Хүйтэн зэвсэг барьж орж ирээд нүд ирмэхийн зуур биеийг нь сийчиж орхино гэж яаж төсөөлөх билээ. Гэгээн цагаан өдрөөр төрийн албан хаагч, эмч эмэгтэйн өрөөнд дайран орж амийг нь хөнөөсөн аймшигт хэрэг өнгөрсөн баасан гаригт буюу наймдугаар сарын 31-нд гарсан. Жил гаруйн өмнө Д.Бадраа агсны аминд хүрсэн үйлдэлтэй ялгах аргагүй адилхан үйлдэгджээ. Амиа алдсан эмэгтэйг Х.Байгаль гэдэг. Тэрбээр Баянгол дүүргийн Х хороо буюу Сонсголонд байрладаг Наркологийн эмнэлэгт ажилладаг байсан. Маргааш өглөө нь буюу есдүгээр сарын 1-ний өдөр хүүгээ хөтлөн сургуульд нь хүргэж өгөх байсан энэ ээж халуун амь, залуу насаараа бусдын балмад үйлдлийн золиос болов. Түүнийг сүүлчийн нь замд өчигдөр үдсэн.
Гэнэ сэрэггүйхэн ажлынхаа өрөөнд албан үүргээ гүйцэтгэж байсан эмч өөр рүү нь согтуу, галзуугийн аль болох нь мэдэгдэхгүй хүн хүйтэн зэвсэг барьж орж ирээд нүд ирмэхийн зуур биеийг нь сийчиж орхино гэж яаж төсөөлөх билээ. Хэрэг явдал тухайн өдрийн үдээс хойш 14 цагийн орчимд болж. Наркологийн эмнэлэгт ер нь архинд гүн орсон хүмүүсийг эмчилдэг болохоор тодорхой хэмжээний хараа хяналттай, хаалга үүд нь түгжээтэй байдаг юм билээ. Эмч эмэгтэй рүү орох гэхэд эмнэлгийн хаалгаар нэвтэрч чадаагүй гэмт хэрэгтэн амаараа хөөс сахруулах шахам байдалтай нааш цааш холхин, хашгирч гуугчиж байж. Хаалганы хажуу талын цонх шиг хэрийн онгорхойг хэмхчин дайран орсон байна. Ингээд тэрээр бузар аллагаа үйлдэж. Араас нь эмч нар, үүдний харуул, эмчилгээ хийлгэж байсан зарим хүн ороход шалаар нэл асгарсан цус, эмчийн бие орчмыг харах нөхцөлгүй болгосон байжээ. Алуурчин эмчийн өрөөнд ороод зүүн гарын нь шуун тус газар хутгаар хоёр удаа гүн зүссэн байж. Гурав дахь удаагаа зүрхэн тус газарт нь оносон хэмээн мэргэжлийн байгууллагын анхны дүгнэлт гарчээ. Түүнээс цааш адгуус амьтан руу зэвсэг барьсан мэт, эсвэл ухаан санаагаа бүрэн алдсан мэт аашилсан үйлдлийн нь мөрөөр эмэгтэйн биед 24 удаагийн шарх тогтсоныг цагдаагийн байгууллага тогтоосон. Тэрбээр "Би хийх ёстой юмаа, санасныгаа хийлээ..." хэмээн гартаа атгасан пивоноос залгилан зогсч байсан аж. Энэчлэн өгүүлсэн эх сурвалж талийгаач эмчийнхээ хөнгөн шаламгай, гол эмчилгээнүүдийг гардан хийдэг байсан тухай өгүүлсэн. Эмнэлгээр 30-40 эргэм насны эрчүүд холхиж, орчин нь эвгүй үнэртэй юм. Талийгаачийнд очих хүсэлтийн минь хариуд хүлээн авахын эмч "Талийгаачийн гэр бүлийнхэн ийм хүнд хэцүү цаг үед хүмүүс янз бүрийн шалтгаанаар холбогдож, орон гэрээр орж гараад байна. Гэрийн хаяг болон, утасны дугаар гээд бидэнтэй холбогдох бүхнийг нууцалж туслалцаа үзүүлэхгүй юу хэмээн хүссэн..." гэж хэлсэн юм. Энэ цаг үед Наркологийн эмнэлгийн дарга нь өвчтэй байгаа юм билээ. Эмнэлгийн удирдах албаныхан, талийгаачтай бусдаасаа илүү ойр дотно байсан ажилтнууд нь оршуулгын ажилд явжээ. Хэрэг үйлдэгдсэнээс хойш талийгаачийн ажлын өрөөний хаалганы тушаа байрлуулсан байсан эмгэнэл, зургийг өчигдөр буулган хураасан байна. Анхан шатны эмнэлгийн тусламж үзүүлэх гэсэн боловч юу ч хийх завдалгүй эмч эмэгтэй амь тавьжээ. Цагдаа дуудсан ч нэлээд хугацаа алдаж ирсэн юм байна. Тухайн орчинд байсан хүмүүсийн хэлснээр гэмт этгээд шар өнгийн такситай ирсэн байна. Хэрэгтэн таксины жолоочид "хүлээж байгаарай..." гэж захьсан эсэх тодорхойгүй ч хөл үймээн үүссэн үед өнөөх такси эмнэлгийн гадаа байж байсан аж. Цагдаагийнхан ирэх үеэр зугтан явжээ. Турьхан эмэгтэй рүү хүйтэн зэвсгээр халдсан эрийг Б.Бат-Эрдэнэ гэдэг гэнэ. Тэрбээр нэлээд жинтэй, өндөр биерхүү нэгэн гэсэн. Сийлбэр буюу гар урлал эрхэлдэг аж. Одоогоос гурван ч жилийн өмнө тус эмнэлэгт эмчлүүлж байсан түүнээс талийгаач өмнө нь ч зугтаж бултсан байдалтай ажилладаг байсан тухай яригдаж байна. 
Б.ХАЖИДМАА

