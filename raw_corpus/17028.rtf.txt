№125 (17028) 
1988 оны тавдугаар сарын 25.    
ХӨДӨЛМӨРЧДИЙГ СОЁЛЖУУЛАХ НЬ

Төрийн захиргааны байгууллагаас хөдөлмөрчдийн дунд зохиож байгаа соёл, олон түмний ажлыг цаашид сайжруулах тухай >> асуудлыг БНМАУ-ын Ардын Их Хурлын арван нэг дэх удаагийн сонгуулийн дөрөвдүгээр чуулганаар хэлэлцүүлэх тухай БНМАУ-ын Ардын Их Хурлын Тэргүүлэгчдийн зарлиг гарлаа. 

Төрийн захиргааны бүх шатны байгууллагуудын нэг гол үүрэг бол иргэний өндөр ухамсрыг хөдөлмөрчдөд төлөвшүүлж, соёлжуулан гэгээрүүлэх, улс нийгмийн үйл хэрэгт ухамсартай, идэвхтэй оролцуулахад туслах талаар зохиох өргөн хүрээтэй ажил юм. Харьяа клуб, улаан булан, нүүдлийн болон суурин кино, номын сан, музей, кабинет зэрэг соёл, гэгээрлийн байгууллагын ажлыг хөдөлмөрчдийн ухамсар, соёлын хэмжээ, коммунист хүмүүжлийг дээшлүүлэхэд чиглүүлж удирдахыг АДХ-ын гүйцэтгэх захиргааны хариуцлагатай ажил гэж сум, хороо, орон нутгийн хотын АДХ-ын хуульд заажээ. 

Ардын засгийн жилүүдэд хөдөлмөрчдийн дунд явуулах соёл, олон түмний ажлын материаллаг баазыг бэхжүүлж, зохиох ажлын хүрээ далайцыг өргөтгөж ирсний үрээр театр, соёлын орднууд олширч, тэдгээрийн далан хувь, клуб, улаан булан, нүүдлийн киноны ерэн хувь, номын сангийн наян хувь нь хөдөөгийн хөдөлмөрчдөд шууд үйлчилдэг болсон байна. Түүнчлэн сайн дурын уран сайхны хөдөлгөөн өргөн олныг хамарч, манай орны дөрвөн хүний нэг нь оролцдог боллоо. 

Манай орны нийт сумын тавь гаруй хувь нь соёл, үйлчилгээний автоклуб, ухуулгын нээлттэй талбайтай болж, сурталчилгааны тоног төхөөрөмжөөр нэлээд нь хангагджээ. Сүүлийн үед нэлээд сум хурал, чуулганаараа хөдөлмөрчдийн дунд зохиох соёл, хүмүүжлийн ажлыг сайжруулах тухай хэлэлцэж тодорхой шийдвэр гаргаад хэрэгжүүлж байна. 

Сүхбаатар аймгийн Түмэнцогт суманд малчдын дунд зохиох соёл, олон түмний ажлын арга хэлбэр сайжирч, ахуйн соёлын үйлчилгээг хэсгүүдийн төвд хүргэн. сард хоёр удаа товлосон цаг, өдрөө тогтмол үйлчилдэг болжээ. Баян-Өлгий аймгийн Алтай, Дорнод аймгийн Цагаан-Овоо сумын АДХ-ын гүйцэтгэх захиргаа клубийнхээ дэргэд соёл, хөдөлмөрийн, хамтлаг байгуулсан, Баянхонгор аймгийн сумууд урлагийн тоглолт харилцан хийдэг, Төв аймгийн Бүрэн сумын мал аж ахуйн хэсгүүд урлагийн хамтлагтай болсон зэрэг шинэлэг арга хэлбэр орон нутагт гарч байна. 

Зарим нэг санаачилга, ололт байгаа ч гэсэн сумдын АДХ-ын гүйцэтгэх захиргаанаас хөдөлмөрчдийн дунд зохиодог соёл, хүмүүжлийн ажлын чанар, далайц, арга хэлбэр нь орчин үеийн хүмүүсийн оюуны хэрэгцээг тэр бур хангаж чадахгүй байна. Ялангуяа малчид, хөдөө орон нутгийн хөдөлмөрчдөд соёл түгээх талаар аймаг, сумын АДХ-ын гүйцэтгэх захиргаад бэрхшээл тоочиж, шинэ барилга байгууламж, унаа машин, техник хэрэгсэл, мэргэжлийн хүн нэхэж шаардахыг урьдал болгоод нөөц бололцоо, хүн ардын авьяас чадварыг дайчлах тухайд санаачилга дутсаар байна. 

МАХН-ын XIX их хурлаас хөдөөгийн хөдөлмөрчдийн соёлын үйлчилгээг сайжруулах талаар дэвшүүлсэн зорилтыг хэрэгжүүлэхийн тулд төрийн захиргааны үндсэн нэгжүүд шинэ сэтгэлгээ, дэвшилт арга барилаар ажиллах, ялангуяа манай амьдралд олон жилээр архагшсан хэлбэрдэх, тооны хойноос хөөцөлдөх дутагдлыг эрс шийдэмгий арилгах хэрэгтэй байна. Олонхи сумын соёлын байгууллагад мэргэжлийн боловсон хүчин дутмаг, тэдгээрийн хариуцлага санаачилга хангалтгүй, төрийн захиргааны байгууллагаас үзүүлэх туслалцаа хяналт, удирдлага ч жигд биш байгаа юм. Зарим тохиолдолд урлаг, соёлын ажилд захиргааны муйхар аргаар хандаж, ерөнхийлдгөөс хэтийн төлөвтэй тодорхой бодлого хэрэгжүүлэх, авьяастныг олж урамшуулан хөгжүүлэх талаар өрөөсгөлддөг байна. 

Соёлын байгууллагуудыг мэргэжилтэй боловсон хүчнээр системтэй хангах талаар ч Соёлын Яам, аймаг, хотын АДХ-ын гүйцэтгэх захиргаа, соёлын хэлтсүүд тууштай, дэс дараалалтай цогцолбор бодлого боловсруулж хэрэгжүүлэхэд сул анхаарснаас манай орны сум, нэгдлийн клубийн дөнгөж гуч хүрэхгүй хувьд нь мэргэжлийн хүмүүс ажиллаж байна. Соёлжилтын асуудлыг хоёрдугаарт тавьж, багцаа тоймоор ханддагийн дээр аж ахуйн зорилтыг үзэл суртлын талаар хангах үүргээ хэлбэр төдий биелүүлж ирснээс хөдөлмөрчдийн урлаг, соёлын үйлчилгээ материаллаг баазаар ч, авьяас, мэргэжилтэй боловсон хүчнээр ч доголдсоор байна. 

Соёлын байгууллагуудын ажилд нэвтэрч үр дүнгээ өгч байгаа эхлэл, туршлагыг сумдын АДХ-ын гүйцэтгэх захиргаа соргогоор тусган нэвтрүүлэх, соёлын үйлчилгээг ахуйн үйлчилгээ, эмнэлэг, холбоо зэрэг бусад үйлчилгээтэй нягт уялдуулан зохион байгуулах талаар өөрчлөлт хийх хэрэгтэй байна. 

Соёлын байгууллагын материаллаг баазыг тал бүрээр бэхжүүлэх, ялангуяа мал аж ахуйн бригад, хэсгийн улаан булан, номын санг тохижуулах, бригад, хэсэгт бүлгэм, дугуйлан, хамтлаг хичээллүүлэх зэрэг өргөн олныг хамарсан шинэлэг ажлыг зориуд хүч хөрөнгө, санаачилга гарган зохион байгуулах, үүнд ХЗЭ, ҮЭ, эмэгтэйчүүдийн байгууллагын хүчийг нэгтгэвэл үр өгөөжтэй болох ёстой. 

<< Малчид маань мал аж ахуй эрхлэх мэргэжил эзэмшиж, ажилдаа үр бүтээл гаргахын хамт ном уншиж, хөгжим сонсож, кино үзэж, урлагийн бүтээл, биеийн тамир, спорт сонирхож байх нь тэдний өдөр тутмын хэрэгцээ шаардлага болсон байна. Гэвч хөдөлмөрчдийн өсөн нэмэгдэж байгаа энэ хэрэгцээ шаардлагаас соёл, хүмүүжлийн ажлын материаллаг бааз, боловсон хүчний хангалт, зохиож байгаа ажлын түвшин хоцорч байна >> гэж нөхөр Ж. Батмөнх намын Төв Хорооны IV бүгд хурал дээр зааж хэлсэн билээ. Соёл, хүмүүжлийн ажлыг хоцрогдлоос гаргахын тул аймаг, хот, сумдын АДХ-ын гүйцэтгэх захиргаад, БНМАУ-ын Соёлын Яам болон бусад холбогдох яам, газруудтай хамтран далайцтай тодорхой арга хэмжээ авч хэрэгжүүлэхийг хөдөлмөрчдийн эрх ашиг хатуу шаардаж байна. 

