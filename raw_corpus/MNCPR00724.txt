Бид эрсдлийг өөрийн хөрөнгөөрөө хариуцна

Худалдаа Хөгжлийн Банкны эрх мэдэл бүхий ажилтан зөвшөөрөлгүй үйл ажиллагаа явуулж, их хэмжээний мөнгө урвуулан завшсан явдал болжээ. Энэ талаар тус банкны Гүйцэтгэх Захирал ноён Р.Коппатай ярилцлаа. 
-Энэ хууль бус явдлыг та бүхэн хэрхэн мэдсэн бэ? -Банкны ажилтны ёс зүйн хэм хэмжээг зөрчсөн энэ үйлдлийг манай Дотоод хяналт шалгалтаар илрүүлсэн. 
Ингэж дотоод хяналт шалгалтын болон аюулгүй ажиллагааны холбогдох арга хэмжээг авснаар хууль бус ажиллагааг нэгэнт зогсоогоод байна. Хууль бус ажиллагаагаар банкны өөрийн хөрөнгө 51,0 тэрбум төгрөгнөөс 3,5 тэрбум орчмыг нь зүй бусаар ашигласан байж болзошгүй дүн гарсан бөгөөд хэргийг илрүүлснээс хойш хохирлын нэлээд хэсэг буюу 1,3 тэрбум төгрөгийг төлүүлээд байна. Худалдаа Хөгжлийн Банк нь Монгол улсын банкууд дотроос өөрийн хөрөнгийн хэмжээ хамгийн өндөртэй нь бөгөөд энэ нь Монголбанкнаас шаарддаг хэмжээнээс хоёр дахин илүү их юм. Уг зүй бус явдлаас үүдүүлээд нийт харилцагч, хадгаламж эзэмшигчид, үйлчлүүлэгчиддээ хандан манай банкинд итгэл алдрахгүй байхыг, эргэлзэхгүй байхыг онцлон хэлмээр байна. Гарсан хохирлын нэлээд хэсгийг бид төлүүлээд байгаа, цаашид ч энэ үйл ажиллагааг үргэлжлүүлж хохирлыг гэм буруутай этгээдүүдээр бүрэн төлүүлэх талаар холбогдох бүх арга хэмжээг авна гэдгийг хэлмээр байна. -Ямар хүмүүс ингэж итгэл алдав? -Хууль бус ажиллагаанд банкны ахлах албан тушаалтан оролцож үйлдсэн бөгөөд энэхүү ажилтан цагдан хоригдож, холбогдох баримт мэдээллүүд хууль хяналтын байгууллагуудад шилжээд байна. -Танай дотоод хяналт шалгалтаар илрүүлсэн гэж та хэллээ. Банкны холбогдох ажилтнууд сайн ажиллажээ дээ... -Манай банк сүүлийн жилүүдэд орчин үеийн мэдээлэл технологийн болон санхүүгийн дэвшилтэт программуудыг олон улсын санхүүгийн стандартын дагуу амжилттайгаар тогтмол хэрэгжүүлж ирснээр энэ буруутай ажиллагааг илрүүлж чадлаа. Улмаар тус банк нь барагдуулаагүй хохирол үлдэж болзошгүй тохиолдолд түүнийг хувь нийлүүлэгчдийн өөрийн хөрөнгө 51,0 тэрбум төгрөгөөрөө бүрэн хариуцах бөгөөд үйл ажиллагааны өндөр хэм хэмжээ, найдвартай тогтвортой байдал, харилцагч хадгаламж эзэмшигчдийнхээ хйрйнгийн бүрэн бүтэн байдлыг хадгалсаар байна гэдэгтээ бат итгэлтэй байгаагаа албан ёсоор хэлмээр байна. -Танай банк энэхүү эрсдлээ хэрхэн зохицуулж байна вэ? - Уг завшигдсан мөнгөний эрсдлийг илэрсэн өдрөөс дээр хэлсний дагуу өөрийн хөрөнгөөс нөхөн төлж, үйл ажиллагаагаа хэвийн явуулж байна. Дахин зориуд тодотгоход манай банкны хувь нийлүүлэгчдийн үндсэн хөрөнгө 51,0 тэрбум төгрөгөөс энэхүү 3.5 тэрбумыг ингэж хууль бусаар ашигласан байгаа. Тэгэхлээр манай хадгаламж эзэмшигчид болон бусад хэрэглэгчдийн эрх ашиг энд үл хөндөгдөнө, хөндөгдөх ч ёсгүй гэдгийг хэлмээр байна. Товч хэлэхэд хэрэв барагдуулах боломжгүй хохирол үлдвэл банк маань л өөрөө хохирогч болж байгаа хэрэг юм. -Та бүхнийг ажилчдынхаа ёс зүй, итгэл үнэмшилд илүү илүү анхаарахыг энэ байдал харуулж байх шиг байна? -Тийм ээ. Цаашид хууль бус үйл ажиллагааг гаргуулахгүй байх үүднээс үйл ажиллагааны журам, хяналтыг чангатгах арга хэмжээнүүдийг эрчимжүүлж байна. Тус банкны өнгөрсөн оны татварын дараахь ашиг 7.4 тэрбум төгрөг манай өөрийн үндсэн хөрөнгөд хуримтлагдсан, энэ оны эхний дөрвөн сарын байдлаар 3.8 тэрбум төгрөгийн ашигтай ажиллаж байна гэдгийг нэмж хэлье. Ингээд нийт харилцагчиддаа амжилт хүсч, сайн сайхныг хүсье. 
Б.БАЯР 
