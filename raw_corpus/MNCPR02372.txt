Өөрийн гэсэн төр улсгүй дэлхийн хамгийн том үндэстэн

Тэдний түүх хуучин, эрх чөлөөний төлөөх тэмцэл нь хэдэн зуунаар тоологдоно. Курдийн соёл өвөрмөц, тэдэнд тусгаар улсаа байгуулах шалтгаан Европын аль ч ард түмнээс илүү байдаг. Курдууд тусгаар тогтнолын төлөөх дайнаа эхлүүлэхэд дэлхий тэр аяараа донсолдог. Туркийн арми Иракт нэвтрэн орж үүнд саад болохыг оролдож байна.
Туркийн цэргүүд хоёрдугаар сарын 21-нд Иракийн хойд хэсэг рүү нэвтрэн орлоо. Курдистаны Ажилчны намын (КАН) отрядтай тэмцэхийн тулд 10 мянган цэргээ илгээв. Турк бидний үгийг тоохгүй байна хэмээн Ирак эсэргүүцэж байна. Анкара Косовог хүлээн зөвшөөрсөн болохоор курдууд бас өөрийн юмаа шаардах нь ойлгомжтой. Косово дахь албаниудын тусгаар тогтнолыг хүлээн зөвлшөөрсөн нь олон улсын хууль дүрмийн хувьд хууль бус зүйл юм.
Ойрхи Дорнодын нэн эртний ард түмний нэг нь курдууд. Эртний египет, шумер, ассир-вавилон, хетт, урарт үндэстнүүд тэдний өвөг хэмээн тооцогддог. Курд шиг өөрийн газар нутаг дээр ийм олон жил амьдарсан үндэстнийг олоход бэрх юм. Өнөөдөр, янз бүрийн тооцоогоор курдуудыг 20-30 сая гэж үздэг. Туркт 14-15 сая, Иранд 4.8-6.6 сая, Иракт 4-6 сая, Сирид 1-2 сая курд хүн байдаг. Үүнээс гадна, хоёр сая орчим курд Европ, Америкаар тархаж хүчтэй нийгэм үүсгэсэн байдаг ажээ. 
Курд бол өөрийн гэсэн төр улсгүй дэлхийн хамгийн том үндэстэн юм. КАН-ын босогчид Туркийн газар нутаг дээрх курдуудад тулгуурлан тусгаар тогтносон улсын байгуулахаар тэмцдэг. Үүнийг тойрч бий болсон нөхцөл байдал Косовогийнхтой адилхан юм. Косовогийн асуудал газар зүй, түүх, улс төрийн гээд бүх газрын зургийг хольж, хутгаж өгч байх шиг байна. Курд улс байгуулагдах боломжийн талаар эдүгээ ид шуугиж эхлэв.
Курдийн тусгаар тогтносон улсыг байгуулах анхны оролдлого 1840-өөд онд, Бохтан мужийн эмир Бадрханы үед гарчээ. Тэрээр 1842 онд өөрийн дүртэй зоосон мөнгө цутгаж, султан хааны эрх мэдлийг хүлээн зөвшөөрөхөө больсон байна. Гэвч 1847 оны зун Бохтан муж Туркийн цэргүүдэд эзлэгдэн, Бадрхан өөрөө олзлогджээ. Тусгаар Курдистаныг дахин байгуулах оролдлогыг Бадрханы ач хүү Езданшир хийлээ. Езданшир 1854 онд Крымийн дайныг ашиглан бослого дэгдээж, удалгүй Битлисийг, дараа нь Мосулыг эзэлж авчээ. Үүний дараагаар тэрээр Эрзерум, Ван хотыг дайлахаар бэлтгэв. Гэвч оросуудтай хамтрах гэсэн оролдлого нь бүтэлгүйтэж, генерал Муравьевт илгээсэн бүх элч нь баригдан, Езданшир өөрөө Туркийн эрх баригчидтай уулзан мэхлэгдээд баривчлагдлаа.
Дараагийн оролдлого 1880 онд шейх Обейдуллагийн үед гарчээ. Курдуудын дунд асар их нэр хүндтэй шашны удирдагч Обейдулла эхлээд Персийг довтлон Ираны Курдистан, Азербайжаныг эзлээд, эдгээр нутгийн нөөц баялаг дээр тулгуурлан Туркийн эсрэг тэмцэх төлөвлөгөө боловсруулжээ. Төлөвлөгөө ч батлагдлаа. 1880 оны наймдугаар сард курдууд Ираны Азербайжанд нэвтрэн оров. Тэд орон нутгийн курд омгийнхны дэмжлэгийг авчээ. Гэвч Обейдулла Урми хотыг бүслэх үеэр гол хүчээ хожимдуулсны улмаас бут цохигдож, Турк руу буцахаас өөр аргагүй болов. Тэнд очоод баривчлагдан, Мекка руу цөлөгдөж, тэндээ нас баржээ.
Курдистан дахь үндэсний хөдөлгөөн 1908 онд дахин амь орлоо. Цөллөгөөс буцан ирсэн Обейдуллагийн хүү шейх Абдель Кадер "Курдистаны сэргэлт" үндэсний нийгэмлэг байгуулан нэрд гарсан юм. Үүний дараа "Курдистан бейлик" буюу Курдийн ванлигийг байгуулах зорилготой "Курдистаны нэгдэл" холбоог байгуулав. Тэд нартай барзан омгийн шейх Абдель Салям, Молла Селим нар нийлсэн байна. Ийнхүү курдууд 1909-1914 оны үед хэд хэдэн том бослого, хөдөлгөөн өрнүүлсэн билээ.
Турк дэлхийн нэгдүгээр дайнд ялагдсан нь курдуудад шинэ төлөв байдлыг нээж өгчээ. Версалийн бага хурал дээр Курдийн тусгаар улсыг байгуулахыг оролдож байсан генерал Шериф-паша оролцсон юм. Гэвч хуралд оролцсон үндсэрхэг курдууд Курдистантай нягт харилцаа холбоогүй байсан учраас Курдийн явцуу хүрээний сэхээтнүүдээс өөр хэнийг ч төлөөлөөгүй байсан билээ.
1920 оны Севрскийн энхийн тохиролцооны дагуу, Курдистаны автономийг даруй тунхаглах аястай юм болж, хэрвээ курдууд хүсвэл тусгаар тогтнолыг нь олгоно гэсэн юм. Үүний хажуугаар Мосулын вилайет буюу өнөөгийн Иракийн Курдистанд Курдийн ванлигуудыг нэгтгэх төлөвлөгөөг боловсруулж байлаа. Анхны алхам болгож шейх Махмуд Барзанжи Сулейманийн захирагчаар томилжээ.
Гэвч Барзанжи 1919 онд бослого дэгдээн тэр үед Иракийн Курдистаныг захирч байсан Английн төлөөлөгчдийг баривчилж өөрийгөө Курдистаны хаанаар тунхаглаад Киркукийн зүг хөдөллөө. Гэвч англиудад бут цохиулав. Барзанжи шархдан олзлогдож, цааз сонссон ч өршөөгдөн Энэтхэг рүү цөлөгдөв. 1922 оны намар Мосулын вилайетийг Туркийн цэргүүд заналхийлэх болсон тул англиуд Сулейманид Махмуд Барзанжиг эргүүлэн авчрахад тэрээр өөрийгөө дахин Курдистаны хаанаар өргөмжиллөө. Дараа нь тэрээр Засгийн газраа байгуулж өөрийн дүртэй зоосон мөнгө цутгаж, марк хэвлэж эхэлсэн юм. Англиудад итгээгүй Барзанжи туркуудтэй нууц харилцаа тогтоож, Ленинд захиа бичиж тусламж, өмгөөлөл хүсч байсан гэдэг.
1923 оны хоёрдугаар сард англиуд Сулейманиг орхихыг Барзанжид тулган шаардаад араас нь агаараас бөмбөгдлөө. Барзанжи уул руу зугтаж хэдэн жил нуугдав. 1927 онд цаашдын тэмцэл нь амжилтгүй болсныг ойлгосон Барзанжи өршөөлөөр наймаалцан бууж өгчээ. 1922 оны хавар Ираны курдуудын толгойлогч Симко өөрийгөө "тусгаар тогтносон Курдистан"-ы хаанаар өргөмжилж, өөрсдийн сонинг гаргалаа. Наймдугаар сард тэрээр персүүдэд цохигдсон ч 1930 онд үхэх хүртлээ "Энх тайвныг бусниулагч" хэвээр байсан юм.
Туркийн Курдистаны тухайд гэвэл, армянууд болон өрнөдийн гүрнүүдийн мэдэлд орохоос айсан курдууд Курд-Туркийн хамтарсан лалын улс дотор бүрэн автономит эрх олгоно гэсэн Мустафа Кемалийн амлалтад итгэж Грек-Туркийн дайнд Туркийг дэмжиж оролцжээ. Үүний үр дүнд 1923 онд Лозаннын энхийн гэрээг байгуулсан ч үүнд курдуудыг огт дурдсангүй. Энэ гэрээгээр хуучин Османы Курдистан улсыг тасчин хуваасан өнөөгийн Ирак, Сири, Туркийн хилийг тогтоосон билээ.
Үүний дараа Кемалист Засгийн газар курдуудыг "туркчлах" бодлогыг эхлүүлэв. Хариуд нь 1925 онд шейх Саид Пиран бослого дэгдээлээ. Босогчид Генчем хотыг эзэлж Курдистаны түр нийслэлээр зарлаад, Диярбакир хотыг эзэлж Курдистаны нийслэлээр зарлах санаа агуулав. Гэвч Диярбакирийг дайлалт няцаагдаж, дараа нь Генчем хотыг алдаж бослогыг толгойлсон хүмүүс олзлогдон дүүжлүүлжээ. Курдуудын бослого 1927, 1936 онд гарч 3-5 жил үргэлжлээд дарагдсан юм.
Үүний дараагаар Туркийн Курдистанд цэрэг, цагдаагийн дэглэм тогтоож, курд хэл, курд үндэсний хувцсыг хориглов. Мөн курдуудад өөрсдийгөө "курд" гэж нэрлэхийг хориглож "Уулын туркууд" гэдэг нэр өгчээ. Курдуудыг ийш тийш, нь цөлж, устгаж, Турк дахь Курдийн нийгмийн бүтцийг задалсан юм. Энэ цаг үед Курдийн хөдөлгөөний төв нь Ирак болон Ираны Курдистан болон хувирсан юм.
Курдууд 1930, 1943-1945, 1946 онд дахин босч, дарагдаж, энэ үед Ираны Курдистаны Ардчилсан нам, Иракийн Курдистаны Ардчилсан нам зэрэг том намууд байгуулагджээ. Эцэст нь 1961 онд Иракт Мустафа Барзанийн удирдлага дор дахин бослого дэгдэж, 1975 он хүртэл үргэлжилжээ. Барзанжи энэ бослогоороо Ирак дахь курдуудын автономит эрхийг хүлээн зөвшөөрүүлж чадсан ч эцэст нь ялагдсан байна. Бослого дарагдсанаар Иракийн курдууд дотроо хагаралдав. 1979 оны эхээр Иранд лалын хувьсгал гарснаар Ираны Курдистан дахь эрх мэдэл бараг л курдуудын гарт иржээ. Гэвч гуравдугаар сард л Ираны Курдистаны Ардчилсан намын отряд Тегеранаас илгээсэн "Лалын хувьсгалын харуул"-ын дайчидтай тулалдаж эхлэв. Есдүгээр сарын эхээр иранууд хүчтэй довтолж, 12-13 насны курдуудаас эхлэн хядаж эхэлжээ. Ийнхүү Тегеран Ираны Курдистаны ихэнх хэсгийг хяналтдаа оруулж чадсан юм. Иракийн хойд нутагт Курд улс байгуулагдахыг Турк, Иран хоёр санаа нэгтэй эсэргүүцдэг. Саддамын дэглэм нуран унаснаар Иракийн хойд хэсэгт тусгаар тогтносон Курдистан улс байгуулагдах боломж гарч иржээ.
Ер нь Курдийн асуудал зөвхөн Ойрхи Дорнодын бус, дэлхий дахиныг доргиох чадалтай. Хэрвээ тэд тусгаар тогтнолын төлөөх жинхэнэ дайныг эхлүүлбэл хэнд ч хүчрэгдэхгүй байж мэднэ. Туркийн арми Иракт нэвтрэн орсноор энэ дайн руу улам их түлхэж байна.
Бэлтгэсэн Н.Мөнхжин 