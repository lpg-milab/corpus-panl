№160   (15809)
1984 ОНЫ ДОЛДУГААР САРЫН  5.
ХАДЛАНЧДЫН ДУНД ЗОХИОХ УХУУЛГА

Бүх нийтийн хүч анхаарал төвлөрөх чухал ажлын нэг нь арвин их хадлан тэжээл бэлтгэх явдал юм. Энэ жил улсын хэмжээгээр 987 мянган тонн тэжээлийн нэгжтэй тэнцэх хэмжээний төрөл бүрийн тэжээл бэлтгэх болно. 

Өнгөрсөн онд Хөвсгөл, Баян-Өлгий, Булган, Өвөрхангай, Сэлэнгэ, Төв, Завхан, Архангай, Өмнөговь аймаг, Улаанбаатар, Дархан, Эрдэнэт хот есдүгээр сарын 25-ны дотор хадлангийн төлөвлөгөөг давуулж биелүүлсэн юм. Төв аймгийн Баянцогт сум хадлангийн талбайг усжуулснаар ургацыг 30 - 50 хувь нэмэгдүүлсэн байлаа. Мөн Өвөрхангай аймгийн Бат-Өлзий сум суурь бүрийг хадлангийн талбайтай болгож, хадланчидтай уралдааны гэрээ хийж, шагнал урамшуулал олгох ажлыг хүмүүсийн идэвхийг өрнүүлэхээр зохион байгуулдаг болсноор хадлан тэжээл бэлтгэх хэмжээг сүүлийн гурван жилд хоёр дахин нэмэгдүүлжээ. 

Энэчлэн Увс аймгийн Тэс сум дөрөвдүгээр сараас эхлэн хадлангийн талбайг усалж бордох, цэвэрлэх зэрэг ажлыг нийтийн хүчээр хийж, хадлангийн бэлтгэлийг долдугаар сарын аравны дотор шалган хүлээн авч, энэ ажлаар тэргүүний мал аж ахуйн бригад, албан байгууллага, хадланч шалгаруулах болзол зарлан өдөр, долоо хоногоор дүгнэж, шалгарсных нь ажлын арга барилыг сурталчилдаг байна. Мөн хадлангийн бригадын байранд улс, аймаг, сум бригадын хадлангийн төлөвлөгөөт зорилт, уралдааны болзол, хадланчдын ажил дүгнэх хүснэгт, заавар зөвлөмж бусад гарын авлага, сурталчилгааны самбар тавьж, радио хүлээн авагч ажиллуулан, хадланчдын хэвлэлийг шуурхай хүргэж ухуулгын бригад, кино, хүн эмнэлэг ахуйн бусад үйлчилгээгээр тогтмол үйлчилдэг байна. 

Булган аймгийн Баянуурын тэжээлийн аж ахуй сүүлийн жилүүдэд ЗХУ-ын Ставрополийн хязгаарын Ипатовын районы намын байгууллагуудын туршлагаар хадлан тэжээл бэлтгэх ажлыг зохион байгуулж байгаа нь өвсийг шимт чанартай үед нь бэлтгэх, хаягдал байх, хадланчдын дунд зохиох улс төр, соёл хүмүүжлийн ажлыг жигд сайжруулахад үр нөлөөтэй болжээ. Үзэл суртал, зохион байгуулалтын. ажлын нэгдлийг сайн хангаж ажилласнаар дээрх газрууд хадлан тэжээл бэлтгэх ажлыг хугацааны нь өмнө давуулан биелүүлж заншжээ. Хадлан тэжээл бэлтгэх ажилд ийм амжилт байвч, хадланчдын идэвх санаачилгыг өрнүүлэх талаар нам, улс, хөдөө аж ахуйн зарим байгууллагын хангалтгүй ажиллаж байна. 

Хадлангийн талбай, ургацын хувьд бололцоо сайтай Дорнод, Сүхбаатар, аймаг хадланчдын дунд зохиох үзэл суртал, хүмүүжлийн ажлыг муу анхаарч байснаас сүүлийн гурван жил дараалан хадлангийн төлөвлөгөө тасалжээ. Эдгээр аймаг хадлан бэлтгэх талаар улсад нэрд гарсан улсын олон удаагийн аварга салаа, аварга тэргүүний хадланч олон байвч түүний туршлагыг нийтэд эзэмшүүлэх талаар тодорхой ажил зохиохгүй байна. Мөн энэ ажилд хамт олны хүчийг төвлөрүүлж, хун бүртэй тулж ажиллах, ялангуяа шинээр сургууль, курс төгссөн залуучуудад богино хугацаанд ажлын дадлага эзэмшүүлж, тэдний идэвх санаачилгыг өрнүүлэх талаар Хэнтий аймгийн Хэрлэнбаян-Улааны отор тэжээлийн аж ахуйн нам, захиргаа, олон нийтийн байгууллага ухуулга, соёл хүмүүжлийн дайчин шуурхай, үр нөлөөтэй ажил хийхгүй байгаагаас тус аж ахуй хадлан, тэжээл бэлтгэх төлөвлөгөөг тасалжээ. Хадлангийн бригад, салааны хөдөлмөр зохион байгуулалт, цаг ашиглалт хадланчдын бэлтгэл, ухуулга, суртал нэвтрүүлэг соёл хүмүүжлийн ажил тус аймгийн ихэнх сум нэгдэл, сангийн аж ахуй, тэжээлийн аж ахуйд хангалтгүй байсан нь шалгалтаар илрэв. 

Ажлын амжилтыг ахиулж, хоцрогдол, дутагдлыг арилган бригад, салаа, хамт олноороо тэргүүний сайчуудын амжилтад хүрэх гол хөшүүрэг болсон социалист уралдааныг хугацаанд нь дүгнэхгүй, үр дүнг байнга ил тод сурталчлахгүй, хэлбэрдэж ёс болгодог явдал бүрэн арилаагүй байна. Хадлангийн төлөвлөгөөг биелүүлэх, давуулан биелүүлэхийн төлөө бух нийтийн хөдөлгөөнийг эрчимтэй өрнүүлж, өнгөрсөн онд энэ ажилд хуримтлуулсан арга туршлагыг нэвтрүүлэх, дутагдлыг арилгахад нам улс, олон нийтийн байгууллагаас зохиох улс төр, соёл хүмүүжлийн бүхий л ажлыг зохион байгуулалтын ажилтай нягт холбож явуулах нь энэ оны хадлан тэжээл бэлтгэх үеэр зохиох ажлын чухал зорилт мөн, Аймаг, хот, сумын намын байгууллагууд хадлангийн үеэр ухуулга, соёл хүмүүжлийн ажлын нэгдсэн төлөвлөгөө гаргаж, түүндээ нам, төр, олон нийтийн байгууллагаас зохиох ажлын агуулга, сэдэв, арга хэлбэрийг нарийвчлан тодорхой тусгах хэрэгтэй. Хадлан тэжээл бэлтгэх үеэр ажиллах ухуулагчдыг семинарлах, аварга тэргүүний хадланчдад залуучуудыг шефлүүлж, ажилд нь сургаж дадлагажуулах үзүүлэх сургууль, уулзалт хийх, цалин хөлс, шагнал урамшууллын систем, ажлын үнэлгээ зэргийг хүн бүрт ойлгуулахад чиглэсэн олон хэлбэрийн ажил зохиох нь чухал байна. Тэргүүний дэвшилт арга барил ажилдаа нэвтрүүлэн амжилтаа ахиулан уралдаанд түрүүлсэн хадланчдын туршлагыг аман ухуулга, хэвлэл мэдээллээр цаг алдалгүй өргөн сурталчилж байвал зохино. 

Хадланчдын зорилт, ажлын хэмжээ, ажиллах арга хэлбэр, эзэмших туршлага, уралдааны үүргийн биелэлтийг тусгай самбарт тавьж сурталчлах, ЗХУКН-ын байгууллагын туршлагаар хадланчид хөдөлмөрчдөд энэ ажлын үр дүнгийн талаархи мэдээллийг шуурхай хүргэж байх зорилгоор мэдээллийн төв, хэсэг байгуулж ажиллах нь чухал. Хадланчдын дунд ухуулга, соёл, үйлчилгээний бригад ажиллуулж, нам, засгийн ээлжит зорилт, цаг үеийн ажлын талаар ухуулга хийлгэж, кино үзүүлж концерт тоглуулах, номын сан, худалдаа, соёл, ахуйн үйлчилгээгээр үйлчилж, тэдний эрэлт хүсэлтийн нэр төр тодорхой ажил зохиож байвал зохино. 

