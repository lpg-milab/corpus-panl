Б.Баярбат гэрийнхнийгээ хөнөөгөөгүй. Энэ хэрэгт холбоотой хүн удахгүй тодорно

Гэр бүлийнхнийгээ хөнөөсөн хэрэгт буруутгагдсан Б.Баярбат агсны аавын дүү Г.Цолмон ярилцлага өглөө Гэр бүлийнхнийгээ хөнөөсөн хэрэгт буруутгагдсан Б.Баярбат чанга дэглэмтэй хорих ангийн гянданд амиа хорлосон. Нас барахаасаа өмнө гэрээслэл бичиж үлдээсэн гэх бөгөөд өнөө хэр учир битүүлэг хэвээр үлдсэн энэ хэргийн цорын ганц гэрч, хэрэгтэн ийнхүү хорвоогоос одов. Б.Баярбатын аав Батжаргалын төрсөн дүү Г.Цолмонгийн ярианд анхаарлаа хандуулна уу.
-Танай гэр бүлийнхэнд юуны өмнө эмгэнэл илэрхийлье. Баярбат амиа хорлохоосоо өмнө гэрээслэл үлдээсэн гэдэг нь үнэн үү? -Гэрээслэлдээ хийгээгүй хэргийнхээ төлөө олон жил шаналлаа. Би нэгэнтээ хийгээгүй хэргийнхээ төлөө шаналж зовж байхаар аав ээж, эгч дүү нарынхаа араас очъё доо. Хэнд ч гомдолгүй. Тахир соёотын 405 дугаар хорих ангийнхан бүгд надад сайхан хандаж байсанд баярлаж явдгаа илэрхийлье гэсэн утгатай юм бичсэн байсан. Ардаа хэн нэгнийг чирэхгүй гэдэг үүднээс үүнийгээ тодорхой бичсэн байх л даа. -Нас барахаасаа өмнө өлсгөлөн зарласан байсан гэв үү. Шоронд хэр дарамт шахалттай байсан юм бол? -Эхний үед маш их дарамт шахалттай нь ил далд мэдрэгддэг байсан. Харин ял сонсоод хоригдсон цагаасаа хойш түүнд дарамт байгаагүй. Шоронд 76 хоног өлсгөлөн зарласан. Хэргээ задалж давж заалдъя хэмээн их олон газарт өргөдөл явуулж байсан. Хүний эрхийн комисс, давж заалдах шүүх гээд хандаагүй газар түүнд байхгүй. Харамсалтай нь хариу ирэхгүй байхаар нь Баярбат ерөөсөө энэ хэргийг надад үүрүүлсэн чигээрээ дуусах юм байна. Нэгэнтээ ялаас хэлтрэх хувь тавилан надад байхгүйгээс хойш гэж цөхрөнгөө барсан байх. -Амиа хорлож болзошгүй талаар урьдчилан мэдсэн хүн байгаа юу. Хамгийн сүүлд хэзээ ар гэрийнхнээс нь уулзсан бэ. Тэр үед сэтгэл санаа нь хэр байсан юм бол? -Түүнийг амиа хорлох гэж байгаа талаар хэн ч мэдээгүй. Өлсгөлөн зарлаад нэлээн их турсан л даа. Хамгийн сүүлд дөрөвдүгээр сард уулзахад өлсгөлөн зарласнаа болиод сайхан өнгө засчихсан байсан. Сая наймдугаар сард эргэлт очих байсан. Бид очъё доо гэж ярьж байтал гэнэт энэ мэдээг дуулсан. Хорих ангийнхан биднийг урьд өмнө нь Баярбаттай урилгаар олон удаа уулзуулж байсан. Эргэлт хэдийд байдаг тэр хугацаанд нь ар гэрийнхнээс нь очиж уулздаг байсан даа. Биднийг эргэж очиход хэлж байсан. Аав, ээж, эгч, дүү бүх дотны гэсэн хүн маань байхгүй болчихсон. Сэтгэлийн зовлон дээрээ энд орооцолдож шаналж байх нь надад хэцүү байна. Би ч та нарыгаа сэтгэл санааны зовлонд унагачихлаа. Та нарынхаа сэтгэл санааг сайхан төвшитгөх цаг ирнэ хэмээн ярьж байсан. -Толины хагархайгаар өөрийнхөө хоолойг зүссэн гэж дуулдсан. Талийгаачийг ёслол төгөлдөр оршуулж чадсан уу? -Толины хагархайгаар зүссэн гэсэн. Эрх чөлөөтэй хүний хойдохын ажлыг яаж хийдэг тэр жам ёсоор хийсэн. 405 дугаар ангийн хамт олон хүний ёсоор оршуулахад нь тусалсанд талархаж байна. -Болсон хэрэг явдлын тухайд ярихад Баярбат гэрээс алдагдсан эд мөрийн баримтыг өөрөө гаргаж ирсэн гэгддэг. Энэ нь түүнийг энэ хэргийг үйлдсэн гэх нотлох баримт болж өгсөн байх? -Хэрэг гарсны эхний гурван сард өмгөөлөгч нь байлцаагүй ш дээ. Аливаа хүн өмгөөлөгчтэй байцаалтад орох эрхтэй байтал тэр үед өмгөөлөгчийг нь оруулдаггүй байсан. Сүүлдээ хэл ам таталж байж Эрдэнэбилэг өмгөөлөгчийг оролцуулсан. Өмгөөлөгчгүй байсан тэр үед хэргийн 99 хувь нь шийдэгдчихсэн байсан шүү дээ. Ах дүү бид энэ хэргийн нотлох баримтууд устгагдчихсан даа гэж боддог. Хэрэг гарсны долоо хоногийн дараа бид бөө дээр очсон. Энэ хэрэгт дүү чинь орооцолдчихсон явна аа. Гэхдээ төрийн цаазад амиа алдахгүй. 8-9 жилийн дараа энэ хэрэг илэрнэ. Хүн гарч ирнэ. Ширвээ сахалтай, бага ястан. Дүүгийн чинь хойноос хэтэрхий туйлшраад тэр хүнийг нь барьж чадсангүй дээ. Одоо хил гараад явчихсан. Яг ингэж тэр бөө хэлсэн юм. Нээрээ л дүү маань гурван удаа ялын дээд хэмжээ сонссон хэрнээ төр засаг харж үзэж амь хэлтэрч төрийн цаазад явсангүй. Нийт 30 жил гянданд суухаас тавыг нь ардаа хийсэн байсан. Харамсалтай нь амиа егүүтгэчихлээ дээ. -Хэрэг гарсан өдөр гэрээс алдагдсан гар утсыг Баярбат хээр газар хаяснаа зааж өгсөн гэх яриа бий? -Үүнийг бид үгүйсгэдэг. Яагаад гэвэл зөөврийн гар утсыг хоёр сарын дараа олоход улаан гэрэл нь асаалттай байсан гэж ярьдаг. Үүнийг мэргэжлийн хүмүүс нь нотолж чадаагүй. Өвлийн хүйтэнд гэрэл нь асаалттай хэвээр байх уу үгүй юу. Бас алдагдсан гэх нөгөө гар утас хоёр сар гаруй хугацаанд Туул голын захад даавуунд боолттой хэвтсэн гэх мөртлөө даавууны өнгө огт гандаагүй байдаг. Хаалганд жийргэвч хийсэн цагаан цэнхэр даавуунаас тасдаж гар утсыг боосон гэдэг. Гаднаас олдсон даавууг гэртэхтэй харьцуулахад ижил, гандсан шинж тэмдэг илрээгүй. Энэ мэт бүрэн нотлогдоогүй, эргэлзээтэй олон зүйл бий. Талийгаачийн дороос олдсон цустай хар малгай дотроо үстэй байхад тэр үсний эзнийг тогтоогоогүй ш дээ. -Нээрээ хар малгайны эзэн хэн бэ гэдэг талаар яригдаж байсан. Тэр ямар учиртай малгай юм бэ? -Тэр хар малгайн доторхи үс талийгаач таван хүн, Баярбатынхтай тохирохгүй байсан. Эхний шинжээчийн дүгнэлт ингэж гарсан. Дараа нь тэр үс ч байхгүй болсон. Манай ахынх орон дотроо малгайгаа хийгээд унтах замбараагүй хүмүүс биш. Тэр малгай талийгаачийн дороос цустай олдсон гэсэн. Ноцолдож барих үеэр малгай нь орон дотор орсон. Гарахдаа сандраад мартсан байх гэж бид таамагладаг юм. Хэрэв малгайн эзнийг тодорхойлсон бол чухал баримт гарч ирэх байсан байх. -Шүүх хурал дээр хар малгайны асуудал юу гэж орсон юм бэ? -Хоёр хүүхдийнх нь нэгнийх нь малгай гэж орсон байсан. -Аав бүгдийг алаад би ганцхан аавыг алсан гэсэн Баярбатын нэг яриа байдаг. Энэ ямар үг юм бэ? -Энэ талаар яг өөрийнх нь хэлсэн бичээстэй үг байдаггүй ш дээ. Амьд гарахын тулд аавыгаа алсан гэж хэлсэн юм шүү гэж хэлсэн удаатай. Биднийг эргэж очих үеэр "Уучлаарай ахыг чинь алсан гэж хэлсэнд" гэж хэлж байсан. Бид энэ үгний цаад утгыг гүйцэд сайн ойлгоогүй. Баярбатыг алсан гэдэгт бид итгэдэггүй. Хэрэв алсан гэдэгт итгэдэг бол таван жилийн турш юу гэж араас нь явах вэ. -Энэ хэрэг шунахайн сэдлээр хийгдэв үү. Эсвэл ямар нэгэн өс хонзонгийн өсөөрхөл байв уу. Энэ талаар та нарт юу бодогдох юм бэ? -Гэрт байсан алтан бугуйвч, шүрэн толгойтой алтан нуухтай хөөрөг, гинжнээс эхлээд үнэт эдлэл, өч төчнөөн мөнгөн аяга бүгд хэвээр байсан. Хэрвээ шунахайн сэдлээр бол тэр бүгдийг нь авна биз дээ. Их сонин хачин санагддаг. Миний ах хүнтэй өс хонзон зангидалцахаар хүн биш. Хөнгөн хүнсний үйлдвэрийн сайд байсан хүн. Манай бэргэн эгч маань Геологийн инженер. Боловсрол өндөртэй, хоорондоо их эвтэй, хүүхдүүддээ ачлалтай сайхан гэр бүл байсан даа. -Тэгэхээр гэрээс алдагдсан зүйл ерөөсөө байдаггүй юм уу? -Баярбатыг мөнгө авсан гэж ярьдаг. Гэсэн ч тэр мөнгө нь өөрийнх нь гэрт байсныг эхнэр нь баталдаг. Баярбатад хоёр сая төгрөг байх л ёстой доо гэж ярьж байсан. Ломбард ажиллуулдаг хүнд ийм хэмжээний мөнгө байж бололгүй дээ. Тэр алдагдсан гэх мөнгөн дээр их нээнтэглэдэг юм билээ. Одоо нэгэнт хаашаа ч заргалдаад аль ч хүнийгээ босгож ирж чадахгүйгээс хойш бид энэ асуудлыг ингээд цэглэж байгаа юм. Хэрэв аз байгаад жинхэнэ хэрэгтэн илрэх юм бол дүүгийн минь нэр цэвэршиж баярлах л байна даа. -Хэрэг гарсан байр одоо байдаг уу? -Хүргэн авсан даа. Хөрөнгө мөнгийг нь Баярбатын ар гэрийнхэн, бид ч аваагүй. Тэр залуу хүн эхнэр, хоёр хүүхдээ алдаж амьдралаа үрүүлсэн хохирогч. -Баярбатын ажил явдалд хүргэн чинь ирсэн үү. Тэр хүнийг Солонгосоос ирээд шинэ гэр бүлтэй болсон гэж дуулсан? -Бид Баярбатын ажил явдал болоход хүргэндээ дуулгаагүй ээ. Гэрт нь очиж уулзаж хараагүй болохоор тэр залууг гэр бүлтэй болсон эсэхийг нь хэлж мэдэхгүй юм. Бид одоо ч хүргэнтэйгээ харилцаа холбоотой явдаг. Уул нь их сайн хүү. -Манай сонин хүний эрхийг хөхиүлэн дэмждэг. Тийм ч учраас аливаа эрх нь зөрчигдсөн иргэний талд үйлчилдэг. Хүчний байгууллагаас тэр хүнд хүчээр хэрэг тулгаж тасалсан юм биш байгаа. Яагаад гэвэл Баярбат нас баран бартлаа "Би энэ хэргийг хийгээгүй" гэж удаа дараа өргөдөл гаргаж байсан байна? -Энэ хүүхдийг ийм хэрэг хийх хүн биш гэж баттай боддог. Миний ах төрийн яамны сайд, боловсролтой сэхээтэн, ах дүүдээ түшигтэй хүний дээд хүн байсан. Тийм сайхан хүнээ бид алуулчихаад баярлаад буруутай хүнийг нь зөвтгөхөөр зүтгэнэ гэж байхгүй. Баярбат алаагүй гэдэгт итгэдэг учраас дүүгийнхээ төлөө нүдэндээ нулимстай явна. Ар гэрийнхнийх нь эргэлзээг арилтал яагаад бүрэн нотлоод өгч чаддаггүй юм бол доо гэсэн бодол бид бүгдэд байдаг. Заримдаа энэ талаар нулимстай хоорондоо ярилцацгаадаг. Хэрэг хийсэн хэн ч байлаа өмгөөлөгчгүйгээр байцаалт өгөхгүй байх эрхтэй юм билээ. Тэгтэл эхний үед өмгөөлөгчгүйгээр байцаалт авч байсанд нь сэтгэл дундуур үлдсэн дээ. -Цагдаагийнхан баримтуудаар бүрэн нотолж чадаагүй гэдэг нь юугаар илэрдэг юм бэ? -Миний ах нэг метр 85 см өндөртэй. Миний эмэгтэй дүү нэг метр 81, том хүү ээжээсээ өндөр чацтай. Тийм том биерхүү улсуудыг Баярбат ганцаараа яаж алж чадах юм бэ. -Баярбатыг бэлгийн чадавхи сайжруулах эм хэрэглэдэг. Талийгаачдын цогцосноос хүчирхийлэлд өртсөн шинж тэмдэг илэрсэн гэх мэт яриа байдаг? -Бид эм хэрэглэж байсан эсэхийг нь мэдэхгүй юм. Эхний удаа хүчирхийлсэн гэж гарсан мөртлөө дараагийн удаа үгүйсгэгдсэн байсан. -Шүүх хуралд яг алинаар нь орсон юм бэ? -Хийгдээгүйгээр орсон. Талийгаачид бэлгийн хүчирхийлэлд өртөөгүй гэсэн үг. -Багадаа ямархуу зан ааштай хүүхэд байв. Хэрэг гарах үед Баярбат ямар ажил эрхэлж байсан билээ. Насны хувьд хэдтэй байсан юм бэ? -36-тай байсан юм уу даа. Миний дүү сэргэлэн цовоо, хөгжмийн авьяастай. Юм оёчихдог, авхаалжтай. Тэр үеийн чинээлэг гэр бүлд төрж өссөн герман, орос хэлтэй, боловсролтой. 405 дугаар хорих ангийнхан Баярбаттай харьцахад их дөхөм байдаг. Боловсролтой хүн чинь өөр байдаг юм байна гэж дарга нар нь бидэнд ярьж байсан. Хэрэг гарахын өмнө ломбард ажиллуулж байсан. Хэн өвдөж зовно, хэний хүүхдийн сургалтынх нь төлбөр дутна тэнд л Баярбат гүйж явдаг. Ах дүү нар нь мартахын аргагүй хүүхэд байсан даа. Эцэг эх рүүгээ юун хутга далайх. Аавынх нь ээжийнх нь ах дүү хамаатан садан бид энэ л байдлаар Баярбатыг дүгнэдэг. -Эхээс хэдүүлээ юм бэ? -Хоёулахнаа. Талийгаач Уранбат эгч нь. -Баярбат өөрөө хэргийн талаар яг юу гэж ярьдаг юм бэ? -Ярьдаггүй юм. Байнга харгалзагчтай. Үг ярих нь битгий хэл нүд нь чөлөөтэй хөдөлж ч чадахгүй байсан хүн бидэнд юугаа ярьж амжихав. Бие биенээ гэсэн сэтгэлээр бие хааг нь асууж байтал уулзалт өндөрлөдөг. Тэгээд ч тийм газар хэргийн талаар ярьж ч болдоггүй бололтой юм билээ. -Нэгэн гэрийн голомт сүйрсэн харамсалтай явдал болсон. Баярбат тэднийхээ араас харамсалтайгаар одож. Одоо энэ гэр бүлийн ард хоцорч буй хүмүүс хэн байна? -Манай Баярбатын гэргий, хүүхдүүдийн хамт үлдэж байна. Манай бэр сайн бэр дээ. Хүүхдүүдийн түрүүч нь оюутан болчихлоо. -Баярбатыг С.Зориг агсны хэрэгт холбогдуулж байсан нь үнэн үү. Түүнд хилсээр өөр хэрэг тулгаж байсан уу? -С.Зоригийн хэргийг хүлээлгэж байсан. Тухайн үед энэ талаар сонин хэвлэлд бичигдэж, гарч байсан шүү дээ. Дүүгээ амь насаа алдсанд нь гүнээ их харамсч байна. Ах дүү бид талийгаачдынхаа хойноос сэтгэлийн зул өргөж сууна даа. 
Б.Долзодмаа

