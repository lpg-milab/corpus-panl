Сүлжмэл нэхээстэй зузаан цамц энэ намрын гоёо

Зуны аагим халуун өдрүүд дуусч, намрын сэрүүн улирал ирлээ. Хичээлийн шинэ жил эхлэхэд долоохон хоног үлдэв.
Зуны турш алагласан тод өнгөөр гоёсон залуучууд ямар загвар бүхий цамц, хослол, эсвэл гутал, хүрмээр гоёхоо мэдэхгүй эргэлзэж байгаа биз ээ. Энэ талаар "Монгол костюмс" төвийн "Чимбай" салоны дизайнер Х.Мөнхцэцэг зөвлөж байна. Тэрбээр юуны түрүүнд тахь мэт алаг эрээн өнгөнөөс хэсэг хугацаанд ч болов зайлсхийхийг чухалчлав. Учир нь энэ намар завсрын, шар, бор зэрэг даруухан өнгө зонхилох аж. Аль эсвэл жигд хар бас цагаан өнгийн хувцсаар гоёхоо бүү мартаарай. Ийм өнгийн хувцас хэзээ ч моодноос гардаггүй гэсэн. Харин загварын хувьд этгээд, өвөрмөц хийц бүхий өмд, цамцаар гангарах нь таныг улам ч дэгжин харагдуулах нь. Ингэхдээ хувцсаа аль болох ажил мэргэжил, цаг хугацаандаа зохицуулж өмсөхийг онцолсон шүү. Ажил хэрэгч эмэгтэйчүүдийн хувьд энгэртээ бага зэргийн шүрэн чимэглэлтэй цамцаар гоёх нь илүү зохимжтой юм байна. Харин эрчүүд жигд өнгийн цамц, пиджакаар гангараарай. Зах, ханцуйндаа мөн л нарийн чимхлүүр бүхий хээ, угалзтай байвал илүү зохимжтой байх нь. Түүнчлэн эрчүүдийн хослолын зах нарийсч буйг хэлэх нь зүйтэй болов уу. Тэгээд ч бие барьсан бариу загвартайг нь сонгоорой. Ингэхдээ хослолын тань зах бартаа нь өөр өнгийн эмжээртэй байх нь таныг илүү этгээд харагдуулах юм байна. Эрэгтэй, эмэгтэй хэн ч өөртөө хослол авах гэж байгаа бол зах, ханцуй, эсвэл халаасандаа хээ угалз, хатгамалтайг нь сонгохоо бүү мартаарай. Ингэснээр илүү чамин харагдах болно. Харин бусдаас өвөрмөц, бас илүү дэгжин харагдахыг хүссэн охид, хөвгүүд сүлжмэл нэхээстэй цамцаар гоёхыг мэргэжлийн дизайнерууд зөвлөж байна. Учир нь ийм загвар бүхий цамц энэ намрын гоёо байх гэнэ. Гадуур хувцасны зах улам нарийссаар... Саяхныг хүртэл эмэгтэйчүүд том зах, өргөн бүстэй пальтогоор гангарсан билээ. Мэргэжлийн дизайнерууд ийм загварыг 1970-1980-аад оны моод эргэж ирсэн хэмээн тайлбарлаж байсан. Тэгвэл энэ намраас гадуур хувцасны зах өмнөхөөсөө нарийсч эхлэх юм байна. Тэгээд ч өргөн бүс моодноос гарчээ. Харин өнгөний хувьд ногоон, эсвэл цайвар бас шоотой байж болох нь. Савхин дээлний хувьд бор, хар, шаргал өнгөтэй байвал зохимжтой гэнэ. Улаан хүрэн, хар, бас тод өнгийн савхиар гоёх дуртай манайхны хувьд энэ нь таагүй ч, моодноос бүү хоцроорой. Энд дуулгахад, өнөө жилээс эхэлж монгол үндэсний хувцсыг орчин үеийн загварт оруулсан гадуур хувцас өмсөх нь монголчуудын хувьд түгээмэл болжээ. Тэр нь торго, савхин материалтай байвал илүү дэгжин харагдах юм байна. Энэ нь Их Монгол Улс байгуулагдсаны 800 жилийн ойн баяртай холбоотой хэмээн дизайнер Х.Мөнхцэцэг ярив. Цоолбор ихтэй кобой гутлыг сонгоорой Цоолбор ихтэй кобой гутал энэ намар эргээд моодонд орлоо. Түүнчлэн арваад жилийн өмнө эмэгтэйчүүдийн гоёж байсан платформ загварын гутал ч намрын гоёо байх юм. Кобой гуталд ямар цүнх барих билээ хэмээн эргэлзсэний хэрэггүй. Ийм загвар бүхий гутлыг том цүнхтэй хослуулах нь зүйтэй. Тэгээд ч том, алтлаг өнгө бүхий чимэглэл ихтэй цүнх намрын бас нэгэн гангараа байх юм байна. Харин платформ гутал өмсвөл энгийн, том цүнх зүүгээрэй. 
Бэлтгэсэн Ч.АННА 


