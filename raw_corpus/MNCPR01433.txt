Ерөнхийлөгчиж буй Ерөнхийлөгч

I  Буянт-Ухаа дахь "Чингэс" онгоцны буудал дээр тавдугаар сарын 15-ны үүрээр дөч гаран хүн цуглав. Тэд буюу бид "Буурал түүхийн жим"-ийг зам болгох томилолт авчээ. Бүх ард түмэн өөрсдөө дур мэдэн сонгосон гурав дахь Ерөнхийлөгч Н.Энхбаяр биднийг ахална. 
Бараг бүх телевиз өдөр тутмын сонинуудыг цуглаасан нүсэр багийг АН-24 онгоцонд чихэж аваад нар ургах гэж буй зүг рүү сүнгэнүүлэв. Ерөнхийлөгчийг энэ завшаанд анх удаа ойроос харж бараг дэргэд нь сууж явсан юм. Тэрээр тийм ч залуу биш бөгөөд нэлээд ядрангуй царайтай, бодол болсон харагдана. Төрийн тэргүүний харуул хамгаалалт нууц атлаа хянамгай. Зүс үзээгүй хүн бүр лүү тувт сэжиглэн сортолзох тул аандаа жийрхэж аль болохоор холхон явахын түүс болно. Цагаан онгоцыг зөвхөн цементэн зам дээр буудаг байх гэсэн үгүй юм. Чигээрээ нисч очоод Дорнодын Халхгол дахь дөрөө шүргэм өвстэй тал дээр дэгдүүлээд буулаа. Дугуй нь майжийгаад, далавч нь далжиганаад манай онгоцууд ер нь аймаар. Суух, буух болгонд дандаа "Марз", "Байшинт" санаанд ороод ... Дорнод аймгийн "ажил байдал"-тай "танилцах"-аас энэ удаагийн томилолт эхлэх юм байна. Хамт яваа үзэг нэгт нөхдүүд маань энэ тухай аан баангүй үзүүлж уншуулна гэдэгт найдлаа. Товчхондоо орон нутаг нь тосч уулзаад эмнэлэг, сургууль руу дагуулж оруулна. Захирал, эрхлэгч нар ээрч түгдчин тайлан тавина. Сурвалжлагч бус Ерөнхийлөгч тэдэнд асуулт тавина. Энэ үеэс хүмүүсийн биес тавирч хариултыг гуйлтаар хариулж нохойтоцгоох. Очсон газар бүрийн гуйлт түгээмэл. Тоггүй болчихлоо гэх юм уу компьютер, байшин барилгын их засвар. Хаана ч билээ нэг багш надад ном өгөөч гээд байсан. Баг, сум тэр бүү хэл аймгийн даргатайгаа дахиад уулзахгүй юм шиг жижиг сажиг хүсэлт, гуйлт их гарна. Хойшид Монгол Улсын төрийн тэргүүн, өндөрлөгүүд засаг захиргааны хэт жижиг нэгжүүд рүү онц шалтаг гараагүй бол очуулахгүй байхыг хуулиар хоригломоор юм билээ. Эсвэл сум, багийн удирдлага гэдэг орон тоог халж хэмнэсэн мөнгөөр "Улаанбаатар" үе үе очиж энэ мэтээр асуудлыг газар дээр нь шийддэг болгох. Хөтөлбөрт заасан ёсоор "иргэдтэй уулзах" гэдэг даваа бий. Аль ч нам, засгийн чухал хүн ирэхэд урдуур нь хэдэн хөгшин ярайтал зээглэнэ. Дагалдаж явсаар байгаад зүс танил болсон эдгээр ахмадууд чухам хэрхэхийг тааж ядалтгүй. -Үгүй хүү минь малын хулгай хэтэрлээ, ажилгүй байна, төсөл дуулдаад дарга нар хуваагаад идчихсэн, энэ тэтгэврийн зөрүү гэж юу вэ? Төрөөс тусалж дэмжээд өгвөл өрх толгойлсон эмэгтэйчүүд аягүй гоё оёж хатгадаг ш дээ. Тэгж байснаа өөрсдөө эрхлүүлсэн хэдэн эдгүй баньдаа доош нь хийж "Энэ архидалтыг тас цохиод аль" гэх мэт үгсийг боль гэхгүй бол хольж хутган хичнээн ч урт ярина. Ерөнхийлөгчийг бараа болон зүүн аймгуудаас сонгогдсон гишүүд гол гол яамдын төлөөлөгчид дагалджээ. Өөрсдийн салбарт хамаатай асуултуудыг хамж аваад хариу өчгийг барина. -За манай ХХААЯ танайд нэг ширхэг жижиг трактор өгмой гэх буюу танай эмч нар яалаа яалаа гэнэ ээ. Одоохон хурлын дараа над дээр ирээд уулз. Дор нь шийдээд өгье гэхчилэнгээр гал усыг өөр дээрээ үүрэх үүрэг бүхий дарга нар Ерөнхийлөгчийг хавируулахгүй. Алга ташилт, ерөөл, хараал бүх юм дууссаны дараа төрийн тэргүүн үгээ хэлнэ. Хэлэхдээ өрөөлд халгүй, өөрт ашигтай юу яахаа даанч нэг хэлэлгүй дээ. Эндээс ажиглаж байхад МАХН ба тэндээс боловсрогдсон кадрууд олон нийттэй ямар эвлэгхэн, бодлоготой харьцдагийг зөвтгүүштэй. Улс төр хийх бол энэ мэт харилцах тактиклах нь бусад намаас хол илүү. Монголчууд эвтэй үедээ хүчтэй гэдэг. МАХН эвтэй тул хүчтэйгээ илэрхийлж чадах юм. Эвгүй ардчилалтай байснаас эвтэй, зохион байгуулалттай энэ улс төрийн хүчинд найдах нь ард түмний буруу юусан. Юутай ч тэгж харагдуулж чадаж байгаа нь улс төрийн нэгэн урлаг юм. Очирбат, Багабанди нарын дараах Энхбаяр Ерөнхийлөгч ер нь ямаршуу гэдгийг үнэн мөнөөр нь илэрхийлэх бололцоо хомс юм билээ. II Ерөнхийлөгч буурал түүхийн жимээр явахынхаа өмнөх бие халаалтыг То вангийн бурхнаар эхлэхийг чухалчилжээ. Тэрээр урьд өмнө соёлын сайд байхдаа энд нэг ажил ундруулсан аж. Орчин цагийн Монголд Халхын голын район их сонин санагддаг. Нэг харахад илүүдээ гарсан нутаг шиг. Нөгөө харахад их Хятадыг элэгдэж ёворсон мэт. Баян булаг гэлгүй Халх гэж зориуд нэрлэсэн энэ голын баруун эрэг дээр цаашаа харсан их том хэвтээ Жигжид Жанрайсэг бурхныг Тогтохтөр ван хийлгэжээ. Хязгаар ард түмэн илүү эх оронч байдаг. 1939 онд байлдаан энд болсон. Хоёр га талбайг эзэлсэн бурхан дээр их бууны сум тусаагүй. Хожим уг бурхныг баллахын тулд янз бүрээр оролдсон боловч даанч том байсан тул тэгсгээд орхижээ. Энхбаяр Мэгжид Жанрайсэгийг соёлын өвд багтаахын тул хичээл гаргаж байсныхаа үр дүнг харахаар ирсэн болов уу. Одоогоос 134 жилийн тэртээд бурхны шашны Лхас явдаг төвгийг товчлон ухаан зарж бүтээсэн бүтээл гэнэ. Дэнж гэхэд багадахаар энгэр дээр урласан, их хөрөнгө зарсан асар бурхныг сэргээхдээ цемент, шавархнаар тодруулж торон хашаанд оруулжээ. Хажууд нь Бурхантын гэх хилийн застав төвхнөсөн. Сайн тордвол Түвд явах чирэгдэлгүй буян номын энерги хурдаг болох учиртай. Энд төр ба шашны ач холбогдлыг өгөх нь Монгол төрийн бодлого аж. Халх гол гээд заншсан болохоос тийм нэртэй сум аль хэдийнэ татан буугдаж баг болсон юм байна. Энх цагийн бүтээн байгуулалт өрнөж газар тариалан хөгжиж Сүмбэр сумыг сүмбэрлүүлсэн боловч зах зээлд өртөн хямарчээ. "Хөдөлмөрчдийн" уулзалт дээр казах, торгууд, дөрвөд голцуу иргэд гомдлын үгээр Ерөнхийлөгчид хандав. Тэд хэлэхдээ: "Бид энд ирээд 30-40 жил амьдарлаа. Одоо нутагтаа очмоор байна. Эндхийхэн ад үзээд байна. Чадалтай нь явсан" гэх мэтээр цагаандаа гарсан яриаг олон хүн хэлнэ лээ. Өөр нэг сонин гэвэл хойд Солонгосоос хил зөрчигчид байсгээд орж ирдэг гэнэ. Тэднийг цуглуулж байгаад Улаанбаатар луу ачдаг. Бээжин биш Улаанбаатар руу хүргэнэ гэвээс коммунист Солонгосын зөрчилт иргэн магнай тэнийн нулимс унагадаг. Элэг нэгт өмнөд Солонгос руу очих эсэхэд дур мэдүүлдэг нь манай өнөөгийн төр, засгийн мэргэн гэж болохуйц бодлого. Халхгол Дорнод, Сүхбаатарын хэд хэдэн уулзалтад час улаан цамц малгай өмссөн жаалууд хойгуур урдуур гүйлдээд байв. Сонин, содон харагдахаар нь та нар юун улс вэ гэж хэрэгт дурлаваас Ардчилсан социалист залуучуудын холбооныхон намаасаа сонгогдсон Ерөнхийлөгчөө долигонож яваа гэнэ. Цаашид уг арга хэмжээг дөгөөлгүй таслан хорино лээ. Энэ мэтээр Ерөнхийлөгч аажим аажмаар амьдралын жамаа даган монгол төр лүүгээ ерөнхийлөгчих нь өвөрмөц Монгол орны төөрөг юм шигээ. III Чойбалсан хотод уулзалт хийсэн нь халуун шаруун болов. Та нар юу ч хамаагүй ярь даа гэвээс хөгшид Баасангаас дутамгүй үг хэл гаргаж шөнө дөл хүргэв. Ардчилсан намаас нэр дэвшсэн Батхуяг гишүүнийг энд ёстой амьдаар нь арьсыг нь өвчиж орхив. Тэр нь ч гэж таарсан амьтан хамаг буруугаа хүлээн нүгэлт боол би сая л энд ирэв. Маргааш цөмөөрөө уулзаж зарим нэгэнд нь мөнгө цаас өгнө ч гэх шиг. Хуучин эндхийн аймгийн дарга асан Хууль зүйн Одбаяр сайд бүх гэрийн даалгавраа хийдэг сурагч шиг маадайн "төлөвлөгөө"-гөө 150-иас дээш давуулснаа тунирхана. Би та нарт 50 гэр өгнө гэсэн. Гэтэл хүсэлт 300 ирсэн. Би одоогоор 100-г өгчихлөө. За яахав Дорнодчууддаа нэмээд хэдийг бодохоос доо гэхээр хэний ч нүдэнд нулимс цийлэгнэнэ ээ дээ. Одбаяр ба Эрүүл мэндийн төрийн нарийн Батсэрээдэн нарыг МАХН томилсон. Энэ кадрууд намдаа төдийгүй улс оронд байвал зохих тохь тухтай гэдгийг нүдээр харж, дагаж явж мэдрэв. Одбаяр хуулийн сайд болсон биш Дорнодод хулгай нэмэгдлээ гэлцэв. Сайд үүнийг тайлбарлахдаа "Саявтар баахан хулгайчийг сулласан, дахиад 800 жилийн өршөөл гарч "нар"-нд очих "мэргэжилтэн"-гүүд нэмэгдэнэ шүү. Хаа хаанаа адилхан хамтарч ажиллахгүй бол хулгайн асуудлыг дан цагдаад даатгахаа болиорой гэсэн үнэн үгийг сануулсан. Ерөнхийлөгч хүүхдийн мөнгөний талаар тайлбарлав. Ашигт малтмалын алт цэсний үнэ дэлхийн зах зээлд гэнэт нэмэгдэв. Засаг төр хэдэн төгрөгтэй болсон. Эндээс хүүхэд бүрт өгөх Ардчилсан намын хөтөлбөр биелэх боломж гарлаа. Цаашид алт зэсний үнэ битгий буураасай билээ. Учир явдал ийм байна гэж төвийг сахилаа. Зүүн гурван аймагт энэ өвөл цас ороогүй. Өнгөрсөн жилийн өвс хатсан ч босоогоороо. Хуурай өвсөнд гал үсэрвэл түймэр гарахад бэлэн. Хорвоо ертөнц ойрын хоёр гурван жилдээ багтаад сөнөх нь үү гэмээр Дорнод Монголын шивээт, хялганат тал ёрлоно. Илүү сартай хавар нь дуусаад байхад хуурай хөрсөнд яргуйнаас өөр нялх ногоо цухуйж чадсангүй. Халх, Хэрлэн голууд хатаж "горхи зиндаанд"- урсана. Хотын мэр Ц.Батбаяр Дорнод аймагт хэрэг болгон очиж Бурхантын заставт нэг "пад пад" өгөөд буцав. Учир гэвэл тэрээр энд офицерээр анх ажил хөдөлмөрийн гараагаа эхэлсэн. Одоо том дарга болсон учир хаялгаа түгээжээ. Ерөнхийлөгчийн баг Чойбалсангаас хөдөлж их жанжны Сүхбаатар аймаг руу хөврөв. Энчээ бөөн юм болов. Орон нутгийн сонгуульд уул нь ардчилсан нам ялсан юмдаг уу. Тэгсэн нэг мэдсэн Ху нам аймгийн хурлын олонхи болж орхиж. Сонгууль гэдэг завхарсан шоуны учрыг олоход бэрх. Тэр дээр байгаа аймгийн хэдэн даргаас болж энд яваа ямаачин баларлаа гэж Ху нам, Ардчилсан нам хоёр хоорондоо талцан "Долоон бор оготны" үлгэрээ үргэлжлүүлэн Ерөнхийлөгч ирснийг маргаад хоорондоо үзэж тарав. Баруун-Уртад театрын байшинг засах хэдэн төгрөгнөөс хэн нэг нь өөртөө илүүчилжээ дээ янз нь. 
Үргэлжлэл нь дараагийн дугаарт 
Ж.Гангаа
