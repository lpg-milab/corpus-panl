"Алтан өд"-ийг ахмадууд голдуу гардав

Монголын утга зохиолын оны шилдэг бүтээлийн эздийг тодруулах "Алтан өд-2007" ёслолын ажиллагаа 25-ны үдэш "Сатурн" зоогийн газарт боллоо.
Үдшийн одод тэнгэрт түгэхэд үгийн увидас, үйлийн ариунаар үлэмжийн гэрэлт сэтгэхүйн ертөнцийг бүтээгч зохиолч, яруу найрагчид маань баярын ширээндээ тухалжээ. МЗЭ-ийн гүйцэтгэх захирал Х.Чилаажав баярын үйл ажиллагааг нээж үг хэлэхдээ, ирэх жил Монголын зохиолчдын эвлэл үүсч байгуулагдсаны 80 жилийн босго он болон ардын уран зохиолч Ц.Дамдинсүрэн гуайн мэндэлсний 100 жилийн ой тохиож буйг дурдаж, үзэг нэгт нөхдөдөө уран бүтээлийн онгод арвин байхыг ерөөв. "Алтан өд"-ийн яруу найргийн төрөлд "Болор цом"-ын эзэн А.Эрдэнэ-Очир, "Зүс бүгэг андууд"-ын М.Уянсүх, Ц.Цэнд, "Цаг хугацаа буцвал" шүлгээрээ алдаршсан Хөвсгөлийн Б.Мягмаржав нарын найрагчдын бүтээлтэй өрсөлдсөн буурал найрагч Д.Урианхай гуайн "Огтлолцохуй" ном шалгарав. Хүний сэтгэлийг ариусган яруусгах гүн сэтгэлгээний найргийн "Бишүби" буюу "Билгийг шүтэн бишрэгч" төвийг үндэслэгч маань цомоо гардаж аваад суудалдаа очиход төрийн шагналт Долгорын Нямаа тэргүүтэй үе тэнгийн найрагчид нь шагналаас нь адис авч харагдсан. Хүүрнэл зохиолын богино хэмжээний бүтээлд Х.Болор-Эрдэнэ, Р.Эмүжин, доктор П.Батхуяг, "сүнсний" хэмээх Д.Одгэрэл, хүүхдийн зохиолч Д.Батжаргал нарын бүтээл үлдсэн байсан юм. Ерээд оны мөнгөн үеийн туурвилч залуусын бүтээлээс МЗЭ-ийн удирдах зөвлөлийн гишүүн Д.Батжаргалын "Дархад бодол" арай илүү оноо авч, оны шилдэг болов. Шилдэг бүтээл шалгаруулж байхад ширээ бүхэн сонин зочдоор баян байлаа. Богино өмд, сэгсийлгэж цардсан үс, зангиагаар гоёж, танхил охидтой хослон дуулдаг нөгөө гайхал DZ man тод өнгийн үйтэнхуар дээлтэй цээнийн ягаан цэцэг мэт цэмцийж сууна. Утга зохиолын "Жиг дуун" бүлгийн гишүүн яруу найрагч П.Энхтөр тас хар рок хослолтой ирсэн нь ёслолын хувцастай хүмүүсийн дунд содон гэж жигтэйхэн. Жүжгийн зохиолч Уриадай Шигүүргэ ус нутгийн найрагч "Жимсний бөөр" шүлгийн түүврээрээ МЗЭ-ийн шагнал авч байгаа Хархорины Дамдиндоржтойгоо их л дотносуу хүүрнэлдэнэ. Сольтогтохын Дамдиндорж хэмээх гэрэлт энэ найрагчийг арваад жилийн тэртээ л уг шагналыг авах авьяастан гэх хүн ч байлаа. Олны нүдэнд тэр бүр үзэгдээд байдаггүй далд содон найрагчид ч их ирсэн байсан. Хүүрнэл зохиолын томоохон хэмжээний бүтээлд "Паанан" туужаараа нэрд гарсан зохиолч Д.Энхболдын "Казиног номхотгосон түүх" роман тодров. АНУ-д амьдарч байгаа авьяаслаг зохиолчийн эл бүтээл хэдхэн хоногийн өмнө "Оны шилдэг ном"-оор шалгарч байсныг уншигчид санаж буй байх. Жүжиг, киноны шилдэг бүтээлээр төрийн шагналт зохиолч Д.Төрбатын "Харц хатан" жүжиг нэрлэгдэхэд төрийн шагналт Д.Цоодол авгай, Төрбатын хоёр хацраас нь татан ирж дөмбөгөр толгойг нь дүнжийтэл үнсэх нь өхөөрдөлтэй. Саяхан соёлын гавьяатаар энгэрээ мялаалгасан дууны шүлгийн мастер З.Түмэнжаргал найрагч эл баярт үдшийн гол хүн байсан гэхэд болно. Тэрбээр төрийн хүндлэл хүртсэнээ үзэг нэгт нөхөдтэйгөө хуваалцаж буйгаа илэрхийлж зохиолчдын дайллагын дээж умдааныг сөгнөсөн аж. Соёлын тэргүүний ажилтан, дуучин Ану найрагч ханьдаа, уран үгийн дархчуулд ая дууны дээжээ өргөхөд сэтгэл нь хөдөлсөн зохиолчид "өвдөг газрыг өлцөртөл" бүжиглэв. "Болор цом"-ын эзэн Авгаржин Жа.Баяраа "тэмээн" танго хатирч, зохиолч Д.Энхболдбаатар охид бүсгүйчүүлийн гоёлын даашинзыг нүд эрээлжилтэл сэнсрүүлэн эргэлдэв. МЗЭ-ийн Удирдах зөвлөлийнхний суусан ширээнээ тарган иргийн ууц таваг дүүрэн халбайсан нь зарим нэгний шоглосончлон "шинэ жил, цагаан сар хоёрыг хамтатгасных" биш гэдэг нь удалгүй тодорхой боллоо. Түмээ гавьяатын найрын хишиг энэ юм санж. Ардын уран зохиолч Т.Галсан абугай ууц хөндөж, хишиг түгээсний дараа гарын шавь Түмэнжаргалдаа цагаан хадган дээр тавьсан их гарын мөнгөн аягатай сүү мэлтэлзүүлэн барьж, "Хөрстөд багш, шавийн барилдлага тогтооно гэдэг Хүй цөглөөгүй болохоос эх, үр хоёроос ялгаа юун" хэмээж бэлэн цэцэн үгийн даалингаа ухлаа. Оросын аугаа найрагч А.С.Пушкин орчуулагчдыг "гэгээрлийн өртөөний морьд" гэж гайхамшигтай онож хэлсэн байдаг. Энэ гэгээрлийн өртөөнд Д.Цоодол, Ц.Цэнгэл, И.Цэрэнжамц нар хөрвүүлгийн шандас сорьж нэрт гүүш, хиндич Ж.Гэндэндарамын орчуулсан "Их дайн" бүтээл шалгарав. Утга зохиолын судлал, шүүмжлэлд төрийн шагналт зохиолч Д.Батбаярын "Бүтээхүйн зүй тогтол, сайхныг бүтээх нууц" бүтээл "Алтан өд" гардав. Энэ төрөлд Н.Ганхуягийн "Монголын театрын нэвтэрхий толь", доктор Д.Галбаатарын "Ц.Чимэддоржийн яруу найргийн шүлэглэл зүй" зэрэг чансаатай бүтээлүүд өрсөлдсөн юм. Хүүхдийн шилдэг зохиолоор О.Сундуйн "Зочин" шалгарчээ. Монголын соёл урлаг сүүлийн жилүүдэд зохиолын дуугаар цатгалдах болсон гэж олон хүн шүүмжилдэг. Дууны шүлгийн яруу найргийн төрөлд Г.Сэр-Одын нэрэмжит яруу найрагч Д.Ган-Очирын азын од гийв. Монголын рок, поп хамтлаг, дуучдын хит дуунуудын эзэн түүнийг олон жил "Алтан өд"-д азгүйтсэн найрагч гэж шүтэн бишрэгчид нь үздэг байжээ. МЗЭ-ийн шагналаар цэргийн яруу найрагч П.Батнайрамдал, Увсын "Зүс бүгэг андууд" бүлгэмийн гишүүн, онгод төгөлдөр яруу найрагч Төрийн Баянсан нар шагнуулсан бол Монголын уран зохиолыг үндэслэгчдийн нэг С.Буяннэмэхийн нэрэмжит шагналын эзнээр төрийн шагналт яруу найрагч Д.Нямаа, соёлын гавьяат зүтгэлтэн, эрдэмтэн зохиолч Д.Цэдэв нар тодров. "Утга зохиолын төлөө" хэмээх нэр хүндийн шагналыг Р.Чойномын нэрэмжит "Өд" сангийн тэргүүн, "Жиком пресс" компанийн захирал Д.Ганболд, Л.Сэнгээ нар авсан. "Өд" сангийн хувьд өнгөрөгч онд яруу найрагч Ц.Доржсэмбэ, М.Амархүү нарын олон уран бүтээлчийн номыг ивээн тэтгэсэн юм байна. 
Л.Батцэнгэл
