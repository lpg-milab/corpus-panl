Би ер нь унадаггүй айхтар хүн биш шүү дээ

Далай аварга Г.Өсөхбаяр ахлах дасгалжуулагчаар ажиллаж ирсэн Чөлөөт бөхийн улсын шигшээ багийнхаа өмнө буруутан болоод удлаа. Их Монгол Улс байгуулагдсаны 800 жилийн ойн баяр наадмын барилдаанд ч Д.Сумъяабазар гарьдтай өгөө аваагаа цэглэж, өр төлж наадсан гэсэн олны шуугиан тасрахгүй байна. Энэ бүхэнд өөрийн биеэр албан ёсны хариулт өгөлгүй өнөөг хүргэсэн. Аварга бас ойрын үед зарим нэг шийдвэрийг гаргажээ. Энэ тухайгаа дуулгахаар өнгөрсөн баасан гаригт хэвлэл мэдээллийн хэрэгслүүдээс урьсан байв. Аваргын нийтэд мэдээлсэн албан ёсны тайлбар хийгээд жич асуултуудынхаа хариултыг хүргэе. 
-Саяхан болоод өнгөрсөн Чөлөөт бөхийн дэлхийн аварга шалгаруулах тэмцээнээс манайхан ганзага хоосон ирлээ. Энэ байдлын алдаа, бурууг эрж хайж хэвлэл мэдээллийн хэрэгслүүд, салбарын хүмүүс дор бүртээ дүгнэлт хийж санаа оноогоо дамжуулсан. Харин та нэг ч удаа тайлбар хийгээгүй? -Дэлхийн аваргын тэмцээнээс гурван тамирчин шагналт байрт шалгарсан үзүүлэлтийг олон нийт мэдэж байгаа. Манай чөлөөт бөхийн 45 жилийн түүхэнд медальгүй ирсэн 25 дахь тохиолдол нь өнөө жилийнх байсан юм. Энэ жилийн дүн миний ажил үйлс, хамтрагч багтай холбогдох ёстой. Бурууг ганцхан хүнд нялзааж, эсвэл хэн нэгэнд тохож бултах ёсгүй л дээ. Дээр дурдсан 25 удаагийн амжилтгүй тохиолдолд тухайн үеийн чөлөөт бөхийн холбоо, дасгалжуулагчийн ажил хариуцах чадвар, удирдлага зохион байгуулалт холбоотой. Ер нь нөхцөл байдалд хүний дүгнэлт хамаагүй. Би өөртэйгөө холбоотой бүхнийг тайлбарлах нь зүйтэй байх. Энэ жил миний хувьд алба амины ачаалал ихтэй байлаа. Ээжийн минь бие гэнэт муудаж өнгөрсөн зургадугаар сард урд хөршид хүнд хагалгаанд орж, дараа нь байнгын асаргаа сувилгаанд байж үхлээс ангижирлаа. Энэ хугацаанд буюу зургадугаар сарын 1-нээс наймдугаар сарын 1 хүртэл би чөлөөт бөхийн ахлах дасгалжуулагчийн албанаасаа хоёр сарын чөлөө авсан юм. Улсын баяр наадмынхаа бэлтгэлд ч цөөн хоног гарсан. -Ээжийнхээ өвдсөнтэй холбогдуулж таныг чөлөө, зөвшөөрөл авсан талаар магадгүй олон нийт мэдэх шаардлагагүй байж болох юм. Дэлхийн аваргад баг тамирчдаа бэлтгэх цаг нь болчихоод байхад энд тэндхийн баяр наадам хэсч, бай шагнал түүлээ гэж их шүүмжилсэн? -Их Монгол Улс байгуулагдсаны баяр наадмын дараа, өөрөөр хэлбэл, наймдугаар сарын 1 хүртэл чөлөөтэй байх хугацаандаа Эрдэнэт хот байгуулагдсаны 30 жилийн ойд урилгаар очиж барилдсан. Хоёр зорилгоор тийшээ явсан юм. Ингэснээр Эрдэнэт үйлдвэрээс 10 гаруй сая төгрөгийн зардал гаргуулж дэлхийн аваргад оролцох тамирчид маань бэлтгэл хийсэн. Мөн төрсөн нутаг ус болох Архангай аймагт маань болсон даншиг наадамд очсон. Энэ үеэр чөлөөний хугацаа дууссан. Ажилдаа орчихоод байсан ч мөн л 800 жилийн их ойд зориулсан Засгийн газрын тогтоолтой төрийн хэмжээний Хэнтий аймгийн наадамд урилгын дагуу яваад ирье ээ гээд хоёр өдрийн чөлөөгөөр явсан байдаг юм. Ойн жилийн хэмжээний наадамд бөхчүүдийн хэн нь очоо билээ, аваргагүй наадам ч болох билүү гэж бодсон доо. Гэсэн ч энэ бүх хугацаанд чөлөөт бөхийн холбоо, дасгалжуулагч нартайгаа байнга холбоотой байж, зохион байгуулалтыг гардан хийж, ажил хийдүүлж байгаагүйг манай тамирчин, дасгалжуулагч нар бүгд мэднэ. -Ер нь чөлөөт бөх амжилтгүй явж ирснийг таны зөвхөн дэлхийн аваргын тэмцээнд бэлтгэх ёстой хугацаанаас хумсалсантай холбож тайлбарлахгүй байх. Та чөлөөт бөхийн шигшээ багийн ахлах дасгалжуулагчийн албыг аваад нэг жил таван сарын хугацаа өнгөрчээ. Энэ хугацаанд баг хамт олондоо зориулж амжуулсан ажил, шийдвэрлүүлсэн асуудал юу байдаг юм бол? -Манай чөлөөт бөхөд амжилт бий. Гэхдээ сүүлийн зургаан олимпоос медаль хүртэж чадаагүй, дэлхийн аваргаас ч медаль авсан нь цөөн. Энэ уруугаа байдалд олон шалтгаан нөлөөлсөн. Чөлөөтийнхөн хэзээнээсээ л дотроо эв түнжин муутай ирсэн. Тамирчдын ахуй хангамж муу, байнгын бэлтгэл сургуулилтад байх төсөв зардалгүй. Олон улсын тэмцээнд оролцож чаддаггүй. Гэтэл дээрх бүхнээс эхлээд гадаадын бөхчүүдтэй тулж хамтарсан бэлтгэл хийх зэрэг нь тамирчны өсөлт амжилтад асар их нөлөөлдөг юм. Энэ хүндрэлтэй олон зүйлээс гарахсан гэж шийдвэрлэх зүгт чиглэж ажилласан. Ингэснээр тамирчдаа хэд хэдэн удаа гадаадад бэлтгэл хийлгэсэн. Тэмцээн уралдаанд оролцох баг тамирчдын үндсэн бэлтгэлийн хугацааг уртасгасан. Энэ спортыг ивээн тэтгэх байгууллагын тоог нэмэгдүүлэх, тамирчдыг байгууллагын нэр дээр барилдуулах зардал хангамжийг нь тогтмол болгоход анхаарсан. Тамирчдын биеийн түвшинг тогтоох Хятадын эмнэлгийн мэргэжлийн багийг тоног төхөөрөмжтэй нь өөрийн зардлаар авчирч үнэлгээ гаргуулсан. Олон улсын өндөр зэрэглэлтэй тэмцээнд баг тамирчдаа оролцууллаа. Ингээд үзэхээр миний ахлах дасгалжуулагчаар ажилласан хугацаанд манай тамирчид дэлхийн аваргаас хоёр хүрэл, тивийн нэг алт, хоёр мөнгө, есөн хүрэл, ОДАШТ-ээс найман алт, нэг мөнгө, гурван хүрэл медаль гээд олон улсын бусад тэмцээнээс 15 медаль авсан байна. Энэ амжилтаа дээр дурдсан зохион байгуулалттай холбож үздэг. -Дэлхийн аваргын тэмцээнийг дүгнэж телевизийн шууд нэвтрүүлэг зохиогдсон. Тэнд та яагаад очоогүй юм бэ. Үнэхээр л Г.Өсөхбаяр чөлөөт бөхийг баллачихсан болохоор зугтаад ирсэнгүй гэж хүмүүс ойлгосон байх? -Тэр талаар надад албан ёсны урилга байтугай ямар ч хэл чимээ ирээгүй юм. Нэвтрүүлгийг би үзсэн. Г.Өсөхбаяр аварга урилга хүлээн авсан ч ирсэнгүй хэмээн Цагаандалай сэтгүүлч тайлбарлаж байна лээ. Чөлөөт бөхийн дасгал сургуулилтын танхимд нэг ч удаа орж ирдэггүй хүмүүс эфирт суугаад тийм зохион байгуулалттай ярилцлага хийсэн. -Өнөөдрийн уулзалтын эхэнд та чөлөөт бөхийн ахлах дасгалжуулагчийн албан тушаалаа өгөх өргөдөл хүргүүлсэн тухай хэлсэн. Энэ тухайгаа тодруулахгүй юу? -Энэ албанд сонгогдохдоо би багш, дасгалжуулагч, тамирчдын удаа дараа тавьсан хүсэлт, саналыг хүндэтгэсэн. Өөрөө 15-16 наснаасаа энэ спортоор олимп дэлхийн аваргын тэмцээнд шагналт байр, тив, дэлхийн цом, олон улсын бусад тэмцээнээс 50 гаруй медаль хүртсэн тамирчны хувьд энэ спортын хүнд бэрхшээлтэй талуудыг биеэрээ мэдэрдэг. Цаашид хөгжүүлэхийн тулд өөрийн зүгээс чадах бүхнээрээ оролцох үүрэгтэй хэмээн үзэж, ахлах дасгалжуулагчид өрсөлдөхийг зөвшөөрөөд, олонхийн санал авч сонгогдож байлаа. Монголын үндэсний бөхийн холбооны удирдах зөвлөлийн хурлаар нэр дэвшиж З.Ойдов гуай бид хоёр өрсөлдөж байсан юм. Өнгөрсөн хугацаанд чадах бүхнээрээ ажилласан. Гэсэн ч өөрийн дураар харайж очоод суучихсан юм шиг яригддаг. Өнөөгийнхөөс илүү чадах хүн нь энэ албыг авах ёстой. Тэгээд л ажлаа өгье гэж шийдсэн. Өргөдлөө аравдугаар сарын 12-нд өгсөн. -Үнэхээр л сэтгэл зүрхээ зориулж ажилласан бол одоо яахаараа салъя больё гээд зугтдаг билээ гэж хүмүүс бодно байх. Баг хамт олон тань таны хэрхэн ажилласныг мэдэж байгаа бол дахиад сонгуулиар танд итгэл хүлээлгэвэл яах вэ. Та ажиллах ямар ч боломжгүй гэж үү? -Өргөдлөө буцаах талд шийдвэр гаргаж болдоггүй юм уу, бодолцож үзэхгүй юм уу гэхчилэн хүсэлтүүд манай чөлөөт бөхийн хүрээнийхнээс ирсэн л дээ. Надад байгаа дутагдал шударга шүүмжлэлийг би хүлээж авна. Хүн хийсэн ажлаасаа эрч хүч авч тайван амгалан орчинд ажиллах ёстой. Надад тийм боломж олдсонгүй. -Та өөрөө одоо чөлөөт бөхөөр барилдахгүй. Ингээд энэ спортоос нүүр буруулж байна гэсэн үг үү? -Бодлого зохицуулдаг Удирдах зөвлөл гэж бий. Тэнд би хэвээрээ байна. Өөрийн зүгээс зөв санаа оноо гэж бодох бүхнээ хийж хэрэгжүүлэх болно. -Одоо таны оронд гарч ирэх хүнийг сонгох томилох гээд хугацаа орно. Гэтэл олимп ойртоод байдаг. Энэ хооронд бас л чөлөөт бөхийн хүрээний шийдвэрлэх асуудал огт өөр зүгт чиглэж, бэлтгэл сургуулилт хийдээд амжилт чанарт нөлөөлөх вий дээ гэж та бодов уу? -Эхнээсээ би ахлах дасгалжуулагч болсон нь энэ салбарыг, чөлөөт бөхийг бодсон хэрэг. Одоо ч хэвээрээ. Тэгэхээр харин олимпийн цаг хугацаа дөхөж байгаа үед миний халагдах өргөдөл гомдол шийдэгдэх нэн хэрэгтэй гэж үзэж байгаа. -Чөлөөт бөхийн холбооны нарийн бичгийн дарга Басхүү гуай таны буруугаас дэлхийн аваргаас хоосон ирлээ гэж ярьсан. Та нар чинь ажлынхаа чиглэл зорилгоор бол хамгийн ойр дотно байх ёстой хүмүүс? -Бид хувийн зүгээс муудалцаж сайдалцсан удаа байдаггүй. Ажлын шугамаар яах аргагүй ойр хүмүүс. Тэнд бид хэрхэн ажилладгийг тодорхой мэдэх хүмүүсийн нэг нь Басхүү гуай. Яаж ажиллахад юу хүндрэл бэрхшээлтэйг бид адилхан хувааж, амсаад явж байна. Гэтэл тэр бүхнээс хол хөндий тийм дүгнэлт хийсэнд би гайхсан. Зорилго, ач холбогдол байгаа л юм байлгүй дээ. -Чөлөөт бөхөөс тусдаа таныг дагаж явдаг яриа байх юм аа. Тухайлбал, таныг МАХН-ын залуучуудын байгууллага болох МАСЗХ-нд идэвхтэй явж, улс төржиж байна гэсэн яриа эртнийх? -Би залуу хүн, спортын хүн. Өөрийн мэдэх чадах бүхнийг залуучуудад хүргэх нь миний нийгмийн байр суурь юм. МАСЗХ бүх сум, аймаг, дүүрэгт салбартай, зөв зохион байгуулалтай, залуучуудын хөгжлийг дэмждэг. Залуу хүнд олгодог дэмжлэг, боломж бүхнийг өөрийнхөө салбар руу чиглүүлэхсэн гэж би тэр холбоонд байдаг. Энэ байгууллагаар дамжуулж 66 кг жинд барилддаг Батзоригт "Алтай" констракшнаас гурван өрөө байр олгосон. -Таныг нутаг усаараа холбогдон Ерөнхийлөгчийг дагаж МАСЗХ-нд орсон гэх юм. Ойрд чөлөөт бөхийн уналтыг тантай холбож байгаа үед Ерөнхийлөгч өөрийнхөө нэрэмжит чөлөөт бөхийн тэмцээн зохиож үүсээд байгаа нөхцөл байдалд ая тал заслаа гэсэн хүмүүсийн дүгнэлт байна? -Дэлхийн аваргын тэмцээнээс аравдугаар сарын 5-нд ирсэн. Ерөнхийлөгчийн нэрэмжит тэмцээн арваннэгдүгээр сарын 7-нд болсон. Энэ удаагийн Эрдэнэтэд болсон шиг тэмцээнийг сарын дотор зохион байгуулчих боломжгүй л дээ. Хүнд буруу тохох амархан ч учир шалтгааныг нь бас бодолцох ёстой байх. Гадаадын тэр олон тамирчинд сарын дотор урилга явуулж, зөвшөөрүүлж, тэд хугацаандаа багтаад ирэх боломжгүй. Ер нь "Монгол говь" нэртэй Буриад монгол, Өвөр монгол манай гурвын уулзалтын шинжтэй тэмцээн болдог байсан юм. Үзэгч ч ирэхгүй. Дэлхийн бөхийн холбооны "А" зэрэглэлийн календарьчилсан төлөвлөгөөнд багтсан ганц тэмцээн нь энэ. Нэр төдий болчихсон тэмцээнийг ямартай ч ажил хийж байх хугацаандаа үр өгөөжтэй болгоё гэж зорьсон. Узбекстан, Турк, Буриадад Ерөнхийлөгчийн нь нэрэмжит тэмцээнүүд болдог. ОХУ-д гэхэд л Путины нэрэмжит жудогийн тэмцээн байдгаас үүдээд "Монгол говь"-ийг том үйл ажиллагаа болгоход тусална уу хэмээн би Ерөнхийлөгчид хүсэлт гаргасан юм. 2005 оны дөрөвдүгээр сард хүргэсэн хүсэлтийг минь Ерөнхийлөгч сайшаан дэмжсэн. Энэ санаа хэрэгжиж, сая Эрдэнэтэд зохиогдсон тэмцээн бол манай чөлөөт бөхийн хөгжилд том хөрөнгө оруулалт боллоо гэж үзэж байна. -Өнгөрсөн баяр наадмаар Сумъяабазар та хоёрыг худлаа барилдсан гэж бөхийн хүрээнийхэн ярьж байгаа. Өмнө Б.Ганбаатар арслан та нар Асашёрюү Дагвадоржийн урилгаар Японд очсон гэгддэг. Тэгэхэд таныг Дагвадоржоос 100 сая төгрөг авсан нь өнөө жилийн наадмын төлбөр байсан гэж яригдах юм? -Тэгэхэд Япон явсан нь Кёкюшүзан Батбаярын урилга байсан. Сумъяа бид хоёр ханилж нөхөрлөсөн хугацаандаа нэг ч удаа худлаа барилдаагүй. Бид улсын наадамд найман удаа таарсан байдаг. Төв цэнгэлдэхийн дэвжээ байтугай зааланд ч худлаа барилдаж явсангүй. Энэ яриа надад ч яахав, Сумъяабазарт л хүндээр тусдаг байх гэж бодогддог юм. Тэгээд ч би ер нь унадаггүй айхтар хүн биш шүү дээ. Бидний барилдах дэвжээ, нөхөрлөл хоёр чинь хол зайтай. Тийм мөнгө төгрөгийн асуудал хэзээ ч байгаагүй шүү. -Японы сайн, муу бүх л мафи, бүлэглэлтэй нь манай Кёкюшүзан Батбаяр холбогдчихсон юм байна гэхчилэн таныг ярьсан тухай бас сонсогддог. Ер нь манайхаас Японд байгаа сумочид ямаршуухан байдаг юм бол, та хэр их мэдээлэлтэй байдаг вэ? - Батбаярын тухай би тийм юм ярьсан гэж үү. Огт яриагүй. -Тэгж л яригдаж байсан? -Би сумогоор барилдаж байгаа бөхчүүдээ үнэлж хүндэтгэдэг. Батбаяр бид хоёр эртнээс биесээ мэдэх сайн найзууд. Ахтай нь хар нялхаасаа үерхэж нөхөрлөж орон гэрээрээ орж гарч явсан болохоор Дагвадоржийг ч мэднэ. Хакухо Даваажаргалтай бараг төрсөн ах дүү мэт өвөр түрийдээ орж өссөн дөө. -Таныг Архангайгаас авчирч, барилдах зам руу түшиж оруулсан П.Даваасамбуу гэж хүн байсан юм билээ. Одоо ар гэрийнхэн нь ямаршуухан байдаг юм бол. Та харж ханддаг уу. Түүний хөгшнийг нь далай аваргын найрандаа урьж байв уу? -Миний амьдралын замд яах аргагүй түшиж тулсан хүн бол П.Даваасамбуу гуай. Намайг заан цолд хүрэхэд амьд сэрүүн байсан юм. Зун нь Архангайд миний аав ээж дээр очиж амарна. Бид гэр бүлээрээ дотно харилцаатай, нарийн холбоотой амьдарсан. Түүнээс хойш хөгшин нь жил гаруйн дараа өнгөрсөн юм. Аваргын найр болохтой давхцаад хойдхын нь ажил болж байлаа. Ноднин П.Даваасамбуу гуайн талаар ном хэвлэгдэх болоод би санхүүжүүлсэн. Номонд өөрийн сэтгэлийн үгийг бичсэн дээ. Одоо сайхан ном бий. -Одоо удахгүй "Их эе" болно. Өнөөг хүртэл талцсаар ирсэн Баянмөнх аварга, Нямдорж нарын ер нь аль зөв гэж та үздэг вэ. "Их эе"-д та ямар байр суурьтай оролцох вэ? -Ер нь үндэсний бөхийн хөгжил зөв байгаасай, зөв менежмент оруулж ирэх хэрэгтэй гэж би боддог. Надад өөрийн санаа бодол бий. Боломж олдвол тэр санаа оноогоо "Их эе"-д хэлнэ. 
Б.ХАЖИДМАА

