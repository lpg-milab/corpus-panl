БОГИНО ӨГҮҮЛЛЭГИЙН УРАЛДААНД ЗОХИОЛЧ, ЯРУУ НАЙРАГЧ М.ЭРДЭНЭБАТ ТҮРҮҮЛЛЭЭ

"Утга зохиол, урлаг" сонины 50 жилийн ойн хүрээнд зохиогдсон "Утгын чимэг" нэртэй богино өгүүллэгийн уралдааныг Монголын зохиолчдын хорооноос "Зам" романаараа олны танил болсон зохиолч Намсрайн Банзрагч агсны нэрэмжит болгон зохион байгуулав.
Энэ удаагийн "Утгын чимэг"-т нийт 60 гаруй өгүүллэг ирснээс сүүлчийн шатанд 10 нь шигшигдэн үлджээ. Шүүгчдийн үнэлэмжид нийцсэн эдгээр богино өгүүллэгээс шилдгийг нь тодруулах арга хэмжээ Монголын хүүхдийн ордонд өчигдөр боллоо. Шалгарсан бүтээлийг зохиогчдынх нь сонгосон жүжигчид уншиж олон түмэнд хүргэсэн юм. Гурван цаг гаруй үргэлжилсэн уран зохиолын энэ цэнгүүний төгсгөлд буюу хамгийн сүүлчийн өгүүллэгийг уншиж байхад гэнэт цахилгаан тасарсан. Танхим дүүрэн үзэгч гэрэлтэй болохыг хүлээх зуурт хөтлөгчид болох төрийн соёрхолт П.Бадарч дурсамжаасаа хуучилж, Д.Цовоо дуу дуулж хэрэндээ л сатааруулсан юм. Гэвч цахилгаан ирээгүй болохоор үзэгчдээ удаан чилээхгүйн тулд жүжигчин н.Ялалт яруу найрагч Д.Энхболдбаатарын "Удирдагчийн нууц" өгүүллэгийг харанхуйд уншсаар дуусгасан. Тас харанхуй танхимд тэрээр ганцаархнаа байгаа мэт намуухан дуугаар өгүүллэгээ уншиж, тэнд байсан хүмүүс амьсгаа даран чагнаж байлаа. Үзэгчид ийн хүндэтгэлтэйгээр хүлээн авсан "Утгын чимэг" наадмын эцсийн дүн Хүүхдийн ордныхны сэтгэл гарган асаасан 50 лааны гэрэлд өндөрлөхөд "Хөлгүй цэнхэр нуур" киногоороо үзэгчдийн танил болсон яруу найрагч М.Эрдэнэбатын "Хөрөг" өгүүллэг тэргүүлж, зохиолч Ц.Түмэнбаярын "Уралын тэс мод", яруу найрагч Д.Энхболдбаатарын "Удирдагчийн нууц" өгүүллэгүүд удаалав. Түрүүлсэн өгүүллэгийг МУГЖ Л.Чаминчулуун уншсан нь үзэгчдээс талархал хүлээсэн төдийгүй энэ уран бүтээл манлайлахад ч нөлөөлсөн билээ. Энэ наадмын үеэр "Норовбанзад" сангаас зохиолч До.Цэнджав, Д.Батжаргал, П.Батхуяг нарыг шагнаснаас гадна нэг сурагч, нэг оюутныг урамшуулсан. Энэ удаагийн "Утгын чимэг" наадмын түрүү магнайг авсан яруу найрагч М.Эрдэнэбатын сэтгэгдлийг сонссон юм. -"Хөрөг" өгүүллэг тань түрүүллээ. Сэтгэгдлээсээ хуваалцана уу? -"Утгын чимэг" гэх энэ наадам 10 гаруй удаа болсон. Би зургаа дахиа оролцож байна. Гэхдээ эхний аравт үлдэж байгаагүй юм. Энэ удаа үлдлээ, түрүүллээ. Тасраад байсан энэ наадам маань зохиогдсонд баяртай байгаа. Манай үеийнхэн буюу 1990-ээд оныхон намайг "Манай ганц өгүүллэгийн хүн" гэдэг. Түүнийгээ хамгаалаад үеийнхнээсээ анхлан энэ шагналыг авсандаа баяртай байна. Урьд нь дандаа Төрийн шагналт, том том зохиолчид хүртэж байсан байдаг. Л.Түдэв гуайгаас эхлээд Д.Норов, С.Пүрэв, Б.Догмид, Ц.Доржготов гээд. Тийм том зохиолчдын авч байсан шагналыг хүртсэндээ баярлаж байна. -Өөрийнхөө өгүүллэгийг түрүүлнэ байх гэж бодож байв уу? -Олон жил эхний 10-т үлдэж байгаагүй болохоор үлдэж чадсан болов уу, үгүй болов уу гээд эргэлзэж ядаад л байсан. Үлдсэнийг нь мэдээд "За, яахав. Аравт үлдчихэж" гэж баярласан. Түрүүлчихнэ гэж санаагүй. Гэхдээ уяач хүн ямар байдаг билээ, түүнтэй адил уралдаанд өгүүллэгээ сойсон хүн түрүүлчих юм сан гэж бодолгүй л яахав. Гэхдээ тийм их итгэлтэй байгаагүй. -Шалгарсан бүтээлүүдээс өөрийн чинь "Хөрөг"-тэй өрсөлдөхөөр ямар өгүүллэг байсан гэж бодож байна вэ? -Би П.Батхуягийн "Далавч"-ийг сайхан өгүүллэг байна гэж бодсон. Мөн Түмээ эгчийн "Уралын тэс мод" ч сайн өгүүллэг байна лээ. Ер нь л жигдхэн сайхан өгүүллэгүүд байсан даа. Манай нутгийн хоёр ах, төрийн соёрхолт Д.Норов, соёлын гавьяат зүтгэлтэн С.Пүрэв гээд том зохиолчид бас л сайн өгүүллэг өгсөн байна. 
Н.Саранчимэг
