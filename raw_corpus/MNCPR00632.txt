"Найрын ширээний ууц"-нд урьж байна

Найр хийхэд хамгийн чухал зүйл нь хүндэтгэлийн ууц байдаг. Ширээн дээр тавьсан ууцаар нь тухайн найрын хэр чинээг шинжчихэж болно. Тэгвэл шог зураач Л.Өлзийбат "найр" зарлаад, хэдийнээ эхэлчихжээ.
Өнөө "Найрын ширээний ууц" нь аль эрт бэлэн болчихсон хэн хүнээр шинжүүлж өөрийнхөө хэр хэмжээг мэдэхээр хананаас дүүжлүүлжээ. Ер нь түүний найранд ирсэн хүн ширээ рүү биш хана руу л хошуурах аж. Зураач маань хүний ходоодыг биш сэтгэлийг тэжээн тэтгэхээр найр зарласан байна. Тийм болохоор ирсэн зочид Л.Өлзийбат зураачийн өөрийнх нь гар, ухаан, мэдрэмжээр бүтсэн бүтээлүүдийг үзэж сэтгэлийнхээ чилээг гаргаад буцаж байлаа. 1977 онд "Бүтэлгүй эрэлчин" зургаа анх удаа "Тоншуул" сэтгүүлд хэвлүүлснээс хойш цаас, харандаанаас салаагүй зураач маань сонин хэвлэлд 1000 гаруй бүтээлээ гаргасан ч анх удаа уран бүтээлийн үзэсгэлэнгээ дэлгэж буй нь энэ юм. Л.Өлзийбат зураач хэдхэн хоногийн өмнө Соёлын тэргүүний ажилтан хэмээх цол тэмдгийн эзэн болсон. Тийм болохоор "Найрын ширээний ууц" нь шинэ цол болон "Тоншуул" сэтгүүлийн 70 жилийн ойн мялаалга аж. Ингээд түүнээс цөөн асуултад хариу авлаа. 
-Үзэсгэлэндээ хэр олон бүтээлээ оруулсан бэ? -Анхных юм болохоор нэлээн шигшиж, шилж сонголоо. Энд яг 71 зураг байгаа. 1977 оноос хойш зурсан зургуудаасаа аль гайгүйгээ орууллаа гэж бодсон ч цаанаа нь бас багагүй зураг үлдсэн. -Та үзэсгэлэн дэх зурагнуудаа сэдэвчилж төрөлжүүлсэн үү? -Ерөөсөө л хоёр янзын зураг байгаа. Нэг хэсэг нь шог зургууд, нөгөө нь нөхөрсөг шог хөргүүд. -Үзэсгэлэнгийн нээлтэн дээр манай нэртэй шог зураачид бүгд ирсэн байсан. Ингэхэд таны багш хэн бэ? -Ц.Байды, Ц.Доржготов нар. Анх л зураг зураад энэ хоёр хүн дээр очиж заавар зөвлөгөө авдаг байлаа. Одоо бодоод үзсэн 29 жил шог зураг зурсан байна. -Таныг шог зураач, сэтгүүлч гэж танилцууллаа. Одоо хаана ажиллаж байгаа вэ? -Яг одоо Эрчим хүчний судалгааны хөгжлийн төвд инженер ажилтай. Намын дээд сургуулийн сэтгүүлзүйн курс, Унгарт олон улсын сэтгүүлзүйн курсыг тус тус дүүргэсэн. Энэ бүхний хажуугаар нь зургаа зурсаар явна. -Та ер нь яах гэж зурдаг вэ? -Хамгийн гол нь шог зурганд би тамтаггүй сонирхолтой учраас өдий олон жил бийр, цаас хоёроос салаагүй. Мөн энэ нийгмийг хараад зүгээр сууж болохгүй юм. Гэхдээ би хүний өөдөөс олигтой юм ярьж чаддаггүй хүн. Хэн нэгэнтэй хэрэлдлээ гэхэд хэрүүлээ цаасан дээр биччихээд унших нь илүү дээр санагддаг юм. Тийм болохоор зургаараа өөрийнхөө бодол санаа, бухимдсан сэтгэлийг илэрхийлдэг. Хүн үзээд юу гэж ойлгоно, түүгээрээ л болно биз. Нэг удаа Ц.Доржготов багш надад "Нэг шог зураг 3-4 шог өгүүллэгтэй тэнцэнэ гэлээ. Яагаад гэхэд нэг зургийг хүн хүн өөр өөрөөр үзнэ. Дөрвөн хүн дөрвөн янзаар сэтгэж ойлгож болно. Харин биччихсэн өгүүллэгийг дөрвөн хүн нэг л янзаар уншина" гэж билээ. Зураг зурах эхэндээ хобби байлаа. Дараа нь мэргэжил болсон гэх үү дээ. -Таны энгэр дээр байгаа "Тоншуул"-ын зурагтай тэмдэг ямар учиртай юм бэ? -"Мөнгөн тоншуул" гэдэг тэмдэг. 1988 онд "Тоншуул" сэтгүүлээс уралдаан зарласан юм. Өөрчлөн байгуулалтын сэдвээр тухайн жилд дорвитой бүтээл гаргасан нэг шог зураач, нэг шог зохиолчийг шалгаруулна гэсэн болзолтой. Тэр уралдаанд шог зургийн төрөлд би, шог зохиолын төрөлд Ц.Доржготов түрүүлж "Мөнгөн тогшуул" тэмдгээр шагнуулж байлаа. Дахин ийм тэмцээн болоогүй. Ховор тэмдэг байгаа биз. -Үнэхээр ховор эд байна. Таны шог зургийн ном гарах гэж байгаа гэсэн үү? -"Цагаан морь, улаан туг" нэртэй шог зургийн ном өнөө маргаашгүй хэвлэлээс гарах гэж байна. Нийт 130 гаруй бүтээл орсон. Одоогоос 10 жилийн өмнө "Тоншуул" сэтгүүлийн 60 жилийн ойгоор анхны номоо гаргаж байсан. Энэ хоёр дахь ном маань. -Үзэсгэлэн хэр удаан үргэлжлэх вэ? -"Найрын ширээний ууц" үзэсгэлэн маань энэ сарын 17-ныг хүртэл Театрын музейд гарна. Энэ дашрамд хэлэхэд, намайг зураач гэдэг хүн бүрт "Баярлалаа" гэж хэлье. Миний уран бүтээлийн үзэсгэлэнд ирээрэй гэж урьж байна. 