Оросын залуу дуучны тоглолт улаанбаатарчуудад таалагдав

Оросын залуу дуучин Юлия Савичева уржигдар "Улаанбаатар палас"-ын концертын их танхимд өөрийн бие даасан тоглолтоо хийлээ.
Тоглолт цагаасаа жаахан хоцорсон ч Монголын хамтлаг дуучдын тоглолт эхлэхийг хүлээж залхдаг шиг зүйл болсонгүй. Түүний тоглолтыг үзэхээр ирсэн оросууд их иржээ. Танхимын урд эгнээний суудал пиг дүүрч, харин хойд хэсгээрээ хоосон оргиж байв. Тоглолтыг хөглөгчид олон зүйл нуршиж үзэгчдийг нэг их залхаасангүй. Юлияг хамтлагийнхантай нь тайзнаа урилаа. Урт хар банзал, нуруугаа ил гаргасан саарал майк өмссөн нь Юлияг энгийн харагдуулна. Тэрээр Орост хамгийн анх дуулж, олонд танигдаж байсан "Высоко" дуугаараа тоглолтоо эхлэв. Уянгын бөгөөд хоолой шаардсан энэ дууг тэрээр уйлж дуулсан нь сэтгэл хөдөлгөмөөр. Түүнтэй хамт дуулах үзэгч олон байсан юм. Дараагийн түрлэг мөн л уянгын дуугаар үргэлжлэв. Уянгын дуу, урт банзал хоорондоо ихэд зохицож гэлтэй. Үзэгчид яг л Юлиягийн хоолойн чадлыг шалгаж буй мэт эхний хэдэн дууг нам гүм сонслоо. Энэ байдлаар тоглолт нэлээд уйтгартай болох нь уу гэтэл Юлия хамтлагийнхныгаа үзэгчидтэй хамт орхиод орчихов. Амьд хөгжмийн аянд уярч суух зуур Юлия хувцсаа сольж, богино дэгжин цоохор даашинзаар гангаран гарч ирлээ. Цоглог ая, амьд хөгжим, чадалтай хоолой хосолж үзэгчдийг шуугиулж эхэллээ. Юлиягийн дуулахаас өөр бас нэгэн хобби нь орчин үеийн бүжиг гэж хэвлэлийн бага хурлын үеэр сонирхуулж байсан. Тэгвэл түүний цоглог хэмнэлтэй дуундаа тохируулан бүжиглэж буй нь үнэхээр гайхалтай. Мөн сэтгэлийн хөдлөл, нүүрний хувирал тун өвөрмөц. Өөрийгөө мэдэрч, тайзыг жинхэнэ утгаар нь эзэгнэж чадсан юм. "Бэлэн бичлэг дээр амаа хөдөлгөн, мод шиг зогсох Монголын зарим хамтлаг, дуучдын дэргэд "Юм үзсэн юм шиг санагдаж байна" гэх залуус ч эргэн тойрон цөөнгүй байлаа. Залуусыг байлдан дагуулсан дуунууд ихэнхдээ транс стилийнх ажээ. Юлиягийн хоолой ч цуцах шинжгүй. Дуу нь улам чангарч, бүжиглэх аж. Юлия хамтлагийн гишүүдээ танилцуулж эхэллээ. Ингээд "Хөөрхөн төрөх албагүй" киноны дуу эхлэнгүүт үзэгчдийн шуугиан бүр ихсэв. Гэвч энэ дууг дуулах боломж Юлияд бараг олдсонгүй. Танхим даяар нэгэн зэрэг энэ дууг дуулсан нь Юлиягийн сэтгэлийг хөдөлгөсөн. Хамтдаа дуулж, бүжиглэсэн тэр хором дэндүү хурдан өнгөрч Юлия тайз руу орчихлоо. Үзэгчид түүнийг оруулахыг хүссэнгүй. Юлия хэмээн удтал орилолдсоны эцэст тэрээр дахин гарч ирэн "Эгэлхэн зүрхэнд чинь хайр байгаа бол" дуугаа дуулж, үзэгчдийн сэтгэлийг амраав. Түүнтэй зөрөн хөтлөгчид тайзнаа гарч ирсэн нь тоглолт дуусч буйг илтгэх аж. "Яасан хурдан дуусдаг юм бэ. Цөөхөн дуу дууллаа" гэж ярих нь олонтаа сонсогдов. Магадгүй уйдах завгүй байсан болохоор тоглолтын хугацаа бага санагдсан байж болох. Гэтэл хөтлөгчид Юлияг дахин тайзнаа урин азтай үзэгчийг шалгаруулж, гэнэтийн бэлэг барина хэмээв. Яг энэ үед гэрэл унтарч юу ч харагдахаа байчихав. "Нөгөө гэнэтийн бэлэг нь энэ юм байх" ухааны юм ярьж суух үзэгчид арваад минут өнгөрсний дараа сая л цахилгаан тасарсныг мэдсэн юм. Гэсэн ч үзэгчид гарахыг хүссэнгүй суусаар л байсан. Нэгэнт мөддөө асахгүй гэрлийг хүлээж суухаас залхсан үзэгчид аргагүйн эрхэнд гарч одоцгоов. 
Я.МӨНГӨНЦЭЦЭГ

