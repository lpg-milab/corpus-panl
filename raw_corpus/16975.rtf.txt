№72 (16975)           
1988 оны гуравдугаар сарын 24.
ЦАХИЛГААН, ДУЛААН, УУР, УС 

Түлш, эрчим хүчний хэрэглээний төлөвлөгөөт цэвэр өсөлтийн зарим хэсгийг арвилан хэмнэлтээр хангах талаар МАХН-ын XIX их хурлаас заасан ёсоор эрчим хүчний бүх төрлийн нормативт хэрэглээний өсөлтийн зохих хувийг хангах, хэмнэлт гаргахын тулд мянга гаруй үйлдвэр, аж ахуйн газарт цахилгаан эрчим хүчний лимит өгч, хяналт тавьснаар сүүлийн хоёр жилд улс ардын аж ахуйн хэмжээгээр цахилгаан эрчим хүчний хэрэгцээний жилийн дундаж цэвэр өсөлтийн хориод хувийг хэмнэлтээр хангасан байна. 

Үйлдвэрлэлийн техник, технологийг сайжруулж, боловсронгуй болгох, шинэчлэн өөрчлөх аргаар түлш, эрчим хүч хэмнэх программчилсан төлөвлөгөөг олонхи яам, газар боловсруулж арвилан хэмнэлтийн бодлогыг техникийн үндэслэлтэй тодорхойлсон болохоор тэрхүү зорилтыг хэрэгжүүлснээр таван жилийн эцэст 260 орчим сая кВт цаг цахилгаан, 400 гаруй мянган Гкал дулаан, 280 шахам мянган тонн нүүрс, арваад мянган тонн мазут хэмнэх боломжтой юм. 

Эрчим хүч хэмнэх таван жилийн программ, төлөвлөгөөтэй ажиллаж байгаа Улаанбаатарын сүүний үйлдвэр 1987 онд 429 мянган кВт цаг цахилгаан эрчим хүчийг лимитээс давуулан хэмнэжээ. Мөн нийслэлийн реклам чимэглэлийн үйлдвэрийнхэн олон гудамжны гэрлийг асааж унтраах алсын удирдлагын төхөөрөмж туршсан нь үр дүнтэй болжээ. Үйлдвэр албан байгууллагын хэмжээнд ингэж техник технологийн тодорхой арга хэмжээ авч хэрэгжүүлэхийн хамт ахуйн хүрээнд ч чиглэсэн зорилготой арвич хямгач үйл ажиллагааг хүн бүрийн дадал зуршил болгон хэвшүүлэх шаардлагатай. Хөргөлтөд цахилгаан эрчим хүч биш байгалийн хүйтнийг өвөлд ашиглах, улайсах чийдэнг өдрийн гэрлээр солих, гудамжны гэрэлтүүлэг, бусад төхөөрөмжийг автомат салгууртай болгох зэргийг бага гэхгүйгээр ахуйд хэрэглэх ёстой. 

Түлш, цахилгаан, дулаан, ус, уурын зардал нь бүтээгдэхүүний өртөгт бага хувийг эзэлдэг гэж буруу ойлгодгоос бүртгэл хяналт сул, хэмнэх санаачилга дутдаг байна. Зүүнхараагийн сангийн аж ахуй, барилгын цэргийн. . . дугаар анги, техник туслалцааны үйлдвэрийн барилгын трест, мебель картоны комбинатад уур, ус, цахилгаан, дулаанд аж ахуйч бус үрэлгэн, хуучин сэтгэлгээгээр ханддаг байна. Улаанбаатар хотод жил бүр зуугаад барилга дээр угсралт, засал чимэглэл хийхдээ гүйцэтгэгч байгууллагууд барилгын талбай дахь ажлын байрыг цахилгаанаар халааж ердийнхөөс хоёр дахин их түлш, хөрөнгө, хүч зарцуулж байна. Ингэхдээ цахилгааныг зөвхөн гэрэлтүүлэг, технологийн хэрэгцээнд хэрэглэх мэтээр аж ахуйн гэрээ хийгээд хэрэг дээрээ ашигт үйлийн коэффициент багатай, гар хийцийн болхи хэрэгсэл ашиглан дулаан барихгүй түр байраа дулаадуулж хоногийн туршид цахилгааныг үргүй зарцуулдаг байна. Хэрэглэгчид бэлэнчлэн аргацааж цахилгаан эрчим хүчээр ийнхүү туйлж байхад, хангагч байгууллага нь хэнэггүй, зөвхөн мөнгө авснаар сэтгэл амарч арвилан хэмнэлтийн бодлогыг бүдүүлгээр зөрчиж ирсэн олон жилээр архагшсан дутагдалтай Улсын барилгын хороо, Эрчим хүч, уул уурхайн үйлдвэр, геологийн Яам цаашид хэдий болтол эвлэрч суух хэрэг вэ? 

Ундааны усны нөөц хязгаарлагдмал учир түүний хэрэглээний нэлээд хэсгийг хэмнэлтээр нөхөх талаар ажил зохиодоггүйн балгаар зөвхөн Улаанбаатар хотын орон сууцны байруудад хоногт дөрвөн мянган шоометр ундааны болон ахуйн хэрэглээний цэвэр ус алдаж байгааг мэдсээр мөртлөө хотын АДХ-ын гүйцэтгэх захиргаа, Нийтийн аж ахуй, үйлчилгээний Яам нүд анин эвлэрсээр байна. Улаанбаатар хотын мянгаад аж ахуйн газар, албан байгууллага аж ахуйн гэрээгээр ус авдаг бөгөөд тэдний дөч орчим хувь нь зарцуулалтын хэмжүүртэй гэх боловч газар дээрээ олонхи нь ажилгүй, баримжаагаар тооцоо хийсээр байна. 

Дулаан, цахилгааны эрчим хүч зарцуулалтыг хэмжүүрээр хянах ажил хангалтгүйгээс улсын хэмжээгээр айл өрхийн дөч гаруй, үйлдвэр, албан газрын арваад хувь нь цахилгаан тоолуургүй, мөн уур хэрэглэдэг үйлдвэрүүдийн жараад хувь нь багцаагаар тооцоо хийж байгаа нь эрчим хүч ашиглалтын тухайд арвилан хэмнэх гэгч хоосон яриатай адил болж байна. Хэмжүүргүй хэрэглээ бол манаачгүй агуулахтай адил гэдгийг ойлгохгүй албан газар, хүмүүс баймааргүй юм даа. 

Түлш, эрчим хүч, уур, усыг боловсруулан түгээдэг аж ахуйнууд бүтээгдэхүүнийхээ дөрөвний нэгийг дотоод хэрэгцээндээ зарцуулдаг учраас дулааны эрчим хүч, ус сувгийн байгууллагууд түлш, эрчим хүч арвилан хэмнэхэд томхон хувь нэмэр оруулах үүрэгтэй. Гэтэл улсын хэмжээгээр үйлдвэрлэн түгээж байгаа цахилгаан, дулааны эрчим хүчний 90 гаруй хувийг гаргадаг дулааны цахилгаан станц, цахилгаан, дулааны шугам сүлжээний газрыг нэгтгэн удирдаж байгаа төвийн эрчим хүчний систем цахилгаан, дулааны эрчим хүчний түлшний хувийн зарцуулалт, дотоод хэрэгцээ, шугамын алдагдлыг бууруулах талаар шинжлэх ухааны үндэстэй тооцоо, судалгаанд тулгуурласан далайцтай арга хэмжээ авдаггүйгээс өнгөрсөн онд системийнхээ хэмжээгээр түлшний хувийн зарцуулалтын төлөвлөгөөг цахилгаанд 3, 69 граммаар, дулаанд 0, 5 кг-аар тус тус хэтрүүлжээ. Түүнчлэн ашиглалтын нөхцөл ойролцоо, ижил тоног төхөөрөмжтэй аймгуудын эрчим хүчний үйлдвэрт нэгж цахилгаан, дулааны эрчим хүч боловсруулахад зарцуулж байгаа түлшний хэмжээ, ихээхэн зөрүүтэй байна. 

Түлш, эрчим хүч, ус, уурыг хэмнэх нэг чухал нөхцөл бол эрчим хүчний үйлдвэрүүдийн хэвийн найдвартай ажиллагаа учраас цахилгаан, дулааны станц, халаалтын зуух, шугамд сүлжээний газрын тоног төхөөрөмжийн засвар, үйлчилгээг тогтмолжуулан ашиглалтыг сайжруулж. ажиллагааны горим, параметрийг норм хэмжээнд нь ягштал барих аж ахуйч, арвич хямгач, тооцоотой нямбан ажиллагааг хэвшүүлэх хэрэгтэй байна. 

