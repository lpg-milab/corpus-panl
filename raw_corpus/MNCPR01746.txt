Жижиг үйлдвэр ёстой гоё юм байна лээ

Бид их олон жил мунгинаж явсаар сая л нэг жижиг, дунд үйлдвэр гэдгийнхээ гарцыг, учрыг олж эхэлж байна. Ардчилал, зах зээлийн замаар яваа өнгөрсөн 18 жилийн 14 жилд нь засгийн эрх МАХН-ын гарт байлаа. МАХН-ын засаглал "Түмнээ ядуурлаас гаргах..." гэж их хичээсээн хөөрхий. Даанч аргаа олоогүй болохоос. 
Тэд манай орон ардчиллын замаар явж байна гэж гадаадад тайлагнаж, залгуулаад ган зуд ядуурал боллоо хэмээн бадар барьж олон тусламж төсөл зээл олж ирсэн. Энийг буруу гэж байгаа юм биш. Монголд хандсан олон "хайр энэрэл" дотроос "Ядуурлыг бууруулах... олон улсын төслүүд"-ийн ихэнх нь нэмэр болоогүй. Зарим нь бараг доромж мэт ойлгогдож байсан. Хүн зүгээр юм өгч байхад гэсэндээ дуугүй өнгөрсөн болохоос. 
Малчдын амьжиргааг дээшлүүлэх, өрх толгойлсон эмэгтэйчүүдэд ажлын байр бэлдэх гэхчилэн аль социализмын үед л ярьдаг, хэлдэг байсан нурмагар санаанууд манай талаас гардаг байсан байх. Цаадуул нь биднийгээ бүр танагаа алдсан Африк, Латин Америкийн өлсгөлөнд нэрвэгдсэн ард түмэнтэй адилтган үзэж буяны мөнгө босгодог юм шиг байгаа юм. Эцэст нь төсөл санаачлагч, гүйцэтгэгч дотоод гадаад хоёр хоёулаа цалинжихаас өөр гийгүүлсэн юм бага. Төсөл дотор жижиг, дунд үйлдвэр гэсэн хэллэг ёс юм шиг заалттай ордог. Тэр нь юу юм бол гээд очоод үзэхээр нэг өрх толгойлсон эмэгтэй утас ээрээд сууж байгаа, оймс нэхсэн, болхидуухан гэр малын зураг зурсан, сайндаа л бяслаг яаж шахах гэх мэт ямар ч зах зээлгүй үйл мэтгэж байгаа байдаг. Уйдсан хүний зугаа гаргаж байгаа мэт эдгээр "жижиг, дунд үйлдвэрлэл" өнгөрсөн он жилүүдэд олон хүнийг залхаасан. Одоо энэ тухай ярих гэхээр аа нөгөө юу юу гээд хэн ч тоохоо больтлоо үнэ хүндгүй болжээ. 
Өнгөрсөн хавар Солонгост сонгууль болж тэдний баруун чигийн нам ялалт байгуулан, дараа нь (өмнө нь ч билүү) Ерөнхийлөгчийн сонгуульд уг нам дахин ялаад байгаа. Одоогийн Солонгосын эрх баригчид Монголын Ардчилсан намтай их ойр үзэл бодолтой тул олон тал дээр хамтарч ажиллах сонирхолтой байгаа юм билээ. Монгол, Солонгос хоёрыг харилцан визгүй зорчиж байх ам гэрээ эхнээсээ ажил болж байна. Ямартай ч хоёроос дээш удаа ном журмаараа явсан монгол иргэн байнгын зорчих эрхтэй болоод байна. Цаашид бид Эрээн орох, Инчионд буух хоёр ялгаагүй болох цаг ойртлоо. Хорио тавигдсаны маргааш гэхэд тэнд харлаад үлдсэн 20 мянган монголчууд пирхийтэл нутаг руугаа гүйнэ. Монгол онцгүй байвал буцаад л явна биз. Бас эргэж ирнэ. Солонгост ажиллаж байгаа манайхан есөн шидийн ажил хийдэг юм билээ. Ихэнх нь бидний яриад байгаа жижиг, дунд үйлдвэрт жижигхэн ажил хийгээд мянга гаран ам.долларын цалин авдаг. Энэ орон жижиг үйлдвэр хөгжүүлж өөрөөр хэлбэл эхлээд ард түмнээрээ гоё ажил хийлгүүлж баймааж гялс манас хөгжсөн юм шиг байна лээ. Тэд одоо ч арван хэдүүлхнээ нийлээд уг ажлаа хийсээр л байна. Юу хийдэг вэ гэвэл нэг жишээг очиж үзсэн юм. Дэлхийд алдартай "Хюндай" корпорацийн өчүүхэн эд ангийг 12 хүн хийж байна. Байшингийн подвальд өрөө түрээслээд "Хюндай"-гийн үйлдвэрлэдэг машинуудын тамхины асаагуурыг угсарцгаана. Асаагуур хийхэд хөөрхөн шат дамжлагатай. Тэр 12 хүний дөрөв нь монгол бөгөөд мань авхаалжтай залуус үйлдвэрлэлийн бүх нууцад хэдийнэ нэвтэрчээ. Тэр бүү хэл цаашаа хэрхэн худалдаж ямар орлого олдгийг ч андахгүй. 
Өө үхсэн хойноо. Аягүй амархан юм байна лээ. Болдог сон бол бид нутагтаа очоод бүр суман дээрээ энэ ажлыг хийгээд сардаа бөөнөөр нь аваачиж тушаагаад байсан ч чадна гэж байсан. Энэ мэтчилэн том үйлдвэрийн жижиг сажиг янз бүрийн хүний санаанд оромгүй ажлууд дэлхийгээр нэг эзнээ хүлээгээд хэвтэж байдаг гэнэ. Орчин үед ялангуяа орги эд ангиуд их эрэлт хэрэгцээтэй болоод байгаа. Цэвэр байгалийн гаралтай хуш модон машин үйлдвэрлэхгүй ч түүний дагалдах эд анги, суудлын бүрээс зэргийг үхрийн цэвэр ширээр хийвэл эрүүл мэндэд тустай... гэх мэтээр интернэтээр зарладаг юм байна. Цэвэр бүтээгдэхүүнийг цэвэр биш Бээжин, Сөүлд хийгээд унавал хүн үнэмшихгүй. Харин Архангай аймгийн Хотонт сумаас нийлүүлээд эхэлбэл бүр брэнд маягтай болоод явчихна. Манайд огт хамаагүй ч усан онгоцны зарим ажил байхыг үгүйсгэхгүй. Яг одоо усан онгоцны үйлдвэрт хэдэн зуун монголчууд ажиллаж байна. Тэдэнд төрөөс жаахан боломж олгох юм бол юу гэж Хангуг нарт боолчлогдоод тэндээ суухав дээ. Хар бор ажил хийхгүй гэвэл өөр тансаг ажлууд өчнөөн бий.  Тавуулаа хувцас загварын дизайн компьютерт боловсруулаад нэг хувийг оёод ийш тийш илгээдэг жижиг үйлдвэр байсан. Эрэлт нь дэлхийн өнцөг бүрээс ирэх тул ажил тасрахгүй. Энэ мэтчилэн яриад байвал "Орчлон хорвоо уудам, хийх ажил мөн ч их байна даа" гэгч болно. 
Тэгэхээр жижиг үйлдвэр гэдэг нь манайд тусламжаар орж ирдэг гар аргаар цэмбэ нэхдэг, цөцгий цохидог машин  арай биш юм байна лээ. Манайхан нэг болохоор бүхэл бүтэн машин, зурагт, троллейбус үйлдвэрлэх гээд, нэг болохоор бүр шалны мод, хогийн шүүртэй зууралдаж ажлаа олохгүй олон жилийг ардаа үджээ. 
Австрали бол тивийн дайтай том орон. Тэгсэн атлаа хүнд үйлдвэр бараг байхгүй. Электрон бараа, нисэх онгоц, байлдааны зэвсэг үйлдвэрлэхгүй. Бас Солонгос шиг хавсарга юмыг нь мөлжсөөр байгаад цэвэрхээн хөгжчихсөн. Энэ маш зөв "хужаа санаа"-г Ардчилсан намынхан олоод харчихсан байна лээ. 
Ж.Гангаа
