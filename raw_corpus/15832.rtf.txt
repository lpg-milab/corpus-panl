№  183 (15832)     
1884 ОНЫ НАЙМДУГААР САРЫН 1.
ОНОЛ ПРАКТИКИЙН НЭГДЭЛ

<< Үнэн >> сонины өчигдрийн дугаарт << Намын улс төрийн сургуулийг цаашид боловсронгуй болгох тухай >> МАХН-ын Төв Хорооны тогтоол нийтлэгдлээ. 

Уг тогтоол нь манай орны социалист байгуулалтын өнөөгийн шатанд коммунистууд, боловсон хүчний марксистленинист боловсролыг системтэй дээшлүүлэн тэдэнд нийгмийн амьдралын аливаа үзэгдлийг задлан шинжилж, зөв нэгтгэн дүгнэх, шинжлэх ухааны арга зүй эзэмшүүлэх үндсэн чиглэл, арга хэлбэрийг тодорхойлон зааж өгснөөрөө зарчмын чухал ач холбогдолтой юм. 

Намын улс төрийн сургуулийг боловсронгуй болгох явдал МАХН-ын удирдан чиглүүлэх роль, намын байгууллагуудын дайчин чадварыг дээшлүүлэн, нийгмийн үзэл санаа улс төр, ёс суртахууны нэгдлийг цаашид улам бэхжүүлэх зайлшгүй чухал урьдчилсан нөхцөлийг бүрдүүлж байна. 

Намын Төв Хороо, Намын улс төрийн сургуулийн системийг шинэчлэн тогтоосон байна. Сургалтын агуулгыг орчин үе, социалист байгуулалтын онол, практик, МАХН-ын нийгэм эдийн засгийн бодлогын зангилаа асуудлуудаар баяжуулан гүнзгийрүүлж хичээл сургуулийг сонсогчдын ерөнхий боловсролын хэмжээ, эрхэлсэн ажил, оюуны эрэлт хэрэгцээтэй нягт уялдуулан зохион байгуулах бололцоог улам өргөтгөж байгаад энэхүү системийн онцлог, давуу тал оршино. 

МАХН-ын Төв Хорооны тогтоолын заалтыг амьдралд хэрэгжүүлж, улс төрийн сургалтыг онол шинжлэх ухааны өндөр түвшинд амьдралтай нягт холбон явуулж, түүний бүтээлч чанар, үр нөлөөг дээшлүүлэх нь намын бүх шатны байгууллага, суртал нэвтрүүлэгч, сонсогчдын өнөөгийн гол зорилт мөн. Коммунистуудаар марксист ленинист онолын өв санг судлуулан эзэмшүүлэх ажлыг МАХН-ын нийгэм эдийн засгийн бодлогын зангилаа асуудлуудтай нягт холбох нь улс төрийн сургуулийн бүтээлч үр нөлөөг дээшлүүлэх үндсэн арга юм. 

Манай коммунистууд бүх шатны боловсон хүчний ажлын арга барилыг сайжруулж, өөртөө болон бусдад олон шаардлага тавьж, үйл ажиллагаандаа үнэлэлт дүгнэлт, шүүмжлэлтэй ханддаг, нийгмийн урагшлах хөдөлгөөнд саад болж байгаа аливаа дутагдлын эерэг эвлэршгүй тэмцдэг болгон хүмүүжүүлэхэд улс төрийн сургуулийн роль асар их юм. Улс төрийн сургуулийг амьдралтай холбохын тулд практик даалгаврыг өргөн ашиглаж, сонсогч доор аж ахуйн үйл ажиллагаа төлөвлөгөөний биелэлт, хөдөлмөрийн хамт олны санаа сэтгэл, ёс суртахууны байдалд судалгаа дүгнэлт хийлгэн, тэргүүн туршлага судлан нэвтрүүлэх, олон түмний дунд зохиох улс төр үзэл суртлын ажлыг удирдан зохион байгуулахад өргөн оролцуулж байвал зохино. 

МАХН-ын III их хурал хуралдсаны болон БНМАУ-ыг тунхагласны 60 жилийн ойг угтаж улс төрийн сургуулийн хүрээнд нам, ард түмний хувьсгалт тэмцлийн практик, манай орны социалист байгуулалтын туршлагын тодорхой асуудлаар онолын бага хурал, ярилцлага, маргаан зохиох, илтгэл, реферат бичих зэрэг ажлыг улам өргөжүүлэх хэрэгтэй. Намын байгууллага, суртал нэвтрүүлэгчдийн зүгээс сонсогчдод тавих шаардлага, хяналтыг хүчтэй болгохын дээр тэднээс бие даан улс төрийн боловсрол олж авахад үзүүлэх туслалцааг улам өргөжүүлэх нь чухал байна. 

МАХН-ын Төв Хорооны тогтоолд намын бүх шатны байгууллагад хандаж, улс төрийн сургуулийг удирдах удирдлагын арга барилаа өөрчлөн сайжруулахыг заасан билээ. Иймээс аймаг хотын намын хороо, намын анхан шатны байгууллага энэ тогтоолын үзэл санааны дагуу ажилдаа гүнзгий дүн шинжилгээ хийж, хуримтлуулсан туршлагаа бататгах, оршиж байгаа дутагдлыг арилгах зохион байгуулалтын тодорхой арга хэмжээ авч ажиллавал зохино. Юуны өмнө 1984 - 1985 оны хичээлийн жилийн бэлтгэл ажлыг эртээс сайтар хангахыг онцгой анхаарах хэрэгтэй. 

Улс төрийн сургуульд сонсогчдыг хуваарилахдаа ерөнхий боловсролын хэмжээ, онол улс төрийн бэлтгэл, улс төрийн сургуулиар урьд жилүүдэд үзэж судалсан зүйл болон тэдний өөрсдийн санал хүсэлт зэргийг нягт харгалзах нь зүйтэй. 

Урьд жилүүдэд зарим газар энэ ажилд ёс төдий ор нэр болгон хандаж, улс төрийн сургуулийн нэг бүлэгт боловсролын түвшингээрээ янз бур хүмүүсийг хавтгайруулан хуваарилах, эсвэл урьд өмнө нь нэгэнт үзэж өнгөрсөн хичээлийг дахин давтан судлуулах явдал үзэгдэж байсанд дүгнэлт хийвэл зохино. Суртал нэвтрүүлэгчдийг сонгон авч бэлтгэх, давтан сургах, мэдээллээр хангах нь намын байгууллагын нэг гол ажил мөн. Намын гэгээрлийн шинэчилсэн системийн дагуу улс төрийн сургуульд шинээр орж байгаа хичээл заах суртал нэвтрүүлэгчдийг бэлтгэхдээ онцгой анхаарч, улс төр, ажил хэргийн мэдлэг, заах аргын ур чадвар сайтай, туршлагатай суртал нэвтрүүлэгчдийг томилон ажиллуулах нь зүйтэй. 

Хичээлийн шинэ жил эхлэхийн өмнө аймаг, хотод хийх суртал нэвтрүүлэгчдийн семинарын урьдчилсан бэлтгэлийг сайтар хангаж зохион байгуулалт үзэл суртлын өндөр хэмжээнд явуулж, Намын Төв Хорооны тогтоолыг хэрэгжүүлэхэд суртал нэвтрүүлгийн зорилт чухам юунд оршихыг тодорхойлон зааж өгвөл зохино. 

МАХН-ын Төв Хороо жил бүрийн есдүгээр сард суртал нэвтрүүлэгчдийн өдрийг тэмдэглэж байхаар шийдвэрлэсэн нь намаас тэдний хөдөлмөрийг өндөр үнэлж байдгийн нэг тод илрэл мөн. Энэ жил анх удаа орон даяар өргөн тэмдэглэх суртал нэвтрүүлэгчдийн өдөрт одооноос сайтар бэлтгэж, нам, улс, олон нийт, аж ахуйн байгууллагаас суртал нэвтрүүлэгчдийг хүлээн авч уулзах, арга туршлагыг харилцан солилцуулах, тэргүүний хүмүүсийг урамшуулан шагнах, соёл урлагаар үйлчлэх, зэрэг өргөн ажил зохион байгуулах хэрэгтэй. 

Манай намын үйл ажиллагааны онолын үндэс марксизмленинизмийг системтэй, гүнзгий эзэмшихэд коммунист бүр хүч чадал, идэвх санаачилгаа дайчлан ажиллацгаая! 

