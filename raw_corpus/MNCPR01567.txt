Бушийн айлчлалын өмнө Буянт-Ухаад онгоц осолдуулах хэн нэгэнд ашигтай байв уу

Нисэх онгоц газардаж чадахгүй эргэлдээд... Буянт-Ухаад ямар нэгэн юм болоод байна гэсэн мэдээлэл редакцид ирж тийшээ манай групп пижигнэн гарснаас хойш даруй хэдэн өдөр өнгөрөв. Үнэхээр аймшигтай мэдээ.
Хэрвээ амжилттай газардаж чадаагүй бол өнөөдөр байдал ямар байх байсан бол оо. Ийм бодол танд төрж байна уу. Хэрвээ энэ онгоц осолдсон бол Монгол Улсын 17 иргэн цаг бусаар хорвоог орхиж, бид юун Буштай манатай улс орон даяар эмгэнэл зарлан гашуудаж байх байлаа. Монгол хүний заяа их гэж үнэхээр үнэн үг юм. Азаар тийм гарз бидэнд тохиолдсонгүй өнгөрлөө. Буш ирлээ. Явлаа. Айлчлал гайхамшигтай үр дүн авчирлаа. Гэхдээ юу болоод өнгөрөв өө. Орсон бороо арилсны дараа, ирсэн гийчин буцсаны дараа болоод өнгөрснийг тунгаан боддог нь монгол хүний ёсон билээ. Монголд онгоц осолдож олон хүний амь эрсэдсэн аймшигт явдал болсон бол Буш Буянт-Ухаад буух байсан гэж үү. Үгүй л болов уу. Буш Монголд ирэхийг, Монголын ард түмэнд зориулж сэтгэлдээ тээж ирсэн гайхамшигт үгээ хэлэхийг хичнээн хүсч байсан ч тийм гэнэтийн хясал гялсхийн гарч ирээд бүгдийг "будаа" болгочихож болох байв. Ийм газрын гай гаргаж ирэхийг харин хэн хүсч болох вэ. Бодох л зүйл. Бушийг буулгалгүй буцаах бодлого арай явж байсан юм биш биз. Ийм сонирхол гадныханд байсан байж болох уу. Үгүй гэж хэлэх боломж бага байгаа биз. Буш Монголд ирэх бусдад таатай санагдахгүй байсан байж болох уу. Мэдээж болно. Ний нуугүй хэлэхэд энэ бол магадлал өндөр таамаглал. Болсон явдал руу оръё. "Хангарьд" гэх хувийн компанийн ОХУ-д бүртгэлийн дугаартай RA-41900 дугаарын "АН- 38-120" онгоц Улаанбаатараас Сүхбаатарын чиглэлд нислэг үйлдэх явцдаа урд дугуйгаа гээчихжээ. Ямар морин тэрэгний өрөөсөн дугуй салаад уначихаж байгаа биш дээ. Энгийн нэг хүлээгээд авчих мэдээлэл мөн үү. Гэтэл энэ маань морин тэрэг ч биш, машин ч биш, онгоц байлаа шүү дээ. Хориод зорчигч тээсэн онгоц байлаа. Орос нисэгчтэй онгоц байлаа! Орос нисгэгч гайхалтай аваарын суулт хийж чадсанаар олон хүний амь нас аврагдлаа хэмээн бидний зарим нь шагшин ярьж байна! Шагшиж бололгүй яахав. Гэхдээ шагшилт оройтдоггүй. Харин шалгаж нягтлах нь дандаа хожигдсон байдгийг санахад илүүдэхгүй. Урд дугуйгүй онгоц хөөрөөд бараг Хэнтийн дээгүүр нисч явсан байна. Өрөөсөн дугүйгүй онгоц хөөрч явааг олж илрүүлсэн гавъяатан одоо хэд хэдээрээ төрөөд алдар булаалдан хэмлэлдээд сүйд болж байгаа тухай мэдээ ирж байна. Үндэсний нислэг хөдөлгөөний албаны тухайн өдрийн диспетчерүүд энэ ноцтой зөрчлийг илрүүлжээ. Энэ гавъяа мөн үү гэвэл мөн. Гэхдээ манайд гавъяаг үүргээ зохих ёсоор гүйцэтгэсэн албан хаагчид нь биш үүдээр нь ч толгойгоо цухуйлгадаггүй албан тушаалтнууд хүртчих гээд байдаг нэг муухай гэм бий. Гавъяа булаалдах тухай яриа хөөрөө уг нь энэ тохиолдолд даанч утга муутай үйлдэл. Гэхдээ сурсан занг сураар боож болох биш ийм нэгэн ичмээр "дайн" тэр хавиар нэгэнт өрнөөд эхэлсэн гэнэ. "Хангарьд" компанийн захирлаар Л.Сэргэлэн гэдэг хүн ажилладаг юм байна. Л.Сэргэлэн захирал Нислэг техникийн осол, зөрчлийг шинжлэн шалгах албанд тодорхойлолт гаргаж өгчээ. Уг тодорхойлолтдоо "Онцгой нөхцөл байдал үүсэнгүүт манай компани зохих дүрэм зааврын дагуу ажиллаж, нисэх баг зөв шийдвэр гаргаж, мэргэжлийн бүрэн ур чадвараа дайчилж чадсан. Үүний үр дүнд олон хүний амь нас, эрүүл мэндэд хохирол учруулалгүйгээр онгоцыг газардуулсан" гэж тусгайлан өгүүлсэн талаар манай эх сурвалж мэдээлж байна. Мөн тэрээр энэхүү ноцтой зөрчлийн шалтгааныг үнэн зөв тогтоож, буруутай этгээдэд хариуцлага хүлээлгэх шаардлага байгааг ухамсарлаж байна хэмээн мэдэгдсэн гэнэ. "Хангарьд" гэх энэ компани 1991 онд анх байгуулагдсан юм байна. Эдний ерөнхий захирлаар Л.Сэргэлэн, нислэгийн захирлаар Д.Батбаяр, Сургалт дадлага хариуцсан удирдах ажилтнаар мөн Д.Батбаяр, техникийн захирлаар Д.Дашдаваа, Чанарын дотоод баталгаажуулалт хариуцсан даргаар Л.Лхагваа нар ажилладаг юм байна. Л.Лхагваа нь Иргэний нислэгийн удирдах газрын даргаар ажиллаж байсан юм байна. Энэхүү гэнэтийн хачирхалтай зөрчлийг юутай ч цагдаагийн байгууллага эрүү үүсгэн шалгаж эхэлсэн байна. Одоогийн байдлаар холбогдох бүх улсуудаас мэдүүлэг авч эхэлсэн бөгөөд эдний дотор орос нисгэгч ч мөн багтаж байгаа гэнэ. Мэдүүлэг өгсөн хүмүүс юу ярьж байгааг цагдаагийнхан нууцалж байгаа ч Оросын талынхан өөрсдийн шинжээчдийг иртэл ямар нэгэн нэмэлт тайлбар өгөхгүй гэж "пээдийж" байгаа аж. ОХУ-аас ирэх шинжээчдийн баг зургаан хүний бүрэлдэхүүнтэйгээр монгол руу машинаар гарсан гэх мэдээлэл дугаар шилжихийн өмнө ирэв. Нислэг саатсан учраас яаран ийм шийдвэр гаргасан гэж эндэхийн оросууд нь хэлж байгаа аж. ОХУ-аас машинаар ирж яваа зургаан хүн осолдох шахсан онгоцоо нэг бүрчлэн шалгаж өөрсдийн техникийн дүгнэлтийг гаргах гэнэ. Харин манайхан юу хийж байгаа талаар надад ямар нэгэн мэдээлэл олдсонгүй. Өвсөн дотроос унасан дугуй нь олдчихоод байхад техникийн аюулгүй байдлыг нислэгийн өмнө шалгаж нягталсан хэмээн хэнэг ч үгүй залж байгаа тухай сонсоод өөрийн эрхгүй эгдүүцэх сэтгэгдэл төрөв. Гэхдээ тэд шалгасан ч байж болно. Хэрэв шалгасан нь үнэн бол шалгалтын дараа хэн нэгэн дугуйг суллаж орхисон байж таарах нь. Юутай ч энэ явдал жирийн нэг санаандгүй тохиолдол биш санагдана. Үйл явдлыг тойрсон логик дүгнэлтүүдийг нухацтай хийж, эрүүгийн талаас нь сайтар шалгах ёстой хэрэг яах аргагүй мөн гэж үзэх хүн цөөнгүй байгаа учраас ийн олон нийтийн сонорт хүргэхээр шийдлээ. Буш Монголд маань бууж чадалгүй буцсан бол, Буянт-Ухаад ямар нэгэн аюултай осол хийхээр гадны аль нэгэн гарын бэлтгэсэн байж болзошгүй зүйл хэрэгжсэн бол бид өнөөдөр ямар байдалтай сууж байх байсан бол... Одоо та энэ асуултыг өөртөө тавиад нэг үз дээ. 

