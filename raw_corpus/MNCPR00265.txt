Хутагтын сэтгэл, сайдын суудал

"Сэтгэлийг танивал шид хаа холдох вэ". Ингэж Ноён Хутагт Данзанравжаа хэлсэн. Буддизм хүний сэтгэлийг бүхний өмнө тавьдаг. Ноён хутагт сэтгэлийг тэргүүнчлэх энэ мөрийг барьж олон сайхан бүтээл хийсэндээ гэж тэр бас хэлдэг. Л.Одончимэд бол Эв нэгдлийн Засгийн газрын сайд нараас сэтгэлийн боловсролоор хамгийн сайн нь юм.
Тэр яруу найраг, уран зохиолын төрөл зүйлээр бичсэн 20 орчим номтой. Ийм хэлбэрийн бүтээл хүний үнэнхүү сэтгэлээс гардаг гэдэг. Одончимэд Ноён хутагтай сэтгэлээрээ холбогдож, улмаар Хутагтаас сэтгэлийн боловсролыг эзэмшсэн нь түүний үйл бүтээл бүрээс харагддаг. Тэрбээр Хутагттай холбогдолтой их ажлыг 14 жилийн тэртээд үүсгэн хөтөлсөн байна. Төрөлх Дорноговийнхоо Засаг дарга болуут тэр "Равжаа сан"-г үүсгэн санаачилж, тэр чиглэлээр олон талтай ажил өрнүүлсэн. Тэр үед Одончимэд "Би Ноён хутагтыг ЮНЕСКО-д мэдүүлж, дэлхийд танилцуулах болно" гэж аймгийхандаа амлаж байсан. Одоо амлалт нь гүйцэлдэж, Хутагтын жанч халсны 150 жилийн ойг тэмдэглэх тухайд ЮНЕСКО-гийн тогтоолыг өнөө хавар гаргуулж чадсан байна. Энэ ойгоор 17 том бүтээл хийхээс ихэнх нь нэгэнт эхэлжээ. Өвөр Хамарын хийд орчимд 108 суврага босгох ажил улам хүчээ авч байхад Лондонд монгол, түвд хэлэнд нэвтэрхий нэгэн өвгөн Хутагтын бүтээлүүдийг англичилж суугаа гэнэ. Тэр англи хүн байсгээд яруу найрагч Г.Мэнд-Ооётой утсаар ярьж зарим үгийн утгыг тодруулдаг байна. "Дэлхий намайг мэдсэн цагт би эргэж ирнэ" хэмээн Ноён хутагт айлдсан гэж Дорноговийн өвгөд хөгшид хуучилдагсан. Одончимэд ирэх наймдугаар сард Улаанбаатарт болох Дэлхийн яруу найрагчдын их хуралд оролцох 300 төлөөлөгчдөд Хутагтын шүлгийн номыг бэлэглэж, түүний нэрэмжит "Алтан дигваранз" яруу найргийн наадмыг зохиох юм. Ингэж Хутагт дэлхийд улам танигдах болно. Лувсангийн Одончимэд бол Хутагтын сэтгэлтэй, сайдын суудалтай хүн. Тэр ядуу зүдүү, өнчин өрөөсөн өссөн гэдэг. Түүний ээж тавиу амгалан, хүлээцтэй зантай ч гайхалтай ажилсаг хүн байж. Нөхөр нь өөд болж, улаан цурав олон хүүхэдтэй үлдсэн жил түүний нэг тарган морь аагим халуунд үхжээ. Шавхуур худаг дээр адуунд тангаруулж үхсэн тэр морины махыг ээж нь тэр дор нь шулж аван хэцлэж, май тавин хатаагаад нутаг усныхныхаа махсааг гаргаж байсан гэдэг. Энэ тухай Ш.Маналжав хэмээгч Дорноговийн Дэлгэрэх сумын иргэн нэн бахархалтай ярьж байж билээ. Харин энэ тухай Одончимэд мэддэггүй юм. Хүний гавьяат эмч, хатагтай Балжирын Хэнмэдэх "Одончимэдийн ээж хавь ойрдоо гайхалтай сайхнаар нөлөөлдөг сонин хачин шидтэй хүн. Ядарч, сэтгэл тавгүйцэхээр тэднийхээр орж хөгшинтэй хэд гурван үг солиод гарахад дотор цээж хачин сайхан тэнэгэр болж амардаг юм" гэж бас сэтгүүлч надад ярьж байсан. Одончимэд бол ийм л эхийн ууган хүү. Тэр дотоод ертөнцөөрөө эхтэйгээ тун адилхан. Одончимэд сүүлийн Засгийн газар байгуулагдахад 100 хувийн саналаар Нийгмийн хамгаалал, хөдөлмөрийн сайд болсон. Сүүлийн 16 жилд түүн шиг бүтэн саналаар сайд болж байсан хүн нэгээхэн ч үгүй. Бас түүн шиг зохиолч, яруу найрагч хүн сайд болж байгаагүй юм. Түүнийг сайд болгохоор УИХ-аар хэлэлцэхэд сөрөг намын нэгэн гишүүн шудрага, эвсэг, нүүр бардам хүн болох тухай нь хэлж байсан. Бас ажлын ачаалал даадаг, бие сэтгэлийн маш их тэнхээтэй болох тухай нь хэлж байсан. Энэ мэтээр тэрбээр магтуулж байж сайд болсон цорын ганц хүн. Хүнийг хүн л таньдаг шүү дээ. Үнэхээр Одончимэд ажил, ачаалал нь нэмэгдэх тусам улам онголзож, сэрвэлзэж байдаг хүн. Тэр үргэлж л ямар нэг ажил, төвөг сэдэж сэтгэж явдаг "амьтан". Өнгөрч буй хавар чухамдаа Л.Одончимэдийн улирал болсон. Энэ хугацаанд М.Энхболдын Засгийн газар нийгмийн хамгааллын чиглэлээр олон шийдвэр гаргасан. Цалин, тэтгэвэр нэмэгдүүлэх, хүүхэд бүрт 3000 төгрөг олгох, шинээр гэр бүл бологсдод 500 мянган төгрөг өгөх зэргийг санаачилж, ажил хэрэг болгосон "аппарат" нь Нийгмийн хамгаалал, хөдөлмөрийн яам. Нийгмийн хамгааллын чиглэлээр хийсэн эдгээр ажлыг УИХ-ын зарим гишүүн олон нийтийн сэтгэлийг татах гэсэн "популист арга хэмжээ" гэж хэлж байсан нь содон сонсогдож байсан. 1990 оноос хойшхи бүх засгийн газруудаас эднийх л иргэдийн халамж, хамгаалалд эргэлтийн шинж шийдвэрүүд гаргасан. Энэ том ажлыг Одончимэд гардаж хэрэгжүүлсэн нь чухамдаа тэрбээр үргэлж Ноён хутагтын нигүүлсэнгүй бодь сэтгэлийг тээж явсны учир жанцан гэлтэй. Юманд учир, суманд занги гэдэг энэ юм. Саяхан сайд Сөүлд ажлын түргэн айлчлал хийгээд ирсэн. Тэнд байгаа монголчуудтай уулзахдаа тэрбээр "Та нарыгаа төр чинь эргэж ирж байна" гэхэд олон хүний нүдэнд нулимс цийлгэнэж байсныг сэтгүүлч Б.Ганчимэг ажиглаж бичсэн байна билээ. Энэ үеэр манай сайд Солонгосын Хөдөлмөрийн сайдтай уулзаж монголчуудыг аль болох гэр бүлээр нь ажиллуулах, үйлчилгээний салбарыг чухалчлах, тэдний нийгмийн  даатгалын шимтгэлийг эх оронд нь шилжүүлж байх зэрэг олон асуудлыг тохирч шийдвэрлэсэн байна. Одончимэдийн толгойлсон яамыг УИХ-ын гишүүн Р.Нямсүрэн энэ Засгийн газрын Үйлдвэрчний эвлэл, Улаан загалмайн нийгэмлэг гэж хошигнон хэлсэн нь зүгээр нэг зугаа үг биш гэмээр. Хувь төөрөг нь Одончимэдийг нийгмийн энэрэл, халамжийн салбарт ажиллаж байхаар зурагдсан мэт. Эмч мэргэжилтэй тэрбээр нэг хэсэгтээ рашаан сувиллын газруудыг удирдаж явжээ. 1996 оноос Монголын Улаан загалмайг толгойлж, түүнээ дэлхийн жишигтэй байгууллага болгосон гэж эндхийн Ерөнхий нарийн бичгийн дарга Р.Самдандовж хэлдэг. "Их Монгол улс үүссэнээс хойшхи 800 жилийн 500 орчим онд нь Бодончар мэргэнээс үүдэлтэй Боржигон угсгааны алтан ургийнхан төрийн жолоог атгаж ирсэн. Иймээс Чойрт боржигон судлалын төв байгуулж, онол практикийн бага хурал хийнэ. Тухайн цагтаа 1500 ламтай байсан Жанжин Чойрын хийдийг Говьсүмбэр аймгийн төвд байгуулна" гэж Одончимэд ярьж явна. Тэрбээр "Боржигон хүүхэд" их наадам зохион байгуулж эхлээд байна. Энэ хүрээнд таван аймгийн 16 сумын 500 орчим хүүхэд авьяас чадлаа сорьжээ. Эднээс шилэгдсэн 130 хүүхэд удахгүй Нийслэлд нэгдсэн тоглолтоо хийх гэж байна. Тэрбээр Чойрт "Алтан говь" нэртэй аж үйлдвэрийн парк байгуулах ажил нэгэнт эхлүүлжээ. Энэ парк нь зориулалт, төрхөөрөө нутгийн гүн дэх эдийн засгийн чөлөөт бүс болох ажээ. Энэ бүсийг зохион байгуулах хүмүүсийг тэр томилоод байна. "Нөлөө бүхий улс төрч" гэсэн хэллэг дэлхийн хэвлэлд байдаг. Одончимэд тиймэрхүү бол сайны нөлөөтэй улс төрч. Тэр хот, төв суурин газрын ядуучуудын эгнээг өргөжүүлж буй малгүй болсон малчдыг тэтгэх, 36 мянган ажилгүйчүүдийг мэргэжилтэй болгож, ажил олгох гэх зэрэг улс орныг хамарсан том асуудлуудад тэр хариу өгөхөөр тодорхой томьёлол, арга зүйгээр хандаж, сайд Ж.Наранцацралт, Д.Тэрбишдавга нартай хамтран ажиллаж байгаа юм. Алив зорилтыг сайтар тодорхойлж, томьёолох нь тухайн зорилтыг хэрэгжүүлэх хамгийн зөв эхлэл гэж тэр хэлдэг. Тэр бол үг ба санааг чухалчилдаг сэтгэгч маягийн сайд. Төрийг сэтгэгчид, гүн ухаантнууд удирдсан цагт түмэн олон амгалан жаргалантай болох учиртай гэж нэгэн мэргэн хэлсэн гэдэг. Одончимэд бол сэтгэл төдийтний номлолыг баримтлан, түүний гол багш Ловон Бадамжунайг дээд шүтээнээ болгодог Бурхны шашны улаан урсгалын онцгой содон монгол төлөөлөгч болох V Ноён хутагт Данзанравжааг сүслэн дагадаг хүн. Одончимэд бол хутагтын сэтгэлтэй, сайдын суудалтай эрхэм билээ. Түүний тухай бичих болсон гол шалтгаан нь Нийгмийн хамгаалал, Хөдөлмөрийн яамны нээлттэй өдөрлөг хэдхэн хоногийн дараа Сүхбаатарын талбайд болсонтой холбоотой. Сэтгэл байвал шалтгаан жижигддэггүй шүү дээ. "Сэтгэлийг танивал шид хаа холдох" гэж Ноён хутагт бичжээ. Монголчууд бид бүгдээрээ сэтгэлээ таницгаахсан... 
Сэтгүүлч Ш.ЦЭРЭНПИЛ 


