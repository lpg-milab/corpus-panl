Багачуудыг баярлуулж, гарыг нь цайлгая

-Цагаан сарыг хэрхэн тэмдэглэх талаар санал бодол яригдаж байна- Билгийн тооллын хаврын тэргүүн сарын шинийн нэгэн хаяанд ирлээ. 
Гадаадын нэгэн иргэн цагаан сарыг "монголчуудын идэж уухаараа гайхуулдаг хуушуур, буузны баяр" гэсэн байсан. Баяр ёслол хойно элбэг дэлбэг, жаргалтай хангалуун байвал сайхан байх нь мэдээж. Гэхдээ л хүний бие махбодь дааж тэсвэрлэхийн аргагүй ааг баярхал, шахалт газар авах аюултай. Эдийн засаг, эрүүл мэнд, сэтгэл санаанд хүртэл дарамттай. Холливудын од Жулия Робертс тээр жил манай улсад ирэх үеэр монголчууд болсон хойно ихэд хүндэтгэлтэй хандаж бүтэн хонины зум (шүүс)-аар зоог барьжээ. Том тавган дээр амьд хонь шиг харагдах тэр зумыг хараад алдарт од айсандаа золтой л харвачихаагүй гэдэг. Үүнийг сонссон манайхан "үгүй мөн буян муутай золиг оо" гэж элгээ хөштөл инээлдсэн юм даг. Ёс заншил ондоо харийн хүн мэдэхгүй зүйлээсээ айх энүүхэнд шүү дээ. Бид аль нэгэн улс оронд очиход жигтэйхэн том могойг цагираглуулаад тавьчихсан байвал идэх нь байтугай нуруугаар хүйтэн оргих л байх. Цагаан сар дөхөхөөр л хонины ууцны ханш тэнгэрт хадна. Ууц тавиагүй бол айл биш гэсэн үзэл хавтгайрсны шинж нь энэ. Ууц хэр баргийн тогоонд багтахгүй учир чанаж болгодог тусгай үйлчилгээ хүртэл гарч. Хонины махыг дэлхий нийтээр шахуу холестрин ихтэй, таргалуулдаг, шингүүр багатай, ходоодны үйл ажиллагааг алдагдуулдаг гэх болсон болохоор тэгтлээ хошуураад байхаа больж. Тэгээд ч халуун дулаан орчинд олон хоносон мах эрүүл мэндийн дайсан гэдгийг манайхан ойлгох болсон учир хоол хүнснийхээ аюулгүй байдалд хэн ч анхаарах нь ойлгомжтой. Алтан гахай жилд гахайны толгой, шарсан торойгоор таваг засаж, гахайн махан бүтээгдэхүүн хэрэглэвэл аз хийморьт сайн гэсэн хандлага байхад аж ахуй эрхэлдэг хүмүүс гахай эд баялгийн бэлгэдэл, тиймээс тоо толгойг нь хороолгүй өсгөнө гэх нэгэн ч байна. Гахай олон торой гаргадаг амьтан болохоор хонины тоо толгойд нэмэртэй байж мэднэ. Өөх гэхээр пөөх яанаа гэдэг болсон энэ үед өндөр үнэтэй ууц моод биш болжээ. Хүн болгон алтан гахай жилдээ "авдар авдраар дүүрэн алт мөнгө" цуглуулахыг мөрөөдөж байна. "Талх чихэр"-ийн хэвийн боов есөн ширхэг нь 6500 төгрөг гэж байна. Гэртээ хиншүү ханхлуулаад ул боов хайрч сууснаас үүнийг авсан нь хавьгүй дээр. Ноднин битүүний өдөр "Нарантуул" захын боовны ченжүүд борлуулж байсан үнээ хоёр гурав дахин өсгөж байсныг санаж боовоо эртхэн авчихад гэмгүй. Уншигчдадаа чухал санаа хэлэхэд, кино зураг авалтад хэрэглэдэг модон боовнууд байдаг юм гэнэ лээ. Түүн шиг бэлгэдлийн тийм боовтой болчихвол жил бүр "за байз, тавгийн боовгүй яана аа" гэж толгойны өвчин болохгүй амар биш үү? Дараа нь арав хоносон хатсан боорцгийг идэх хэцүү, хаях хэцүү. Уг гарвал нь урьд цагт гурил ховор үед амттай мэт байсан болохоос одоо цагт Ганга мөрний усаар зуурсан ч сонин биш идээ л дээ. Цаг зав, цалин мөнгөнд ч хэмнэлттэй. Европынхон шинэ оны баяраа хэдэн мянган жил тэмдэглэсээр ирэхдээ гацуурыг орлуулах сувинер бодож олсныг санахад илүүдэхгүй. Жил бүр огтлоод байвал дэлхийд ганц ч гацуур үлдэхгүй байж магадгүй юм. Цагаан сараар өнгөтэй өөдтэй хувцсаа өмсөж биесээ хүндэтгэн золгодог сайхан заншил бий. Нэгэн үе хойт их хөршийнхөө нөлөөгөөр эд өлгийн соёл болсон дээл хувцсаа, бүс малгайгаа хүртэл гээж мартахыг дөхсөн нь нууц биш. Эдүгээ харин дээл малгай, үнэт эрдэнийн бүсээрээ гоёж чимэх нь сайшаалтай ч бас аархаж уралдах нь жаахан хэцүү. Харагдах байдлаасаа монгол болж хувирснаас хүн чанар, ёс жудгаа монголжуулмаар санагддагаа нуух юун. Хоорондоо муудалцсан хоёр хүний хэн буруутай нь очиж хар хорын санаагүйгээ илэрхийлж, уучлал гуйдаг уламжлал байж. Өртэй хүн өөдөлдөггүй, өргүй бол баян гэдгийг цус махандаа шингэтэл ойлгож, амьдрал аргагүйн эрхэнд өр бүхий бол сэтгэлийн бөглөөгөө онгойлгон буянтандаа талархдаг ёс байлаа гэж өвгөд халаглан ярьдаг. Цагаан сарын өмнө энэ эрхэм заншлыг сэргээн өр ширээ тэглэж сэтгэлдээ тээж явсан гоморхлын үгээ цайлгаж сэтгэлээ онгойлгох хэрэгтэй санагдана. Цагаан сар дөхөхөөр бэлэгний асуудал босч ирдэг. Гар гар дамжих хятад барааны сезон орж байгаа нь тэр. Харин сүүлийн жилүүдэд хүмүүс бэлэг сэлтдээ анхаарах болжээ. Ямартай ч хятад оймс, уушги хордуулах утаа болоод дуусах тамхи мэтхэн халаагаа өгөх цаг нь хэдийнэ болсон. Эдэлье эдэлж болохгүй, хаяя хаяж болохгүй чанаргүй барааг манайхан таньж мэдээд хэрэглээнээсээ шахан гаргаж байгаа. Цагаан зүйл бэлэглэдэг ёс заншлаа баримтлах гээд байвал арай соёлжингуй эд бэлэглэнэ биз. Тэмдэглэлийн дэвтэр, зургийн цомог, үзэг байж болох юм. Сайн таньдаг хүмүүстээ мэргэжил, сонирхлынх нь дагуу зүйл бэлэглэвэл баярлах нь дамжиггүй. Эрдэм номын хүмүүст ном бэлгийн дээд. Энгийн хүмүүст ашиглагдах эд аятайхан санагдана. Оймс өөдөө харсан сав мөн боловч өмсөөгүй байхад сэмрэх хаягдал бүтээгдэхүүн өгч хүний урам хугалснаас гар хийцийн ч болов дурсгалын жижиг зүйл бэлэглэвэл хүн баярлана даа. Тамхи татдаггүй хүнд хичнээн сайн янжуур өглөө ч доромжлол шиг бодогдохгүй гэж үү? Үүний оронд мөнгө өгчих хэрэгтэй. Унаандаа сууна уу, утсандаа нэгж авна уу тухайн хүний сонирхол. Дотно харьцаатай биш бол дотуур хувцас бэлэглэх тийм ч таатай явдал биш байх гэх мэтээр олныг нуршиж болох. Гэхдээ ер нь томчуулд бэлэг өгдөг ёсыг нэг мөр халчихна дээр дээ. Харин өөрсдөө хүүхэд байснаа бодсон ч нялх балчир үрсээ баярлуулж гарыг нь цайлгах нь зүйн хэрэг. Архи дарсаар шахдаг явдлаа болимоор л байгаа юм. Сая шинэ жилээр гэхэд ганцхан шөнийн дотор хэдэн хүн бурхан боллоо доо? Хорлох гээгүй юм бол хүнд архи өгөхөө зогсоочихвол мөн ч сайн сан. Цагаан сар болдгоороо болоод өнгөрнө. Цаана нь амьдрал үргэлжилдгээрээ үргэлжилнэ. Эцэст хэлэхэд, эдийн засаг, эрүүл мэнд алив бүхнээрээ хохирчилгүй өр ширгүй амьдарч байвал ард бидний дээдийн жаргал даа. 
Л.Батцэнгэл 


