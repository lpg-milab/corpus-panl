"Махаа" идээд хямралаас гарах тухай үнэнийг хэлэх зоригтон алга

-ОЙРЫН ИРЭЭДҮЙд 35 ОРОН ХҮНСНЭЭС БОЛЖ СҮЙРНэ- Дэлхий даяар хүнсний хомсдол нүүрлэж эхэллээ. Энэ үйл явдал одоохон биднийг хаман авах биз ээ. Уг хямрал юунаас эхтэй вэ. Байгаль дэлхийн давагдашгүй хүчин зүйлээс болов уу гэхээр бас зуун хувь ч тийм биш бололтой.
Хамгийн гол нь хөгжингүй орнууд талх хийдэг будаагаар шатахуун хийгээд байгаатай холбоотой гэлцэнэ. Түүнээс тариа ногоо ургахаа болиогүй байна. Дэлхий дэлгэнэсэн хэвээрээ байгаа. Энэ удаагийн өлсгөлөн тэгэхээр хүмүүсийн өөрсдийнх нь зориудаар бий болгож байгаа зүйл юм. Дэлхийн Засгийн газар болох НҮБ-аас гаргасан тооцоогоор ядуу буурай 35 орон хүнсний хомсдлоос болж сүйрлийн байдалд орж болзошгүй хэмээн зарлаж байгаа сурагтай. Өнгөц харахад эдгээр орны тоонд манай улс зайлшгүй орох мэт. Яагаад гэвэл бүхий л хэрэглэх хүнсээ зуун хувь шахуу гадаадаас зөөдөг болохоор тэр. Гэвч сайтар тогтон бодоход бидэнд энэ хямрал гай болохоосоо илүү харин ч эергээр бүрэн биеэ даасан орон болоход ихээхэн туслах мэт. Яагаад гэвэл манай газар шорооноос гарч байгаа болгон үнэд орж байна. Алт, зэс, нүүрс гээд бидэнд байдаг ашигт малтмалуудын үнэ хаданд гарч байгаа мэдээ өдөр ирэх тутам дуулдана. Одоо дээр нь манайхаас нефть олдож байгаа. Мөн тэр нандин эрдэнэ болоод байгаа тариа ногоог нь хэдий хэмжээгээр ургуулна вэ төдий хэмжээний газар байна. Дөчин сая малтай бид махны талаар санаа зоволтгүй байгаад байж чадна гэх зэрэг. Хэрэв хөрш орнууд биднийг хяхаж хавчин шатахуун энэ тэрээ өгөхгүй бол түүнд нь одооноос дасах хэрэгтэй байна. Яагаад бид тэдэнд заавал бууж өгөх ёстой гэж. Хамгийн түрүү хэрэглээгээ багасгая л даа. Тэгээд хоёр жил нүүрснээсээ нефть гаргах үйлдвэр барихад л шатахууны гачаалаас гарч чадна. Ерөнхий сайд нүүрснээс А-80 бензин гарна хэмээн голж байна. Тэгвэл тэр бензинийг чинь нийт хүн ардын 70-аад хувь нь хэрэглэдэг юм. Манай улс арваад жилийн өмнө хувьдаа машинтай хүн бараг байгаагүй. Тэгвэл одоо машингүй айл байхгүй боллоо. Япон, Солонгос улсын хогонд хаягдахаа шахсан хуучин муусайн тэрэгнүүд гудамжаар дүүрчихээд байна. Улаанбаатарт унаа хөсөг амин чухал биш. Ийм бага зайд цөмөөрөө машин унах хэрэг байхгүй. Харин зунд нь хүн болгон дугуйгаар ажилдаа ирж очин, өвөлдөө нийтийн тээврээр үйлчлүүлээд байхад л болох мэт. Шатахуунаас болж гадаад улсын өмнө толгойгоо бөхийлгөх тухай яриа бол эрх ашгийн чанартай хувийн улс төр юм. Харин хүн бүр хатуужилтай байж эх орныхоо төлөө ажиллаж сурах хэрэгтэй байна. Хээнцэр тансаг амьдралаас татгалзаж, жирийн хүн төрөлхтний заяамал амьдралаар амьдарч сурах хэрэгтэй. Одооных шиг тарьсан жаахан тариагаа спиртэд өгчихөөд гаднаас тариа будаа гуйгаад байлгүй шиг тариа болгоныг гурил болгож сурмаар байна. Харин архи пивоны бүх үйлдвэрийг хааж хүн болгон хашаандаа ногоо, тариа тарьдаг болъё. Архи уугаагүйгээс болоод үхсэн хүн, гурил идээгүйгээс болоод үхсэн хүнээс хамаагүй бага байх болно. Нэг хүний тариа ногооны жилийн хэрэгцээ маш бага газраас ургадаг. Хашаатай айл болгон таван шуудай тариа хурааж авахад дөрвөн шуудай гурилтай болно. Би нэг шуудай гэж 50 кг орчим гурилыг хэлээд байна. Дээр нь гадаад орнуудад байхгүй шахуу тариа тарих уудам талбар манайд бий. Тэдэнд энэ газрыг түрээслүүлэн тариа ногоо тариулах хэрэгтэй. Арзайсан улаан шороон дээр ногоо тариа ургуулсан хүмүүс гадаадад харагдаж байдаг. Тэр хөрсний дэргэд манай хөрс чинь дээд зэргийн шороо. Газар л байвал орчин цагт ямар ч гантай үед тариа ногоо ургуулдаг технологи бий болсон гээ биз дээ. Атрын аян гэх зэргээр сонгуулийн худал сурталчилгаа хийгээд байх хэрэггүй. Зүгээр л ажиллаад эхлэхэд л болно. Бид хоёр жил "махаа идэхэд" гурав дахь жилээс нь босоод л ирнэ. Махаа иднэ гэж хоёр утгаар хэлж байна. Ажил хөдөлмөр хийж зовох, малынхаа махыг идэж онд орохыг хэлж байна. Түүнээс энэ хотын гэгдэх баялаг үл бүтээх хээнцэр амьдралыг шүтэн эдийн засгийн тусгаар тогтнолоо золихоор улайран дайрч байгаа Засгийн газрын бодлого маш хортой буруу байна. Хөрш орноосоо зүгээр шахуу шатахуун сонгууль өнгөртөл авна гэнэ. Сонсоход ч сайхан л байна л даа. Гэхдээ сонгууль дуусаад бид яах болж байна аа. Ерөнхий сайд аа. Та сайдаасаа болино. Нөгөө оросууд гэрээний хугацаа дууслаа, үнээ нэмнэ гэнэ. Бидэнд ямар ч үнэ тулгах бүрэн эрхтэй Оросын зуун колонк л үлдэнэ биз дээ. Харин сэтгэлээ хатамжлан, бүсээ чангалан зүтгэхэд энэ хүнсний хомсдол харин ч манайд ашиг авч ирнэ. Бүх юм өнгөрсөн хойно эргээд харж байхад хүн болгон хөдөлмөр эрхэлж, газар дээрээ тонголзон тариа ногоо ургуулж, малаа тойлсон иргэдтэй болохоос илүү баялаг улс оронд бий гэж үү. Одоо бол харин хүн бүр нь хөдөлмөр үл эрхлэн, шилтэй архи ам руугаа тонгойлгон гэдийсэн ардууд л бишгүй байна. 
Ж.Сандагдорж

