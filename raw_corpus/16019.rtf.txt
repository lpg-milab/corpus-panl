№56 (16019)          
1985 оны гуравдугаар  сарын 6
БҮХНИЙГ ТӨЛ БОЙЖУУЛАХАД

Малчны ажлын хаврын шалгалт орон даяар эхэллээ. Өнгөрсөн жилийн зун намар, өнөө жилийн өвлийн турш хийсэн их ажлын үр дүн, төл хүлээн авах бэлтгэлийг тал бүрээс нь хангасны ашгийг үзэх хаврын өгөөмөр мөртлөө хахир улиралтай золголоо. Зуун эх малаас хамгийн олон төл бойжуулж, төлчдийн баян хийсэн Булган аймгийн Ингэттолгойн сангийн аж ахуй, Баян-Өлгий аймгийн Цэнгэл сумын << Алтайн оргил >> , Улаан хус сумын << Алтайн хөгжил >> нэгдлийнхэн шиг бэлтгэлээ базааж, хөдөлмөрөө нарийн зохион байгуулж, төл бойжуулах технологийг суурь бүр ягштал мөрдөж, хариуцлага санаачилгатай ажиллаж чадвал аль ч нутагт төл бүрэн бойжиж, мал өснө. 

Энэ хаврын төлийг бүрэн бойжуулж авбал VII таван жилийн мал өсгөх төлөвлөгөөний тасалдлыг нөхөх, тэрчлэн 9, 2 саяас доошгүй төл бойжуулах зорилтоо бид биелүүлж чадна. Энэхүү эрхэм үйлсэд бүх нийтийн оролцоо, бүтээлч идэвх санаачилгыг урьд урьдаас улам илүү шавхан дайчлах, нэг үгээр хэлбэл бүхнийг төл бойжуулахад чиглүүлэхийг одоогийн тулгамдсан чухал зорилт шаардаж байгаа. Мал аж ахуйн үйлдвэрлэлийг удирдан зохион байгуулах арга барилыг сайжруулах талаар намын заалтыг ажил хэрэг дээр биелүүлэх шалгуур нь энэ оны төл хүлээн авах кампанит ажил болно гэдгийг санаж малчин, төлчин, мал аж ахуйн мэргэжилтэн нар хамтын хүч, идэвх санаачилгаа дайчлан өрнүүлж ажлынхаа арга барилд ч, зохион байгуулалтад ч, амжилт бүтээлч өрнүүн ахиц гаргах нь тэдний нэр төрийн хэрэг мөн. 

Хавар цагт санамсаргүй тохиолдож болох байгалийн түр зуурын бэрхшээлээс сүрэг мал, төлийг бүрэн найдвартай хамгаалах бэлтгэл хийж, хээлтэй мал бүрийг нүдлэн халамжилж, угтуулан тэжээж жилбэтэй төллүүлэх, гарсан төлийг толгой дараалан арчлах ажлыг төлийн штаб, төлчид, мэргэжилтэн, албан хаагчид маш хариуцлага санаачилгатай гүйцэтгэхээс л юуны өмнө төл бойжуулах асуудал шалтгаална. Түүнчлэн нийт аймаг, сум, аж ахуй, бригад, ферм. хэсэг, мал төллүүлэх болон нэг хүртэлх насны малтай суурь, малчин, төлчдийн дунд төл бойжуулах ажлаар зарласан социалист уралдааныг эрчимтэй өрнүүлэх, нэмэлт үүрэг амлалт авахуулах, болзлыг нарийвчлан таниулах нь төл бүрэн бойжуулах, малын зүй бус хорогдлыг багасгах ажилд чухал түлхэц болох ёстой. 

Малын зүй бус хорогдлын бараг тал хувь нь зөвхөн хавар гардаг учраас энэ эгзэгтэй үед онцгой анхаарч төлийн хорогдлыг бууруулах үндсэн нэгж болсон эмчилгээ тэжээлийн цэгийн хүч чадлыг дээд зэргээр ашиглан, тэжээх, эмчлэх шаардлагатай мал, төлийг тэнд цаг алдалгүй хүргэж, эрчимтэй эмчлэх тэжээн сувилах ажлыг малын эмч, зоотехникчид байнгын хараа хяналтдаа ажиллах хэрэгтэй. 

Хамгийн тохиромжтой бэлчээр, ус, зам харилцаа сайтай нутгийг мал төллүүлэх бүсэд сонгон харж хамгаалан, нарийн хуваарьтай ашиглах, эх мал, төлд шаардагдах шимт чанар сайтай тэжээлийг суурь, бааз, цогцолбор, суурь дундын тэжээлийн фондод хүрэлцэх хэмжээгээр татан авахаас гадна байгалийн болзошгүй бэрхшээлийг гарз хохиролгүй даван туулахад зориулсан аюулаас хамгаалах таваас долоо хоногийн тэжээлийн нөөцтэй байвал зохино. Хаврын малыг хавирганаас нь дулаал гэсэн уламжлалт үгийг хүн бүр хатуу санаж малын байрыг дулаалах, төлийн гүнзгий туурга, хаяаны нүх сүвийг нэгбүрчлэн шалгаж чигжих, нялх төлийг нэмнэж бөөцийлөх, өдрийн цагт хавсарга багатай нөмөр газар бэлчээрлүүлэх зэрэг байнгын арчилгаагүйгээр төл бүрэн бойжуулахад учир дутагдалтай болно. 

Төл бойжуулах, мал хаваржуулах ажлыг зохион байгуулахад улс, аймаг, сумын албан үйлдвэрийн газар, соёл гэгээрлийн байгууллага шефийн ёсоор тусалдаг уламжлалаа үргэлжлүүлэн аль болох үр дүнтэй, бүтээлч тус дэмжлэг үзүүлэх хэрэгтэй. 

Орон нутагт хүргэж байгаа бараа материал, тос, шатахуун, малын тэжээл, бусад зүйл, шеф байгууллагаас үзүүлэх төрөл бүрийн тусламжийг оновчтой, зөв хуваарилан, хэмнэлттэй зарцуулах талаар орон нутгийн нам, захиргаа, хууль хяналтын байгууллагууд шууд гардан удирдаж ажиллавал зохино. Төл хүлээн авч бойжуулах ид ажлын үеэр ахуй, соёлын үйлчилгээ, өргөн хэрэгцээний бараа таваар, хүнсний зүйлийн хангамжийг сайжруулж суурь, малчдад хүргэн, тэдний ажлыг хөнгөвчилж, гагцхүү төл бойжуулахад анхаарлыг нь төвлөрүүлэх хэрэгтэй юм. 

Урьд жилүүдэд төл бойжуулах технологи зөрчсөнөөс олон төл хорогдуулж байсан учраас үүнд онцгой анхаарч бог малын төлийг хөрвөжилтийн үе шатаар, бод малын төлийг хашаа байранд буюу нэмнэж гардан тэжээж бойжуулах технологийг суурь бүрт хэрэглэх бодит боломжийг бүрдүүлбэл зохино. Ялангуяа тусгайлан дулаалсан битүү байр, чингэлэгт төл бойжуулах зэрэг үр дүнгээ өгсөн шинэ дэвшилт аргыг өргөн хэрэглэх, малчдыг түүнд сургах, тэргүүн туршлагыг ажил хэрэгчээр нэвтрүүлэх ёстой. Бас нялх төлийг голлон анхаараад хөрвө төл түүний хариулга, тэжээллэгийг сулруулдгаас эх малын тарга хүч, сүү шим татарч, хөрвө төл сэнсэрч хорогдоход хүрдэг тул мал төллөж эхэлмэгц арав хоног тутам эх мал, төлд диспансерчилсан үзлэг хийж, мэргэжилтний байнгын хяналтад байлгах, ялангуяа нарийн, нарийвтар ноост хонь, ноолуурын болон ноосны ямааны төл бүрэн бойжуулахад ихээхэн анхаарах шаардлагатай. 

<< Мал төллүүлэх, хаваржуулах нутгийн бэлчээрийг суурь, малчин бүр хамгаалан, нарийн хуваарьтай, ариг гамтай ашиглах, тэжээл, ус хужраар байнга хангах, хашаа, хэвтэр, төлийн байр, пүнз бүрийг дулаалах, малын арчилгаа маллагааг эрс сайжруулах, дэвшилт технологийг эзэмшихэд малчин бүр шамдан суралцаж малын зүй бус хорогдлыг багасгахын төлөө шургуу тэмцэж ажиллах хэрэгтэй байна >> гэж МАХН-ын Төв Хороо, БНМАУ-ын Ардын Их Хурлын Тэргүүлэгчид, БНМАУ-ын Сайд нарын Зөвлөлөөс нэгдэлчдийн өдрийг тохиолдуулан манай орны нэгдэлч малчид, хөдөөний хөдөлмөрчдөд дэвшүүлсэн мэндчилгээндээ цохон дурдсан билээ. 

Яруу алдарт малчид аа! Бүхнийг төл бүрэн бойжуулахад чиглүүлэн шамдагтун! . 

