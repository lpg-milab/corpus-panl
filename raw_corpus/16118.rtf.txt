№155 (16118)          
1985 оны зургадугаар   сарын 28.
Технологичийн үүрэг, хариуцлага

Үйлдвэрлэлийн технологич бол бүтээгдэхүүнийг чанар сайтай үйлдвэрлэх бүхий л процессыг удирдан хөтлөгч мөн. Найрал хөгжмийн удирдаач олон салангид зэмсэг эзэмшсэн хөгжимчдийг нэгтгэн удирдаж яруу сайхан аялгуу гаргадагтай адил технологич хүн сайн чанарын бүтээгдэхүүн үйлдвэрлэх үйл явцыг жолооддог удирдаач юм. 

Үйлдвэрлэлийн технологийг чанд баримтлах, орчин үеийн шинжлэх ухаан, техникийн ололт, дэвшил, дэлхийн стандартын түвшинд гарч байгаа ахиц өөрчлөлт, хүн амын хэрэгцээ, шаардлагыг харгалзан түүнийг улам боловсронгуй болгож байх нь технологичийн үүрэг мөн. Үүргээ нэр төртэй биелүүлж, тодорхой үр дунд хүрч байгаа инженер техникч, технологич олширч байна. Эрдэнэтийн хивсний комбинатын ерөнхий инженер А. Түвшин, Дарханы нэхий эдлэлийн үйлдвэрийн ерөнхий технологич Б. Зэвгээ, хүнсний комбинатын сүүний үйлдвэрийн техникч, технологич У. Дамдинсүрэн, Улаанбаатарын мах консервын комбинатын яс боловсруулах үйлдвэрийн ерөнхий технологич Н. Далхжав зэрэг мэргэжилдээ өсч яваа технологич, инженер техникийн ажилтан олон байна. Технологич Н. Далхжав үйлдвэрийнхээ үндсэн түүхий эдийн чанар, байдалд хийсэн лабораторийн шинжилгээндээ тулгуурлан технологийг хэд хэдэн хувилбараар зохиож, оновчтойг сонгон авч мөрдүүлсний үрээр экспортын бүтээгдэхүүний чанарыг мэдэгдэхүйц дээшлүүлжээ. Тэр сайн технологич төдийгүй бүтээгдэхүүний чанарыг сайжруулахын төлөө байнга эрэл хийж байдаг шинийг санаачлагч юм. Үйлдвэрлэлд нэвтрүүлсэн шинэ технологиор нь эвэр, туурайны гурилыг уураар боловсруулах болж, гурван зуугаад мянган төгрөг хэмнэв. 

Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программ хүнсний үйлдвэрийн технологичдын өмнө нэн хариуцлагатай үүргийг дэвшүүлэн тавьж байна. 

Программд хүнсний аж үйлдвэрийг хөгжүүлэх өргөн цар хүрээтэй зорилт дэвшүүлсний дотор мал аж ахуй, газар тариалангийн гаралтай болон мах, махан бүтээгдэхүүний үйлдвэрлэлийн технологийг боловсронгуй болгох, сүүний болон ургамлын гаралтай уураг, бусад баяжуулагчийг өргөн хэрэглэх, удаан хугацаагаар хадгалж болох бүтээгдэхүүний үйлдвэрлэлийг нэмэгдүүлэх арга хэмжээ авахыг заав. Түүнчлэн төрөл бүрийн мах, гурилан бүтээгдэхүүн, чихэр, ундаа, хайлмаг, бяслаг, уурагжуулсан цөцгий тос, сувиллын болон хүүхдийн тэжээлийн зориулалттай бүтээгдэхүүн, хүнсний казейнат зэрэг шинэ нэр төрлийн зүйл үйлдвэрлэх технологи эзэмшиж. чанарын нэгдүгээр ангийн бүтээгдэхүүний үйлдвэрлэлийг нэмэгдүүлэх зэрэг өргөн арга хэмжээг хэрэгжүүлнэ. Хөнгөн хүнсний үйлдвэрийн технологичид намын эдийн засгийн бодлогын ийм тодорхой зорилтыг гардан хэрэгжүүлэх өндөр хариуцлагатай үүрэг хүлээж байна. 

Улс ардын аж ахуйн хэрэгцээ шаардлагын үүднээс үзвэл манай үйлдвэрийн газрууд, юуны өмнө хүнсний үйлдвэрүүдийн технологийн алба, зарим технологичийн ажил хангалтгүй байна. Бүтээгдэхүүн үйлдвэрлэх процессыг өдөр тутам удирдах үүрэгтэй технологийн албыг зохих байр сууринд нь тавиагүй, түүний гүйцэтгэх үүргийг цех, тасгийн дарга, ээлжийн мастер, диспетчерт давхар хариуцуулах, технологийн үйлдэл, шат дамжлагыг алгасан хялбарчлах зэргээр оромдон, төлөвлөгөөг тооны үзүүлэлтээр биелүүлэхийг урьдал болгох зэрэг үхширмэл арга барил байсаар байна. 

Хүнсний аж үйлдвэрийн салбарт зорилтот программыг хэрэгжүүлэх ажлыг юуны урьд технологийг сайтар мөрдөх, боловсронгуй болгох, дутагдал, доголдлыг арилгахаас эхлэх ёстой. Бүтээгдэхүүний чанар өнөө маргаашийн хэрэгцээ хангаж байгаа төдийд санаа амарч тайвшраад техник, технологийн хоцрогдол ихсэж, шаардлага хангахгүй нь илэрхий болсон үед л үйлдвэрийг бүхэлд нь шинэчлэхээр хөрөнгө хүч зарахад хүрдэг дутагдал бий. Үүнээс урьдчилан сэргийлэх нь хүнсний аж үйлдвэрийн инженер техникийн ажилтан, технологичдын нэн чухал үүрэг мөн. Технологич бүр ЗХУ, ах дүү социалист бусад орны түвшинд, бүр тухайлбал олон улсын зах зээл дээр өрсөж чадах тийм бүтээгдэхүүн хийхээр өөрийн үйлдвэрийн технологийг тогтмол сайжруулж, боловсронгуй болгох, материал түүхий эдийг үрэгдэл, хаягдалгүй оновчтой ашиглах шаардлагын үүднээс ялгавартай технологи боловсруулж нэвтрүүлэх, явцуу шат дамжлагыг арилгах, гар ажиллагаа, хүнд хүчир ажлыг механикжуулах, автоматжуулах, хөдөлмөрийн бүтээмжийг дээшлүүлэх зэрэг гол гогцоо асуудлыг иж бүрэн шийдвэрлэхэд анхаарлаа төвлөрүүлбэл зохино. 

Хүнсний бүтээгдэхүүний шинэ нэр төрлийг эрж судлан боловсруулах ажлыг бөөнөөр үйлдвэрлэх технологийг оновчтой сонгож зүгшрүүлэх, үйлдвэрлэлийн бэлтгэлийг бүх талаар хангахтай нягт уялдаатай хийх хэрэгтэй. Шинэ бүтээгдэхүүний сорил туршилтыг сайн хийж, олноор үйлдвэрлэх тоо хэмжээг нарийн тохиролцох, шаардлагатай материал, түүхий эдийн иж бүрдлийг хангах, үйлдвэрлэлийн инженер, техникчид, чанар, техник химийн хяналтын албаны ажилтнууд, ажилчдад зааж сургах, бүтээгдэхүүн үйлдвэрлэх технологийн заавар, техникийн нөхцөл, стандарт, техникийн бичиг баримтыг бүрдүүлэх, үйлдвэрийн дамжлага, ажлын байр бүрт технологийн карт, жиших загварыг ил тавьж ашиглаж хэвшүүлэх, материал, түүхий эдийн иж бүрдлийг хангахыг онцгой анхаарвал зохино. 

Технологийн процессын явцыг лабораторийн шинжилгээгээр байнга хянаж, түүнийг бүтээгдэхүүний чанарыг удирдах үндсэн арга хэрэгсэл болгох хэрэгтэй. Бүтээгдэхүүний чанарыг сайжруулахад хэмжил зүй онцгой ач холбогдолтой. Иймд үнэн зөв ажиллагаатай хэмжүүр, хэмжих хэрэгслийг ашиглаж хэвших хэрэгтэй. Технологийн албадыг зохих байр сууринд нь байлгаж, үүрэг хариуцлагыг өндөржүүлэн, хүмүүсийн мэргэжил мэдлэгийг шинжлэх ухаан, техникийн дэвшлийн орчин үеийн хэмжээнд системтэй дээшлүүлэхийг үйлдвэрийн газар, тэдгээрийн нам, олон нийтийн байгууллага онцгой анхаарч ажиллах хэрэгтэй байна. 

