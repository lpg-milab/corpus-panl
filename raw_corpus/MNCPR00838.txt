Хөөрхий Буяндорж гэдэг энэ хүн урд насандаа Ариунаад их өртэй явсан юм шиг байгаа юм

-Хагас жил таны царайг харсангүй. Удаан хугацаагаар эзгүй байж байгаад ирсэн таныг "Өдрийн сонин"-ыхоо уншигчидтай уулзуулж, аян замын талаарх анхны сэтгэгдлүүдийг тань хуваалцах гэж байгаадаа баяртай байна.
-Баярлалаа. Би ч гэсэн Монголын хамгийн олон уншигчидтай, хамгийн нэр хүндтэй энэ том сонины уншигчидтай уулзаж, илэн далангүй сайхан яриа өрнүүлэх дуртай байдаг. Би ирээд дөнгөж дөрөвхөн хонож байна. Зургаан сар гэдэг бол бас бага биш хугацаа юм. Онгоц "Буянт-Ухаа"-д газардах гэж байх мөчид миний сэтгэл үнэхээр догдолж байсан. Одоо намайг миний үзэгчид, фенүүд яаж хүлээж авах бол, намайг үгүйлсэн болов уу, одоо ахиад тайзан дээр гарахад надаас илүү ихийг л хүсэх байх даа, хэвлэлийнхэн юу төлөвлөж байгаа бол гэх мэтчилэн их олон юмыг бодож байсан. Юу ч тохиолдоогүй энэ бол зөвхөн төлөвлөгөө байсан юм -Та бол манай хэвлэлийхний хувьд үргэлж үйл явдлын баатар байдаг. Гэнэт явах тань, эзгүй байх тань, ирэх тань бүгд дуулиан байлаа. Ингэхэд яагаад гэнэт тэгж хэл сураггүй явсан юм бэ. Хаана, хэнтэй, юу хийж яваад ирэв ээ? -"Хээрийн галуу нисэн үл хүрэх газраас хүний хүү эрдмийг өвөрлөн ирнэ" гэдэг нэг сайхан үг байдаг шүү дээ. Намайг бага байхад манай аавын Киевт төгссөн монтажны дор орос монголоор энэ үгийг биччихсэн байдаг байж билээ. Яагаад ч юм энэ санаанд орж ирж байна. Үндсэн зорилго бол манай гэр бүл боловсролдоо хөрөнгө оруулалт хийх гэж л явсан. Бусдын адил өөрсдийгөө хөгжүүлье гэж. Нөхөр маань академийн сургалтад хамрагдаж, улс төр-бизнесийн чиглэлээр мастер хамгаалах зорилготой байсан. Бид Britij konsul гэдэг Сингапурын нэртэй сургуульд суралцлаа. Монголчуудаас цөөхөн хүн энэ сургуульд сурсан юм байна. Бид тав зургаа дахь хүн нь боллоо гэж багш нар маань ярьж байсан. Хүн ахиад хэзээ ч оюутан болж, сурч мэдэхийн төлөө явж болдог юм байна. Урьд нь би эзэмшсэн мэргэжлийнхээ ажлыг л дээд хэмжээнд нь хийгээд яваад байхад хүн хөгжинө гэж ойлгодог байсан. Өөрөөр хэлбэл, ажлаа хийгээд л байхад хөгжинө гэж. Тэгвэл би сая ажлаа хаяад, бүх ажлаа зогсоогоод Сингапур улсад зөвхөн оюутан гэсэн статусаар амьдарлаа. Оюутан хүн яаж сурч, яаж амьдарч, ямар дэглэмээр явах ёстой тэр ёсоор нь байж байгаад сураад ирлээ. Их зүйлийг ойлгууллаа. Бидний амьдралын хамгийн жаргалтай мөчүүд бас энэ улсад өнгөрлөө. Би урьд нь гэр бүлдээ тэр болгон цаг зав гаргаж чаддаггүй байсан. Монголын рок, поп урлагийн хөгжилд юм хийе гэсэн сэтгэлээр л би цаг наргүй зүтгэсэн. Яг туг шиг дэрвэсэн. Гэвч би өөрийнхөө төлөө, өөрийн гэр бүлийн төлөө яг ингэж тусгайлан цаг хугацаа гаргаж байгаагүй юм билээ. -Мэдээж гэр бүлийн тогтсон амьдралдаа гэнэт нэг ийм шинэ алхам хийх сонин байх. Шинэ өнгө аяс оруулж ирж байгаа ч байх. Гэхдээ хүмүүсийн амьдралд ямар нэгэн юм тохиолдохоор л иймэрхүү гарц хайцгаадаг шүү дээ. Танд юу тохиолдоо вэ? -Юу ч тохиолдоогүй. Энэ манай гэр бүлийн хувьд хоёр гурвын жилийн өмнөөс төлөвлөсөн төлөвлөгөө байсан юм. Төлөвлөгөө. Бүр ний нуугүй ярихад нөхрийн маань анх гаргасан санаа. Ариунаа бид олон жил зүтгэлээ. Өөр өөрийн салбартаа багагүй зүйлийг хийж бүтээлээ. Бид одоо өөрсдийнхөө оюунд хөрөнгө оруулалт хийх цаг болсоон. Тэгэхээр ер нь бэлтгэлтэй байгаарай. Ойрын хугацаанд уран бүтээлээ цэгцэлж байгаарай гэж нөхөр маань надад хоёр жилийн өмнө хэлсэн л дээ. Өнөөдөр хүн болгон нэг дороо эргэлдээд явцуухан ингээд аж төрөхгүй байхыг эрмэлзэж байна. Хүн болгон өөр өөрийн хэмжээнд дэлхий ертөнцтэй ойртохыг хүсч байна. Дэлхий ертөнцтэй ойртох тэр арга зам нь хэл сурах. Сурах сурахдаа англи хэлийг сонгон хичээллэцгээж байна. Бид ч бас хүүхдүүдээсээ хоцрохгүйн тулд адилхан суралцах шаардлага гарч ирж байгаа юм л даа. -Таныг Англид байна гэж сонссон ш дээ? -Нөхөр маань үргэлжлүүлж Англид магистраа хамгаалах төлөвлөгөөтэй байгаа. Бид эхлээд Англид сар болсон. Дараа нь Сингапурт ирж таван сар үргэлжлүүлж суралцсан. Хоёр хүүгээ аваад явсан. Хүүхдүүд маань бас суралцсан. -Буяндоржийн гэр бүлийнхнээс тэгээд хамгийн онц нь хэн байв аа ? -Манай Өнөөкөгөөс онгоцон дотор сэтгүүлчид хамгийн онц нь хэн байсан бэ гэж асуусан чинь аав, ээж, бид бүгдээрээ байсан гэж хариулж байна лээ. Би тэгээд хүүгээ гайхаж байсан. Яасан айхтар юм бэ. Хэн нэгнийг нь муу эсвэл сайн гэж хэлэхгүй яасан дундуур нь хариулж байх юм гэж. Эцэг эх нь хэвлэлийнхэнд ээрүүлсээр байгаад хүүхдүүд нь хүртэл хашир суучихсан юм байлгүй. Бид бүгдээрээ өдөр шөнөгүй хичээлээ хийсэн. Заримдаа шөнийн гурав хүртэл суудаг байлаа. Хүмүүс нь бүгдээрээ ажил гэр хоёрын хооронд явдаг, хүүхдүүдээ ч гэсэн хэт боловсролоор шахдаг орон байна лээ. Хүүхдүүд нь ерөөсөө гадаа тоглохгүй. Манай Монголыг бодвол жаахан тийм уйтгартай гэмээр. Нэгэнт гадаа тоглох хүүхэд байхгүй болохоор хүүхдүүд маань тоглосон ч аав ээж хоёртойгоо, усанд сэлсэн ч аав ээж хоёртойгоо, хичээлээ хийсэн ч аав ээж хоёртойгоо хамт хийхээс өөр аргагүй байдалд байсан. -Зургаан сар хангалттай юм уу. Өөрөө хэлэндээ нэлээн сайн болсон уу? -Аргачлалаа л олчих юм бол хэл сурах их амархан юм байна гэж би ойлгосон. Бидний суралцсан сургуулийн багш нар бол үнэхээр сайн багш нар байсан. Ангид нэг ч оюутныг төрөлх хэлээр нь яриулдаггүй. Өндөр шаардлагатай, өндөр чанартай сайн сургууль байсан учраас бид ч сайн суралцсан. Ер нь аливаа юманд хувь хүний өөрийн хичээл зүтгэл их чухал шүү дээ. Цаг нь болохоор од өөрөө төрдөг юм -Та Улаанбаатар хотод олон хоног нүсэр тоглолт хийгээд явсан. Мэдээж явсан газар орондоо хөгжмийн ертөцийнх нь хөгжил дэвшлийг сонирхдог байх. Энэ талаар? -Би тэнд амьдарч байх хугацаандаа их олон зүйлийг эргэцүүлж бодсон л доо. Үнэхээр би ямар их зүйлийг хийж амжсан юм бэ. Бодож эргэцүүлж үзэхээс аргагүй их зүйлийн ард гарчээ. Би тэнд дуу дуулахгүй байгаа. Ажлаа хийхгүй байгаа. Зөвхөн хичээлдээ л явна. Тэгэхээр надад үнэхээр бодож эргэцүүлж авах цаг хугацаа их олдсон. Алдаа оноогоо цэгнэх, хийх ажлаа төлөвлөх, зарим юмыг уучлахаас өгсүүлээд олон олныг тунгааж нягталж авсан. Манай рок поп урлаг хөгжиж байнаа. Ер нь урлаг хөгжиж байгаа. Гэхдээ ерөнхийдөө учир замбараагүй холилдсон шинжтэй, их тийм холимог байна. Мэргэжлийн цензур гэдэг юм нь хаанаа яваад байгаа юм. Аль нь жинхэнэ урлаг, аль нь сайн дурынх юм гэдэг нь ялгагдахаа больчихсон. Тийм урлаг гэж дэлхийд ерөөсөө байхгүй л дээ. Поп нь попоороо, блюз нь блюзээрээ, кантри нь кантригаараа, джаз нь джазаараа л байдаг юм байна. Хэрвээ чи мэргэжлийн дуучин л юм бол энэ бүх дуунуудыг мэргэжлийнх нь түвшинд дуулдаг байх ёстой гэсэн шаардлагыг тавьдаг юм байна. Манайд рок, поп урлаг их сайхан хөгжиж байсан. Гэхдээ одоо бол жаахан зогсолтын байдалд байна л гэж би хэлнэ. -Яагаад. Сараа Ариунаа хоёр хошуучилж, мөс зүсэгч шиг явахаа байчихаар л зогсчихож байгаа юм уу? -Бидний үед үнэхээр өрсөлдөөн гэдэг зүйл байсан юм. Бидний үед үнэхээр уран бүтээл хийе гэсэн чин сэтгэл байсан юм. Бид жинхэнэ аялгуулаг хүчирхэг дуунуудыг дуулан амьдруулж, тэр бүтээлүүдээрээ өөрсдөө ч амьдарч, өрөөлийг ч байлдан дагуулж чаддаг байсан юм. Одооны зарим залуу дуучид их өнгөцхөн аргаар урлагийн ертөнцөд амь зуух гэж оролдож байна. Их ахархаан хугацаанд, их ахархаан зам туулаад, их амархаан од болчих гэж зүтгэж байна. Дээрээс нь маркетинг, менежмент гэдэг зүйл алга. Одоо манай энэ хажуухан Солонгос орныг хар. Урлагаа дэлхийн түвшинд ямар аймаар сурталчилж байна вэ. Киногоороо улс орноо, хүн ардынхаа зүрх сэтгэлийг, ёс заншлыг сурталчилж байна. Дуугаар сурталчилж байна. Бид дор бүрнээ л юм бодох цаг болсон. Манай рок, попын Пентатоник академи одоо санаачилгыг гартаа авч, энэ бүх холион бантанг нэг тийш болгох цаг болсон гэж бодож байна. Дэндүү замбараагүй байна. Хувь хүмүүс өөрсдөө одуудыг төрүүлэх гэж хичээж байна. Би нэг хүүхдийг өө од болгоноо гээд зүтгүүлдэг, гудамжнаас нэг Нараа гэдэг хүүхэн би ч бас энэ хүүхдийг од болгоно гээд хашгирдаг. Ийм юм байж болох уу. Монголын од хэд байх ёстой юм бэ. Хоёр саяулаа од уу. Нөгөө талаар хувь тавилангаа хайж яваа хүүхдүүдийн цаг мөнгө хоёрыг ёстой нэг үрж өгч байнаа. Ингэж хүний хувь заяагаар тоглож болдог юм уу. Хүнийхээ хувьд төлөвшиж ч амжаагүй байгаа хүүхдүүдийн мөрөөдлөөр тоглож байна. Энэ бол хариуцлага шүү дээ. Яагаад Ариунаа өөрийн шавийг төрүүлэхгүй байна гэж надаас хүмүүс асуудаг. Надад тэгж хүний хувь заяанд гар дүрэх зориг байхгүй. Цаг нь болохоор од өөрөө төрдөг юм. Аяндаа одыг цаг хугацаа өөрөө шалгаж, бэлтгэж гаргаж ирдэг юм. Пентатоник академи нэн яаралтайгаар Монголын рок, попын ертөнцийн энэ бодлогыг гартаа авч, эмхэлж цэгцлэхгүй бол болохгүй болжээ гэж л би бодож байна. -Пентатоник академид бол та нэг их хамааралгүй хүн биз дээ? -Би Пентатоник академид хамааралгүй. Гэхдээ. -Энэ академи рок, поп ертөнцөд тийм чухал үүрэг рольтой академи хэрэг үү? -Пентатоник академи Монголдоо урлагийн боловсрол, хуримтлуулсан туршлага, нийгэмд эзэлсэн байр суурь, олсон нэр хүнд, гол нь мэргэжлийн потенциалаараа миний хэлээд байгаа дээрх үүргийг нуруун дээрээ авах ёстой цорын ганц академи мөн. Би тэгж л үздэг. Энэ академи одоо энэ олон продакшнуудыг холбож зохицуулж байдаг, энэ олон FM-үүдтэй ажиллаж байдаг, гадаад харилцааны асуудал байна эдгээр бүх ажлуудыг зохицуулж бодлогоор барьж байдаг газар байх ёстой гэж бодож байна. -Маш олон залуу дуучин гарч ирж байна. ОХУ-д дуулж байгаа Амархүү байна. BX байна. Маралжингоо байна. Дороос гарч ирж байгаа залууст хандаж хэлэх зөвлөх зүйл танд байна уу? -Би ч бас залуу байсан. Залуу байхдаа бас л эдэн шиг шүүмжлүүлж байсан. Бас л алдаж онож байсан. Бидний үед аль нэгэн продакшн тосч аваад л бүх юмыг нь хийгээд өгдөг байсангүй. Бид бүгдийг өөрсдийн улаан гараар хийж байсан. Одооны хүүхдүүдийн нэг сайхан тал нь тэр болсон байна. Энэ бол нэг талаас тэр хүүхдүүдийн замыг маш сайхан цэгцэлж товчилж өгч байгаа хэрэг юм. Хамгийн гол нь тэр хүүхдүүдийн ирээдүйг л маш сайн зөв таньж, зөв тооцох ёстой. Үнэхээр дуучин болж чадах хүн мөн үү, биш үү гэж. Нөгөө талаас энэ залуу хүүхдүүддээ юу хэлэх вэ гэхээр анхнаасаа л өөрийнхөө хувь заяанд хариуцлагатай хандаж сураарай. Энэ продакшнуудтай маш сайн гэрээтэй ажиллаж байгаарай. Бусдаас нэг их биш өөрөөс л их зүйл хамаардаг юм шүү л гэж би хэлмээр байна. Хэн нэгэн хүнд өөрийнхөө авьяасыг даатгадаг, өөрийнхөө ирээдүйг даатгадаг. Энэ бол асар буруу зүйл гэж л би хэлнэ. Өөрөө өөрийнхөө сэтгэл зүрхийг сайн чагнаж, өөрөө өөрийнхөө төлөө зүтгэвэл хүн амжилтад хүрэхэд ойрхон байдаг юм аа л гэж би хэлэх гээд байна л даа. Мэдээж хамтралгүй яахав. Гэхдээ өөртөө илүү итгэж, өөрийнхөө хүчинд найдаж байх хэрэгтэй гэдгийг олон жилийн урлагт зүтгэсэн амьдралаас мэдэрсэн. Дуучин хүн зүрх сэтгэлээ зүгээр л бэлэнчлүүлж байж болдоггүй. Тийм зүрхээр яаж дуулах юм бэ. Дуу гэдэг чинь тэр зүрх. Дуу гэдэг чинь амьдрал. Амьдралын зовлон жаргал байхгүй юу. Би хэн нэгэн залуу дуучинд mail бичээд сууж байдаг жижиг дуучин биш -ОХУ-д дуулж байгаа Б.Амархүүд таныг хамтарч дуулах санал тавьсан, өдөр шөнөгүй захидал бичиж гуйж гувшиж байна гэсэн нэг мэдээлэл цацагдсан. Энэ үнэн үү? -Би Б.Амархүү гэдэг тэр хүүхдийг мэдэхгүй. Танихгүй. Телевизээр Оросын оддын эрэлд түрүүлж байхыг нь үзсэн. Бас Монголд ирж тоглосон гэдэг мэдээллийг интернэтээр уншсан. Өөр мэдээлэл алга. Би хэн нэгэн залуу дуучинд "Би тантай хамтарч дуулъяа" гээд mail бичээд сууж байдаг жижиг дуучин биш шүү дээ. Би эмэгтэй хүн. Бодоод үз дээ. Энэ бол аягүй зохимжгүй асуудал. Миний нас намбыг ч бодсон, бас олон жил хөдөлмөрлөсөн дуучных нь чансааг ч бодсон энэ бас миний хийж байдаг ажил биш байх аа. -20 жил дуулсан энэ амжилтаа хангалттай гэж үзэж байна гэж ойлгож болох уу. Ингэхэд та ахиад юунд ч шунахгүй байгаа хэрэг үү? -Үгүй, үгүй тийм биш. Би хийж ирсэн ажлаасаа маш их сэтгэлийн ханамжийг авч байсан. Сэтгэлийн ханамжийг авч ирсэн учраас би дараагийн уран бүтээл рүү ханцуй шамлан ордог цуцашгүй их эрч хүчтэй дуучин байж чаддаг гэж боддог. Сая хэсэг завсарлахдаа би бодож шийдэж ирсэн нэг зүйл байгаа. Одоо би урьд өмнө нь хийж байснаасаа илүү том уран бүтээл хийнэ. -Жишээлбэл? -Жишээлбэл би яагаад дэлгэцийн бүтээл хийж болдоггүй юм гэж би бодсон. Бидэнд нэг том дутагдал байна. Чадахгүй гэж бодоод байдаг. Хүн шиг нөөцтэй амьтан ингэхэд хаана байнаа. Би тэнд бас иогоор хичээллэсэн. Энэ бас хэцүү. Би айж байсан. Гэхдээ хийсэн. Би 30 гаруй төрлийн иогоор хичээллэж байгаад ирсэн. -Бясалгалаар хичээллэсэн байх нь. Яасан. Та сэтгэлийн тэнцвэрээ алдаа юу. Ямар нэгэн асуудалтай тулгараа юу? -Үгүй шүү. Цаана чинь дэлхий ертөнц тэр аяараа сэтгэлийн амар амгаланг хайж байна. Ганц би биш. Хүн төрөлхтний амьдрал маш их стресстэй болсон байна. Тэгээд бүгд зугтах оролдлого хийж байна. Бид аягаа угаадаг, хувцсаа цэвэрлэдэг. Гэтэл бид сэтгэлээ цэвэрлэж чаддаггүй юм байна л даа. Энэ дотроо муухай атаа жөтөө, үзэн ядалт, өшөө хорслоор дүүргэчихсэн. Энэ чиглэлээр 20 шахам жил ажилласан гэлэн лам хүн Тайландаас ирж манай гэр бүлд энэ бясалгалыг заасан. Би их ч бэлгэшээсэн. Би энийг асар их хувь заяа, учрал гэж бодож байгаа. Тэгэхээр сэтгэлийн тэр цэвэрлэгээг би өөртөө хийх болсон гэж үзээд алхам хийсэн. Тэрэндээ гайхамшигтай сэтгэл ханамжтай байгаа. -Бас нэг мэдээллүүд цацагдсан. Нэгэнт танай гэр бүлийн нэр хүндтэй холбоотой асуудал болохоор асуух нь зүйтэй гэж бодож байна. Таны нөхрийг их хэмжээний татвараас зугтсан, оргон зайлсан, цадаагаас хайж байна гэх мэтээр яригдсан? -Интернэтээр бүх зүйлийг уншиж мэдээлэл авч байсан. Иймэрхүү мэдээлэл намайг дуучин болсноос хойш л бараг дагаж яваа зүйл л дээ. Бараг 20-иод жил үргэлжилж байх шиг байна. Бидний хувьд одоо иймэрхүү зүйлийг сэтгэлийн их тэвчээрээр туулж сурсан. Мэдэхгүй манай гэр бүл шиг ингэж их гүжирдүүлдэг, доромжлуулдаг, гутаагддаг айл байгаа болов уу. Миний хань энэ улсаас ямар ч зээл авахгүйгээр, цэвэр өөрийнхөө хүч оюунаар, өөрийнхөө сэтгэлийн тэнхээгээр бизнесээ хөл дээр нь босгож, олон зуун хүнийг ажлын байраар хангаж, өнөөдрийн энэ амжилтад хүрсэн. Хүн хөнөөгөөгүй, хулгай хийгээгүй, хэнийг ч гүтгэж гүжирдээгүй. Ийм байтал яагаад өнөөдөр ийм олон юманд буруутгагдаж яваа юм бэ. Би үүнийг үнэхээр ойлгодоггүй. Бид өөрсдийн бор зүрхээр зүтгэсээр өнөөдрийн амьдралаа байгуулсан. Бусдын адилаар л амьдарч зүтгэж яваа. Хүний уран бүтээлээс их олон юмыг харж болно гэж би боддог юм. Би бас тэгээд оргож зугтаад, буруу зөрүү юм хийгээд явах хүн мөн үү. Намайг татвараас зугтлаа гэж бичсэн байна лээ. Миний дуунууд, миний уран бүтээлээс ямар нэгэн тийм аюултай юм хийчихээр юм харагддаг уу. -Тэр хүн дуучин Ариунаа гэдэг эмэгтэйг сонгосноороо л ингэж элдэв хэл үгээр балбуулж явах хувь тавилан руу орчихсон юм биш үү? -Тийм байх аа. Манай хүн асар их тэвчээртэй хүн. Барагтай юм хэлдэггүй. За яахав хоёулаа анх нийлсэн цагаасаа л муу хэлүүллээ. Дуусах цаг ирэх байлгүй, чи минь л ухаантай байгаарай гэдэг. Хөөрхий Буяндорж гэдэг энэ хүн урд насандаа Ариунаад их өртэй явсан юм шиг байгаа юм аа. Би хэн нэгэн залуу дуучинд "Би тантай хамтарч дуулъяа" гээд mail бичээд сууж байдаг жижиг дуучин биш шүү дээ. Энэ Ариунаа гэдэг хүнд л их олон юмыг төлөх ёстой хүн байсан юм болов уу. Аавынх нь оронд аав, ээжийн оронд ээж, өөрт нь хань, хүүхдүүдэд нь эцэг. Өөрөө эх эцгээс 12-уулаа шүү дээ. Тэр бүгдийгээ авч явна. Миний өнчин дүү нар байна. Дээр нь компанийнх нь тэр олон ажилчдын ахуй амьдрал гээд. Энэ хүн ингэж амьдарсныхаа төлөө л ингэж аль муугаар хэлүүлж яваа юм байлгүй дээ. -Буяндоржийг улс төрд орж байна гэх мэдээлэл бас байна? -Манай монгол эмэгтэйчүүд хэзээ нэг эр нөхрийнхөө урдуур ороод л ам хэл болоод, өмнөөс нь ярьж хэлээд явдаг байлаа. Өөртэй нь уулзаад асуувал хариу өгөх байлгүй дээ. Та өөрөөс нь асуусан нь дээр байх. Эр хүнийх нь хувьд өөрийнх нь зам мөрийн дунд тодорхой шинэ хуудас нээгдэж байж магадгүй ээ. Би тэгж л харж байгаа. -Хол байж байгаад ирэхээр Монгол маань ямархуу харагдаж байна. Арай л илүү бухимдалтай орчин угтах шиг болдог. Танд? -Тийм байж магадгүй. Нэг л их уур цухал. Хэрүүл тэмцэл. Миний амьдралаас хоёр гурван ч сайхан хүмүүсийг булаагаад авчихжээ. Галмандах багшийгаа яагаад ч юм би тэнд байхдаа дуулаагүй. Үнэхээр сонин. Харамсаад ч барахгүй байна. Бас тэнд байхдаа аавынхаа ээж, өөрийнхөө эмээг алдлаа. Нөхрийн маань гэр бүлд бас харуусал гуниг тохиолдлоо. Буян л хийнэ гэж бодож байна даа. -Бас Харангын Лхагваа хоригдож байгаа? -Манай Лхагвааг төр түмэн бас харах байлгүй дээ. Тэр том дуучин торны цаана биш тайзан дээр амьдрах ёстой. Харанга хамтлаг бол Монголын урлагт маш том харанга болон гарч ирж, нийгмийн өмнө өндөр хариуцлага хүлээж явсан нэртэй хамтлаг. Тэр дундаа дуучин Лхагва үнэхээр гайхалтай дуучин. Ер нь манай Лхагва хүн алж, хүрээ талаагүй шүү дээ. 
Б.Ганчимэг
