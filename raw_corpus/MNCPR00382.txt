Өнөөдөр"харь гариг"-ийнхан хэвлэлийн бага хурал хийнэ

Манай үзмэрч Дашцэрэн үе үе уулан дээр гарч "Ромбу" гаригийнхантай мессеж бичдэг болоод удаж байгаа. Ойрд харин яагаа бол. Үүнтэй төстэй нэг явдал одоогоос 35 жилийн өмнө Франц улсад тохиожээ. 
Авто раллид уралддаг байсан франц эр К.Раел хэмээх эрхэм нэг өдөр яагаад ч юм ойролцоох галт уулын тэнд очмоор санагдаад болдоггүй гэнэ. 
Тэгээд Пью де Лассолас гэдэг нэртэй сөнөмөл галт ууланд очоод буцах гэтэл дээрээс нисдэг таваг бууж ирдэг гэнэ. Уг сансрын хөлгөөс ногоон хувцастай  хүүхэд шиг жаахан нөхөр гарч ирээд шууд францаар ярьж гарчээ. Тэр зочны хүсэл нь дэлхий дээр өөрийн гаригийн Элчин сайдын яам баримаар байна. Яамны ордонгийн газрыг болж өгвөл Израиль улсаас авах гэсэн юм гэжээ. Өөрсдийгөө Элохим гэх харь гаригийн хүү нутгийн сониноо Раелд дуулгаж удтал хөөрөлдсөн байна. Тэдний гаригийнхан 700-1200 насалдаг, найман тэрбум хүн амтай, гаригаас гаригийн хооронд хэдхэн хором хугацаанд аялж чаддаг, бүх хар бор ажлыг нь роботууд нугалж өгдөг, өөрсдөө зөвхөн толгойгоо ажиллуулж суудаг, цалин мөнгө авдаггүй, хүмүүс нь колонийн аргаар дуртай хүүхэн ба залуусаа хувилан гаргаж аваад жаргаж суудаг хэмээн онгирчээ. 
Мань эр "харь" хүнтэй дараа нь хэд хэд уулзаж найз нөхөд болсон төдийгүй хоёр жилийн дараа түүний "нутагт" нь хөл тавьжээ.  Тэдний дэлхий янзын гоё байсан ба өмнө нь ярьж байсан зүйлүүд бүгд үнэн аж.  Энэ ертөнцөд мөнхийн хутгийг олсон 700 хутагт байна гэнэ. Тэд үе үе хуралдан хэнийг мөнхрүүлэх тухай асуудлыг хэлэлцэн нүгэл буяныг нь дэнсэлж байх ажилтай. Хамгийн ахмад нь одоогоор 25000 насыг зооглож байгаа юм даг уу даа. Манайхан бас яваад оччихжээ. Одоогоос 2000 жилийн өмнө Израилийн ард түмэнд үлдээсэн захиаг олон түмэнд түгээж өгсөн гавьяатан Есүс инээд алдаад сайхан зантай сууж байна гэнэ шүү. Будда Мухаммед хоёр энх тунх байхаар барахгүй хоорондоо юм ярьцгаан намайг хараад инээгээд байсан. Дараа нь би колонийн аргаар зургаан гоё хүүхэн хувилуулж захиалуулж аваад ... гэх мэтчилэнгээр ноён К.Раел аян замын тэмдэглэлээ бичсэн байдаг. 
Тэндээс К.Раел буцаж ирмэгцээ "Дэлхийн Раелийн хөдөлгөөн" гэдэг байгууллага байгуулсан бөгөөд өдгөө эгнээндээ 84 орны 40 мянган хүнийг гишүүнээрээ элсүүлсэн гэнэ. Харин Израилийн Засгийн газар яагаад ч юм харь гаригийн Элохимчүүдэд газар өгөхгүй унжсан юм байх. Одоо Элохимчүүд Элчин сайд байрлах газраа хурдан өгөхгүй бол өөр оронд байгуулсан ч яадгийм гэж Раелаар хэлүүлээд байгаа сурагтай.  Израиль ч зайлуул нутаг багатай л даа. Манай Монголд байгуулчихаж болдоггүй юм байх даа. Монгол гэснээс 2005 оноос манайд "Монголын Раелын хөдөлгөөн" (МРХ) байгуулагдсан юм байна.  МРХ-ий тэргүүн Н.Энхтүвшин нарын хичээл зүтгэлээр нөгөө харь гариг руу явдаг К.Раел гуай өөрийн биеэр манай оронд уржигдар Японы онгоцоор иржээ.  Өчигдөр Тэрэлжид очиж амарсан байна. Өнөөдөр колонийн аргаар хүн хувилдаг Дэлхийн колонийн Ерөнхийлөгч Б.Брюсллер (Брюс Ли биш шүү)-ийн хамт "Чингэс" зочид буудалд хэвлэлийн бага хурал хийлгэнэ. Хурал өдөр 14 цагт болох бөгөөд Монгол талаас холбоо барих утас нь 8808-6888 гэсэн байсан. 
Эд нар ямар нэгэн шашин дэлгэрүүлэх гэж заль зохиогоод байгаа юмуу эсвэл үнэхээр болсон явдал гэдгийг мэдсэнгүй. Итгэх эсэх нь таны хэрэг. Мэдээллийг дамжуулах нь манай явдал юм даа. 
Ж.Гангаа
