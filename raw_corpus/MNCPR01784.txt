Монголын дээд боловсрол хүлэмжинд орсноор дампуурч гүйцлээ...

Мэдээллийн хэрэгслүүдээр байнга л зар явагдаж байх, сонсохоор ... ажилд авах зар, олон гэдэг нь... сонины нүүр дүүртэл зар хэвлэгдэнэ. үзэхээр... ажилд авах зар. Ингээд бодохоор, Монголд ажлын байр байх нь байнаа. 
Лавлаж тодруулахад цалин нь ч бага биш ажээ. Өрсөлдөн өсөж буй залуу компани, банкууд яалаа гэж бага цалинтай байх вэ дээ. Манай их, дээд сургуулиуд жилдээ хорь гучин мянгаар нь мэргэжилтэн бэлтгэж байна. Монгол цөөхөн компанитай. Тэгээд яахаараа ийм зөрүү гарна вэ? Хариулт тодорхой. Дээд боловсролтой гэгдэж буй мэргэжилтнүүд гайгүй ажиллагаатай компани, банкны анхан шатны шаардлагыг ч хангаж чаддаггүй ажээ. 2005 онд "Датаком" корпораци 24 шинэ мэргэжилтнийг ажилд аваад 23-ыг нь гурван сарын дотор ажлаас халжээ. Тэдний сурсан мэдсэн нь хомс, чадах, бүтээх нь бараг үгүй, тэгсэн атлаа дандаа А дүнтэй, гоё дипломтой, биеэ тоосон гэдэг нь жигтэйхэн, ажлыг аль болохгүй, бүтэхгүй талаас нь, хахуульдах, хуурах аргаар хийхэд дадсан байв гэнэ. Тус корпорацийн ерөнхийлөгч Д.Энхбат "Хүүхдүүд уг яс чанараараа муугүй юм билээ, гэхдээ аливаа асуудалд хандах хандлага нь ерөнхийдөө сүрхий гажиж эвдэрсэн байна лээ, та нар үүнийгээ нэг бодооч" гэж их, дээд сургуулийн захирлуудын зөвлөгөөн дээр хэлж байх юм... Үүний учиг хаана, юунд байгаа бол? ... 2000 оныг хүртэл монголын дээд боловсрол зах зээлийн зөв голдрилоор хөгжиж байсан гэж би боддог. Тэр үед олон арван сургууль шинээр үүсч, эх захаа олохгүй бужигнаж байсан ч ерөнхийдөө зөв байжээ. Гол нь өрсөлдөөн эрүүл байж. Эрүүл шударга байна гэдэг маш чухал. Тэр үед сургуулиуд хоорондоо тун хүчтэй өрсөлддөг, мэдээж хэрэг гол нь сургалтын чанараар, сайн багш үнэд орж байв шүү. Гэтэл 2000 оноос байдал бишидлээ, дээд боловсролын хөгжлийн жолоо буруу зүг рүү эргэлээ. Үүнд хоёр хүчин зүйл нөлөөлсөн. Нэг: Магадлан итгэмжлэл. Уг санаа нь зөв юм, хэт бужигнаад байгаа шинэ тогтолцоог (дээд боловсролыг) төрөөс оролцон цэгцлэх. Харамсалтай нь энэ ажлыг хэт хавтгайруулан завхруулав. Магадлан хийх шалгуур үзүүлэлтүүд нь дэндүү хуучных байжээ... Хуучин байр, хуучин цол, хуучны зэрэг, хуучирсан номын тоо, хуучирсан технологи... дандаа хуучин... Эдүгээ хүмүүс Дээд боловсролыг магадлан итгэмжлэх үндэсний зөвлөл (ДБМИҮЗ)-ийг дээд боловсролыг магадлан итгэмжлэлээр үхүүлсэн зөвлөл (ДБМИҮЗ) гэж нэрлэдэг боллоо. Үг үнэнийг хэлж байх шиг. Механизмийг хүн л боловсруулна, хоцрогдсон аргачлалыг өөрчлөх боломж энэхүү үндэсний-үхүүлэгч зөвлөлийн гишүүдэд бий юм. Тэгэхлээр үндэсний зөвлөлийг үхүүлэгч зөвлөл болгохгүй байх боломж бидэнд байсаан. Хоёр: 2001 оноос эхлэн магадлан итгэмжлэгдсэн сургуулийг төрийн зээлээр тэтгэдэг болсон. Сургалтын төрийн зээлд ядуурлын тодорхой хаалт бий нь бий л дээ, тэр хаалтыг хороон даргадаа хоёр шил найрка өгөөд л давчихаж байгааг бодоход их өндөр хаалт байх нь,... би вээр ядуусын хүүхдэд төрөөс дэмжлэг үзүүлэх ёсгүй гэж хатуурхаагүй байна, үзүүлэх дэмжих ёстой, гагцхүү зөв санааг оньс механизм нь хагас дутуу байхад хамаагүй хавтгайруулснаас завхрал үүслээ, зальт хүмүүс завшлаа гэдгийг л хэлж байна. Одоо байдал ямар байна вэ? 1. Голлох их, дээд сургуулиуд бүгд төрийн хүлэмжинд орлоо. Монголын дээд боловсрол нэлэнхүйдээ, сургууль, багш, оюутан бараг бүгдээрээ хүлэмжийнх болов. Шударга өрсөлдөөн унтрав, шударга бус өрсөлдөөн цэцэглэв. Би дотор нь байдаг хүний хувьд байгааг л байгаагаар нь хэлж байна шүү. Аливаа тогтолцооны дийлэнх хэсэг нь хүлэмжинд орохоор үндсэндээ ажил төрөл завхардаг, замардаг ажээ. 2. Хүлэмжийн сургуулиуд нь ажил сургалтаа чанартай явуулах нийгмийн захиалгаас буцжээ. Тэд хүлэмжээ аль болох зузаан, удаан байлгах ганцхан сонирхолд автлаа. Тэнд хувь хүний эрүүл эрмэлзэл, сайхан тэмүүлэл, улс орноо гэсэн чин сэтгэл бүгд далд орон нуугджээ. Тэнд ҮНЭН-д оршин байх зай алга. Тэнд ХУДАЛ ноёрхжээ. Ажлаа сайн хий гэж үүрэгдсэн ректор буруудаж байна, ажлаа сайн хийсэн ахмад профессор гомдон уйлж байна, хатуу шаардлагатай идэр залуу багш нар зугтаж байна, шударгаар сурах гэсэн оюутан гадуурхагдаж байна. ҮНЭН ийнхүү хэлмэгдлээ. Жишээ нь "Төлбөрөө би өөрөөсөө гарганаа, яг одоо нэг дор өгчих боломж муу байна, эхлээд хагасыг нь, сарын дараа үлдсэнийг нь өгье, би сайн сурна" гэсэн IQ өндөртэй, шударга залуус хохирч байхад "Миний төлбөрийг төрөөс аваарай, дургүйг минь хүргэвэл би гарна шүү. Танай орлого л багасна биз" хэмээх IQ сул оюутанцар маадайж байдаг болжээ. Хүлэмжийн сургуулиудад чанд шаардлага, хатуу дүн үгүй болов, багш, оюутнууд нь хонь хурга мэт нийлжээ. Профессор багш нар нь оюутныгаа сөгдөн гуйдаг болов, аргагүй ээ, дээрээс нь "оюутанд шударга, хатуу хандахаар тэд гарч өөр зөөлөн сургууль руу орчих гээд байна, тэгвэл та нөхөд цалингүй болно шүү дээ, бас өрсөлдөгч маань өндийнө, ухаарч бодоорой" гэж анхааруулсан юм чинь. Оюутан оройд, профессор ёроолд. 3. Хүлэмжийн сургуулиудаас дунд насны шударга багш нар дайжив. Та зар хараарай, тувт "багш ажилд авна, багш авна...". хэдэн хөгшин профессор, магистр нэртэй хэдэн хөөрхөн охид, төрөөр угжуулдаг олон мянган оюутан хүүхэд. Энэ чинь дээд боловсролын байгууллага уу, эсвэл өвөө, эмээ нь ач зээгээ асарч буй төрийн өмчийн ясли уу? 4. Хүлэмжийн сургуулийн нэгэн захирал "Залуус их эвдэрчээ, ЕБС-иас л болж байна" гэж буруугаа бусад руу чихэж сууна лээ. Дунд боловсролд буруу бий нь бий, гэхдээ гол буруутан нь дээд боловсрол, энд л залуус дөрвөн жилийн турш эвдэрч, ялзарч байна. Сайн оюутан цөөвтөр тоотой бий нь бий, гэхдээ тэд бохир орчинд уусаж, дуусаж байх шиг ээ. Өмнө нэр дурдсан "Датаком" корпорацид "Хан-Уул"-ын арваад төгсөгч үр дүнтэй ажиллаж болоод (голдуу удирдах албанд дэвшсэн) байхад бусдын 24 төгсөгчөөс ганц үлддэг нь юуных вэ? 5. Их, дээд сургуулиуд БСШУЯ-наас үндсэндээ хараат бус болсон. Уг нь энэ зөв юм. Гэхдээ бодох зүйл бас байна. Яаманд хоёр түлхүүр бий. Нэг нь оюутныг элсүүлэх хяналтын тоо, нөгөөх нь төрийн сургуулийн төлбөрийн хэмжээ. Их, дээд сургуульд оюутны тоогоо өсгөх нүхэн гарц бас бий, тэр нь шинэ мэргэжил нээх. Түрүүч нь ХҮ нүүрт Багшийн сургуульд инженер, инженерийн сургуульд малын эмч, хөдөө аж ахуйн сургуульд геологич, хуулийн сургуульд зодооны бөх, хувийн сургууль бол өөрийнхөө дураар "хүн алагч" биш бол юуг ч хамаагүй... Төлбөр байнга нэмэгдсээр... сургалтын чанар уруудсаар, оюутнууд бухимдсаар... Яам маань гараасаа түлхүүрээ алдчихаж, харин оосор нь үлдэх шив. Байдал буруугаар эргэсэн нь БСШУЯ-д 2003 оны сүүлчээр илт мэдрэгдэж, сайдын тушаалаар "Дээд боловсролыг шинэчлэх бодлого боловсруулах ажлын хэсэг" байгуулж бидний хэсэг нөхөд асуудлыг тал талаас нь ярилцаж байв. Хэрэвзээ энэ асуудлыг яам дангаараа шийдчих эрхтэй, боломжтой байсансан бол өнөөдөр байдал өөр байх сан. Яамны бодлого дээшээ УИХ-д ойртож очоод л нурдаг ажээ. Учир нь УИХ хэмээх ханан хаданд хүлэмжийн сургуулийн хэсэг өмгөөлөгчид отон сууж байдаг. Тэд хүлэмжийн хэмжээг багасгах, нимгэлэх, улс орны хөгжилд хэрэг болохуйц алсын ирээдүйтэй цөөн мэргэжлээр төрөөс тэтгэлэг олгох, яг жинхэнэ ядуурсан хэсэг дээр л буцалтгүй тусламж өгөх гэх мэт өөрчлөлт хийхийг далдуур жадлан эсэргүүцэгчид бөлгөө. Тэд өмнөө "намын амлалт, намын социал бодлого, намын нэр хүнд" гэхчлэн хийсвэр лоозонг барьж, бусдыгаа айлгаж, ийм санаа гаргасан шударга хүмүүсийг дарамталж байдаг болжээ. Тэдгээр эрхэм гишүүд "Дээд боловсролд ончтой өөрчлөлт хийвэл хүлэмж нимгэрч, өөрийнх нь сургуулийн орлого буурна, тэгвэл дараагийн сонгуульд өрсөлдөхөд санхүүгийн бэрхшээл үүсч, намдаа өргөх хандив багасч бусдын ард орно" гэдгээ мэддэг, сүрхий сэргэлэн, холын хараатай хүмүүс билээ. Чухамхүү, төрийн нэр хүндийг сэтгэл хомсдолын хам шинжээр ("СОХ өвчин") өвчилсөн энэ мэт хэт сэргэлэн гишүүд л унагаж, уландаа гишгэж, сэвтүүлж байгаа юм. БСШУЯ-ныхан 2004 оноос аргалсаар, хүчилсээр байж "Ерөнхий шалгалт"-ыг эхлүүлсэн билээ. Бидэнд үүнээс өөр гарц байхгүй ээ. Гэтэл сүүлийн үед УИХ-ын зарим гишүүдийн хатгаас, турхиралтаар хэсэг сургууль ийм чухал ажлын эерэг үр нөлөөг бууруулах гэж оролдох болов, босго оноог үл хэрэгсэнэ, өөрсдөө элсэлтээ аймаг дээр нь л очиж хийнэ ч гэнэ үү. БСШУЯ-ыг их, дээд сургуулиуд нийлж бөөрөлхөн шахаж, удирдан чиглүүлж байх юм гэнэ, аргагүй ч үгүй байх даа, ард нь УИХ гэдэг том хадан бамбай байгаа юм чинь... Дээд боловсролд гарсан завхрал дунд боловсролоо араасаа чирэв. Бохир заваан бүтээгдэхүүн гаргадаг үйлдвэрт эрүүл цэвэр түүхий эд нийлүүлээд ч яах билээ, хий дэмий хөдөлмөр хүч. Үүнийг ЕБС-ийнхан гадарладаг болсон мэт. Ямартаа л, нэгэн дунд сургуулийн багш нь сурагчдадаа "Сурахад их учир бий, эдүгээ манай их, дээд сургуульд арга мэхээр сурдаг болсон гэнэ лээ шүү, багшийг нь оюутан байх үед тийм байгаагүй л юмсан, цаг өөр болжээ. Та нар мэх-арга сур, төрийг мэхэлж хүнийг аргалж, өөртөө хожоо гаргаж сур" гэж сургамжилж байхав дээ. Асуулт: За яахав, их, дээд сургуулиудыг хүлэмжнээс нь гаргачихлаа гэж бодъё, тэгвэл ажил сайжрах уу? Хариулт: Мэдээж хэрэг, ажил хэрэг эрс сайжирна. Зах зээлийн эрүүл өрсөлдөөн угаасаа цэвэр байдлыг шаарддаг. Надад саяхан тохиолдсон нэгэн жишээг хэлье. Энэ хавар манай сургуулийн Ү курсийг 32 оюутан төгсөв. Би өөрийн сургуульдаа хоёр ч багш авчих санаатай байсан юм. Дипломоо гардуулчихаад урьдчилан товлож байсан хоёр төгсөгчийг дуудаад, "ажил" санал болговоо, гэтэл... , аль ноднингоос нэг нь банкинд, нөгөөх нь мэдээллийн компанид ажилд орчихсон байх юм, бүр төлбөрөө тэдгээр байгууллагаараа даалгачихсан гээч... Ингээд би хоосон хоцорлоо, өрсөлдөөнд тэр хоёр байгууллага ялав... Манай сургуулийн төгсөгчдийг надаас булаагаад авчихсан банк, компани удирдаж буй сүйхээтэй тэдгээр залууст нэг бодлын атаархана, нөгөө бодлын бахархана, манай бүтээгдэхүүн үнэ хүрч байгаад нь... "Хан-Уул" дээд сургуулийн үнэлгээ нийгэмд эерэг, зөв байгааг энэ мэт эрүүл механизмаар л тайлбарлах учиртай. Өнөө жилийн төгссөн анги 2001 онд анх элсэхдээ 67 байж, тэгэхлээр 35 оюутан өөр сургууль руу шилжсэн байх нь. Шилжинэ гэдэг нь манай сургуульд сурах чадвар дутаж буйгаа мэдээд, бас зарим нь чанд шаардлагаас цэрвэж, халшраад, өөр сул газар руу хоосон нэр хөөцөлдөн явсан гэсэн үг, (цөөн хүүхэд гадаад явсан) үнэндээ бол хасагдсан байна. Үүнийг би вээр сургуулиа магтах утгаар бус, бусдад хэрэг болж магадгүй гэж л хэлж байгаа юм шүү. Хэрвээ бид хүлэмжинд орсон бол өнөөдөр сургалтын чанарыг орхигдуулсан, зөвхөн оюутны тоо хөөцөлдсөн, төрийг царайчилсан, хөгийн амьтан болох байсан. Зуурсан жонхуугаа яавал улам өмхий болгох, ард түмнийхээ хүрч ядсан хэдэн төгрөгийг өөрийн халаас руу хэрхэн юүлэх нохой ухаан сийлж байж ч мэднэ. Асуулт: Та УИХ ч юм уу, Засгийн газраас дээд боловсролын хүлэмжийг нимгэлэх, оновчтой болгох шийдвэр гаргана гэдэгт итгэж байна уу? Ер нь тэд чадах бол уу? УИХ хэр дэмждэг вэ? Хариулт: УИХ-ын зарим гишүүн үүнийг хүлээн зөвшөөрч байгаа. Гэхдээ тэд дийлэхгүй байх. Бид тал талаас нь удаа дараа оролдож үзэв. Ер нь явц бага. Одоогийн манай төрийн тогтолцоо энэ мэт тулгамдсан асуудлаар шийдмэг алхам хийх боломжийг Монголчууд бидэнд олгохгүй байна. Бид бурууг бие биенээсээ хайхаасаа өмнө тогтолцооноосоо эрэх хэрэгтэй. Гэхдээ төрөөр тоглогсод хариуцлагаа хүлээж л таарна. Төрөөр буруу тоглосон хүн эцэстээ зодуулж үхдэг гэж Күнз хэлсэн дээ. Зөв тогловол өөр л дөө. Одоогийн УИХ хэмээх Монголын боловсролын хөгжилд хөндөлдсөн бул хар чулууг хөдөлгөх хэрэгтэй. Энэ нь төрийнхөө тогтолцоог өөрчил гэсэн үг. Өөрчлөх хэд хэдэн арга зам буй, сайтар шүүн хэлэлцье. Асуулт: Та яахаараа дээд боловсролын санхүүжилт гээд жижиг асуудал ярьж байгаад том улс төрлүү хазайчихдаг билээ? Хариулт: Дээд боловсролын дампуурал дунд боловсролд нөлөөлж байна. Боловсрол бүхэлдээ зам хазайх нь ээ. Бидний хойч үеийг энэ л боловсролоор боловсруулна. Тэгэхлээр боловсрол нь дампуурчихвал хойч үе-ирээдүйн Монгол маань дампуурна гэсэн үг. Алт, зэс, нүүрсээ гэсэн ард олны бухимдлыг ойлгож байна, би. Түүнээс илүү бухимдал, илүү аюул боловсролд байгаа шүү гэдгийг л анхааруулан хэлж байна. Хонхойж сэндийчсэн газартай, хоосон хоцорвол хэцүү нь хэцүү, гэхдээ эвдэрсэн хүнтэй, ирээдүйгүй болчихвол юуных нь Монгол оршин тогтнох,... монголын ирээдүй судлалын нийгэмлэгийг тэргүүлж буйн хувьд би үүнийг хэлэх үүрэгтэй. 
Монголын "Ирээдүй судлал" нийгэмлэгийн тэргүүн, профессор, доктор Ц.Дэмбэрэл 
