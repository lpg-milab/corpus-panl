Хайрын хүч" цомогт бусдаас хулгайлсан дуу байвал БИ ТАЙЗНААС БУУХАД БЭЛЭН

"Камертон" хамтлагийн дуучин Д.Болдыг тойрсон элдэв хэл ам, хов жив тасрахгүй байна. Энэ бүхэнд дуучин хэрхэн хариулахыг сонирхлоо.
-"Камертон" хамтлаг өнгөрсөн жилийнхээ ажлыг дүгнэж, үнэлж цэгнэв үү? -Өнгөрсөн жил манай хамтлагийн 10 жилийн ой болсон. Бид ойн үеэрээ цэнгэлдэх хүрээлэнд тоглолт зохион байгуулсан. Хамтлагийн гишүүд өөр өөрийн бие даасан цомгууд гаргалаа. Хамгийн түрүүнд Ган-Эрдэнийн "Дурлалын тэнгис", дараа нь миний "Хайрын хүч", Мээдээгийн "Ми Амур" цомог төрлөө. Удахгүй Эбагийн цомог гарна. Шинэ цомгууд маань рок попод цоо шинэ өнгө аяс нэмэхээр бүтээл болж чадсан гэж бид бодож байгаа. Өнгөрсөн жилийн UBS music video awards-т ч тун амжилттай оролцсон. Энэ наадмаас "Шилдэг продюссор", "Олны таашаал" гэсэн хоёр шагналыг хүртсэнийг фэнүүд маань санаж байгаа байх. -Та өөрөө бас их олон шагнал авсан шүү дээ? -"Пентатоник" наадмын долоон номинацид нэр дэвшсэнээс таван номинацийн эзэн боллоо. Үүнээс "Шилдэг поп" дуунд "Зөвхөн чам руу", "Шилдэг аранби" дуу "Нүд чинь хайр харуулна", "Шилдэг дайнс" дуу "Яах уу", "Шилдэг цомог", "Шилдэг хөгжмийн найруулга"-аар "Хайрын хүч" цомгоороо авлаа. Бид уран бүтээлийн өндөр олз омогтой хуучин оноо үдэж, шинэ оноо угтаж байна даа. -"Пентатоник" гэснээс таны шагналын талаар янз бүрийн яриа байх юм. Та сонссон биз дээ? -Ийм мэдээлэл гарсан байна лээ. Би тэр үеэр нь Америкт байсан л даа. Энд нэг зүйл тодруулж хэлэхэд поп дууг "Зөвхөн чам руу" авсан. Өнгөрсөн жилийн ХИТ-д тэргүүлсэн , хүн болгоны аялдаг бүтээл болсон гээд олон шалгуурыг давж чадсан учраас шалгарсан гэж хувьдаа би ойлгож байгаа. Дуу хулгайлсан гэсэн янз бүрийн яриа байна. Миний өчнөөн олон өдөр, сарын хөдөлмөрийг зүгээр нэг гудамжны үгээр үгүйсгэж болохгүй. "Нүд чинь хайр харуулна" дуун дээр "Түмэн эх" чуулгын шанзчин Ч.Чулуунцэцэг эгч тоглож, аялгууг нь би зохиож, шүлгийг нь Батцэнгэл зохиосон бүтээл. -Нөгөө гурав нь... -"Яах уу" дуу бол шилдэг дайнс бүтээл шүү дээ. Дайнс дуу гэдэг бол дэлхийн хэмжээнд нэг л хэмнэл, хурдаар адилхан зохиогддог. Энэ дуу бол зөвхөн хувь хүний сэтгэлээс урган гарсан бүтээл. Хөгжмийн найруулга шагналын "Хайрын хүч" цомгийн бүх аранжировик, найруулга, дуугаралт хийц нь мэргэжлийн өндөр төвшинд хийгдсэн шинэлэг бүтээл болж чадсан учраас энэ шагналыг авсан гэж бодож байгаа. "Шилдэг цомог" шагнал авсан "Хайрын хүч" өнгөрсөн жил хамгийн их борлогдсон, сонсогчдыг байлдан дагуулж чадсан гэдгийг хүмүүс хүлээн зөвшөөрөх байх. -Телевиз болон сонин хэвлэлээр гарсан зүйлийг уншаад сэтгэлээр унасан уу? -Үгүй ээ. Хамгийн гол нь зарим хүн хөгжмийн нарийн чимхлүүр ажлыг мэдэхгүй байж нэгнийхээ хийсэн ажлыг үгүйсгэнэ гэдэг дэндүү өрөөсгөл юм уу гэж бодож байна. Ийм яриа гаргасан хүмүүсийг би хөгжмийн нот мэддэггүй юм байна гэж ойлгож байгаа. Тэгээд ч "Пентатоник" наадмаас таван шагнал хүртэнэ гэдэг хөгжмийн ертөнцөд тэмдэглэгдэн үлдэх түүхэн үйл явдал байх. Ер нь уран бүтээлчид хоорондоо жинхэнэ уран бүтээл, шилдэг дуугаараа өрсөлдвөл яасан юм бэ. Бидний юу хийж байгаа нь уран бүтээлээс харагдана. Ер нь шагнал авах гэж уран бүтээл хийдэггүй. Шагнал бол миний туйлын зорилго биш. Уран бүтээлийг ард түмний аманд аялуулж чаддаг, сэтгэлдээ биширдэг жинхэнэ бүтээл гаргаж чадвал тэр хэмжээгээр шагнал дагадаг гэж өвөө маань ярьдаг. Тийм учраас би энэ асуудалд их санаа зовохгүй байгаа. -Танай хамтлагийн гишүүд өөрийг тань дэмжиж байгаа юу? -Урлаг мэддэг хүмүүс ойлгож байгаа гэдэгт итгэлтэй байгаа. Дууг хулгайлж дуулна гэдэг бол тухайн дууныхаа үг аяыг бүгдийг нь хуулахыг хэлнэ. Харин санаа авна гэдэг бүх дуучинд байдаг зүйл. Олон жилийн туршид хөгжөөд ирсэн хөгжмийн урсгалуудаас санаа аваагүй дуучин гэж нэг ч байхгүй. Одоо удахгүй "Хайрын хүч" DVD-гээ гаргах гэж байна. Энд дуу яаж бүтдэг, аранби урсгал гэж юу вэ, тоглолт ямар их хүч хөдөлмөрөөр бүтдэг, клипний хар материал, ярилцлага, түүх гээд олон зүйлийг багтаасан. "Хайрын хүч" цомог бол миний арван жил рок попод зүтгэсэн хөдөлмөр, Болд гэдэг хүний хувийн бүтээл юм шүү. Хэрэв энэ цомогт орсон дуунуудтай төстэй шүлэг, дуу байх юм бол дахиад хэзээ ч тайзан дээр гарахгүй. Тайзнаас буухад бэлэн. -"Камертон" шинэ онд юу хийж эхлээд байна даа? -"Камертон" хамтлагийн шинэ цомог гарна. Миний ремикс цомог болон олон клип хийхээр төлөвлөсөн. 
