№ 101 (16378)          
1986 оны дөрөвдүгээр сарын 27.
Тариаланчид аа, талбайдаа!

Шинэ таван жилийн ууган ургацын алтан үрийг эх орны тариалангийн талбай хүлээн авахаар хаврын цэнхэр униарын дунд цэлийн зэрэглээтэж алдар цуут тариаланчдаа хүлээж байна. Зуугаад мянган га талбайг хагалж, 300 гаруй мянган га талбайг тарихын өмнө боловсруулж, зургаан зуун дөчөөд мянган га талбайд үр тариа, олон мянган га талбайд тэжээлийн ургамал, төмс, хүнсний ногоог тариалж 630 шахам мянган га талбайг эрдэс болон шим бордоогоор бордох их ажлыг богино цагт амжуулахаар хүчирхэг техник жигдрэн жагсч, ажилсаг тариаланчид гараандаа бэлэн боллоо. 

Тариалангийн төв бүсийн олонхи аж ахуйнуудын талбайн хөрсний хагалбарын гүнд өнгөрсөн хаврын дайтай жилийн нөөцтэй байгаа нь таримлын үрийг соёолуулан ургуулж, анхны бороотой залгуулж болох боломжтой учраас юуны урьд хөрсний бэлэн нөөц чийгийг ууршуулж алдахгүй, аль болох удаан хадгалахуйц агротехникийн зохистой арга хэмжээ авч чийг хаах, өнгөрсөн онд чанарын дунд, муу үнэлгээ авсан, эсвэл одоо хожуухан таригдах уриншийн бүх талбайг тарихын өмнө заавал сийрүүлж, хог ургамлыг устгах, тэрчлэн тариалсны дараа бүх талбайг булдах нь чухал байна. 

Тариалалтыг удаан үргэлжлүүлэхгүйн тулд ур суулгах, хөрс боловсруулах угсраануудыг ээлжтэй ажиллуулах, үрлүүрийг механикжсан аргаар цэнэглэх, өдөр тариалалтад ажилласан тракторыг шөнө нь хөрс боловсруулахад ашиглах, засвар үйлчилгээний хэсэг зохион байгуулж, эвдэрч саатсан техникийг маш шуурхай засварлах арга хэмжээ авах хэрэгтэй. Ингэж ажилладаг Номгон, Ингэттолгой, Дарханы сангийн аж ахуйн туршлагыг өргөн хэрэглэж тариалалтыг долоогоос арав хоногт багтаан гүйцэтгэж чадвал арвин ургац авах нэг гол болзлыг бид хангана. 

Тариалангийн төвийн районд үе үс хүйтэрч, хөрсний өнгөн хэсгийг хөлдөөж зарим газарт ялангуяа тал хээрийн бүсийн аж ахуй, нэгдлийн нутгаар хүчтэй салхилж, чийгийг ууршуулж байгаа өнөөгийн цаг агаарын онцлогийг бас тооцоолбол зохино. Аж ахуйн удирдлага, мэргэжилтнүүд тухайн талбай байгаа газрын өндөр, нам, уулын ар, өвөр, хяруу унадаг эсэх, хөрсний хүнд хөнгөн чийг, хог ургалтын байдлыг харгалзан тарих арга, хугацаа, хэрэглэх, бордооны тун, тариалах таримал, тэдгээрийн сортыг сонгон түүнд тохирсон технологиор ажиллах арга замыг механикжуулагчдад сайхан мэдүүлж, зааж зөвлөж үр суулгах гүнийг зөв тааруулж, далан завсар үлдээлгүй, цаг алдахгүйгээр тариалах хэрэгтэй. Манай аль ч сангийн аж ахуй, тэжээлийн аж ахуй хөрс боловсруулалт, үрслээг агротехникийн зохистой хугацаанд түргэн шуурхай, чанартай гүйцэтгэх бүх төрлийн техникээр хангагдсан юм. Гэтэл Хэнхий аймгийн Өндөрхаан, ХэрлэнбаянУлаан, Дорнод аймгийн Халхгол, Төв аймгийн << Атар >> , << Октябрь >> , Сэлэнгэ аймгийн Зэлхэр зэрэг аж ахуйн сүүлийн жилүүдэд тариалсан үр тарианы талбайн 33, 6 - 90, 7 хувь нь чанарын дунд, муу үнэлгээ авч байсан нь техникийн болоод хүний хүчин зүйлийг ашиглаж чадаагүйтэй холбоотой учир ийм байдлыг дахин давтахгүйг зорих ёстой. Агрономич, талбайн хянан шалгагч, үрслэх угсрааны ахлагч нар талбай бүрийн онцлогт тохируулан үр суулгах гүнийг үе үе шалган үзэж тохироог хангах, ер нь мэргэжлийн хүмүүсийн тохируулсан хэмжээг дураар өөрчлөхгүйгээр агро удирдамжийг нарийн мөрдөх, энэ талаар хариуцлагаа гүнзгий ухамсарлах, улмаар тэдний ажлыг намрын ургацын байдлаар дүгнэх нь зүйтэй юм. 

Хэрэв үрлэгээний үед үр суулгагчийн нэг хоолой бөөгнөрөөд мэдэгдэлгүй гурван кг газар явчихлаа гэж бодоход тэндээс намар ойролцоогоор 54 - 75 кг үр тариа хураан авах бололцоог алдахад хүрэх учраас намрын ургацын төлөө хариуцлага хаврын тариалалтынхаас шууд хамаарна гэдгийг хүн бүр сайтар ойлгож техникийн бэлэн байдал. бүрэн бүтцийг нягтлан шалгаж, хувийн бэлтгэл, ажлын дэг журам, хөдөлмөр зохион байгуулалтад ч онцгой хариуцлагатай хандвал зохионо. Сэлэнгэ аймгийн Баруунхараагийн сангийн аж ахуйн тракторч комбайнч, БНМАУ-ын хөдөлмөрийн баатар Ч. Баяраагийн салаа тэгж ажилладаг учраас сүүлийн гурван жил үр суулгах ажлын долоогоос ес хоногт багтаан дуусгадаг болжээ. 

Тариалалтыг амжилттай хийхэд цагийн ачаалал маш нягт байх тул түүнд хамаатай хүмүүсийн хувийн бэлтгэлийг сайтар хийлгэж, хоол хүнс, тохилог дулаан орон сууцаар хангаж, үзэл суртал, соёл хүмүүжлийн ажил, үйлчилгээг нарийн зохион байгуулахад орон нутгийн нам, захиргаа, олон нийтийн байгууллагууд шууд туслалцаа үзүүлж анхааралдаа авах ёстой. Тариалалтыг хамгийн богино хугацаанд чанартай гүйцэтгэхийн тулд хөрс боловсруулах, тариалах технологийг талбай бүрээр нарийвчлан бодож, дэс дараа тогтоож, техник, ажиллах хүчдээ тулгуурлан, хугацааг цагаар тооцоолж, түүнийгээ мөрдөн ажилладаг Төв аймгийн Жаргалантын сангийн аж ахуйн туршлагаар аж ахуй бүр ажиллах нь зүйтэй юм. Ялангуяа үр тариаг эрчимжсэн технологиор тариалж эхлэх ёстой аж ахуйнууд техникээ ч, хүмүүсээ ч, агротехникийн нарийн арга ажиллагаануудын цогцолбороос бүрдсэн тэрхүү шинэ технологиор тариалахад сайн бэлтгэж ер нь ийм үйлдвэрлэлийн сахилгыг хүн бүрийн мэдлэг чадвар, хариуцлагын шалгуур болгох хэрэгтэй. 

Эх орны талх тарианы сан хөмрөгийг арвижуулах үндсийн үндэс болсон тариалалтын чухал ажилд намын байгууллагууд үзэл суртал, зохион байгуулалтын ажлаа бүрэн чиглүүлж, гүйцэтгэлийн шалгалт хийх, социалист уралдааныг өрнүүлэх, хамт олныг идэвхжүүлэх, хүний хүчин зүйлийн нөлөөг улам сайжруулах онцгой арга хэмжээ авах ёстой. << Хаврын тариалалтыг агротехникийн зохистой хугацаанд чанартай дуусгаж 1986 онд арвин их ургац хурааж, өнгөрсөн оны амжилтаа бататгахын төлөө шамдан ажиллагтун! >> гэсэн намынхаа уриаг манай яруу алдарт тариаланч механикжуулагчид нэр төртэй биелүүлэх өндөр эрмэлзэлтэйгээр тариан талбайд гарцгааж байна. 

