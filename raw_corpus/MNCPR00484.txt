Театрын урлагийн шилдгүүд удахгүй тодорно

Театрын урлагийн шилдгүүдийг шалгаруулдаг "Гэгээн Муза" наадам энэ сарын 27-нд Драмын эрдмийн театрт болох гэж байна. Тав дахь хавартайгаа золгож буй уг наадам энэ жил драмын болон дуулалт жүжиг гэсэн хоёр төрлөөр шилдгүүдийг тодруулна. Өнгөрсөн онд шинээр бүтээж үзэгчдийн хүртээл болгосон 10 жүжгийн 120 гаруй жүжигчнээс найман номинацид 40-өөд уран бүтээлч "Гэгээн Муза"-гийн төлөө өрсөлдөх аж.
Уг наадмын "Драмын жүжиг" номинацид найруулагч О.Найманжаргалын "Манайд амьдаръя", "Хан гурвалжин" продакшны бүтээл, найруулагч Ч.Найдандоржийн "Сарны цагаан цус", Дорноговь аймгийн "Саран хөхөө" театрын бүтээл, найруулагч Н.Пүрэвдоржийн "Төрөхөөс өмнө, үхсэний дараа", Дархан-Уул аймгийн "Залуучууд" театрын бүтээл, найруулагч М.Цогтын "Тоглоомчид", найруулагч Н.Наранбаатарын "Нууц амраг чинь болъё", "Нэргүй од", найруулагч Б.Баатарын "Мануухай" жүжиг тус тус нэр дэвшжээ. Харин "Дуулалт жүжиг" номинацид найруулагч Б.Мөнхдоржийн "Харц хатан", Дундговь аймгийн хөгжимт драмын театрын бүтээл, найруулагч Б.Мөнхдоржийн "Гэгээрэхүй, учирахуй", Дархан-Уул аймгийн "Залуучууд" театрын найруулагч Г.Дэмбэрэлсамбуугийн "Их хааны хатад" зэрэг бүтээл багтсан байна. Бүтээлүүдийг шалгаруулах нэгдүгээр шат нь өнгөрөгч нэгдүгээр сарын 17-ноос эхлэн шүүгчдийн төлөөлөл болон зохион байгуулах комисоос бүрдсэн мэргэжилтнүүд нэр дэвших уран бүтээлчдийг шалгаруулсан байна. Харин хоёрдугаар шат нь өнгөрсөн сарын 27-ноос эхлэн орон нутгийн театрт явагдсан бөгөөд Драмын театр болон бусад продакшнаас нэр дэвшсэн бүтээлүүдийг энэ сарын 18-25-ны хооронд шүүгчид үзэж эхлэх аж. Дашрамд хэлэхэд энэхүү шалгаруулалтын үеэр үзэгчид ч гэсэн үзэх боломжтой юм байна. Сонирхуулахад, "Гэгээн Муза" наадмын "Улаан хивсний ёслол" шагнал гардуулахаас өмнө болох бөгөөд энэ үеэр сонирхолтой үзүүлбэрүүдийг үзэгчдэдээ өргөн барихаар төлөвлөжээ. 
Т.Гэрэлмаа

