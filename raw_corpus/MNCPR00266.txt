Хүүхдүүд бүх автобусаар 100 төгрөгөөр зорчих ёстой

Микроавтобуснууд нийтийн тээврийн үйлчилгээ эрхлэхдээ оюутан, сурагчдаас том хүний адил 200-300 төгрөг авч байгаа нь хүүхдийн эрхийг зөрчиж буй хэрэг гэнэ.
Өнгөрсөн сарын эхээр Нийслэлийн нийтийн тээвэр зохицуулах газар тасалбарын үнийг нэмэгдүүлэх шийдвэр гаргасан боловч иргэд, хөдөлгөөнүүдийн шаардлагаар хуучин тарифаа мөрдөж байгаа. Гэвч жижиг оврын автобуснууд үнээ бууруулаагүйгээр барахгүй сурагчдад шинэ тарифаараа үйлчилж байгаа юм. Тэгвэл "Сурагчдын холбоо" арван жилийн хүүхдүүд ямар ч автобусаар 100 төгрөгөөр зорчих ёстой хэмээн өчигдөр сэтгүүлчдэд мэдэгдлээ. Түүнээс гадна ННТЗГ-аас зарим чиглэлийн автобусанд шалгалт хийх явцдаа зорчих тасалбарын мөнгөө төлөөгүй хүүхдүүдийн цүнх, номыг барьцаалдаг нь тэдний эрхийг зөрчсөн үйлдэл хэмээн үзэж буйгаа хэвлэлийн хурал зохион байгуулагчид ярьж байв. Сурагчдын холбооныхон 2004 оноос хойш хийсэн судалгаагаар арван жилийнхнийхийг 100 байтугай бүр 50 төгрөгөөр зорчуулах боломж бий гэсэн тооцоо хийсэн байна. Гэхдээ мэдээж төрөөс тодорхой хэмжээний нөхөн олговор өгдөг байвал ийм боломж бүрдэх бололцоотой аж. Харин өнөөгийн нөхцөлд ийм боломж байхгүй, нөгөөтэйгүүр бүх юм үнэгүй байх ёстой гэсэн сэтгэлгээ хүүхдүүдэд суулгахгүйн үүднээс сурагчдыг оюутны адил үнэмлэхжүүлэх шаардлагатай гэнэ. Энэ ажлыг ойрын хугацаанд шийдэх ёстой хэмээн Сурагчдын холбооныхон мөн ярив. Сурагчдын үнэмлэх 1500 орчим төгрөг байх ёстой гэсэн тооцоо ч гаргаад буй аж. Хэвлэлийн хуралд Сурагчдын холбооны урилгаар оролцсон ННТЗГ-ын ажилтан төрийн дэмжлэг нь байвал хүүхдүүдийг үнэгүй зорчуулах боломж буйг үгүйсгээгүй. Гэхдээ дээрх асуудлыг шийдэхэд өндөр настан, тахир, дутуу иргэд гээд төрөөс дөнгөн данган олгодог 30-аад тэрбум төгрөгийн нөхөн олговор дээр нэмж дөрвөн тэрбум төгрөг шаардагдах болно гэсэн тайлбар өгч байлаа. Харин шалгалтынхан мөнгөө төлөөгүй хүүхдийн цүнх номыг барьцаалах нь буруу, гэхдээ хүүхдийн эрхэд халдаж ном дэвтрийг нь барьцааллаа гэсэн гомдол манайд бараг ирдэггүй гэлээ. Гэвч Сурагчдын холбооныхонд цүнх, ном барьцаалсан гэсэн гомдол тасрахгүй ирдэг гээд цаашид 324713 дугаарын утсаар дээрхтэй холбоотой болон 100 төгрөгөөр зорчуулаагүй автобуснуудын талаархи санал гомдлыг авч байна гэдгээ мэдэгдлээ. 

