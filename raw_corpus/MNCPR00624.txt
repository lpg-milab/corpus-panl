"Хадаг" киног бүтээхэд таван жил зарцуулжээ

Киноны уран бҮтээлЧид Ярьж байна Дэлхийн кино наадмуудад амжилттай оролцож, шилдэг шагналуудыг хүртээд буй "Хадаг" кино долоо хоногийн дараа буюу ирэх пүрэв гаригт нээлтээ хийж, Монголын үзэгчдэд хүрэх гэж байна. Монгол, Бельги, Германы уран бүтээлчдийн хамтран бүтээсэн уг киноны ерөнхий найруулагчаар Питер Бросенс, туслах найруулагчаар Жессика Вүдворф нар ажиллажээ. Харин киноны дүрүүдийг монгол жүжигчид бүтээсэн юм. Бөөгийн удамтай хүүгийн ээдрээт амьдралыг үзүүлэх уг киноны гол дүрд Шинжлэх ухаан, технологийн их сургуулийн оюутан Х.Батзул, "UBS music" нэвтрүүлгийн хөтлөгч Б.Цэцгээ, ардын жүжигчин Б.Дамчаа, гавьяат жүжигчин Д.Цэрэндарьзав болон бусад уран бүтээлчид оролцон тоглосон бол Монголын талыг хариуцсан продюссероор кино оператор С.Бямба ажилласан байна.
"Хадаг" дэлхийн кино бҮтээгЧдийн анхаарлыг татаж Чадсан Киноны продюссер С.Бямбатай цөөн хором ярилцсанаа хүргэе. -"Хадаг" киног бүтээхдээ ямар зохиолоос сэдэвлэсэн бэ? -Ерөнхий найруулагч Питер Бронсенс, Жессика Вүдворф нар бүтэн гурван жилийн хугацаанд манай оронд амьдарч бөөгийн шашны талаар олон, арван судалгаа шинжилгээ хийсний дүнд энэхүү кино зохиолыг бичсэн юм. Монгол хүний жинхэнэ амьдрал дунд орж бичсэн болохоор үнэхээр сайн бүтээл болж чадсан. -Киноны найруулагчид урьд нь ямар бүтээл хийсэн хүмүүс вэ? -Питер Бронсес газарзүй болон соёлын антропологич мэргэжлээр Манчестерийн их сургуулийг дүүргэсэн. Анхны киногоо 1992 онд "Эл Камино Дэл Тимно" нэртэйгээр бүтээсэн. Тэрээр "Монголын гурвал" хэмээн алдаршсан "Талын хот", "Нохойн орон", "Монголын яруу найраг" хэмээх баримтат киног бүтээж дэлхийн хэмжээний 100 гаруй наадамд оролцож, 23 удаа шагнал хүртэж байсан. Харин Жессика Вүдворф баримтат кино судлалын мэргэжилтэй. Урьд нь манай оронд ирж "Өргөө дуу" баримтат киногоо бүтээж байсан. Түүний найруулсан нэлээд хэдэн кино Нидерланд, Франц, Герман, Америкийн кино наадмуудад нэр дэвшиж байсан. "Хадаг"-ийг бүтээхэд хэдий хэр хугацаа зарцуулсан бэ? -Найруулагчид маань гурван жил зохиолоо биччихээд дахин нэг жилийн турш гол дүрийн залуусаа хайсан юм билээ. Жилийн хугацаанд 800-гаад залуусаас шалгаруулж 2005 оны сүүлээр гол дүрийн хоёр залуугаа сонгосон юм. Ингээд 2006 оны нэгдүгээр сараас эхлэн кино бүтээх ажилдаа орж, гурван сар гаруйн хугацаанд зураг авалт хийсэн. Монтаж, эвлүүлгээ хийсээр бараг гурван сар болсон. Үндсэндээ мөн оныхоо есдүгээр сард кино маань бэлэн болсон доо. Зохиол бичихээс эхлээд киног бүтээхэд бараг таван жилийн хугацаа зарцуулсан гэхэд болно. -Киноны хөрөнгийг хаанаас гаргасан бэ? -Шаардлагатай бүх хөрөнгийг Европын улс орон, ивээн тэтгэгч болон хандивын байгууллагуудын тусламжтайгаар энэ киног бүтээсэн. -Уран бүтээлчдийг харж байхад бүгд монгол жүжигчид байна. Үүгээрээ ч гадаадын уран бүтээлчийн хийсэн бусад киноноос ялгаатай байх? -Тийм ээ. Энэ талаараа л бусдаас онцлогтой. Бусад кинонд монгол залуус үргэлж туслах дүр бүтээдэг байсныг хүмүүс мэдэх байх. Харин "Хадаг"-ийн гол ба туслах дүрүүдийг монгол хүн бүтээсэн. -"Хадаг" дэлхийн кино наадмуудаас ямар ямар шагнал хүртээд байна вэ? -"Хадаг" кино маань дэлхийн кино наадмуудаас 17 шагнал гардлаа. Хамгийн сүүлд л гэхэд Сингапурт болсон Азийн кино наадамд оролцож эрэгтэй, эмэгтэй шилдэг дүрийн шагнал болох "Ирээдүйн алтан арслан"-г хүртсэн. Мөн дэлхийн киночдын ур чадварыг сорьдог Венец, Торонто болон Бельгийн зэрэг олон наадамд оролцсон. Мөн киноны дуу нь шилдэг дуугаар шалгарсан. Х.Батзул: Зураг авалтын дараа ӨӨрийн эрхгҮй уйлсан "Хадаг"-ийн гол дүр болох Баагийгийн дүрийг бүтээсэн Х.Батзул жүжигчний мэргэжилгүй бөгөөд одоо ШУТИС-ийн Эрчим хүчний инженерийн сургуулийн гуравдугаар курст суралцдаг. -Ямар тохиолдлоор энэ кинонд тоглох болов оо, ямар шалгуур давсан бэ? -Би Дархан хотын иргэн. Би урлаг, соёлын болон өөр арга хэмжээ хөтөлдөг байсан юм. 2002 онд киноны найруулагчид маань дүрээ сонгож явахад нь би нэг арга хэмжээг хөтөлж таараад тэд шалгаад үзье гэж бодсон юм билээ. Маргааш нь намайг дуудсанаас хойш бүтэн жилийн хугацаанд шалгаруулалтад оролцсон. Тэгээд л нэг өдөр надад тэнцсэн гэдгийг хэлж, гол дүрийг бүтээх болсон. -Та өөрийнхөө дүрийн талаар яриач, анх зохиолоо уншихад ямар санагдаж байв? -Анх зохиолоо уншиж байхад миний зан араншин, биеэ авч яваа байдал зэргээс их хол, тэс ондоо санагдаж байсан. Ганцхан хүнийг хайрлах хайр нь надад ойрхон юм шиг санагдсан. Миний дүр Баагий нь удам дамжсан бөө. Орчлон хорвоо, тэнгэр газар хоёрыг холбож буй улаачийн дүр. Хүн төрөлхтнийг хайрласандаа тэдний өмнөөс бурхны зэмлэлийг өөрийн биеэр даван туулж, 16 насандаа ахадсан ачааг үүрч, дарлуулсан хүү л дээ. Тэр өөрийн зовлон шаналлаа давахаас гадна маш их үүрэг хариуцлагыг хүлээж буй. Нэг үгээр хэлбэл миний дүрийн байгаа байдал, дотоод сэтгэлийг гаргахад надад маш хэцүү байсан. Хамгийн сүүлийн зураг авалт дууссаны дараа л маш хүнд хэцүүг даван туулснаа мэдэрсэн. Нуруун дээрээс минь нэг хүнд ачаа аваад хаячих шиг болж байсан. -Энгийн хүн бөөгийн дүрийг бүтээнэ гэдэг хэцүү байсан уу, ер нь та дүрээ бүтээхдээ бөө ч юм уу аль эсвэл түүний амьдралын хэв маягаас суралцах зүйл байсан уу? -Зураг авалт эхлэхээс өмнө киноны нэг дүр Золзаяа буюу Б.Цэцгээ бид хоёр ардын жүжигчин Б.Дамчаа, гавьяат жүжигчин Д.Цэрэндарьзав нартай гурван сарын турш бэлтгэл хийсэн л дээ. Чадвартай сайхан хүмүүсийн заавар, зөвлөгөөг сонсож бүтээсэн болохоор дүр маань гайгүй болсон байх. Түүнээс гадна намайг зураг авалт эхлэхээс өмнө Багануур дүүргийн Нарийны ам гэдэг газар нэг айлд хоёр хоног байлгасан. Найруулагчид маань "Яг энд зураг авалт хийнэ. Тиймээс чи эндээс ургасан мэт, энд төрсөн мэт дүр төрх, зан араншин, мэдрэмжийг олж авах ёстой" гэсэн. Ингэж хөдөө нутагт аваачсан маань намайг хөдөөний хүүхэд болж тоглоход маш их нөлөөлсөн. -Зураг авалтын үеэр хийж чадмааргүй, шантармаар хэсэг байв уу? -Киноны зураг авалт эхлэхээс өмнө нийт бүрэлдэхүүн хүлээн авалт хийсэн. Тэр үеэр киноны Монголын талын продюссер С.Бямба ах хэлэхдээ "Манай киноны бүх ачааг Батзул үүрч гарна" гэхэд л би хүнд даалгаврыг даван туулах гэж буйгаа мэдсэн дээ. Хүнд хэсэг гэвэл 4-5 хэсэг байсан. Нэг зураг авахуулчихаад "За одоо дараагийнхыг нь" гээд л ажилдаа ордог байлаа. Ер нь энэ киноны алхам бүр нь хэцүү байсан. Тэдгээрийн дотроос нутгаасаа хүчээр гарсан эмгэн амиа хорлочихсон, түүнийг нь өвөө маань хараад уйлж байгаа хэсэг байдаг юм. Өвөө нь Дамчаа гуай шүү дээ. Тэгээд өвөөгөө хараад би сэтгэлийн гүн дарамтад ороод мотоцикльтой давхиж яваад онхолддог хэсэг байдаг юм. Тэр хэсэгт би маш их бачуурч, уйлах ёстой байсан. Эхний зураг авалтад би тэр сэтгэл хөдлөлийг нь гаргаж чадалгүй гурван минутын дараа үргэлжлүүлэхийг найруулагчаасаа хүссэн л дээ. Тэгээд хоёр дахь удаагийнхад нь чадсан. Гэхдээ зураг авалт дууссаны дараа би сэтгэлээ барьж дийлэлгүй 30 минутын турш уйлсан. Сэтгэл нэг л хүнд санагдаад. Тэр хэсэг их хэцүү байсан. -Киноны зураг авалтыг хаана хийсэн бэ? -Дархан хот, нийслэлийн Сонгинохайрхан дүүргийн Сонгинын амралт, Багануур дүүргийн нүүрсний уурхайд, Нарийны аманд болсон юм. -Б.Цэцгээ та хоёр хоёулаа мэргэжлийн бус жүжчигчин юм байна.Тэгэхээр кинонд тоглоход хэцүү байв уу? -Тийм зүйл нэлээд гарч байсан. Гэхдээ бидний хажууд Монголын кино урлагийн мастер болох Дамчаа гуай, Цэрэндарьзав гуай хоёр зааж, зөвлөж байсан болохоор сайхан байсан. Зураг авахуулахаас нэг хоногийн өмнө заавал тусгай бэлтгэл хийх зэргээр сургуулилт нэлээд хийсэн. Б.Цэцгээ: НҮҮрсэнд булуулахад хэцҮҮ байсан Киноны өөр нэг гол дүр Золзаяагийн дүрийг бүтээсэн "UBS music"-ийн хөтлөгч Б.Цэцгээгийн хувьд нүүрсэнд булуулдаг хэсэг хамгийн хэцүү нь байжээ. -Юуны өмнө кинонд тоглосон сэтгэгдлээсээ хуваалцана уу, жүжигчин болох ямар байв даа? -Надад маш сайхан байсан. Урьд нь кинонд тоглож байгаагүй болохоор сэтгэгдэл өндөр байна. Кинонд тоглоод сурсан зүйл ч их байна. -Анх гол дүрд хэрхэн тоглох болсон бэ? -Анх фото студид зургаа авахуулсан байсныг найруулагчид хараад намайг дуудсан. Тэгээд л шалгаруулалтад орж тэнцсэн. Биднийг зураг авалт эхлэхээс өмнө олон амлалт авсан. "Чи эрүүл үү, гурван сарын турш гэрээсээ хол байж чадах уу, найз залуу гэх мэт зүйлд сатааралгүй ганцхан зураг авалтдаа хамаг анхаарлаа төвлөрүүлж чадах уу" гээд л амлалт авсан. Тэгээд чадна гээд л бүхнийг хийсэн дээ. -Золзаяа, Цэцгээ хоёрын хооронд хэр ялгаа бий вэ? -Энэ хоёр хүн харьцангуй өөр байсан. Золзаяа намайг бодвол дуу муутай, хүлээцтэй хүн. Харин би зарим зүйлд арай тэвчээргүй ханддаг. -Киноны зураг авалтын аль хэсэг нь хамгийн хэцүү байсан бэ? -Би вагон дээрээс нүүрс хулгайлж яваад хяналтын камерт бичигдчихдэг юм. Тэгээд зугтааж байгаад хоосон вагонд ортол дээрээс маань нүүрс бутлагч машин нүүрс хийгээд дарагдчихдаг хэсэг хамгийн хэцүү нь байсан. "Мандухай сэцэн хатан " кинонд Дамчаа гуай тоглохдоо элсэнд булуулдаг даа. Гэхдээ нүүрсэнд дарагдахад миний толгойн хэсэг ил гарч байдаг. Энэ кинонд Дамчаа гуай өөрөө зөвлөгчөөр ажилласан болохоор надад ямар хэцүү болохыг хэлж, заавар өгсөн. 
Т.Гэрэлмаа
