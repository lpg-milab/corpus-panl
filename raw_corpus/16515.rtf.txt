№238 (14515)              
1986 оны аравдугаар сарын 4.
ГАН БАТ НАЙРАМДАЛ

Өнөөдөр манай орон даяар монгол, зөвлөлтийн найрамдлын уламжлалт сарын ажил 35 дахь удаагаа ёслол төгөлдөр эхэлж байна. 

Зөвлөлүүдийн орны ард түмэнтэй хувь заяагаа эгнэгт холбосон монголын ард түмний нийгэм улс төрийн амьдрал дахь нэг томоохон үйл явдал болох монгол, зөвлөлтийн найрамдлын уламжлалт сарын энэ жилийн ажлыг Октябрийн социалист хувьсгалын 69 жил, В. И. Ленин, Д. Сүхбаатар нарын түүхт уулзалт болон Монгол Ард Улс, Зөвлөлт Социалист Бүгд Найрамдах Холбоот Орос Улсын хооронд найрамдалт харилцаа тогтоох тухай Хэлэлцээр байгуулагдсаны 65 жилийн ойд зориулан зохиож байна. 

МАХН-ын Төв Хорооноос << Монгол, зөвлөлтийн найрамдлын сарын ажлыг бэлтгэн явуулах тухай >> саяхан гаргасан тогтоолд << МАХН-ын XIX их хурлын шийдвэрийг хэрэгжүүлэх ажлын явцыг улам эрчимжүүлэн ЗХУКН-ын XXVII их хурлын шийдвэрийн дагуу улс орны хөгжлийг хурдасгахаар зөвлөлтийн ард түмний өрнүүлж буй идэвхтэй үйл ажиллагаа, ЗХУКН, Зөвлөлт төрийн энх тайванч тууштай гадаад бодлого, монгол, зөвлөлтийн олон талт хамтын ажиллагааны үр ашгийг дээшлүүлэх зорилт, БНМАУ-ын социалист бүтээн байгуулалтад ЗХУ-аас үзүүлж байгаа тусламжийн ач холбогдол, нөхөр Ж. Батмөнх, М. С, Горбачев нарын нөхөрсөг уулзалтын дүнг тайлбарлан таниулах, ЗХУ ын туршлагаас нам, улс, аж ахуй, соёлын салбарт бүтээлчээр нэвтрүүлэх, БНМАУ-ын эдийн засаг, нийгмийг хөгжүүлэх VIII таван жилийн эхний он 1986 оны төлөвлөгөөт зорилтыг тоо, чанарын өндөр үзүүлэлтээр давуулан биелүүлэхийн төлөө социалист уралдааныг өрнүүлж үйлдвэр, аж ахуйн газрын хамт олон, хөдөлмөрчдөөр нэмэлт үүрэг амлалт авахуулан өндөр бүтээлийн өдрүүд зохиож дүгнэхийг. . . >> заасан нь найрамдлын уламжлалт сарын олон талтай ажлын гол агуулгыг тодорхойлж байна. 

Дэлхийн хөдөлмөрчдийн их багш, жолоодогч В. И. Ленин, Монгол ардын хувьсгалын удирдагч Д. Сүхбаатар нарын үндэслэн байгуулсан монгол, зөвлөлтийн найрамдлыг манай нам, ард түмэн хамгаас дээдлэн үзэж, хайрлан нандигнаж, баяжуулан хөгжүүлж байдаг билээ. Энэ тухай нөхөр Ж. Батмөнх << Аугаа их зөвлөлтийн ард түмэнтэй байгуулсан эв найрамдлаараа монголын ард түмэн үнэнхүү бахархаж, түүнийг туйлаас эрхэмлэдэг юм. Монгол, зөвлөлтийн найрамдлыг нүдний цөцгий мэт нандигнан хайрлаж, эрхэм сайхан уламжлалыг нь баяжуулж байхыг эн тэргүүний интернационалч үүргээ гэж манай ард түмэн үздэг юм >> гэж хэлсэн юм. 

Манай хоёр орны ах дүүгийн харилцаа, бүх талын хамтын ажиллагааг цаашид гүнзгийрүүлэн хөгжүүлэхэд энэ оны наймдугаар сард Москва хотноо болсон нөхөр Ж. Батмөнх, М. С. Горбачев нарын нөхөрсөг уулзалт шинэ их хувь нэмэр болов. Энэ нөхөрсөг уулзалтын дүнгийн тухай МАХН-ын Төв Хорооны тогтоолд << Нөхөр Ж. Батмөнх, М. С. Горбачев нарын нөхөрсөг уулзалт МАХН, ЗХУКН болон БНМАУ, ЗСБНХУ-ын бүх талыг хамарсан харилцаа холбоог хөгжүүлж, үр ашгийг нь дээшлүүлэхэд шинэ түлхэц өгч, Ази, даян дэлхийн энх тайван, аюулгүй байдлын эрх ашгийн үүднээс хоёр орны хамтын ажиллагааг улам идэвхжүүлэхэд тус дөхөм боллоо >> гэж тэмдэглэсэн юм. БНМАУ, ЗСБНХУ-ын эдийн засаг, шинжлэх ухаан техникийн хамтын ажиллагааг 2000 он хүртэл хөгжүүлэх урт хугацааны Программыг хэрэгжүүлэх, БНМАУ-ыг давшингуй хөгжүүлэх зорилтыг, тухайлбал хөдөө аж ахуйн болон хүнсний программыг ханган биелүүлэх явдлыг ихээхэн урагшлуулахад манай хоёр орны удирдагчдын тус уулзалт үр дүнтэй болсныг МАХН-ын Төв Хорооны тогтоолд мөн тэмдэглэсэн байна. Нөхөр Ж. Батмөнх, М. С. Горбачев нарын нөхөрсөг уулзалтын үзэл санаа, ур дүн, ач холбогдлыг хөдөлмөрчин олон түмэнд гүнзгий таниулах, уулзалтын дүнгийн тухай МАХН-ын Төв Хорооны тогтоолын заалтуудыг бүтээлч, шуурхай хэрэгжүүлэх талаар тодорхой ажил зохиох нь найрамдлын сарын үеэр хийх ажлын нэг гол чиглэл байх ёстой. 

АНУ-ын дайнч бүлгийнхний гэм буруугаар олон улсын байдал түгшүүртэй хэвээр байгаа өнөө үед манай хоёр орны энх тайванч тууштай гадаад бодлогыг өргөн таниулах, нэн ялангуяа зэвсэглэл, юуны өмнө цөмийн зэвсэглэлийг хязгаарлаж хорогдуулах эрх ашигт нийцэж байгаа зөвлөлтийн шинэ санал, санаачилгыг сурталчлах талаар найрамдлын сарын ажлын хүрээнд их зүйл хийх нь зүйтэй. 

Энэ удаагийн найрамдлын сараар Зөвлөлт Социалист Бүгд Найрамдах Украин Улсын ололт амжилтын жишээн дээр Зөвлөлт Холбоот Улсын өдрүүд болох юм. Тус өдрүүд аугаа их ЗСБНХУ-ын хөгжил цэцэглэлт, зөвлөлтийн ард түмний ололт амжилттай улам гүнзгий танилцах, тэдний яндашгүй баян туршлагаас суралцах таатай бололцоо олгож байна. Манай эх орны социалист байгуулалтад оролцон тусалж байгаа зөвлөлтийн байгууллага, хүмүүстэй хамтран баялаг агуулгатай, олон төрлийн, сонирхолтой, өгөөжтэй ажил зохиож, ленинч найрамдлаа дээдлэн, ах дүүгийн халуун сэтгэлээ илэрхийлдэг сайхан уламжлал бидэнд бий. 

Зөвлөлт Холбоот Улстай бүх талаар ойртон нягтрах, зөвлөлтийн хүмүүсийн хөдөлмөр бүтээлийн жишээнээс суралцах нь бидний нэг гол зорилго байдаг. ЗХУКН-ын XXVII их хурлын түүхэн шийдвэрийг амьдралд бүтээлчээр хэрэгжүүлэх их ажил ЗХУ-д далайцтай өрнөж улс ардын аж ахуйн бүх салбарыг эрчимтэй хурдан хөгжүүлэх, үр ашгийн өндөр үзүүлэлтэд хүрэх, нийгмийн хүрээнд гүн гүнзгий нааштай өөрчлөлт хийхэд чиглэсэн арга хэмжээ тууштай хэрэгжиж байна. Энэ бүх өргөн цар хүрээтэй ажлыг коммунист намынхаа удирдлагаар шинэ арга барил, шинэ сэтгэлгээгээр хийж байгаа зөвлөлтийн хүмүүсийн туршлагаас суралцахад найрамдлын сарын ажил бодитой нөлөө үзүүлэх нь дамжиггүй. 

Монгол, зөвлөлтийн найрамдлын уламжлалт 35 дахь сарын үеэр манай нам, улс, олон нийт, аж ахуй, соёлын байгууллагууд, хамт олон, хөдөлмөрчдөөс хийж бүтээсэн бүхэн Октябрийн социалист их хувьсгалын 69 жил, В. И. Ленин, Д. Сүхбаатар нарын түүхт уулзалт болон Монгол Ард Улс, Зөвлөлт Социалист Бүгд Найрамдах Холбоот Орос Улсын хооронд найрамдалт харилцаа тогтоох тухай Хэлэлцээр байгуулагдсаны 65 жилийн ойд барих үнэт бэлэг болно. 

