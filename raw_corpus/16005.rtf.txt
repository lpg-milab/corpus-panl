№42(16005)     
1985 оны хоёрдугаар    сарын 17.
ХАМТ ОЛОНЧ УУР АМЬСГАЛ

БНМАУ-ын хөдөлмөрийн баатар, оёдолчин Ё. Норовсүрэн: энэ үйлдвэрт намайг туйлын эвсэг, өндөр идэвхжилтэй хамт олон халуунаар угтан авч тусалсан явдал миний гарыг ганзаганд. хөлийг дөрөөнд хүргэж билээ гэж хэлж байхад, БНМАУ-ын хөдөлмөрийн баатар, ажилчин Н. Цэдэнпил: хөдөлмөрийн сайн хамт олны дунд хүн өсөж хөгжиж, ажил амьдралын дадлага туршлагатай болж, хөдөлмөрийн тодорхой амжилтад хүрдэг гэдгийг өөрийн ажил, амьдралаар үзэж, сэтгэл дүүрэн баяртай байдаг юм гэж ярьж байна. Энэ бол тохиолдлын зүйл биш харин социалист нийгмийн үндсэн үүр хөдөлмөрийн хамт олны дотор манай хүмүүсийн амьдралын идэвхтэй байр суурь төлөвшиж, хөдөлмөр нийгмийн идэвх өрнөж байдгийн нийтлэг баримт мөн. 

Хөдөлмөрийн хамт олныг удирдаж байгаа нам, захиргаа, олон нийтийн байгууллагын үзэл суртал зохион байгуулалтын ажил нийгмийн амьдралын бүх хүрээ, тухайлбал эдийн засаг, нийгэм улс төр, оюун санааны амьдралыг хамаардаг юм. Үүний үр дүнд ч хамт олны гишүүдийн социалист шинж чанар бүрэлдэн, бие биендээ зарчимч шаардлага тавих, харилцан туслах нөхөрсөг харилцаа тогтдог. Энэ үндсэн дээр нэг нь хамт олныхоо төлөө, хамт олон нь ажилтан бүрийнхээ төлөө хүлээх хариуцлагын харилцаа манай амьдралын салшгүй чанар болон хэвшиж байдаг юм. 

Өдөр бүр олон зуун мянган хөдөлмөрчин үйлдвэр, аж ахуйн газар, соёл, шинжлэх ухааны байгууллагад өөрийнхөө ажлын байрыг эзлэн хөдөлмөрлөж, тэдний тэр хэсэг нь суурь машины дэргэд, нөгөө нь саалийн ферм, сүргийн бэлчээрт гурав дахь нь үйлдвэрлэлийн уйл ажиллагааг удирдан зохион байгуулж, бас нэг хэсэг нь үйлчилгээний хүрээнд ажиллах жишээтэй байдаг. Ийнхүү хүн бүр өөр өөрийн эрхэлсэн ажилтай, оногдсон үүрэгтэй хөдөлмөрлөж байх авч, хамтын хөдөлмөрийн үр дүнгийн төлөө санаа тавьж, өөрийн болон нөхдийнхөө хөдөлмөрийн үр өгөөжийг дээшлүүлэхийг чухалчлан эрмэлздэгээрээ нэгдмэл цул хүч болдог ажээ. Энэ үндсэн дээр нийт ард түмний социалист уралдаан өрнөж, түүний явцад хөдөлмөрийн шинэ арга, шилдэг туршлага, бүтээлч санаачилга ундарч байна. 

Хамт олон, түүний гишүүд ажил хэргийн хувьд байнгын харилцаа холбоотой байдаг бөгөөд тэд төлөвлөгөөт зорилтыг биелүүлэх, бүтээгдэхүүний чанарыг сайжруулах, хөдөлмөрийн бүтээмжийг дээшлүүлэх, үйлдвэрлэлийг ямагт боловсронгуй болгож байх талаар нийтлэг нэгэн эрмэлзэл зорилгоор уялддаг. Энэ уялдаа холбоо хаана сайн хэрэгжиж байна, тэнд амжилт арвин байдгийг тэргүүний хамт олны жишээ бэлхнээ харуулж байна. 1884 оны бүх ард түмний социалист уралдаанд Хөвсгөл, Баян-Өлгий аймаг шалгарлаа. Тэргүүний хамт олны дотроос тэргүүний хүмүүс илүү олон төрж гарсаар байна. Жишээ нь Баян-Өлгий аймгаас гэхэд л 1984 оны хөдөлмөрийн үр дүнгээр улсын хошой аварга малчин хоёр, улсын аварга малчин 11 шинээр төрөн гарлаа. Энэ бол сайн хамт олны дотор л хөдөлмөрт шинэ, коммунист ёсоор хандах хандлага, нөхөрсөг үзэл санаа идэвхтэй төлөвшдөгийн жишээ юм. Хөдөлмөрийн хамт олон аж ахуйн төлөвлөгөөт зорилтыг биелүүлэхтэй холбогдсон эдийн засгийн үүргээс гадна шинэ хүнийг хүмүүжүүлэх үүрэгтэй. Энэ үүргийг амжилттай биелүүлж дадсан цагт хамт олонч уур амьсгал бий болно. Гэтэл улс ардын аж ахуй, соёлын салбарт ажиллаж байгаа зарим хамт олон энэ үүргээ тэр бүр бүрэн биелүүлэхгүй байгаагаас түүний гишүүдийн зарим нь ажил таслах, хөдөлмөрөөс хойш суух, гологдол гаргах, чанаргүй бүтээгдэхүүн үйлдвэрлэх зэргээр хамт олныхоо нэр хүндийг гутааж, ажил бүтээлд нь саад болох явдал үзэгдсээр байна. Энэ бол << нийт нь нэгийн төлөө, нэг нь нийтийн төлөө >> гэсэн хамт олонч уур амьсгалын зарчим тэр хамт олны дотор бүрэн хэрэгжиж чадахгүй байгаагийн илрэл мөн. 

Хөдөлмөрийн хамт олны дотор гишүүдийнх нь авьяас чадвар нээгдэн хөгжиж, амьдралын байр суурь тогтдог учраас манай хөдөлмөрчид үйлдвэр, цех, бригадаа << миний амьдралын их сургууль >> гэж нэрлэдэг нь тохиолдлын хэрэг биш. 

Иймээс нам, олон нийтийн байгууллагаас зохиох үзэл суртал, хүмүүжлийн ажил хүнийг нөхдөөр нь дамжуулан хүмүүжүүлж, хамтач үзэл төлөвшүүлэх, бусдынх нь сайн жишээн дээр хүмүүжүүлэхэд чиглэвэл үр дүн сайтай болно. Ялангуяа хамт олны гишүүн бүрх өөрийгөө бригад, цех, ээлжийнхээ төдийгүй, өдрийн нөхдийн, бүх хамт олны эрх ашиг, хувь заяаг хариуцан эзэн хүн гэж ойлгох, үйлдвэрийнхээ нэр төрөөр бахархах, түүнийг нандигнан хамгаалах үзлээр хүмүүжүүлэхэд чухалчилж анхаарах хэрэгтэй. Харин үйлдвэр, хамт олны нэр төрөөр бахархах үзлээр хүмүүжүүлэх ажлыг аливаа асуудалд улс орны нийтлэг эрх ашгийн үүднээс хандах нийгэмч үзэл төлөвшүүлэхтэй зөв хослоогүй газарт байгууллага, орон нутгийн явцуу эрх ашиг хөөцөлдөх харш үзэл шаардлагад халтран орох аюул тохиолддогийг мартаж болохгүй. 

Хөдөлмөрч, дайчин шилдэг уламжлалаа өргөн сурталчлах нь хөдөлмөрийн хамт олны гишүүддээ үзүүлэх, хүмүүжүүлэх нөлөөг улам хүчтэй, ажил хэрэгч болгодог юм. Тиймээс манай үйлдвэр, аж ахуйн нэлээд газарт өөрийн түүхийн болон хөдөлмөр алдрын музей, танхим, булан байгуулж эдгээрээр дамжуулан залуучуудыг үйлдвэрийн газрын түүхтэй танилцуулан, хамт олноо таньж мэдэхэд нь тэдэнд тусалж байгаа арга туршлагыг бүтээлчээр хэрэглэх нь зүйтэй. Хөдөлмөрийн хамт олны дотор зарчимч нөхөрсөг, эрүүл саруул уур амьсгалыг бий болгохын тулд нам, захиргааны байгууллагын баримтлах нэг чухал чиглэл бол тухайн байгууллага газрын ажилд оршиж байгаа дутагдал доголдол, тавигдаж байгаа амин чухал асуудлыг хүн бүрт ний нуугүй танилцуулж түүнийг шийдвэрлэхэд олон түмний санал дүгнэлтийг янз бүрийн арга хэлбэрээр сонсож, мөрөөр нь ил тод ажиллах, түүнчлэн аливаа шударга биш үйлдэл, гэр бүлэрхэг байдал, найз тал харах, худал хов жив хөөцөлдөх зэргийн элдэв илрэлтэй эрс тууштай тэмцэж зарчимч шүүмжлэл, өөрийн шүүмжлэлийг өрнүүлэх явдал мөн. 

