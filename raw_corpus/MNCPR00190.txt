Эв нэгдлийн гэх Засгийн газрын сайдууд нэгийгээ ална хэмээн заналхийлжээ

Үндэсний эв нэгдлийн гэх тодотголтой Засгийн газрын гишүүд өөр хоорондоо толхилцоод байдал улам бүр л хэцүү болж байгаа бололтой. 
Телевизийн нэвтрүүлэгт оролцоод гарч ирсэн хоёр сайд нь маргалдан, энгэр заамнаасаа бариад авсан нь Эрүүл мэндийн сайдыг огцруулах нэг шалтгаан болсон гэж байгаа. Тэгвэл Засгийн газрын бас нэгэн сайд, дэд сайд хоёрын хооронд үүссэн явдал энгэр заамнаасаа барьж авахын дэргэд жинхэнэ асуудал болоод байна. УИХ-ын гишүүн, Засгийн газрын гишүүн, Онцгой байдлын асуудал эрхэлсэн сайд С.Отгонбаяр өөрийн албан нэртэй цаасан дээр Эрүүгийн цагдаагийн газрын дарга, хурандаа Д.Батжаргалд хандан гомдол гаргажээ. Тэрээр "..миний бие эрүүл мэнд, амь нас, гэр бүлийн гишүүд болон төрөл төрөгсдөд аймшигтай заналхийлэл тулгараад байгаа ба ямар нэг хүнд гэмт хэрэг гарч болзошгүй тухай, урьд нь Санхүүгийн зохицуулах хорооны дарга Бадраа агсанд тохиолдсон аймшигт үйл явдлыг давтуулахгүйн үүднээс энэ асуудлыг танай байгууллагад албан ёсоор мэдэгдэж байна" хэмээн бичжээ. Өнгөрсөн сарын 27-ны өдөр 20.45 цагийн үеэс эхлэн 00 цаг хүртэл 20 орчим удаа 991155.. дугаарын утаснаас сайдын 991121.. дугаартай утас руу нэрээ хэлэлгүйгээр нэгэн хүн залгаж, "Чиний амьд явах хугацаа чинь дууссан, чамайг алуулна гээд захиалга өгчихсөн, ямар нэг аргаар чамайг нухуулна. Ах дүү, авгай хүүхдийг чинь ч зүгээр тайван байлгахгүй нэг нэгээр нь дуусгана" гээд "Автын ослоор хүн үхдэг шүү" гэж заналхийлсэн талаар С.Отгонбаяр сайд өргөдөлдөө дурджээ. Дараагийн өдөр нь дахин амь насанд нь халдахаа амлаж, тангарагласан этгээд хоёр ч удаа залгасан аж. Хачирхалтай нь хүний амь насанд халдахаар тангараг тавиад байсан хүн нь Түлш, эрчим хүчний яамны дэд сайд Т.Энхтайван болох нь тодорхой болсон гэж С.Отгонбаяр өргөдөлдөө дурджээ. С.Отгонбаяр сайдын өргөдөлтэй зэрэгцээд Т.Энхтайван дэд сайдын өргөдөл ч бас цагдаагийнханд очсон гэх. Мөн л сүрдүүлэгт өртсөн гэжээ. Хөл толгой нь мэдэгдэхгүй болсон засаглалтай хууль цагдаагийнхан ойрын үед яахаа мэдэхгүй байгаа бололтой. С.Отгонбаяр, Т.Энхтайван нар аль, аль нь заналхийлэлд өртсөн гэж өргөдөл гаргаж, бас хоёул нөгөөгийнхөө сүрдүүлж, заналхийлж байгааг гар утас дээрээ бичиж авсан бичлэгээ цагдаагийнханд өгчээ. Сайд нарын энэ толхилцоон ажлаас үүдэн гарах маргаан биш гэдэг нь илэрхий. Бүр Оросоос 1000 ам.доллараар хөлсний алуурчин хүртэл авчирч байгаа гэж тэд нэг нэгэндээ хэлсэн юм байх. Хоёулаа Налайхынх, ямар эрх ашиг, ямар зөрчилдөөнөөс ийм эв нэгдэлгүй байгаа гэдэг нь сонирхол татах нь мэдээж. Эв нэгдлийн Засгийн газрын эв нэгдэлгүй сайд нарын нэгийгээ заналхийлсэн явдал нь нэг огцорсон, нэг огцроогүй бас нэг огцрох гэж байгаа сайд нартай энэ Засгийн газарт үхлийн цохилт болж магадгүй юм. Энэ асуудлын үнэн эсэх талаар уржигдар хаалттай хуралдсан Аюулгүй байдал, гадаад бодлогын байнгын хороон дээр УИХ-ын нэгэн гишүүн Тагнуул, цагдаагийнхнаас тодруулахад тагнуулынхан асуудлаас эвтэйхэн бултаж, харин цагдаагийнхан "Өргөдөл ирсэн нь үнэн. Шалгаж байгаа" гэсэн хариулт өгчээ. Харин энэ талаар өчигдрийн чуулган дээр АН-ын зөвлөлийн дарга Л.Гансүх тодруулахад УИХ-ын дарга Ц.Нямдорж "Хоёр хүний хоорондын үл ойлголцол юм билээ. Би хоёулантай нь уулзсан. Ноцтой юм байхгүй. Би баталгаа өгч байна" гэж байсан. Үнэхээр УИХ-ын даргын баталж байгаагаар ноцтой зүйл байхгүй гэж боломгүй өргөдлийг төрийн нэгэн сайд гаргасан байдаг. Бас "Автын ослоор хүн үхдэг шүү" гэж Түлш, эрчим хүчний яамны дэд сайд Т.Энхтайван анхааруулсан гэдэг нь өнгөрсөн оны сүүлчээр дэд сайдын морьдыг эргэхээр явсан Төрийн өмчийн хорооны хэлтсийн дарга О.Батмөнх, Чингэлтэй дүүргийн Засаг дарга байсан Ц.Амарсайхан нарын харамсалтай үхлийг санагдуулаад байгаа юм. Ямартай ч төрийн түшээдийн бие биедээ гаргасан авир нь гайхшрал төрүүлж байна. 
Э.Энэрэл
