№16 (16919)
1988 оны нэгдүгээр сарын 19.
ҮЙЛДВЭРЛЭЛИЙН ДАДЛАГА

МАХН-ын XIX их хурлаас боловсрол, үйлдвэрлэл, шинжлэх ухааны ннтеграцыг хүчтэй болгох, сургалт, үйлдвэрлэлийн холбоог бэхжүүлэх талаар дэвшүүлсэн тодорхой зорилтыг хэрэгжүүлэх, сургууль төгсөгчдийн мэргэжлийн бэлтгэл, практик мэдлэг,ажил хэрэгч чанарыг өнөөгийн шаардлагын түвшинд хүртэл дээшлүүлэх талаар Дээд, тусгай дунд боловсролын улсын хороо, холбогдох сургуулъ, салбарын яам, газруудын зохиож байгаа ажил, авч байгаа арга хэмжээг эрчимжүүлэх хэрэгтэй байна.

 Ялангуяа <<Оюутан залуучууд юуны өмнө өөртөө тавих шаардлагыг өндөржүүлж, хүч бололцоогоо шинжлэх ухааны гүн бат мэдлэг, ажлын  дадлага олж авахад бүрэн дайчлах ёстой>> гэж нөхөр Ж. Батмөнхөөс намын их  хурал дээр хэлсэн ёсоор сургалт, хүмүүжлийн маш чухал ажлын бүрэлдэхүүн хэсэг болох дадлагын ажлыг оюутан, сурагчдыг бие даалган ажиллуулах, үйлдвэрлэлийн зохион байгуулал, удирдлага, төлөвлөлт, аж ахуйг эдийн засгийн аргаар удирдах, аж ахуйн механизмыг боловсронгуй болгох, шинжлэх ухаан, техникийн дэвшлийг үйлдвэрлэлд нэвтрүүлэх, шинэ техник, технологи эзэмших, түүхий эд, материал хэмнэх, үр ашиг, чанарыг дээшлүүлэх, нөөц бололцоог илрүүлж ашиглах арга замтай танилцуулахад бүрэн чиглүүлэх талаар эргэлт гаргавал зохино.

Амьдрал, үйлдвэрлэлээс хөндий нөхцөлд олж авсан цээж мэдлэг хичнээн өргөн ч байсан улс ардын аж ахуй, соёлын тодорхой салбарт гарч ажиллах оюутанд дадлага дутаж цаг алдах дутагдал их байна. Шинжлэх ухаан-техникийн өргөн мэдлэгтэй, амьдралын баялаг туршлагатай, ажлын шилдэг арга барилтай үйлдвэрлэлийнхээ шат дамжлага, технологийн процессыг сайн мэддэг, тэргүүний мэргэжилтэн, инженер-техникийн ажилтан, мастеруудаар дадлагыг гардан удирдуулах хэрэгтэй байна.Манай орны дээд, тусгай мэргэжлийн дунд сургуулийн 20 шахам мянган оюутан, сурагч улс ардын аж ахуйн төрөл бүрийн салбарт жил бүр үйлдвэрлэлийн дадлага хийдэг бөгөөд үүнд зориулж 200 гаруй үйлдвэрлэлийн бааз газар ажиллаж байгаа юм. Өнгөрсөн хичээлийн жилд дээд, тусгай мэргэжлийн дунд сургуулийн найман мянга гаруй оюутан, сурагч 755 үйлдвэр, аж ахуй,. соёлын газарт дадлага хийж 1200-гаад мэргэжилтэн, багш, инженер-техникийн ажилтан  дадлагыг үр дүнтэй удирдлаа. Оюутны үйлдвэрлэлийн дадлагыг өөриймсөг сайн зохион байгуулдаг Чойр, Дорнодын геологийн экспедиц, Өвөрхангай аймгийн эрчим хүчний удирдах газар, Улаанбаатар хотын III цахилгаан станц, <<Эрдэнэт>> комбинатын засвар механикийн завод, Дархан хотын хүнсний комбинат, байшин үйлдвэрлэх комбинат, Тосонцэнгэлийн мод боловсруулах комбинат, Мандалговь, Сайншанд хотын арван жил, нийслэлийн зарим сургууль, Угтаал, Ерөөгийн сангийн аж ахуй зэрэг үйлдвэр, аж ахуй, соёлын байгууллагуудын тоо нэмэгдсээр байна.

Дадлагын үед  тухайн мэргэжлээр үйлдвэрлэлийн тодорхой дамжлага дээр мэргэжлийн зэрэг эзэмшүүлэх ажлыг политехникийн дээд сургууль амжилттай зохион байтуулж 265 оюутан мэргэжлийн зэрэг авчээ.

Өнгөрсөн жил Монгол улсын их сургууль Улсын банкны ерөнхий хороо, статистикийн төв газартай хамгарч эдийн засгийн зарим салбарын төгсөх ангийн оюутны үйлдвэрлэлийн дадлагыг тэдгээрийн ажиллах аймаг, орон нутагт нь хийлгэжээ.

Оюутны үйлдвэрлэлийн болон хичээлийн дадлагыг чанартай хийлгэх,  программын агуулгыг бүрэн хангуулах талаар дээд, тусгай мэргэжлийн дунд сургууль, үйлдвэр, аж ахуй, соёлын газруудын хооронд байгуулсан гэрээний үүргээ харилцан нягт нямбай  биелүүлж, оюутан, суралцагчийг байр, сууц, дадлагын унаа багаж хэрэгслээр хангахад  сайтар анхаарах шаардлагатай байна.Зарим үйлдвэр, албан байгууллага, оюутан, сурагчдын дадлагыг дутуу үнэлж, урсгалаар нь орхих, удирдамжийг  нь хэрэгжүүлэхийн оронд аар саар ажилд дайчлах зэргээр оромддог нь мэргэжилтэн бэлтгэх  ажлын чанарыг сулруулахаар зогсохгүй оюутан хүн сургуулиа төгсөөд тухайн салбарт ажиллах сонирхол буурахад хүргэж байна.Тэр ч байтугай дадлага удирдаж байгаа зарим багш нар уул ажлыг хөнгөмсгөөр үзэж  оюутан, сурагчдад амьдрал, үйлдвэрлэлийн бодит  байдлын  тухай аль болох их юм мэдүүлэх талаар санаа тавихгүй, дадлага хийсэн нэр зүүж өнгөрөхийг голчилдог тохиолдол ч гардаг байна. Сургууль, үйлдвэр, аж ахуй, албан байгууллагуудын уялдаа холбоо сулаас оюутан, сурагчдын ажиллах нөхцөл хангагдахгүй,эсвэл нэг дор хэтэрхий олноороо очиж хүндрэл учруулах эсвэл үл ялих шалтгаанаар дадлагыг дутуу орхих, аргацааж өнгөрөөх ноцтой дутагдал үргэлжилсээр байна.

Оюутан сурагчдын сургуулиа төгсөөд очиж ажиллах газрын хуваарийг нэгээс хоёр жилийн өмнө хийж, тухайн газар дээр нь эртнээс мэргэшүүлэх дадлагыг ул суурьтай хийлгэх, ялангуяа нэгдэл, сангийн аж ахуй, үйлдвэрийн газрууд сургуулиудтай гэрээ байгуулж шаардлагатай мэргэжлийн боловсон хүчнээр өөрийгөө хангах  боломжийг урьдчилан  судалж ажил хэрэгчээр хандвал зохино. Одоо мөрдөж    байгаа үйлдвэрлэлийн дадлагын дүрэмд ажлын агуулга, бааз газар, удирдаж байгаа хүмүүсийн үүрэг, дүгнэх журам тодорхой биш байгааг анхаарч  хянан  нарийвчлах  хэрэгтэй. Тэрчлэн оюутан, сурагчид дадлага хийх газартаа өөрөөсөө унааны нэмэгдэл хөлс төлж байж хүрэх, бас орон байрны бэрхшээлээс болж шаардлагатай газарт очихгүй зөвхөн өөрийн нутагт байгаа төрөл садан таньдаг хүмүүсээ бараадахаас аргагүй нөхцөл байдал байгааг ч анзаарахгүй байх ёсгүй. Ямар мэргэжил эзэмшихээс хамаарахгүйгээр оюутан сурагчдын үйлдвэрлэлийн дадлагад нийгэм-улс төрийн ажлын арга барил эзэмших асуудлыг заавал тусгаж, түүний биелэлтэд хяналт тавьж байх нь сургуулийн болон дадлага хийлгэж байгаа газрын нам, захиргаа, олон нийтийн байгууллагын үүрэг мөн. Дадлагын ажлын чанар, өгөөжийг дээшлүүлж, амьдрал, үйлдвэрлэлийн гүнд ажил хэрэгчээр цогцолбор аргаар хандаж чадсан цагт бид залуу мэргэжилтнийг амьдрал үйлдвэрлэлд бэлтгэл сайтай гаргах болно. 