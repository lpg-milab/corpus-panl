№220 (17123) 
1988 оны есдүгээр сарын 1
ШИНЭЧЛЭЛИЙГ ЗЭЭЛИЙН ХАРИЛЦААНД

Манай улс ардын аж ахуйд жараад оны дунд үеэр нэвтрүүлсэн төлөвлөлт, эдийн засгийн урамшууллын системийн нөхцөлд бүрэлдэн тогтсон зээл, тооцооны механизм нь эдийн засгийн шинэчлэлийн өнөөгийн шаардлагад бүрэн нийцэж үйлчлэхэд ихээхэн учир дутагдалтай болж байгаа учраас санхүү, зээлийн систем, түүнийг хэрэглэх хөшүүрэг. механизмыг шийдэмгий өөрчилж, чадамгай ашиглах шинэчлэл хүчтэй шаардагдах боллоо. 

Таваар мөнгөний харилцаа, аж ахуйн тооцооны зарчмыг дутуу үнэлж, зээлийг үндэслэл судалгаа, хяналт муутайгаар хэт хавтгайруулан олгодог байснаас түүний үүрэг, ач холбогдол суларч, үр ашиг хомсдон. аж ахуйч биш ажиллагаатай үйлдвэр, аж ахуйн газрын алдагдлыг нөхөх, хэрэгцээнээс илүү нөөцөлсөн гүйлгээгүй бараа, материалын үлдэгдлийг санхүүжүүлэх эдийн засагч биш хоцрогдсон арга барилтай удирдах ажилтныг өөгшүүлэх нэг төрлийн бэлэн эх үүсвэр болгож хувиргахад хүрсэн байна. Зээлийн харилцааг захиран тушаах аргаар зохицуулахыг оролдох, үндэслэлгүйгээр зээл олгох зуршил даамжирч, зээл зээлдэгч байгууллагад төдийгүй эдийн засгийн: байгууллагын арга ажиллагаанд ч тийм байдал оршиж ирснээс өртэй, алдагдалтай ажилладаг байгууллагууд зэмлэгдэх байтугай харин ч мөнгө төгрөгөөр гачигдахгүй болж, үр ашигтай ажиллахын төлөө тэмцэл нь суларч, идэвхгүй тэжээгдэх хандлага ч газар авсан байна. 

Сүүлийн арван жилд улс ардын аж ахуйн хэмжээгээр 200 шахам сая төгрөгийн зээлийг төлөхөөс бүрмөсөн чөлөөлж, 400 гаруй сая төгрөгийн зээлийн төлөгдөх хугацааг хүүгүйгээр сунгасан гурван удаагийн арга хэмжээнд хөдөө аж ахуйн нэгдлүүдийн 50 гаруй хувь, сангийн аж ахуй, тэжээлийн аж ахуйн 40 гаруй хувь нь хамрагдсан байна. 

Зээлийн өр, хүүг төлөхөөс чөлөөлөх, эсвэл хугацааг сунгах нь тодорхой зориулалттай, хугацаатай, баталгаатай, хүүтэй, бас заавал эргэж төлөгдөж байх ёстой зээлийн зарчмыг ноцтой зөрчиж. төсвийн санхүүжилтээс ялгарах үндсэн шинжийг нь үгүйсгэсэн томоохон гажуудал мөн. Зээлээ удаа дараа хөнгөлүүлсэн, хугацааг сунгуулсан олонхи аж ахуй санхүү, төлбөрийн чадвараар сул дорой хэвээрээ л байна. Тухайлбал Архангайн Хайрхан, Өгийнуур, Баянхонгорын Заг, Баянлиг, Өмнөговийн Ноён, Сухбаатарын Мөнххаан, Төв аймгийн Дэлгэрхаан, Өндөрширээт, Сэргэлэн, Хэнтийн Цэнхэрмандал зэрэг сум, нэгдэл бүтэн жилийнхээ мөнгөн орлогын хэмжээнээс давсан зээлийн өртэй байна. Байгуулагдсанаасаа хойшхи З0 гаруй жилийн хорин найман жилд нь алдагдалтай ажилласан Хэнтий аймгийн Өндөрхааны сангийн аж ахуй бол жишээ нь зээлийн хөрөнгөд л дулдуйдаж байна. 

Манайд нийт зээлийн 70 гаруй хувь нь гүйлгээний хүрээнд үйлчилж байгаа нь улс ардын аж ахуйн салбарын бүтцийг боловсронгуй болгох, материаллаг үйлдвэрлэлийг түлхүү хөгжүүлэх зорилтод зээлжүүлэлтийн өнөөгийн үйл ажиллагаа нийцэхгүй болсныг харуулж байна. 

Зээлийг үйлдвэрлэлийн эцсийн үр дүнтэй холбоогүйгээр, зааврын үзүүлэлтийг харгалзан олгож байсан нь нэгэн зүйлд хэд хэдэн удаа зээл олгоход хүргэж, зээлдэгчийг зээл, түүний хүүгийн давхар давхар дарамтад оруулах хандлага ч гарч байлаа. 

Шинэчлэлд тээг болсон зээлийн харилцааны зарим хуучин заавар журмыг өөрчилж, боловсронгуй болгох нилээд арга хэмжээ авснаар багагүй ахиц, гарч, энэ оны хагас жилд улс ардын аж ахуйн хэмжээгээр олгосон зээлийн хэмжээ ноднингийн мөн үеийнхээс дөрөв гаруй хувь буурч, улмаар зээлийн ерийн нийт хэмжээ 300 гаруй сая төгрөгөөр багасчээ. Үйлдвэр, аж ахуйн газрууд яльтай, яльгүй зүйлд зээл авч, хүү төлж зардлаа нэмэгдүүлдэг хуучин зуршлаас зохих хэмжээгээр ангижирч эхэлсний дүнд хугацаа хэтэрсэн зээлийн өртэй байгууллага жараар, зээлийн өр нь 80 шахам сая төгрөгөөр буурчээ. 

Үйлдвэр, аж ахуйн газар, хамт олны бие даасан ажиллагаа, өөрөө удирдах ёсыг бэхжүүлэх, аж ахуйн бүрэн тооцоо, өөрийгөө санхүүжүүлэх зарчмыг тууштай нэвтрүүлэхэд банкны зээлийн механизмын нөлөөллийг хүчтэй болгох. нийт эдийн засгийн хөгжлийг түргэтгэх. нийгмийн үйлдвэрлэлийн биет болон өртгийн үзүүлэлт, хун амын мөнгөн орлого, зарлагын тэнцвэр, балансжилтыг сайжруулахад чиглүүлэн зээлийн харилцааг шинэчлэн боловсронгуй болгох талаар Улсын банкны ерөнхий хорооноос хийж хэрэгжүүлэх ажил асар их байна. Юуны өмнө зээлийн харилцааг захиргааны аргаар зохицуулах хандлагыг өөрчилж, гэрээний аргыг өргөн нэвтрүүлэх. зээл олгох, төлөх нөхцөл, хүүний хувь хэмжээ, зээлдэгч болон банкны байгууллагын харилцан хүлээх үүрэг, хариуцлагыг гагцхүү гэрээний үүргээр шийдвэрлэдэг болох нь чухал байна. 

Зээлийн төлөвлөгөөг салбарын болон нутаг дэвсгэрийн хуваарьтайгаар боловсруулах, биелэлтийг зохион байгуулах ажлын түвшинг шинэ шатанд гаргаж. зээлийн эх үүсвэрийг үр өгөөжтэй ашиглах, материаллаг үйлдвэрлэл, ахуйн үйлчилгээний салбарыг түлхүү зээлжүүлэх нь зээлийн харилцааг шинэчлэх нэг гол чиглэл мөн. Нэг төгрөгийн борлуулалт, ажил, үйлчилгээ хийхэд шаардагдах бараа, материал, үнэ бүхий зүйлийн зохистой хэмжээг улс ардын аж ахуйн салбар, үйлдвэр, аж ахуйн газар бүрээр нарийвчлан тодорхойлж, түүний дагуу зээл олгодог шударга бөгөөд чирэгдэлгүй журамд шилжих нь зүйтэй бөгөөд тэгсэн нөхцөлд зээл олгохдоо олон янзын өргөдөл, баталгаа, мэдээ судалгаа авч байх шаардлагагүй болно. Бараа гүйлгээний төлбөрт оролцох өөрийн хөрөнгийн хэмжээг худалдаа, материалтехникийн хангамжийн байгууллагад доод зах нь 20 - 30 хувьд хүргэж зээлийн бүтцийг сайжруулах арга хэмжээг нэн даруй авах шаардлагатай байна. 

Банкны зээлийн үндсэн зарчмуудыг хатуу баримтлан, түүнийг шинжлэх ухааны тэргүүлэх чиглэлээр үйлдвэрлэлийн фондыг шинэчлэх, хүнсний бүтээгдэхүүн, өргөн хэрэглээний барааны үйлдвэрлэл, борлуулалтыг нэмэгдүүлэх, орон сууц, соёл ахуйн барилга байгууламж барих зэрэг эдийн засаг, нийгмийн нэн чухал ач холбогдолтой арга хэмжээг хэрэгжүүлэхэд зориулан олгож, зээлийн үр өгөөжийг эрс дээшлүүлэн зээлийн харилцаанд шинэчлэл хийх нь өнөөгийн тулгамдсан асуудлын нэг болж байна. 

