Ууланд мацаж, утаанд "манарсан" "Туриад-2006" Туул, Тэрэлжийн сав газарт

Тэр өглөө Улаанбаатарт салхи ихтэй, нэлээд жиндүүхэн байлаа. Дуурийн театрын урд талд өнгө өнгийн туг өргөж, тэр нь завины дарвуул лугаа салхинд намирсаар, 300 гаруй залуус хувцсаараа алаглан жагссан харагдана. 
Эд бол Монголын Адал явдалт спорт аяллын холбоо (МАЯСАХ)-ноос зохион байгуулж буй Мобиком корпорацийн арван жилийн ойн нэрэмжит "Туриад-2006" тэмцээнд оролцохоор цугласан оюутнууд бөгөөд өнгөрөгч баасан гаригийн өглөө арван цагийн үед Сүхбаатарын талбайгаас хөдлөх гэж байсан үе. Уг тэмцээнд их, дээд сургууль, коллежийн 41 багийн /нэг баг 6-7 хүнтэй/ тамирчид оролцсон юм. Эднийг дагалдан шүүгч, бусад албаны хүмүүс, сэтгүүлчид гээд явж буй хүмүүсийн тоо 300 хол давчихсан. Бид Хан Хэнтийн дархан газрын нутаг дэвсгэр, Туул, Тэрэлжийн сав газар Чингисийн өвөлжөө (Чингис уулын урд аманд) гэдэг газрын зүг автобусаар хөдлөв. Нэг талдаа 65 орчим километр зайтай тул Тэрэлжийн гүүр хүртэл унаагаар очоод цааш 30-аад километр алхацгаав. Тэнгэрийн байдал нэг л таагүй. Цонхигор саарал үүл тэнгэрийг бүрхсэн байх нь бие хаа нь тавгүй байгаа хүний царай шиг нэг л янзгүй харагдахыг яана. Салхи хүчтэй үлээгээд л. Үүнээс хоёр хоногийн өмнө уг тэмцээний техникийн зөвлөлгөөний үед МАЯСАХ-ны ерөнхий нарийн бичгийн дарга Б.Жияандорж гуайн хэлсэн үг санаанд оров. Тэрээр: "Тэнгэр хангай ямар байх нь хамаагүй. Хүнд хэцүү байвал харин ч сайн. Бидний аялал адал явдалтай байх учиртай. Ямар нэгэн гэнэтийн явдалтай учирвал сайхан шүү дээ. Харин зарим нэг тэмцээн нөхцөл байдлаас шалтгаалан өөрчлөгдөж магадгүй" гэсэн юм. Цагийн байдлыг тааж хэлэхэд үнэхээр бэрх байв. Салхины ааш аяг яаж хувирахыг хэн ч мэдэхгүй ээ. Энэ удаагийн тэмцээн өмнөх жилүүдийнхийг бодвол шинэ спортын төрөл нэмэгдсэн, хамрагдах багууд ч ихэссэн гэдгийг шүүгчид хэлж байсан. Оюутнууд сургууль, багийнхаа өнгө төрхийг илэрхийлсэн туг далбаа, жигдхэн хувцас хэрэглэлтэй, мөн замдаа зохион байгуулалттай, эмх цэгцтэй явсан нь энэхүү "Туриад-2006" тэмцээн хэр зэрэг түвшинд, ямархуу чанартай, зохион байгуулалттай болдгийг харуулна. МАЯСАХ-ны тэмцээнд оролцож байгаа баг тамирчид хагас цэрэгжсэн байдалд ордог юм билээ. Энэ олон баг урт зам туулах үед ямар нэгэн эмх цэгцгүй байдал ажиглагдсангүй. Бүгд л шүүгч, ахлагч нарын хэлсэн зүйлийг тухай бүрт нь биелүүлж байсан. Уулын өөд амьсгаадан гүйж, хаданд мацсан эхний өдөр Б.Жияандорж гуайг МАЯСАХ-ны "Загалмайлсан эцэг" гэдэг юм билээ. Тэрээр төрөл бүрийн аялал болох морин, тэмээн, усан, холын, агуйн, каноэ аялал зэргийг анх үүсгэлцэж санаачилжээ. Уг холбоо сүүлийн долоон жил дараалан МҮОХ-ны "Шилдэг холбоо-Гранпри" шагнал хүртээд байгаа аж. Багуудыг хотоос гарахаас аль эрт хоёр цуваанд (нэг цуваа нь 20 багийг багтаасан) хуваасан бөгөөд эхний хоёр тэмцээнийг нэгэн зэрэг зохиов. Нэг цуваа нь Чингис уулын баруун хормойд уулын оргил булаалдаж байхад, нөгөө нь мөн уулын урд аманд ханан хаданд авирч байсан. Дараа нь тэмцээндээ солбиод оролцоно. (Уулын оргил булаалдах тэмцээнд МУБИС-ийн "Зевс" баг тэргүүлж, ханан хаданд авиралтаар "Их засаг" их сургуулийн "Цунами" баг аварга болов). Энэ нь цаг хугацаа хэмнэсэн, бас тамирчдын чөлөөт цагийг бий болгосон. Эхний өдрийн орой нар баруун уулын орой дээр тогтох үед хоёр тэмцээнээ дуусгаад, багуудыг буудаллах газар уруу нь аваачлаа. Салхины хурд улам гаарч, замд тааралдсан бүгдийг хуу хамах шахна. Харин Чингис уулнаас урагш, Туул голын хөвөөнөө бургасан ойд бага ч атугай нөмөртэй байлаа. Баруун уулын цаагуур нар тонгойх үед биднийг ч бас оройн сэрүүн нөмрөв. Залуус нүд ирмэх төдийд л майхан саваа барьж түүдэг галаа асаахаар түлээ модондоо гүйлдэв. Тамирчдыг эртхэн унтаж амрах биз хэмээн бодож байсан маань эндүүрэл байж. Тэд өдөржин алхаагүй, уулын өөдөө ядартлаа гүйгээгүй, ханан хаданд хамаг хурдаа шавхан авираагүй юм шиг л цовоо сэргэлэн байлаа. Шөнөжин түүдэг галаа тойрон сууж, өнгөрч буй өдрийн тухай хоорондоо ам булаалдан яриа өрнүүлээд л... Шүүгчид "Гал алдав, үнс нурмаа сайн унтраагаарай, тэдэн цаг гэхэд амраарай" гэх зэргээр сануулах аж. Өдрийн их салхи хаашаа алга болчихов оо гэмээр шөнө нь нэн тогтуун байлаа. Оюутан залуус тэнгэрийн одод шиг л жавхаатай гялалзана. Зарим нь унтахаар майхан руугаа зүглэж байхад зарим нь дөнгөж хоолоо хийж байх юм. Энэ тэмцээнд анх оролцож байгаа баг олон учир, туршлага дутаж байгаа нь илт. Халууны шил үлээж сандраад, хорт утаанд манарсан удаах өдөр Маргааш нь салхи ихтэй дээр нь голын ус тэс хөлдүү байсан тул завины болон буудлагын тэмцээн зохиогдсонгүй. Харин "Хөгжилтэй буухиа" буюу гурван саад туулах тэмцээн болов. Энэ тэмцээнд багийн зургаан гишүүн бүгд оролцох бөгөөд нэлээд сонирхолтой, өрсөлдөөнтэй байсан. Эхний хос хөдөлгөөнтэй модон дээгүүр гүйж, дараагийнх нь эрэгтэй нь олсоор модонд авирч, эмэгтэй нь цааш гүйж, модон доогуур шургах гэх мэт. Гурав дахь нь багийн хоёр гишүүн халууны шил үлээх. Богино хугацаанд биеийнхээ халууныг хэмжих байсан. Тамирчдын биеийн дулаан нь хэмжигдэхгүй нэлээд саатсан. Зарим охид уйлаад үлээгээд байхад, зарим эрчүүд нь хараал тавин үлээнэ. Ядаж байхад багийнхан нь хурдлаач гэж сандаргаад. Энэ тэмцээнд ШУТИС-ийн "Жигүүр-2" баг аваргалав. Нэг цуваа энд сандарч байхад нөгөө нь тэнд хорт утаанд "манарч" байх юм. Хорт утааны тэмцээнд багийн зургаан гишүүн 300 орчим метр газар гүйж ирээд, хорт утааны баг өмсч, утаатай майханд орно. Зарим нь багаа дутуу, огт өмсөлгүй орж хахаж цацан гарч ирэх аж. Энэ үед эзэнтэй онигоо хэд хэд гарсан шүү. Майханд ороод хурдан гарч ирэх ёстой байсан. Гэтэл нэг багийн зургаан хүүхдийн нэг нь гарч ирэхгүй удаад байдаг. Хүмүүс түүнийг утаанд хордоод ухаан алдчихаж гээд шуугиад эхлэв. Ингээд шүүгч сандраад баг ч өмсөлгүй ортол мань хүн гарах болоогүй юу гэсээр зогсож байдаг байгаа. Тэрээр гаднаас ямар нэгэн дохио өгөхийг хүлээгээд байж. Нэг тамирчин удаж удаж гарч ирээд: "Хаалгаа хайгаад олдоггүй" гээд хээв нэг зогсож харагдсан. ШУТИС-ийн "Жигүүр-1" баг хорт утаанд огт хордолгүй, зайгаа богино хугацаанд туулснаараа "тодров". Багийн ахлагч нарын дунд "Би чадна" нэртэй авхаалж самбаа сорьсон тэмцээн зохиосонд МУИС-ийн "Газар уснаа явагч"-ид ялагч болчихов. Тэр өдрийн тэмцээн дуусч, орой нь "Мобиком"-ын залуусын мэдэлд шилжсэн. Тэд галын наадам хийж, асуулт хариултын тэмцээн зохион зөв хариулсан хүмүүст ярианы нэгж бэлэглэж байв. Төрөөс ямар нэгэн татаас авдаггүй мөртлөө бор зүрхээрээ уралдаан тэмцээнээ зохион, үйл ажиллагаагаа явуулж байгаа спортын ганц холбоо болох МАЯСАХ-ны энэ удаагийн тэмцээнийг "Мобиком" корпораци ивээн тэтгэсэн нь баг тамирчдын талархлыг хүлээсэн. Хамрах хүрээ өргөнтэй тэмцээн зохиодог спорт холбоогоо төрөөс ямар нэгэн байдлаар харж үздэггүй аж. Тус холбоо жилийн турш уралдаан тэмцээнээр арвин байдаг. Оролцох хүмүүст нь насны хязгаар байхгүй. Эх орныхоо байгалийн сайхныг мэдэрч, эрүүл агаарт, эзгүй хээрээр явсаар байгаад "муу зан"-тай болчихсон хүмүүс ч их байсан. Хагас сайн болохоор л өөрийн эрхгүй үүргэвчээ бэлдээд үүрээд гармаар, бүр тэмцээн уралдаан болох нь уу гэсээр холбоогоороо ороод явчихдаг хэдэн "донтой" хөгшид бий гэнэ. Төөрч будилан, газартаа хоргодсон сүүлийн өдөр Нар нөхцөлгүй ээж, салхи таатай үлээсэн өдөр зүг чиг олох болон газрын зургаар байршил тогтоох тэмцээнүүд болж, эхнийхт нь "Газарчин" дээд сургуулийн "Ренжерс-1" баг, хоёр дахь тэмцээнд "Жигүүр-2" баг илүүрхсэн билээ. Энэ тэмцээнд багууд туршлага дутаж, зарим нь төөрч будилсаар цагаа барж байхад, зургаа долоохон минутад даалгавраа амжилттай гүйцэтгэж байгаа нь ч харагдсан. Газрын зургаар байршлаа тогтоох нь бас л сонирхолтой байсан шүү. Биднийг тэмцээнээ дуусгаад явах гэж байгааг мэдсэн юм шиг хангай дэлхий байдгаараа сайхан аашилж, залуу насаараа чимж яваа аялагчдыг өөртөө татан дуниартахыг нь яана. Энд үлдэх юмсан гэсэн бодол хүн бүхний сэтгэлд байгаа нь гадна төрхөөс нь илт. Тэмцээний хаалтын ажиллагаанд "Мобиком" корпорацийн Ерөнхий захирал Ф.Шига, Олон нийттэй харилцах албаны захирал Д.Болор зэрэг албаны хүмүүс хүрэлцэн иржээ. Энэхүү "Туриад-2006" бүхэлдээ багийн тэмцээн байсан. Хувийн амжилтаар нь багийг дүгнэдэггүй гэдгийг Б.Жияандорж гуай хэлж байсан. Ингээд ШУТИС-ийн "Жигүүр-2" баг тэргүүлж, цом, алтан медаль, 200000 төгрөг гардан авав. Удаах байрт нь "Жигүүр-1" багийнхан орж, мөнгөн медаль, 150000 төгрөг хүртсэн бол гуравдугаар байрт хоёр багийг байлсан нь "Мон Алтиус" дээд сургуулийн "Хурд", Эрдэнэт хотын ТИС-ийн "Маргад" баг байлаа. Их Засаг их сургуулийн "Цунами" болон Дархан хотын "Уран байгаль" баг эхний зургаан байрт орж шагнагдсан. Үүний дараа Биеийн тамир спортын зэрэг цолын улсын комиссын тогтоолоор ШУТИС-ийн Д.Анхболд, БХИС-ийн Л.Лханаасүрэн, БТДС-ийн Б.Ууганжаргал нарыг Спорт аяллын Улсын шүүгч цолоор шагнасныг МАЯСАХ-ны ерөнхий нарийн бичгийн дарга Б.Жияандорж гардуулан өглөө. Оюутан залуус маань хавирга нэвт үлээх хаврын жихүүн салхийг үл огоорон нүцгэн гүйж, хоёр өдрийн турш авхаалж самбаагаа сорьж, айдас хүйдсээ "давж" өрсөлдсөний эцэст "Туриад-2006" тэмцээн ийн өндөрлөв. 
Ц.БАЯНМӨНХ 
