№222 (17125)    
1988 оны есдүгээр сарын 15.
ГАЗРЫН ХЭВЛИЙ 

БНМАУ-ын Ардын Их Хурлын Тэргүүлэгчдээс БНМАУ-ын Газрын хэвлийн тухай хуулийн төслийг ард нийтээр хэлэлцүүлэхээр шийдвэрлэж саяхан хэвлэлд нийтэллээ. 

Улсын өмч буюу бүх ард түмний хөрөнгө болсон газрын хэвлийг хайрлаж хамгаалах, улс ардын аж ахуйн хэрэгцээнд ашиглах, ирээдүй хойч үедээ зориулан хямгадах асуудал нийгэм, эдийн засаг, ёс суртахууны өргөн ач холбогдолтой билээ. 

Уул уурхай, геологийн аж үйлдвэр хөгжиж, улс ардын аж ахуйн тэргүүлэх салбарын нэг болсон нь манай улсын хөгжил дэвшлийн нэг бахархал мөн. Наймдугаар таван жилд уул уурхайн аж үйлдвэрийг хөгжүүлэхэд 1, 71, 9 миллиард төгрөгийн хөрөнгө оруулах бөгөөд салбарын бүтээгдэхүүний үйлдвэрлэлийг 17 - 20 хувь өсгөхөөр төлөвлөсөн билээ. 

Өнөөг хүртэл газрын хэвлийг нарийвчлан боловсруулсан хууль тогтоомжгүй ашиглаж байснаас үйлдвэр, албан байгууллага, аж ахуйн явцуу эрх ашигт хөтлөгдөн, газрын хэвлийг аж ахуйч бусаар үрлэгэн аргаар хандаж багагүй сүйтгэж одоогийн болон хойч үеийн өмнө нөхөн сэргээшгүй ноцтой хохирол ч гарахад хүргэж байлаа. 

Газрын хэвлийн ашигт малтмалыг хагас дутуу авах, хөрсний дээд давхаргын хэсгийг сорчлох, гүний уурхайд ашигт малтмалын зузаан үеийг бүрэн олборлохгүй дундуур нь зүсэж өнгөрөх, геологи хайгуулын ажлыг гүйцэд хийлгүй бэлэнчлэн ухаж төнхөж аваад хаях, хөрсийг сэглэх гэх зэргийн үрлэгэн ажиллагаа геологи, уул уурхайн байгууллагуудад түгээмэл байна. Баримт яривал жоншны үйлдвэрүүд газрын хөрсний ил хэсэгт байгаа жоншийг түүвэрлэн авах төдийгөөр бэлэнчилж, Налайхын нүүрсний уурхайд нүүрсний зузаан давхаргыг бүрэн гүйцэд авалгүй орхиж байлаа. 

Өгөөж багассан, эсвэл ашиглаж дууссан мэтээр шалтаг зааж Цэнхэрмандал, Чоно харайх, Зоргол, Горхи зэрэг цөөнгүй газрын уурхайг сэглэж орхиод хаасан нь газрын хэвлийг эвдэж сүйтгэсэн төдийгүй, улс ардын аж ахуйд их хохирол учруулж, байгаль орчны унаган төрхийг алдагдуулж, бараг нөхөн сэргээх боломжгүй болтол нь зэрэмдэглэжээ. 

Геологи хайгуулын ажил хийхдээ газрын хөрсийг шархлуулж, нэлээд тохиолдолд бүр хэвлийг нь сүйтгэн бүрэлгэсний ул мөр бараг аймаг бүрийн нутаг бий. Хөвсгөл, Дорноговь, Баянхонгор, Сүхбаатар зэрэг аймагт геологи хайгуулын замбараагүй ажлын ул мөр элбэг байна. Төв аймгийн Баянчандмань сумын нутагт арван мянган шоометр газар геологи хайгуулын суваг шуудуу, цооног жараад оны үеэс үлдээд одоо ч эдгээгүй хэвээрээ байна. 

Газрын хэвлийг бохирдуулах өөр нэгэн зохисгүй зүйл бол ахуйн хэрэглээний бохир ус бөгөөд түүгээр газрын гүн дэх усны ундарга бохирдож, ундаанд хэрэглэж болохгүй болдгоос Улаанбаатарын Сонгинын орчинд болон Дархан хот, Сэлэнгэ аймгийн зарим сангийн аж ахуйд гүний худгууд хаагдлаа. Налайхын районы орчинд их хэмжээний бохир ус нуур болон цэлэлзэж, Дархан хотын зарим байгууллага хорь гаруй жилийн турш бохир усаа газрын гүнд << хадгалж >> байна. 

Газрын хэвлийд ашигт малтмалын орд нөөц байхаас гадна, урьд үеийн түүх соёлын үнэг дурсгалууд хаана л бол хаана хадгалагдаж байдаг учраас << түүхийн үүц >> гэгддэг тул барилга, байгууламж барих, геологи, хайгуулын ажил хийх, ашигт малтмалыг авахдаа түүх соёлын эд өлгийн зүйл, эртний хүний амьдарч байсан оромж, голомт, булш, бунхан зэргийг эвдэж сүйтгэхгүйг эрхэмлэх ёстой. Эрдэм шинжилгээний байгууллага ч энэ тухайд эрхээ эдэлж үгээ хэлж байх нь чухал юм. 

Хархорин, Эрдэнэзуу, Амарбаясгалант, Ховд, Улиастай, Улаанбаатар зэрэг манай эртний хот суурин газарт барилга байгууламж барих, Орхон, Туул. Сэлэнгэ, Онон, Хэрлэн зэрэг эрт балар цагаас хун сууж амьдарч байсан гол мөрний сав газарт аж ахуйн ажил эрхлэхдээ эрдэм шинжилгээний байгууллагаас зохих дүгнэлт гаргуулах, түүний хяналтын дор ажиллах журамд хууль ёсоор шилжих шаардлагатай. 

Газрын хэвлийн нөөц баялгийг ашиглахдаа эрдэс түүхий эдийн нөөцийг зов тогтоох, геологи хайгуулын судалгааг иж бүрэн хийх, ашигт малтмалын орд дахь олон төрлийн дагалт бүтээгдэхүүнүүдийг бүрэн олборлож ашиглах, ялгаж тунгааж авах техникийн нэгдсэн бодлого боловсруулж, ашиглалтын явцад байгаль орчны тогтоц, хүн амын эрүүл мэндэд хор хөнөөл учруулахгүй байхыг хуульчлан журамлавал зохино. 

Газрын хэвлийн ашиглалт, хамгаалалт, геологийн эрэл хайгуул, олборлолт зэргийг улсын тоо бүртгэлд оруулж, нэгдсэн сан байгуулах, ашигт малтмалын аргын үнэлэлтийг зөв тодорхойлох зэрэгт орчин үеийн шинжлэх ухаан техникийн ололтыг өргөн нэвтрүүлэх, лаборатори, сорилт, туршилтын бааз байгуулах, үндэсний өндөр мэргэжилтэй боловсон хүчин бэлтгэх, дахин сургах асуудал хурцаар тавигдаж байна. 

Ил аргаар ашигт малтмалыг олборлоход газрын хэвлийг их эвдэлдэг, унаган төрхийг нь алдагдуулдаг учир түүнийг сэргээж эдэлбэр газар болгон тэгшилж олон наст ургамал, ой мод тарьж буцааж хүлээлгэн өгөх ажлыг төсөл төлөвлөгөөнд тусгадаг боловч түүнийгээ хэрэгжүүлэхгүй орхидог дутагдал даамжирчээ. Шарын голын нүүрсний ил уурхай олон жилийн туршид газрын ихээхэн хөрсийг хуулж нүүрсийг ухаж авсан боловч ашигласан газраа эргүүлж сэргээсэн юм огт алга. Мөн ийм байдал Толгойтын уулын үйлдвэр зэрэг одоо эхлэн ажиллаж байгаа олборлох хэд хэдэн үйлдвэрийн газрын ажиллагаанд ч давтагдах шинжтэй байна. 

Үйлдвэрлэлийн онцлогоор тайлбарлан халхавчилж, газрын хэвлийг эвдэж, байгаль орчны унаган төрхийг алдагдуулж, улс ардын аж ахуйд ихээхэн үрэгдэл чирэгдэл гаргаж, аюул ослын эх үүсвэр болж байна. Энэ бүх асуудалд хариу өгч, эх орныхоо газрын хэвлийн баялгийг ашиглах, хамгаалах асуудлыг бүх нийтээр тал бүрээс нь шүүн хэлэлцэж хуулийн төслийг боловсронгуй болгоход иргэд хөдөлмөрчид идэвхтэй хувь нэмрээ оруулцгаая. 

