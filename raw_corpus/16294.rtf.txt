№17 {16294}          
1986 оны нэгдүгээр сарын 19.
Техникийн чадлыг хүний ухаантай хослуулах нь

Орчин үеийн шинжлэх ухаан техникийн дэвшлийг улс орны үйлдвэрлэх хүчнийг хөгжүүлэх, намын эдийн засгийн бодлогын стратегийн чиг шугамыг амжилттай хэрэгжүүлэхэд чадварлагаар ашиглах үйлсэд гол үүргийг инженер техникийн ажилтан, мэргэжилтэн гүйцэтгэх ёстой. Өнгөрсөн таван жилд хөрөнгө оруулалтад гуч орчим хувийг үндсэн фондын идэвхтэй хэсгийг нэмэгдүүлэхэд зориулснаар нийт салбарын ажиллагчдын хөдөлмөрийн фонд зэвсэглэмж ихээхэн дээшилж, хөдөлмөрийн хүнд, хортой нөхцөл, гар ажиллагааг өөрчлөхөд тодорхой алхам хийлээ. Цахилгаан, дулааны эрчим хуч гаргах, түгээх, мод, арьс шир боловсруулах, хүнсний зүйл, бэлэн хувцас үйлдвэрлэх, хөрс боловсруулах түүний элэгдэлтэй тэмцэх, ачаа тээвэр, харилцаа холбооны ажил, үйлчилгээ гүйцэтгэх, эдийн засаг, удирдлагын үйл ажиллагааг хөнгөвчлөн үр ашгийг дээшлүүлэх зэрэг нийгмийн үйлдвэрлэл, зохион байгуулалтын салбарт техникийн шинэчлэлийг идэвхтэй хийж, бүтээгдэхүүний үйлдвэрлэлийн тоо, чанарын хувьд мэдэгдэхүйц сайжрууллаа. Өндөр параметрийн зуух, турбин, тасралтгүй ажиллагаатай урсгал дамжлагатай шугам, программын удирдлага бүхий хагас автомат суурь машин, шинэ үеийн тооцоолон бодох электрон машин, радиорелейн шугам, сансрын холбооны мэдээлэл хүлээн авах иж бүрэн систем зэрэг сүүлийн үеийн техник, хаягдалгүй болон хэмнэлттэй технологи, микробиологи, биотехнологийн элементүүдийг өнгөрсөн таван жилд нэлээд хэмжээгээр ашиглаж эхэлсэн юм. Ямар ч шинэ техник, боловсронгуй технологи байсан материал баялгийг бүтээж, хөдөлмерийн бүтээмжийг аяндаа нэмэгдүүлж чадахгүй учир өндөр мэдлэгтэй, мэргэжлийн ур чадвар сайтай ажилчин, инженер - техникчдийн үүрэг роль өнөөдөр зүйрлэшгүй өсөн нэмэгдэж байна. Орчин үеийн техникээр өвч тоноглогдсон, үйлдвэрлэл, технологийн нарийн уялдаа бүхий үйлдвэр, барилга, тээвэр зэрэг материаллаг үйлдвэрлэлийн салбарт хүний хүчин зүйл бүр ч илүү ач холбогдолтой. Үйлдвэрийн цех, барилгын талбай, эрдэм шинжилгээний лаборатори, удирдлагын зураг төслийн самбар дээр ажиллаж байгаа инженер, техникч бүрийн улс төр, нийгмийн бүтээлч идэвх, ажил хэрэгч, чанар, мэдлэг чадвараас үйлдвэрлэлийн үр ашгийн үзүүлэлт, бүтээгдэхүүний чанарыг сайжруулах зорилт шууд шалтгаална. 

Хүний хүчин зүйлийг зөвхөн тооны утгаар ойлгож, төлөвлөгөөт зорилтыг гагцхүү олон хүний хүчээр биелүүлэхийг урьдал болгодог зуршлаас ангижирч энэ ойлголтыг өргөн хүрээгээр нь, гүнзгий утгаар нь иж бүрэн харгалзаж үзэх хэрэгтэй байна. Таван жилийн эхнээс аж үйлдвэр, барилгын салбарт таван мянга гаруй хүнийг төлөвлөгөөнөөс илүү ажиллуулсны дотор Шарын голын нүүрсний уурхай, Завхан аймгийн техник туслалцааны барилгын трест, Эрдэнэт, Өвөрхангайн барилга угсралтын контор, Дорноговь, Хэнтийн нийтийн аж ахуй, үйлчилгээний газар сүүлийн 3 - 4 жил ийм зохисгүй дутагдлыг давтсаар байна. Байгууллагынхаа ажлын явцуу хэсгийн гар ажиллагааг механикжуулах зэргээр боловсронгуй болгож орон тоо хэмнэх, машин механизм зохион бүтээж, үйлдвэрлэлд туршин нэвтрүүлэх талаар шинийг санаачлагч инженер, техникчид дээр дурдсан газруудад ч байгаа юм. Завхан аймгийн техник туслалцааны барилгын трестийн инженер Д. Түдэвдорж нарын зохион бүтээсэн мод боловсруулах универсал суурь машин, барилга тээвэрлэх ажлыг механикжуулах төхөөрөмж, Шарын голын уурхайн ажилчин, БНМАУ-ын аж үйлдвэрийн гавьяат ажилтан Д. Базарын зохион бүтээсэн ил уурхайн нүүрсний шаталтыг унтраах болон уурхайн төмөр замын олон ажиллагааг механикжуулсан иж бүрэн төхөөрөмж хөдөлмөрийг ихээхэн хөнгөвчилжээ. Харин ажил төрлийн үйлдвэр байгууллагуудад нэн чухал хэрэгцээний эдгээр машин механизмыг шаардлагатай хэмжээгээр үйлдвэрлэх ажлыг зохион байгуулдаггүй, сэлбэг хэрэгслээр хангах асуудал шийдэгдээгүйгээс нэгэнт зохион бүтээсэн хэрэгтэй чухал зүйлүүд хааяа үзэсгэлэн үзмэрт тавигдах, эсвэл бүтээсэн үйлдвэрт нь ганц ширхэг ашиглагдах төдийгөөр хязгаарлагдаж байна. Үр ашигтай нь нэгэнт нотлогдсон машин механизмыг үйлдвэрлэлд нэвтрүүлэх нь хамгаас чухал гэдгийг анхаарах хэрэгтэй юм. Ер нь хэмнэсэн орон тоо, материал түүхий эд, түлш шатахууны тайлан балансад тусгадаггүйгээс санаачилгын эдийн засгийн ач холбогдлыг бууруулахад хүргэдэг ноцтой дутагдал оршин байгааг арилгах хэрэгтэй байна. 

Инженер, техникчдийн ажлыг техникийн дэвшилд оруулж байгаа хувь нэмрээр нь үнэлэх ажил хангалтгүйгээс болж олон сая төгрөгийн үр ашигтай шинэ бүхэл, оновчтой санал үйлдвэрлэлд нэвтрүүлсэн инженер албан тушаалын үүргээ ор нэр биелүүлдэг хүмүүс ч ялгаагүй ижил цалин хангамж авах зэрэг зохисгүй үзэгдэл гардаг байна. Инженерийн албадын ажлыг үйлдвэрлэлийн хэтийн төлөвийг техникийн дэвшлийн үндсэн дээр шийдвэрлэхэд чиглүүлэн ЗХУ-ын Свердловск хотын << Уралмаш >> , Киевийн << Арсенал зэрэг заводын туршлагаар инженер техникчдийн бүтээлч бригад байгуулан, ажлыг нь хөдөлмөр оролцосны коэффициентээр үнэлэх, тэдгээрийг аттестатчилахдаа бүтээлч ажлын паспортын үзүүлэлтийг гол болгох зэрэг арга хэмжээг салбарын яам, газрууд авч хэрэгжүүлэх шаардлагатай байна, Инженерийн боловсон хүчнийг үр бүтээлтэй ашиглах, тэдний авьяас чадварыг дайчилж, идэвх санаачилгыг өрнүүлж, нэр хүндийг дээшлүүлэх талаар яам, тусгай газруудын болон орон нутгийн намын байгууллагууд хүнтэй ажиллах ажиллагаандаа байнга анхаарч байвал зохино. 

Инженер, техникчдийн ажлын байр, ахуйн нөхцөлийг сайжруулах, мэдлэг боловсрол, мэргэжлийг дээшлүүлэх, хүч чадлыг зөв ашиглах, хөдөлмөрийг нь бодитой үнэлэх, өндөр шаардлага тавих итгэл найдвар хүлээлгэх зэргээр техникийн мэргэжилтнүүдийн бүтээлч ажлын өгөөжийг цуцалтгүй дээшлүүлэх нь үйлдвэр, аж ахуйн газрын нам, захиргаа, олон нийтийн байгууллагын эрхэм үүрэг мөн. 

