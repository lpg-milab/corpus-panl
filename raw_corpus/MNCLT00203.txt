С.ЭРДЭНЭ
 
ШАР НАВЧНЫ ХАЛУУН

Салчин Бат, Соном, Сономын гэргий Балжид гурвуул Улаан Ханы өврөөс зургаан тавагтай сал холбож гараад Онон мөрнийг уруудсаар явлаа. Навч шарлах аагим халуун дулааны үе мөрний үер татарсан хийгээд тэнгэр хур бороогүй тул сал урсгана гэдэг нэг ёсны жаргал. 
Бат саяхан цэргийн албанаас халагдаж ирээд нутагт нь байгуулагдсан модны үйлдвэрт салчин болжээ. Хэдэн жил алс газар, төрсөн нутгаа мөрөөдөн явсан тул угаасан ус ундалсан голынхоо дөлгөөхөн урсгал дээр тааваараа хөвж явна гэдэг бүр ч их жаргал. 
Бат салны толгойг авч явлаа. Салчны гарт элэгдэж мөлийсөн цагаан хусан сэлүүрээ мөрлөн түшиж нэг гараар ташаа тулсхийн зогсоно. Мөрний ёроол оюу номын эрдэнэсийн хайргаар бүрхэгдсэн мэт намрын шар нарны гэрэл нэвтэлсэн тунгалаг ус хөх ногоон өнгө хослон гилбэлзэж хоёр эргий нь үзэсгэлэн бас гойд. Сал хүний амьсгалахын аяыг дагах мэт үл мэдэг холбилзон урагшлахад нэг хэсэг улаан шаргал навчтай монос мод, нэг хэсэг алтан шаргал навчтай улиас бургас хосолсон жигдхэн шугуй, нэг хэсэг цэл ногоон титэмт нарсан модоор бүрхсэн элгэн өндөр уул, эгц цавчим байцас мөрний эргийг шахан дүнхийж уснаа тольдоно. Нэг хэсэг хадлангийн сайхан нуга тохой нээгдэж намрын ажилдаа гарсан хүн амьтан бухал өвс урц майхан задгай галын галын утаа үзэгдэнэ. Алс тэртээд хөвчийн хөх нурууд униартан харагдана. Тэнгэрийн өнгө бас л цэв цэнхэр. Байгаль дэлхийн өнгө үнэр, анир чимээ амт шимт бүхнийг сая л нэг бүрэн мэдэрч байх шиг санагдана. 
Өнгө түмэн зүйл байхад үнэр бас түмэн зүйл. Мөрний ус хүртэл чухам тийм гэж болшгүй үнэртэй. Чийг нэвтэрсэн нарсан гуалингаас давирхайны аятайхан үнэр анхилна. Голын нуга тохойгоос хадсан өвсний үнэр, утааны үнэр, бал бурмын үнэр анхилна. 
Бат аяа дэлхий ертөнц юутай сайхан, юутай уужим бэ! гэж цээж тэлэн, гар дэлгэнэ. Халхгар түрийтэй өмднийхөө шуумгийг дээр шуужээ. Цэргийн сургуульд чангарсан хөлий нь булчин зангирч овон товон харагдана. Зузаан хар даавуу цамцныхаа энгэрийг задгай орхисонд наранд түлэгдсэн цээж нь улаан хүрэнтэнэ. Идэр наснаас тогтнох насанд шилжиж яваа эр хүний ухаан бодол, хүч, тэнхээ бүрэлдсэн Батын нүүр царайд гаднаас ертөнцийн туяа нэвт туссан хийгээд дотроос сэттэл яруухан догдолсны шинж илэрхий. Хүн байгаль хоёр өнгө зүс хоршин таарч тийнхүү гоо сайхан буюу сүр жавхланг илтгэх юутай жавхлан. 
Батын сэтгэлийг хөөргөсөн нь эр хүний араншинд таарсан хийморьтой ажил, шар навчны халуун туссан нь ч биш үнэнхүү хүний сайхан нь билээ. 
Онон мөрний усанд хэдэн жил урссан хашир салчин Соном салан дээр барьсан бяцхан шовгорын үүдэнд дэвссэн өвсөн дээр тэрийн хэвтжээ. Түүний чац урт, цээж ханхар гутлаа тайлж хөсөр орхиод хоёр сөөмийн тавхайгаа наранд ээжээ. Дөшний өнцөг шиг дөрвөлжин том толгой дороо гараа зөрүүлж дэрлээд хөмсгөө буулган нүдээ аньжээ. Босоод ирвэл сортоотойхон эр байлтай. 
Түүний хөлийн үзүүрт оготор яндантай жижиг төмөр зуух, хөлтэй ширмэн тогоо урт иштэй хангинуур сүх хэвтэнэ. 
Шовгор дотроос Сономын эхнэр гарч ирээд нуруу хотойлгон суниахад цомхон бөгөөд махлаг бие нь чангарч хөх нь товойно. Магнай өргөн хөмсөг тодгүй боловч цэвэр галбиртай уруул зузаан, царайн өнгө бов бор ажээ. 
Бат аа чи одоо унтаж амар. Би жаахан зогсъё гээд салны захад очиж тэрлэгнийхээ ханцуйг шамлан, хормойгоо өвдөгнөөс дээш цуглаж шуугаад хоёр гараараа мөрний уснаас утгаж нүүрээ угаав. Бат түүнийг тааламжтай харж, 
Хар хүнээ босгохгүй юу гэхэд 
Жаахан унтаг даа гэв. 
Тэгвэл би зогсож л байя. 
Ядрахгүй байна уу? 
Ядраах юм даанч алга. 
Нэг ядраах юмсан гэж инээгээд Балжид хар хүнийхээ хоёр сөөмийн тавхайг шаахайгаараа өшиглөж, 
Хүүе бос бос! гэхэд цаадах нь нүдээ нухалсаар өндийж ирэв. 
Бат Балжидыг дөрөвхөн жилийн дотор ийм дориун хүүхэн болчих юм гэж ухаан зүүдэндээ оруулсангүй. Цэрэгт мордохоос нь өмнө хэлбэрээ гүйцэд олоогүй биетэй, ичимтгий бүрэг зантай, туранхай бор охин байжээ. Гэтэл дөрөвхөн жил болоод буцаж ирсэн чинь ийм аятайхан хүүхэн болоод хадамд гарчихсан байв. Улаан Хан ууланд анх түүнийг үзээд Бат амаа барьжээ. 
Соном бол Балжидаас хориод насаар ах хүн. Сономд атаархасхийн явдаг залуу хөвгүүд Балжид түүний юунд нь болж суусныг хэтэрхий хошин санаагаар тайлбарлан ярилцана. Бат нас их зөрөөтэй эр эм хоёрын байдлыг ажиглан шинжвэл нас зөрөөтэйгээс өөр муу юм байхгүй шиг бөгөөд хошин шог болгоё гэвэл хэн гуайгаас ч өө сэв олддог билээ. 
Бат хүний үр ямархан болдгийг эс ойлгосондоо битүүхэн харамсана. Тийн хамт сал урсгах болсондоо нэг талаар эмээж, нөгөө талаар баярласан болой. 
Бат Сономыг хэзээнээс сайн мэднэ. Харах царайнд хан гарьд шиг атлаа төвшин даруу зантай ажил хөдөлмөрт гаргуун сайн, нутаг усныхандаа хүндтэй хүн. Улаан хан ууланд байгаа модчины бригадын дарга сал урсгахдаа туршлагатай сайн хүнийг зориуд дагуулж явуулсан нь энэ билээ. Тэндээс гараад хоёр хоног урсахад байгалийн үзэсгэлэн сайхны хажуугаар Балжид хүүхэн харааг булааж зүрхийг хөндсөөр байлаа. Нарны туяа салхины үнэр, усны амьсгал тэр бүхнийг шингээсэн эрүүл цэвэр бие харцуулын дунд үнэ цэнгээ олсон зоримог хөдөлгөөн, цог жавхлангий нь агшин бүхэнд нээн үзэхдээ могойн өрөвхийлэлд орсон болжмор мэт зайлах газаргүй болно. Үүнээс инээдэмтэй юм уу гунигтай байдалд ороход нэгхэн алхмын зайтай. Гэвч Бат болчимгүй багачуул мэт тархиа алдахгүйг хичээн ийнхүү нүд хужирлах төдийхнөөр сэтгэлийн шуурга намжихыг хүлээхээс өөр аргагүй болов.Төгрөг саран нарсны үзүүрт хатгагдсан намуухан бөгөөд дулаахан шөнө зургаан тавагт сал мөрний усан дээрх сарны цагаан зурааг даган анир чимээгүй урагшилна. Салны толгойд Соном сэлүүрээ тулаад хөглийн зогсоно. Шовгорын үүдэнд зуухны амаар гал улалзан түүний дэргэд Бат Балжид хоёр сууна. Бат өвсөн дээр тохойлдон хэвтээд галын ойр гурил элдэж суугаа Балжидыг гөлрөн харна. Гурил элдэхдээ ч хүн ийм аятайхан хөдөлж болдгийг гайхна. Тэгээд энэ шөнийг өнгөрөөвөл дахиад хамт явахаа болихоос өөр аргагүй гэж шийдсэн байв. 
Хааяа сэлүүрийн чимээ сонсдоно. Сарны цагаан зураанд мөрний ус гилтэгнэн зургаан тавагт нь аниргүйхэн гулсана. Бат Соном тийш хяламхийн хараад, 
Балжид аа гэж бачимдуухан шивнээд Балжид өөдөөс нь харж мишээв. 
Балжид чи их ондоо болжээ. 
Юу нь ондоо гэж? 
Юм бүхэн чинь. 
Та яаж мэдэв? 
Хараад л мэдлээ. 
Тэгээд ямар болсон байна 
Их аятайхан. 
Урьд аягүй байсан уу? 
Би чамайг ийм болчихно гэж бодоогүй 
Үнэнээ хэллээ л дээ та намайг тоож хардаг ч үгүй байсан. 
Харин ээ юу ч гэх юм бэ дээ. Чамайг ийм болно гэж мэдсэн бол. 
Яах байсан бэ? 
Яаж ч мэдэх байсан. 
Та намайг яаж тоох вэ дээ. Харин би бол таныг харж л явдаг байсан. 
Бат нүдээ эргэлдүүлэн өндийж ирээд, 
Одоо... одоо... гэж шивэгнэхэд Балжид хариу хэлэлгүй ялдамхнаар инээгээд, 
Соном оо салаа татъя! Орой боллоо гэж цууриа шингэн дуугаар нөхрөө дуудан хэлэв. 



 
 

 
 
  
