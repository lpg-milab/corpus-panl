Тэргүүн хамба лам Д.Чойжамц Чех улсад мориллоо

Тавдугаар сарын 10-ны нар алтарч тэнгэр цэнхэртсэн сайхан өдөр Европын зүрх болсон Чех улсын нийслэл алтан Прага хотноо манай Бурхны шашинтны төвийн тэргүүн, Гандантэгчинлэн хийдийн их хамба лам Д.Чойжамц дагалдах хуврагийн хамт онгоцоор морилон ирж хүсэн хүлээж байсан бидний сэтгэл зүрхийг гийгүүллээ.
Прага хотын Рузине нисэх буудлын VIP танхимаар Их Хамба ламтан, түүний дагалдагч нарыг орж ирэхэд айлчлалыг зохион байгуулах хорооныхон, Монгол Улсаас Чех Улсад суугаа Элчин сайд О.Энхтөр болон сурвалжлагчид угтан авлаа. Монголчууд бид заншил ёсоороо хадаг, мөнгөн аягатай сүү барин багштаны амгаланг айлтгав. Хүлээн авах өрөөнд түр тухлан сууцгааж аян замын дараах ойр зуурын яриа хөөрөө дэлгэн нутгийн сонин, өвөл, хаврын тухай мэдээ солилцсоны эцэст Их хамбатны байрлах буудал руу хөдөлцгөөв. Зам зуур багштан, Чех нутгийн байгалийн сайхан, цэцэглэж ногоорсныг магтаж манай нутагт мөд дулаарахгүй шинжтэй, харин ч ахиад цас орсныг дуулгалаа. Замын хажуугаар өндөр ургасан шар цэцгээ найгуулан шаргалтах манжингийн талбай битүү ногоорох ой, ногоон тал зэргийг бахархаж Европ тивийн байгаль үнэхээр өөр шүү хэмээнэ. Прага хотоор дайран хурдны замд орж хэсэгхэн давхисны дараа хотын зүүн урд чигт байрлах Прухоницэ хотхоны "Флорэт" гэдэг хурал, сургалтын төв бүхий зочид буудалд ирлээ. Зохион байгуулах хорооныхон уг буудлыг сонгож авсны учир нь, ялангуяа хаврын саруудад тэр хавийн цэцэрлэг дахь мод, бут өнгө өнгийн цэцгээр алаглан тансаг үнэрээ анхилуулан хол ойрынхныг даллаж байдаг юм. Их хамбатан бас бясалгал номоо хийхэд ч таатайг бодолцсон нь тэр. Үүнийг мэддэг нутгийн сурвалжлагч нар ламтангаас уг цэцэрлэгт зургийг нь авч болох эсэхийг нь асууж зөвшөөрөл аваад том том ягаан цэцэг ургасан бут модны (rodedendron) дэргэд зогсоож янз бүрээр л дарлаа. Багштан бас дандаа зогсоод байсангүй зүлгэн дээр завилж суувал зурагчин их л сандарч газар сууж болдог юм уу гэж бидний инээдийг хүргэлээ. Их хамба ламтны энгийн нөхөрсөг, даруухан байдал анхнаасаа л хүмүүсийн сэтгэлийг татаж байлаа. Манай чехүүдийн дотор Буддын шашны лам хүнийг анх удаа дэргэдээс нь харж байгаа нь олон байсан болохоор явах хөдлөх бүрийг нь гярхай ажиглаж, сониучирхаж байгаа нь илт байв. Ингээд бид зочдоо холоос алжааж ирснийг бодолцон амраахаар үлдээлээ. Маргааш үдээс өмнө нь айлчлалын хөтөлбөрийн дагуу Чехийн үндэсний бахархал болсон Прагийн Их шилтгээнийг үзүүлж түүх, соёлын ховор нандин бүтээлүүдийг танилцууллаа. Лорэтагийн мөргөлийн газар хэмээх 300 гаруй жилийн түүхтэй, барокогийн хэлбэрээр баригдсан, мөн тухайн цаг үеийн шашны, түүхийн тод томруун гэрч болж үлдсэн үзэсгэлэнт барилгын доторхийг сонирхлоо. Ромын католик шашин Чехэд ид цэцэглэж сүм хийд хүчээ аван, ард түмний өргөл барьцаар хөрөнгө бэл нь зузаарч, үнэн сэтгэлт бурхны шавь нар байх үүрэг зорилгоо огоорч байсны илрэл, баян тансаг хийц чимэглэл бүхий энэхүү мөргөлийн сүмд одоо ч шашны зарим ёс заншлыг үйлддэг гэнэ. Энэ бүхнийг үзсэний дараа 12 цагт Чехийн католик шашинтны төв Прагийн арцибискупийн ордонд бараалхав. Чехийн ромын католик шашинтны тэргүүн кардинал Мирослав Влк манай Бурхны шашинтны тэргүүнийг элэгсэг дотно хүлээн авч найрсгаар ярилцлаа. Хамба ламтан монголын тухай асуултад хариулж, ромын католик шашны сүм Улаанбаатарт байдаг, энгийн нөхөрсөг харьцаатай байдаг тухай ярилаа. Кардинал Влк ярихдаа "2002 онд Прага хотноо FORUM 2000-ын ивээл дор янз бүрийн шашны төлөөлөгч нар уулзсан юм. Тэр үед Ерөнхийлөгч байсан Вацлав Хавэл эрхэм дээдэс Далай ламыг хүлээн авч уулзсан. Мөн исламын эрдэмтэн, эрхэм дээдэс шейх Мохамед Мохамед Али, Энряку жи хийдийн тэргүүн, Тэндайгийн буддын сургуулийн хамба лам эрхэм дээдэс Какухан Энами, Чехийн улсын рабин Эфрайм Карол Сидон, Женев дахь хийдийн дэлхийн зөвлөлийн шашин хоорондын харилцааны албаны гүйцэтгэх нарийн бичгийн дарга, швед эрдэмтэн Ханс Уско нарын зэрэг нэрт шашин нийгмийн зүтгэлтнүүд байлаа. Тэр үеэр аль ч шашин хүн төрөлхтөний сайн сайхны төлөө, хүн ёсыг ариун байлгахын үүднээс ханддаг учраас харилцан ойлголцож нэгэн зорилготой хамтран ажиллах нь чухал болох тухайд саналаа нэгтгэж байсан юмаа гэлээ. Дараа нь Их Хамба ламтан алд цэнхэр хадаг, Монгол орны тухай өнгөт зурагтай сайхан ном зэргийг кардиналд гардуулж, кардинал Влк хамбатныг өөрийн ордны дурсгалын дэвтэрт сэтгэгдлээ бичиж үлдээхийг хүслээ. Цуг зургаа авахуулж найрсгаар ерөөлийн үгс дэвшүүлээд бид Прагийн эртний түүхт энэхүү ордны нүсэр дааман хаалгаар үдүүлэн гарлаа. Үдээс хойш 15 цагт мөн тэр хавьд ойрхон орших жүүдийн хотхонд байрлах жүүдийн рабин Карол Эфрайм Сидоны албан өргөөнд зочлов. Биднийг мөн л таатайяа угтан авч өөрийн өргөөндөө буддын шашны төлөөлөгчийг анх удаагаа хүлээн авч буйгаа илэрхийлж байна. Эрхэмсэг төв, нэлээн дипломатч байр сууринаас хандаж байсан кардинал Влкийн сүрлэг засал чимэглэлтэй, тансаг маягийн ордныг бодвол жүүдийн рабины ордон энгийн, гэхдээ олон зууны түүхийг агуулсан хийц төрхтэй бөгөөд рабин өөрөө ч нөхөрсөг, хээгүй, итгэмтгий байрын хүн байлаа. Хэлхээтэй олон түлхүүр хүзүүнээсээ унжуулсан тэр хүн, биднийг орох үеэр тамхиныхаа утааг гаргах гэж цонхоо онгойлгоод тухлан сууж ярилцлаа. Хоёр ламтан аль ч шашны энэрэнгүй байх үзлийн тухай хөөрөөд рабин Сидон "Барууны ертөнц хүмүүсийн амьдралд хүчтэй түрж орж бэлгийн амьдрал, орон гэрийн хүмүүжил, байгальтай харьцах харьцаа, уламжлалт ёс, сүсэг бишрэлд түрэмгий нөлөө үзүүлж байна. Хүлээцтэй аядуу зан чанар дутагдаж байгаагаас бидний хойч үеийн хүмүүжилд муугаар нөлөөлж байна гэдгийг барууныхан ойлгохгүй байгаа нь харамсалтай. Нийтийн ашиг сонирхлын төлөө бид хоорондоо, тэр ч байтугай ислам шашинтнуудтай ч хэл амаа ололцоно гэдэгт би итгэлтэй байдаг. Гэр бүлийн доторх хүмүүжлийн тухайд жүүд, муслим, католик, хинд, буддынх аль нь ч ялгаагүй, шашин л хамгийн том үүрэг гүйцэтгэх ёстой. Гэрээс төр, нийгэм үүсдэг учраас тэр" гэж онцлон ярилаа. Хамба ламтан мөн үүнтэй санал нийлж байгаагаа илэрхийлээд алд цэнхэр хадгаа дурсгалын зүйлийн Хамт гардуулахуйд рабины сэтгэл ихэд хөдөлсөн бололтой. Их хамбатны хоёр хацар дээр үнслээ. Тавдугаар сарын 12-ны баасан гаригт өглөө есөн цагт Чехийн соёлын яаман дээр очиход биднийг соёлын яамны шашны асуудал эрхэлсэн албаны дарга залуухан бүсгүй Калихова, мэргэжилтнүүдийнхээ хамт угтан авч эелдгээр ярилцлаа. Хамба ламтан маань өөрийн сүм хийдийнхээ төлөө санаа тавьж явдгийн хувьд Чех улс шашин, сүм хийдтэйгээ ямар харьцаатай байдаг, ямар бодлого баримталдгийг нь сонирхвол "Чех улсад янз бүрийн шашны 26 байгууллага байдаг. Соёлын яам шашны сүм хийдийг түүх соёлын дурсгал болохын нь хувьд хамгаалах, арчлахад тодорхой хөрөнгө мөнгө төсөвлөн зарцуулж байдаг. Мөн түүнд шавилан сууж буй лам хуврагууд болон сүм хийдийн ажиллагсдыг тогтмол цалинжуулж, ажиллагааг нь тогтвортой явуулж байх, түүх соёлын дурсгалаа эзэнтэй байлгах, ирээдүй хойчдоо хэвээр нь дамжуулах бодлого баримталж байдаг" гэж ярилаа. Хамба ламтан үүнийг сонсоод "Манайд одоохондоо ийм систем бүрэлдээгүй байгаа нь харамсалтай. Төр маань лам хуврагуудаа цалинжуулах нь бүү хэл сүм хийдээсээ 20 хувийн татвар авдаг юм" гэж дуулгалаа. Цааш нь Калихова хатагтай Монголд гадны орнуудтай шашны чиглэлээр оюутан солилцдог эсэх тухай асуухад Их хамбатан "Оросын Буриад, Тува зэрэг улсаас лам хуврагууд манай оронд ирж, манай улсаас голдуу Энэтхэг улсад явж суралцдаг" хэмээн хариулав. XVII зууны үеийн барокогийн хэлбэрийн бас нэгэн том өв болсон Чэрниний ордонд байрладаг Чехийн Гадаад хэргийн яаман дээр биднийг орлогч сайд Павэл Свобода тэргүүтэй хүмүүс хүлээн авч ихэд хүндэтгэлтэйгээр хандав. Энэ уулзалтад манай Чех улсад суугаа элчин сайд О.Энхтөр оролцсон юм. Ноён Свобода Их хамба ламтнаас Чех улсад ирээд сэтгэгдэл ямар байгаа, монгол улсад шашин шүтэх эрх чөлөө ямар байдаг зэргийг сонирхоод Ванчин ламын талаар ямар байр суурь баримталж байдгийг нь чухалчлан асуулаа. Хамба ламтан "Бидний хувьд нэг л Далай лам байдаг. Тэр утгаараа Далай ламын тодруулсан хойд дүр нэг удаа л тодордог учиртай юм" гэж хариуллаа. Мөн 1930-аад оны хэлмэгдлийн жилүүдэд сүйтгэгдэж устсан сүм хийд, бурхны шашин маань 90-ээд оны ардчилал эхэлснээс хойш идэвхтэй сэргэн мандаж одоо олон тооны сүм хийд эргэн босож байгаа бөгөөд гандан хийдийнхэн ч хуучны түүх соёлын нэгэн том өв байгаад 30-аад онд устсан, шашны гүн ухааны хамгийн язгуур үндэс болох тантрын гүн ухааны сургалт явагддаг байсан Жүд дацанг сэргээн босгох төсөл зохиогоод одоогоор үйл ажиллагааг нь гэр дуганад явуулж байгаа тухай сонирхууллаа. Их хамба ламтанг дагалдан явагсдын нэг доктор Клэчка бас энэ талаар саналаа хэлж "Чех улсын Засгийн газраас гаргасан "Монгол улстай 2006-2010 онд хамтран ажиллах хөгжлийн программд" уг төслийг багтааж оруулбал Монгол улсын дэд бүтцийн салбарт хөрөнгө оруулсантай дүйцэхүйц ард түмний оюун ухаанд орох хөрөнгө оруулалт болох юм" гэдгийг онцолж хэллээ. Чехийн Гадаад хэргийн яамныхан энэ талаар судалж, бололцооны хэрээр туслана гэдгээ амлаад биднийг үдлээ. Дараа нь 12 цагт Чехийн Сенатын орлогч дарга ноён Смутнид бараалхаж бас нэгэн чухал уулзалтаа эхэллээ. Ноён Смутни сенатад хоёр дахь удаагаа сонгогдон ажиллаж байгаа бөгөөд 2000 онд Чехийн парламентын төлөөлөгчдийг тэргүүлэн манай оронд айлчилж байсан хүн ажээ. Их хамба ламтнаас Монголд Бурханы шашин хэдий үеэс үүсч хөгжсөн, сүм хийдийн үүх түүхийг сонирхон хариулт авсны дараа сенатын орлогч дарга "Манай хоёр орны харилцаа бүр 800 жилийн түүхтэй гэж хэлж болно. Гэхдээ 800-гаад жилийн тэртээ өмнөд Моравад болсон анхны "уулзалт" нөхөрсөг байсан гэж арай болшгүй байх" гэж хошигнолоо. Ингээд бидэнд одоогийн сенат байрлаж буй Валдштэйны ордонг өөрөө үзүүлэн тайлбарлахаар босож Их хамбатны өгсөн цэнхэр хадгийг хүзүүндээ намируулан урд алхлаа. Чехийн парламент дээд, доод хоёр танхимтай бөгөөд дээд танхим буюу сенат нь 83, доод танхим буюу төлөөлөгчдийн хурал нь 200-гаад гишүүнтэй гэнэ. Уг ордон 1624-1630 онд Чехийн хааны цэргийн шилдэг генерал байсан Валдштэйнд зориулан баригдсан бөгөөд зориулсан эзнийхээ дайнч, эр зоригтой, алдар нэрд дуртай, хэрцгий ширүүн зан төрхийг илт тусгасан сүрлэг, гоёмсог, нарийн ур хийцтэй ордон ажээ. Эхлээд Торгон цэргийн танхимд орвол хана, адраар нь эртний Грекийн домогт бурхад, баатруудын сэдвээр зурсан зураг, дайн байлдааны  зэр зэвсэг зэргээр чимэглэгдсэн хоёр эгнээ цонхтой саруулхан танхим байна. Адарт зурагдсан морин тэрэгтэй зураг дээр дайны бурхан Марсын оронд Валдштэйн өөрийгөө зуруулжээ. Ийнхүү бидэнд цаг зав гарган чин сэтгэлээсээ хандсан Чех улсын Сенатын орлогч дарга ноён Смутнид гүнээ мэхийн талархлаа илэрхийлээд бид гарлаа. Прага хотын Үндэсний галерейн Азийн урлагийн музейд биднийг захирал хатагтай, философийн ухааны доктор Хэлэна Хонцопова ажиллагсдын хамт хүндэтгэлтэйгээр угтан авч биечлэн тайлбарлаж явлаа. 1292 онд Вацлав II анх үндэслэсэн эртний хийд байсан, Збраславийн ордон хэмээх энэ барилгыг 1910 онд Цирил Бартонь худалдан авч өөрсдийн амьдрах ордон болгон засаж өөрчилжээ. 1952 оноос энд Азийн урлагийн музейг дагнан хөгжүүлж эхэлснээс өнөөг хүртэл эртний үнэт ховор эдлэлүүдийн арвин цуглуулгатай болсон бөгөөд дотор нь Япон, Хятад, Зүүн өмнөд Ази, Түвд, Энэтхэг, Ислам болон Райнэр Крэйслийн (чехийн алдарт цуглуулагч, урлаг, шинжлэх ухааны зүтгэлтэн 1924-2005) үзмэрүүд хэмээн ангилж тохижуулжээ. Музейгээс гараад өмнөд Чехийг зорилоо. Бидний машинд Их хамба ламтныг дагалдан яваа залуу хувраг Нанзаддорж суусан бөгөөд зам зуур түүнтэй яриа дэлгэх боломж гарав. Тэрээр Энэтхэгийн өмнөд мужид орших Түвдийн Гоман дацанд есөн жил шавилан Буддын гүн ухаанаас суралцаж, эрдмийг өвөртлөн эх орондоо ирээд одоо Гандантэгчинлэн хийдийн удирдах зөвлөлийн гишүүн, хийдийн ёс зүй хариуцсан ламтан бөгөөд даруу төлөв, номын хүн болох нь мэдрэгдэнэ. Энэтхэг улсын хүн ам нь амгалан тайван боловч шашин хоорондын мөргөлдөөн гарах нь их хэмээн хүүрнэж байна. Хурдны замаар нэг хэсэг 180 милтэй давхиснаа Ческэ Будеовицэ хот руу орох замаар салж 17 цаг гэхэд хотын захиргааны өмнө ирсэн байлаа. Энд биднийг өмнөд мужийн захирагч Ян Захрадник тэргүүтэй хотын удирдлага хүлээн авч найрсаг дотно ярилаа. Ческэ Будеовицэ хот нь өмнөд мужийн нийслэл хот болохын зэрэгцээ Австри, Герман улстай хиллэдгээрээ бас онцлог юм байна. Их хамба ламтан үүнийг сонсоод "Манай хоёр улсын зарим муж, аймгууд хоорондоо харилцаатай, хамтран ажиллах боломж ихээхэн байгаа болон мөн хил орчмын хотуудын туршлага солилцох, жишээ нь манай улсын Өмнөговь, Дорноговь, Увс, Сэлэнгэ зэрэг аймгууд хоёр хөрштэй хиллэн, харилцан худалдаа наймаа хийж байдаг уламжлалтайг" сонирхуулж ярилаа. Ноён Захрадник Монголын тухай сонирхож "айраг гэдэг чинь алкагол уу?" гэж асуулаа. Хариуд нь Хамба ламтан "Бага зэрэг согтооно. Гэхдээ эрүүл мэндэд их сайн, эмчилгээний чанартай" гэвэл чехүүд бас мөчөөгөө өгсөнгүй "манай пиво бас тийм" гэж хөхрөлдлөө. 19 цагт хотын Влтава соёлын ордонд Чехийн буддын сүсэгтнүүдтэй уулзалт хийх байсан болохоор оройн зоогоо яаруухан бариад тийш яарцгаав. Танхим руу орвол 500-гаад хүн цуглачихсан, ламтныг тэргүүлэн ороход алга хавсран нам гүм сууцгааж байх нь их л сүрлэг санагдаж өөрийн эрхгүй өлмий дээрээ гэтсээр багшийг бараадан тайз руу гарлаа. Энд Их хамба ламтан бурхны сургаалын утга учир, бие хэл сэтгэл гурвын нэгдэл гэж юу болох, нүгэл буяныг ялгах, өөрийгөө ялж сурах тухай сургаал айлдаж, харин орчуулж байсан бидний хэдэн хүүхэн яг нарийн зөв орчуулгыг гаргаж хэлэх гэж хамжиж дэмжин нэлээн сандарсныг эс тооцвол уулзалт маш сайхан болж өнгөрсөн юм. Гол нь тэр хүмүүс маань бараг орчуулсан, орчуулаагүй сэтгэлээрээ ойлгодог, тэгээд ч харанхуйгаар биш өөрсдийгөө гэгээрүүлж боловсорч шүтдэг хүмүүс байсан тулдаа багшийн айлдсаныг  орчуулснаас нь илүүгээр сайн мэдэж ойлгож байх шиг байна лээ. Дараа нь Их хамба ламтан, Нанзаддорж хуврагын хамт "Өлзийн хутгийн хурыг буулгагч" хэмээх сан тавьж буян хишгийн даллага авлаа. Энэ үед хүмүүс чин сэтгэлээсээ сүжиглэн алга хавсран залбирч ямар ч чимээ аниргүй суух нь сэтгэл хөдөлмөөр байв. Уг уулзалтыг зохион байгуулагч Мирослав Кос хэмээх бурхны шашны үнэнхүү сүжигтэн Чех эр хүмүүст монгол заншлаар бүх юм нар зөв эргэдгийг тайлбарлаад эхний эгнээнээс босон дэс дараагаар нар зөв баруун гар талаас нь ирж багшаас адис авч арц, рашаан хүртэж болохыг хэлэхэд тэр олон хүн хичнээн соёлтой, хүндэтгэлтэй хандаж ёсоор болгож байгаа нь сэтгэлд маш таатай байлаа. Дашрамд хэлэхэд Кос маань эхнэрийн хамт монгол дээл, малгай, гутал өмсөж тайзан дээр Бурхан багшийн хөргийг залж бэлдсэн байв. Тэгээд зогсохгүй тэнд цугларсан сүсэгтнүүдээс Жүд хийдийг сэргээн босгоход хандив цуглуулж 48000 чех корун (2000-аад ам доллар) бэлдсэнийг дараа нь Хамба ламтанд гардуулсан нь бидний сэтгэлийг их хөдөлгөсөн билээ. Орой нь тус хотоос урагш 30 орчим км-т Мартины тээрэм хэмээх газар гурилын тээрэм байсан, ой дотор жижиг загасны цөөрмийн дэргэдэх амралтын газар ирж хоноглоцгоолоо. Энд мөн 20 гаруй сүсэгтэн ирсэн байсан бөгөөд Их хамба ламтантай хамт бясалгал хийж, мөн үдэш нь өөрсдийн бяцхан концерт тоглож сонирхуулж хөгжилдөцгөөлөө. Маргааш нь бямба гаригийн үдээс өмнө мөн Кос тэргүүтэй зохион байгуулж ойрхон нэгэн тосгонд барьсан монгол гэрт зочилсон. Таван ханатай, дотор тавилгатай, эрээн гэр байх бөгөөд монголоос авчруулж чехэд амьдардаг монголчуудаар туслуулж барьсан аж. Өөгүй цэвэрхэн, зөв барьсан тэр гэрт хоймрын авдран дээрээ бурхны дүрийг залж, мөн Түвдийн тусгаар тогтнолыг дэмждэгээ илэрхийлж хоёр хаш арслан, сангийн бойпор зэргийг тавьсан байна. Биднийг гэрт орсны дараа чихэртэй ааруулаар таваг тавьж, монгол цайгаар дайллаа. Гэрийн эзэгтэй галаа түлж ёсчилж байна. Тэгээд ноён Кос уг гэрт өөрсдийн шүтгэлтнүүдийн хамт мөргөл залбирал, бясалгал хийж, хурж цуглаж байх бодолтойгоо яриад багшаас аравнайлж адислахыг хүслээ. Их хамба ламтан уг мэдээг таатайяа хүлээн авч алс холын энэ Чех нутагт монгол гэрт бурхны шашинтан чех хүмүүстэй уулзаж, шашин шүтлэгт хил хязгаар байдаггүйн бас нэгэн нотолгоог биеэр үзэж байгаадаа баяртай байгаагаа илэрхийлээд "Нэгэнт та бүхэн энэ гэртээ хурал ном хурж, мөргөл залбирал үйлдэж байя гэж байгаа бол үүнийг гэр-дугана болгож болох юм. Хэрвээ тэгвээс би дуртайяа аравнайлж танай сүм хийдийн үндэс суурь болохыг билэгдэе" хэмээгээд Нанзаддорж ламтантай хамт "Хураангуй аравнай" уншиж сан тавьж даллага авахууллаа. Мөн хоёр талын модон орыг чөлөөлж олон хүн багтахуйц жавдан суудал засаж болох, гэрийн гадна тотгон дээр хоёр бодь гөрөөс байх, тоонон дээр шүхэр залах зэрэг гэр-дуганад хэрэгтэй зүйлсийг хэлж зөвлөлөө. Шинэхэн гэр-дуганын эзэн Мирэк Кос энэ бүхнийг алга хавсран хичээнгүйлэн сонсож багштаныг дараа ирэхэд хэлсэн бүхнийг ёсчлон биелүүлсэн байхаа илэрхийлж байв. Ингээд гэр-дуганын "нээлтийн" ажиллагаа өндөрлөж амралтын газар руугаа буцлаа. Тэр өдөр элчин сайд О.Энхтөр уг амралтын газар луу ирж Их хамба ламтантай хууч хөөрөн, орой нь Кос тэргүүтэй чехүүдийн Түвд, Монгол орноор аялж авсан зургийг дэлгэцэн дээрээс үзэж бас нэг үдшийг таатай өнгөрөөлөө. Маргааш нь 11 цагт Тржэбон хот руу хөдөлж Хотын дарга Иржи Хоудэк, орлогч дарга Здэнек Мраз тэргүүтэй хүмүүсийн хүлээж байсан хуучин усан сангийн цамхагт ирлээ. 1909 онд анх баригдаж Тржэбон хотынхны усны нөөцийг хадгалдаг байгаад 1972 оноос хойш ашиглагдахаа больсон 37 метр өндөр, алсаас харвал өндөр суурин дээр баригдсан монгол гэр мэт санагдах дугуй цамхагийг доктор Милан Клэчка хотын захиргаатай 50 жилийн түрээсийн гэрээ байгуулан авч Азийн соёлын төв болгох сайхан төсөл боловсруулаад хэрэгжүүлэх шатандаа яваа юм байна. Уг төв буддын шашны урлагийн үзэсгэлэн, Европ-Азийн хамтын ажиллагааны институт, Япон цэцэрлэгийн цогцолбор байх бөгөөд хоёр тивийг холбосон өргөн цар хүрээтэй үйл ажиллагаа явуулж байхаар төлөвлөгджээ. Доктор Милан Клэчка "Уг төвийн завсар, тохижуулалт 2008 он гэхэд дуусаж бүрэн ажиллагаатай болох бөгөөд гэхдээ албан ёс ны үйл ажиллагаагаа аль хэдийн эхлээд байгаа, эрхэм дээдэс хамба ламтан манай төвд зочилж буй гадаадын анхны нэр хүндтэй зочин болж байна. Манай Азийн төвд бурхны шашны гүн ухаан, үнэний эрэл, улс үндэстнүүдийн түүх соёл зэрэг олон төрөл сэдвээр хичээл, таниулга хийж байх юм. Цамхаг маань хүн ардыг ундны цэвэр усаар хангаж байсан бол ирээдүйд оюун ухааны цэвэр ундааг ард олондоо түгээж байх төв болох юм" гэхэд Их хамба ламтан билэг дэмбэрэлтэй сайхан үг байна гээд "Монголын бурхны шашинтны төв, Гандантэгчинлэн хийд энэхүү Азийн соёлын төвтэй хамтран ажиллаж хэлхээ холбоотой байх, өөрийн сүм хийдээс эрдэмт багш, лам нарыг явуулж хичээл ном уншуулж байх болно. Мөн өөрөө Азийн Буддистуудын энхтайваны бага хурлын Ерөнхийлөгчөөр ажилладгийг  хувьд уг төвийн үйл ажиллагааг дэмжиж тусална" гэж амлалаа. Хотын дарга ноён Хоудэк мөн төвийн ач холбогдлыг үнэлж "Нэгэнт ашиглагдахгүй болсон барилгыг сэргээн засварлаж хотын өнгө үзэмжийг нэмэх, өөрийн үйл ажиллагаагаар зочид, жуулчдыг даллан дуудах, тодорхой хэмжээний ажлын байр бий болгох зэргийг харгалзан бид бүхэн уг барилгыг ноён Клэчкад түрээслүүлэх шийд гаргасан юмаа" гэлээ. Дараа нь хажууханд нь байх, ирээдүйд япон цэцэрлэг болж тохжигдох жижигхэн цэцэрлэг дотор орших, дэлхийн 2-р дайны үед амь үрэгдсэн Чехийн дайчдын хөшөөнд Их хамба ламтан цэцэг өргөж "Итгэл" хэмээх хямрал тулаан арилж энэрэл нигүүсэл мөнхөд байх, хүн зон зовлонгоос гэтлэгдэх тухай ном уншиж залбирлаа. Тавдугаар сарын 15-ны даваа гаригт Карлын их сургуулийн философийн факультетийн монгол судлаач эрдэмтэд, оюутнуудтай сургууль дээр нь уулзалт зохиолоо. Монголч эрдэмтэн эмэгтэй Вэроника Зикмундова өөрийн оюутнуудын хамт сургууль, танхимаа үзүүлж мөн Монголын тухай асууж лавлаж байлаа. Уг сургуульд багшилж буй эрдэмтэн багш Лувсандорж гуай Их хамба ламтантай уулзаж хэдэн мөч хөөрөлдлөө. Уулзалтын завсар чөлөөгөөр Монгол Улсаас Чехэд суугаа Элчин сайд О.Энхтөрийн сэтгэгдлийг асуувал "Манай орны бурхны шашинтны төвийн тэргүүн их хамба ламтан Д.Чойжамцын албан ёсны айлчлал нэр хүндтэй, өндөр түвшинд болж байна. Чехийн ард түмэн аливаа шашны талаар уян хатан байр суурьтай, буддын шашны түүх, гүн ухааныг маш сонирхож судалдаг, манай оронтой тал бүрээр хамтран ажиллах сонирхолтой, монголчуудыг Чингэсийн үеийн түүхээс нь эхлэн сайн мэддэг, элэгсэг найрсаг улсууд гэдгийн нэг тод жишээ боллоо" гэж ярилаа. Элчин сайдын яам дараа нь Чех улсад ажиллаж амьдарч буй монголчуудтайгаа их хамбатныг уулзуулах ажлыг зохион байгуулж, тэднийхээ ажил амьдрал тэгш сайн явах ном уншуулж сэтгэлийг нь баясгасан билээ. Ийнхүү их хамба ламтны Чех улс дахь албан ёсны айлчлалын хөтөлбөр дуусгавар болж бид сэтгэл хангалуунаар ажлаа дүгнэж, дараагийн айлчлалыг хэдийд төлөвлөхөө ярилцан үлдсэн юм. Бид гэдэг маань уг айлчлалыг санаачлан зохион байгуулж хоёр улсын хооронд хэрдээ ажил болж байж их хамба ламтны ажлын зав, сиймхийг арай ядан тааруулан одоо л биеллээ олж байгааг биеэр үзэн баясаж буй зохион байгуулах хорооныхон билээ. Үүнд оролцогсдыг дурдвал, Чех-дундад Азийн худалдааны танхимын гүйцэтгэх захирал, байгалийн ухааны доктор Милан Клэчка, "Aquaconsult" ХХК-ийн захирал Здэнек Влчэк, философийн ухааны доктор Павэл Фабини, "ABP" ХХК-ийн захирал, хуулийн ухааны доктор Попэлка, Яромир Кобэра, Вацлав Хнат, Мирослав Кос, архитектор Станислав Томан, "Элбэг Монгол" ХХК-ийн захирал П.Эрхбаяр, "VODAFONE" үүрэн телефоны техник инженер Д.Эрдэнээ болон үүнийг бичигч миний бие болно. Мөн уг айлчлалыг ивээн тэтгэж сэтгэлээсээ хандсан Чех улсын байгууллага, фирмийг дурдвал Cordic ХХК, Aquaconsult ХХК, 1.Primossa corporation ХК, Vegacom ХК, Wastech ХК, ABP ХК зэрэг хандивлагч нар юм. Тэргүүн хамба ламтны Чех улсад хийсэн айлчлал хоёр орны ард түмнийг улам ойртуулж, соёлын салбарт томоохон хувь нэмэр оруулсан, бурхны шашинт хүмүүсийн сэтгэл зүрхэнд илүү их гэгээ хайрласан буянтай сайхан үйлс болсныг эцэст нь хэлэхэд таатай байна. 
Орчуулагч Б.Мянганбаяр 
2006 оны 5-р сар 
Прага хот 



