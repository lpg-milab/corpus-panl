Балдан Бэрээвэн хийдийн сэргээн засварлалт яагаад зогсов

Хэнтий аймгийн Өмнөдэлгэр сумын нутаг Хэнтийн нурууны салбар эртний түүхт үзэсгэлэнт Арван гурван сансар уулын ард үзэсгэлэнт сайхан байгальтай Мөнх-Өлзийт уулын энгэрт, Бат нуурын хойд хөвөөнд орших Ар халхын Утай гүмбэн гэгдэж байсан Балдан Бэрээвэн хийд 1937 онд МАХН-ын удирдлагаар гүйцэтгэсэн буддын соёл, сүм хийдүүдийн эсрэг их хэлмэгдүүлэлт, эвдлэн сүйтгэлтэд өртөж үгүй болсон билээ. 
Бэрээвэн хийдийг 1777 онд анх суурийг нь тавьж байгуулснаас хойш 150 жилийн хугацаанд лам хувраг голдуу 8000 орчим хүн амьдран суудаг монголын томоохон хүрээ хийдийн суурин газар болон өргөжжээ. Энэ газарт одоогоор бол 2-3 сумын хүн амтай тэнцүү олон түмэн хуран цугларсан том суурин бараг 300 жил оршин байсан байх юм. Одоо ядаж сумын төв байгуулсан ч болохоор хотын туурь энэ хэдхэн жилд таг мартагдан өнгөрчээ. Дашрамд дурдахад манай одоогийн 300 гаруй сумын төвийг байгуулахдаа газар орныг харж сонгоогүй юм. Ямар сайндаа л Хэнтий аймгийн нэгэн сумын төвийг байгуулахаар аймгийн төвөөс сумын тамгын газрын гэр ачиж явсан тэмээн тэрэгнийх нь дугуй мултарч унасны улмаас тэр газарт нь гэрээ барьснаар уг сумын төв үүссэнийг нутгийн нэгэн ахмад хуучилж байлаа. 1937 онд Бэрээвэн хийдийг эвдэн сүйтгэснээс хойш ганцхан их цогчин дуганын барилгын туурь болон хадан дээр сийлсэн соёмбо үсэг зэрэг л үлдэн газар хөрс нь эдгэрэн эзгүйрсээр 60 гаран жилийг өнгөрүүлжээ. 1990 оны ардчилсан хувьсгалын дүнд орон даяар шашнаа сэргээж, мөргөн залбирах эрхээ эдлэх болсноор Бэрээвэн хийдэд шавилан сууж байсан лам хуврагуудаас үлдсэн ганц лам болох Товуу гуай болон нутгийнхан санаачлага гарган уг хийдийг сэргээх анхны оролдлого эхэлж билээ. 1992 онд хийдийн гол сүм их цогчин дуганын барилгын туурины хажууд дүнзээр жижигхэн сүм барьж хурал номоо хурж эхлэв. Гэвч энэ нь Бэрээвэн хийдийн сүм дуганыг эргэж сэргээн босгох засварлах ажил биш байлаа. Тийм ажлыг хийхэд нутгийн иргэдийн энэ санаачилга хүч хүрэхгүй юм. Хэнтий нутаг руу аялах жуулчид аялагчид 1990-ээд оны эцэс хүртэл маш цөөхөн байлаа. Орон нутгийнхнаас бусад хүмүүс Бэрээвэн хийдийн тухай сайн мэдэхгүй байв. Чухам энэ үед буюу 1998 оны аравдугаар сард буддын шашинт, буддын соёл, түүх судлагч сэргээн засварлагч нэгэн америк хүн энэ нутгаар аялан явж нутгийн лам нартай уулзан эртний түүхт энэ хийдийг сэргээн засч болох тухай ярилцжээ. Ажил хэрэг бүтэмжтэй байвал үнэхээр энэ хийдийн гол сүмийн барилгыг нь, цаашлаад хийдийг хуучны янз маягаар нь сэргээн засварлаж, хурал номоо сэргээгээд байгаа хийдэд нь хүлээлгэн өгөхөөр хэлэлцэн тохироод хөрөнгө мөнгө олох, хийдийг сэргээн засварлах ажлаа эхэлжээ. Тэнд тохилог оффис, гал тогоо, хоолны заал, бие засах газар, зочид гийчдийг хүлээн авах байр, тоглох амрах талбай зэргийг барьж, 50 гаруй хүмүүсийн ажиллаж амьдрах ая тухтай орчныг бүрдүүлсэн байв. Сэргээн засварлах ажил дууссаны дараа энэ бүхнээ хийдэд хүлээлгэн өгөхөөр тохирсон байлаа. Орон нутгаас 30 гаруй хүнийг боломжийн цалинтайгаар ажиллуулж, мөн төвөөс мэргэжлийн засварчин, мужаан, урчуудыг урьж ажиллуулж байв. Сэргээн засварлах ажил эхэлснээр хийдийн гол сүм их цогчин дуганын хоёр давхар барилгын туурийг олон жилийн хөрс шороонд гадна доторгүй дарагдсан байсныг уг муудсан барилгаа гэмтээлгүй цэвэрлэж улмаар уг барилгын өмхөрч муудсан үндсэн рам яс моднуудыг нэг нэгээр нь сугалан авч солин дотор талын эхний давхрыг бүхэлд нь маш уран нарийн хийцтэй сийлбэр урлалтай багана, адар болгон хийж гүйцэтгэжээ. Энэ ажил үндсэндээ 1999 оны тавдугаар сараас эхлэн 2005 оны долдугаар сар хүртэл явагдсан. Дээрх хугацаанд Бэрээвэн хийдийг сэргээн засварлаж байгаа тухай мэдээлэл аймаг орон нутаг болон Улаанбаатарт тархаж хүмүүс амралт аяллын хүрээнд очиж үзэх, сонирхох нь эрс нэмэгдэж байлаа. Мөн 2002 оноос эхлэн Хар зүрхний Хөх нуурт жуулчны бааз байгуулагдсанаар хуучин байсан Баянголын жуулчны бааз, Хангал нуур, Бэрээвэн хийдээр дамжаад Өглөгчийн хэрэм, Биндэр овоо, Дэлүүн болдогийг чиглэсэн аялал жуулчлалын маш аятайхан замнал хөгжих төлөвтэй болж байгаа юм. Гэтэл энэхүү аятайхан ажил үл мэдэгдэх шалтгаанаар зогсож улмаар хийж гүйцэтгэж бүтээгээд байсан олон сайхан барилгын хэсгүүд эргээд үрэн таран болж эвдэрч муудах аюулд өртөөд байна. Учрыг тодруулахаар монгол талаас хамтарч ажиллаж байсан хүмүүсээс сураглахад Хэнтий аймгаас сонгогдсон УИХ-ын гишүүн болон аймгийн удирдлага болиулсан сураг дуулдах юм. Шалтгаан нь мөнөөх л гайт мөнгөний сонирхол. Хийдийг сэргээн засварлаж байгаа хүнээс Хэнтий аймагт мөнгө өгөхийг шаардаж улмаар сэргээн засварлаж байгаа ажлын бүх мөнгө санхүүжилтийг аймгийн удирдлага мэдэж захиран зарцуулна хэмээсэн гэнэ. Тэгээд л энэ мэт шалтгаанаар уг ажлыг болиулсан байх юм. Энэ ажлыг болиулсан хүмүүс хэтийг харсан өөр ашиг сонирхолдоо хөтлөгдөөгүй бол уг ажлыг дуусгаад хийдээ хүлээгээд авчихаж яагаад болдоггүй байнаа. Мөнөөх америк эр эхэлсэн ажлаа дуусгаж чадаагүйдээ ихэд сэтгэл дундуур явсан ба эдүгээ Балбад мөн нэгэн хийдийг сэргээн засварлаж байгаа гэнэ. Тэрбээр, монголчууд дахин дарамт шахалт үзүүлэхгүй бол эхэлсэн ажлаа дуусгаад монголчуудад хүлээлгэж өгөөд буцаж болно гэсэн байх юм. Хэрэв Бэрээвэн хийд сэргээн засагдах аваас энэ зүгт зорчих аялагч, амрагчид улам нэмэгдэж аялал жуулчлалын нэгэн сайхан замнал илүү таатай хөгжих билээ. Энэ ажлыг зогсоосон хүмүүс хийдийг хэрхэн сэргээн засаж юу болгохыг хүмүүс минь анхааралтай хараарай! 
Б.ГАНХУЯГ 

