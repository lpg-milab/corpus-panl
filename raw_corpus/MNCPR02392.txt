САРАН АРВИЖИХ САРУУЛХАН НУТАГ ЗҮҮНХАНГАЙ

Газрын дээрх жаргалан, ар Монголын дундад диваажин хэмээгдэн эрт үеэс яригдсаар ирсэн Хан Хөхийн газар нь сэтгэлд зохист үзэсгэлэнт сайхан уул, тал, говь хосолсон орон бөгөөд гүн хөх огторгуйд нэхэн тулцсан мэт өндөр өндөр модод бүхий уулсын эргэн тойрон үр жимс булбарч, булаг рашаан ундарсан, буга гурын дуу эгшиглэсэн чухам арван буяны бэлгэ шинж төгс бүрдсэн нутаг билээ.
Хөхий ханы цээлхэн аялгуут, тэгш таван хүсэл тээсэн салхин хүн зоны дээж ахуйн эгээрэлтэй хоймсон зүрхнээс өртөөлөхдөө нутаг нь уянга дуу шиг, уянга дуу нутаг нь юм шиг л бодогдон, бүүдэрч толирсон хорвоогийн шаргал хуудсын нэгээхэн хэсгийг чимээлэх ажаам. Ийм сайхан нутгаа үгээр урлан, магтан дуулж, үеэс үед аж төрөн суусаар ирсэн ард түмэн нь сэтгэлийн угаас цагаан, хүн чанар сайтай байдаг билээ. Энэ л нутгийн эгэл нэгэн хүү нь болж төрсөндөө би баярладаг юм. Бахархах юмтай байх сайхан гэдэг. Саран арвижих саруулхан нутгийн гол мөрний урсгал, уулсын ширхэг чулуу бүхэн багын минь дурадхалыг хадгалан байгаа... I Сарны туяаг би алганыхаа толион дээр урсгах дуртай. Агшны төдийд урсан одох ямар нэгэн үзэгдлийг анирт цээжээрээ түшин алс тийш үдэх бас дуртай сан. Намар оройн цэцэрлэгээр ганцаархнаа алхаж, надтай хамт хэн ч яваагүйд өөртөө эрдэж, хөлийн дор шаргих навчсын гунил аялгууг чагнан, хөв хөх сарны үзэсгэлэнт гадаргыг ажин алс тийш сэтгэлээ шувуу мэт нисгэдэг сэн. Бодол зүүрмэглэх төдийд горхины дэргэд оччихно. Хоржигнон урсах тэр горхи өхөөрдөм шувуудын хөл доогуур цахилгаан мэт урсдагийг он жил, жил сар надаас огтхон ч нуусангүй. Гол минь бас өөрийн үнэртэй. Эгшиглэнт горхины цээлийн үнэрийг би мэдэрдэг. Мэдрэх бүрийд өнөө горхи сэтгэл рүү минь урсдаг аа. Ээжийн минь уярал шиг хээр талаас би өвсний шивнээ, өвсний үзүүр дээр зогсох том цагаан сар, сүүдрээ дэрлэн сүүмийх эртний домог шиг дов толгод, хязгааргүй цэлийх, аниргүй цагаан талд ганцаархнаа торойж буй хүн чулуу эл бүгдийг олж харна. Хүн чулууны сүүдэр л амьдрал-цаг хугацааг хэмжээд байх шиг гэгэлгэн сэтгэл надад төрөхөд өөрийн эрхгүй санаа алдана. Нутагт минь намайг татах нэгэн соронзон байна. Энэ бол миний сэтгэлийн их уярал юм. Хөхийгөө санасан нэгэн буурал орон хот газар ирэн дасалгүй Зүүнхангай оруулаад л хаячих гэж их гуйдаг гэсэн. Замын машинд хамаагүй дайгдаад явчих сэтгэл нь дийлдээд үргэлж л зүүн зүгээс баруун зүг рүү ширтэж зогсдог болсон юм гэнэ билээ. Миний нутгийн ах нар минь ч олон жилийнхээ аян жингийн харгуйг эвхэн нутагтаа ирээд "За одоо сэтгэл амарлаа, нутгийнхаа уснаас ууж, чулууг нь дэрлэлээ. Одоо боллоо" гээд л цасны түрүүч мэт хүний орчлонгийн хаалгаар орж ирсэн шигээ гэгээ цацруулсаар гараад явахдаа хураасан буянаа энд л үлдээдэг юм. Амьдралын гэгээг нялхын бодолтойгоо адилхан гэж бодсон дэндүү цагаахан ах минь хаврын цэцэг шиг анхилхан насандаа дүүгээ ганцааранг нь орхиод одохдоо нутагтаа их л тэмүүлсэн юм гэнэ билээ. Уувал ч уучихдаг, хийвэл хийчихдэг сайхан буурай Абгаа минь аниргүй сарны цэцэрлэгт морьтойгоо дуулж яваад эргэж ирээгүй. Хөгжим мэт бүлээн бороо тэр өдөр хичнээн их орсон гээч. Хүмүүн сэтгэлийн алтан аргамжааг таслахгүйн тулд гэнэн цагааныг хуучлангаа "Амиа тээнэ шүү!" гэж ухааруулдаг байсан юм. Алтан горхиныхоо дэргэдээс ахиад л би явах нь. Буурал морьтой Абгаа минь оройн нарны цацрагаар морио аргамжчихаад инээмсэглэн орж ирдэг сэн. Гөрөг цэнхэр хангайн чимэг зүс бороо тэнгэрээс урсана. Сэтгэлийн энгэрлэгт орших сэлгээн нуураас мөнгөлөг хун шувууд ниснэ. Борооны ширхэг бүрийг сэтгэлийн цээлсэл, бодлын ариуслаар илбэн буян хэлхэж суудаг Агаа минь зүрхний цэнхэрхэн тойром мэт амьдралаас өөрөө яваагүй юм. Бурхны зараалаар ирээд Хөхий нутгийн зоны сэтгэлийг цайлгаад буцсан л юм шиг санагддаг билээ. Цэцгээ дэвссэн арын хангай, Хан Хөхийд өргөсөн сүүн дусал нь мөнхөд биднийг ивээж явах болно. Ухаант ижий нар үрсийнхээ замд сүү дэвсэж зөөллөдөг билээ. II ... Намайг өглөө сэрэхэд тэртээ айлын яндангаар утаа хөвөрч, нэг их хөлтэй гийчин болон очмоор болдог сон. Миний жаахан бор гар ижийн өгсөн хишгийг өөрөөсөө ч харамлан иддэг шигээ итгэл сэтгэлээ элгэмсэг хүмүүн тантай хуваалцахыг үргэлж хүснэм. Хүнийг хүн л гэж боддог минь намайг олон муу зүйлээс холтгодог. Би танаас бодоор ч, бодлоор ч илүү төрөөгүй нэгэн билээ. Гэхдээ л нутгаа гэсэн сэтгэлээр олон хүн нэгсэж чуулдаг гэсэн. Үлгэрт дуртай миний багын зан, өчнөөн шувууд хаанаас ч юм ирээд суучихдаг өвөлжөөний бяцхан харуул, сүрхий ч юм шиг өдөржин ноцолдсоор босгосон бяцхан өвлийн өвгөн, надаас өөр хэн ч түүнийг хайрлаагүй өнчин хөх ботго, энэ миний өссөн орчин өлгий нутаг-Зүүн-хан-гай, Зураагийн минь буйд аглаг анирхан байгаль. Үдшийн сарны мөнгөлөг гэрэл ар Жаргалант, өмнө Их дайрагтын энгэрт эрхлэх шиг цэв цэгээн туяа тусгана. Хавар болохоор яргуйн өнгөнд нэлдээ хөхрөн солонгорох эгэл төрхтэй Хайрхан хэмээх уул миний "зүрх" уул аа. Ижий минь өглөө болгон тэр уулсын гялавхийх оргил өөд цайгаа өргөж амандаа ямар нэг юм хэлэн (би юу хэлдэг юм бэ гэж олон удаа асуусан ч надад хэлж өгөөгүй... ) дараа нь үүд түшин зогсох намайг татаж үнсэнэ. Цайны дээж өргөхөд хэлэх үгийг номоос уншсан ч ижийн минь хэлсэн үг яагаад ч юм ер бусын санагддаг нь одоо ч хэвээрээ. Хаврын үдшийг энд юугаар ч солимооргүй гэгээн. Алтан хараацай сүлжилдэн үүдээр орох шахан шумбаж, тэгснээ агаарт хөөрөн одно. Энэ шувуу нутгийн минь үзэсгэлэнг хөглөх "удирдаач" л гэмээр... ... Ийнхүү санаашралын дундуур алтаар бичмээр хүмүүс та нарын түүхийг бийрийн үзүүрээр урлан үлдээх ахуйд намтар дурсамж бүхэн хөгжимтэй байдгаар төсөөлөн сэтгэлээ. Тэрхүү нандин хөгжим зөвхөн хүний зүрхэнд л төгөлдөр хуур мэт эгшиглэн байдаг ажаам. ... Харанхуйгаас ч гэсэн өөрийн мэдрэмжээр гэрэл олзолном. Олзолсон тэр гэрлээ ээж, ах хоёртоо өгөөд өөрөө огторгуйг умартмаар болдог оо. Сэтгэлийн цэнхэрлэгт цаг хугацааны хийгээд орон зайн ойлголт огтоос ч хэрэггүй. Хан Хөхий уулын ар сугаас эх аван урсах Эрдэнэ хэмээх бяцхан голын хөвөөнд орших сумын жижигхэн төвд бидний бага нас дэндүү гэмээр жаргалтайхан өнгөрсөн сөн... Ээлж дараа, баяр хөөр ээжийн өвөрт нэг өнжөөд унтахаа тэсэн ядан хүлээх, заримдаа ээлжийн "будлианаас" болж булаалддаг, гэгээн нулимс цацлуулан уйлдаг байж билээ. Ямар нэгэн ажлаар аав зарим үед гэртээ үл байна. Тэгэхэд аавын "баатар" хүү би гэдэг "хүн" ганцаар унтахаас айж ээжийнхээ өвөрт унтахаар ахыгаа "дээрэлхдэг сэн". Таван нас хүртлээ ижий хайранд бялхсан жур хүүхэд амьдралын эрээн бараан түмэн хэргийн учрыг мэдээгүй шигээ одоо төөрсөөр. Харин ах минь ганцаардлыг эрт мэдэрсэндээ хорвоог орхисон ч юм болов уу. Эгшиг түгээх намуун салхины урин амьсгал өглөө үдшийн сэрүүнд эм болдог сайхан нутгийн минь зун цаг сан. Ижий минь тулгар биетэй байж билээ. Ах бид дүүтэй болно гээд бөөн хөөр болсон хоёр амьтан эрэгтэй дүүтэй болно, үгүй эмэгтэй дүүтэй болно хэмээн ам мэдэн бурцгаадаг сан. Хүүхэд л юм чинь дээ. Нэг өдөр ижий минь гэнэт их сүрхий өвдөж эмч дуудсан юм даг. Удалгүй сумын эмнэлэг тэгээд аймгийн төв хүргэгдсэн гэдэг. Тухайн үед гэрээс олон хүмүүс ижийг аваад явахад би хөшигний цаагуур орж хүмүүсээс нуугдаж байгаад асгартал уйлсан. Яагаад тэгж уйлснаа одоо ч бодоод олдоггүй юм. Ахин ээжтэй байхын жаргал амсахгүйгээ маш сонин мэдэрсэн юм. Ингээд ах бид хоёр хөөрхий "амьтад" Абгаагийнд нэгэн зун, нэгэн намар, нэгэн өвлийг өнгөрөөсний эцэст холын тэртээгээс бодолд автсан аавыгаа ганцаархнаа ирэхэд би ээжийгээ нэхэж нэлээд зовоосноо тодхон санадаг юм. Хотын чихэр, гоё сайхан тоглоомууд нь надад сонин биш харин ээж л хэрэгтэй байж. Ээж хаана байгаа юм бэ гэсэн миний асуултад аав минь ямархан их шаналан суусан бол доо хэмээн Ховдод ирсэн анхны намраа ойлгож, "Дэлхий эргэнэ" гэсэн нэртэй шүлгээ аавдаа зориулан бичихдээ, Долгилох эрчис эргээ хэмлэдгийг санаад Дотроо гунигладаг ааваа саналаа... Сэмжин нимгэн үүлс урагшаа нүүгээд горьгүй нь Сэтгэлд үзэгдсэн аав руугаа би яараад тэсэхгүй нь ээ хэмээн ааваа санасан сэтгэлээ цаламдаж ядан билээ... III Хүмүүн гэгч жаргал зовлонгоор үерлэгч их мөрөн билээ. Урдаас ирсэн жаргал зовлонгоо дааж байж хүн болдог гэх. Түмэн зүйлийн цэцэг булбарсан миний нутгийн өвгөд минь. Найран дээрээс нулимстайхан гарч хээрийн салхинд бодлоо зөөллөсөн буурлууд минь. Сарны зүгээс ирэх зөн холын ирээдүйг юу л хэмээн бодож суугаа бол... Хүн сайхан дуулахад нулимс алдахаар тийм уяруу зөөлөн сэтгэлтэй явбал амьдралдаа алдахгүй. Ээж минь тийм л сэтгэлтэй явсан юм. Эргэлдэн эргэлдсээр л байх дэлхийн агаарын хаан наран дор ижий минь миний дээд хайрын дулаахан ганц цацраг буюу. Хаанаас ч юм ирдэг хэсүүл шувууд тэрхэн үл мэдэх зүгээс миний наран ижий тийш нисэлдэнэ. ... Өтөл шаргал орчлонгийн нэгээхэн буйд би сэтгэлийнхээ дулаан зүгт нутаг, аав л хоёроо дурсан сууна. Дүүрч дундардаг хувилгаан сарны туяанд тосоол хөх Хан Хөхий аавын минь нутаг. Уулсын цаанатаа дахиад л уулс буй. Эх нутаг минь угаас зуу зуун настай өвөг уулсын орон. Он цагийн шаргалхан хуудас дэгэн дэвэрч, огторгуйн гүнээс асгарах тэнгэрийн бүлээн нулимс мэт мөнгөлөг бороо дотно аялгуугаар шивэрнэ. Наадам өнгөрөөд л манай нутагт бороошиж эхэлдэг сэн. Цэнхэр тэнгэрийг хурын үүлс хучихад цээжинд минь тийм гэхийн аргагүй гуниг төрдөг ч нэрмэлийн аагинд жаахан халамцаад, "Баян далайн ус шиг Бялхам сэтгэлт аав минь" хэмээн "наддаа л уянгалаг" дуулах аавыгаа хараад л догдолчихдог сон. Яагаад хүмүүс хаа явсан газраа төрсөн нутгаа гэдэг юм бол оо? Буйд аглагт, ертөнцийн анираас алс зэлүүд, хээрийн салхи бороо шуурганд өнгөө алдсан бяцхан сумынхаа тухай цаг үргэлж боддог нь ямар учиртай бол доо, хөөрхий гэж. Яруу найрагч Д.Өрнөхдэлгэр 
Д.Өрнөхдэлгэр
