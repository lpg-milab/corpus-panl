"Гэр хорооллын барилгажилт" ХЗХ-ны хадгаламж эзэмшигчид Ерөнхий сайдад шаардлага хүргүүллээ

"Гэр хорооллын барилгажилт" ХЗХ-ны хадгаламж эзэмшигчид эрх ашгаа хамгаалах түр хороо байгуулжээ. Тэд тэмцлийн хэлбэр, зорилгоо Монгол Улсын Ерөнхий сайд М.Энхболдод ингэж тайлбарласан байх юм. 
"Гэр хорооллын барилгажилт" ХЗХ-ны 2000 гаруй хадгаламж эзэмшигч бид гэр бүлийнхээ хүмүүс, үр хүүхдүүдийнхээ АНУ, Солонгос зэрэг орнуудад шударгаар хөдөлмөрлөж олсон хэдэн төгрөгийг хадгалуулсан. Гэхдээ хуулийн дагуу гэрээ байгуулж. Бидний хадгаламжийн үнийн дүн нийтдээ 10 орчим тэрбум төгрөг болсон бөгөөд одоогоор тус хоршооны үл хөдлөх болон эргэлтийн хөрөнгө болох 30 гаруй объектын үнэ тус хоршооны Удирдах зөвлөлийн үнэлгээгээр 8.8 тэрбум болж байна. Хадгаламж эзэмшигч бидний хувьд мөнгөн хадгаламжийн гэрээгээр хадгалуулсан хөрөнгөө нэн яаралтай эд хөрөнгөөр ч хамаагүй буцааж авах ганцхан зорилготой билээ. Энэ үүднээс хадгаламж эзэмшигчид нэгдэж "Гэр хорооллын барилгажилт " ХЗХ-ны хадгаламж эзэмшигчдийн эрх ашгийг хамгаалах түр хороо байгуулснаа Танд сонордуулж байна. Хадгаламж эзэмшигчдийн мөнгөөр их хэмжээний газар, барилга байгууламж, үл хөдлөх болон бусад хөрөнгө худалдан авсан нь одоо хоршооны нэр дээр байгаа нөхцөлд биднийг залилсан, итгэмжилсэн хөрөнгө үрэгдүүлсэн гэж Ц.Түмэнгэрэл болон бусдыг яллах нь үндэс муутай юм. Энэ өнөөх л цагдаа, шүүх, прокурор дамжсан олон жилийн настай хэргийн тоо нэгээр нэмэгдэх болуузай гэж санаа зовж байгаагаа Танд илэрхийлж байна. Тэгээд ч хуулийг гууль болгодог Монголын төр засагт ард түмэн итгэх итгэлээ алдан байгаа энэ цаг үед Таны гаргах шийдвэр, авах арга хэмжээ танай Засгийн газар, хууль хяналтын байгууллагын нэр хүндэд шууд хамааралтай санагдана. Хадгаламж эзэмшигчид бид 2006 оны тавдугаар сараас хойш энэ асуудлыг хандах бүх газарт тасралтгүй тавьж, гурван сар төр засгийн бүх шатны байгууллагаар явлаа. Бүтэл муу байна. Ийм нөхцөлд ХЗХ-ны удирдлагын хэлсэн үнээр ч хамаагүй хохирлоо барагдуулахыг зөвшөөрсөн. Гэтэл Санхүүгийн зохицуулах хороо шалгаж байгаа нэрээр ямар ч үр дүнгүй хоёр сарын хугацаа алдлаа. Үнэнийг шалгаж тогтоодог төр засаг, хууль Монгол Улсад байхгүй байгаа энэ үед төр засагтаа ард түмэн итгэл алдарсаар байна. Байдал энэ хэвээр байвал, ХЗХ-ны хохирлыг нэн яаралтай барагдуулж эхлэхгүй бол, энэ олон мянган хадгаламж эзэмшигчид, түүний ард байгаа гэр бүл, үр хүүхэд, ах дүү нарын хэдэн зуун мянган хүний бухимдал, хямралын үр дагаврыг төсөөлөхийн аргагүйг Та ойлгох биз ээ. Манай "гэр хорооллын барилгажилт" ХЗХ бол бусад өмч хөрөнгөгүй, төлбөрийн чадваргүй хоршоодоос ялгаатай нь одоо ч үйл ажиллагаагаа явуулж байгаа ба хадгаламж эзэмшигчдийнхээ хохирлыг бүрэн барагдуулах хангалттай хөрөнгөтэй юм. Иймд нэн даруй бидний хохирлыг барагдуулж, хүмүүсийн бухимдлыг намжаах, тус ХЗХ-ны нуугдмал хөрөнгийг илрүүлэх, төр засгийн эрх мэдэлтэнд очсон хөрөнгийг олж тогтоон нийтэд зарлаж, буцаан авахыг шаардаж байна. Үүнээс улбаатай бид дараахь шаардлагыг хүргүүлж байна. 1."Гэр хорооллын барилгажилт" ХЗХ-ны хадгаламж эзэмшигчдийн эрх ашгийг хамгаалах түр хорооны гишүүдийг Ерөнхий сайд Та наймдугаар сард биечлэн хүлээн авч уулзаж хохирлыг хэрхэн шийдвэрлэхээ албан бичгээр мэдэгдэхийг шаардаж байна. 2."Гэр хорооллын барилгажилт" ХЗХ-ны үл хөдлөх хөрөнгө эргэлтийн хөрөнгийг хадгаламж эзэмшигчдэд олгох ажлыг найм, есдүгээр сард багтаан хийж дуусгах 3.Энэ хугацаанд хохирол барагдуулахгүй, цаг өнгөрөөж бидний өмчийг олгохгүй удаашруулах аваас бид нэгдсэн зохион байгуулалтад орж тэмцэн босох болно гэж тус хоршооны хадгаламж эзэмшигчдийн эрх ашгийг хамгаалах түр хорооноос мэдэгджээ. 
