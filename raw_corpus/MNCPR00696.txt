Би долдугаар ангид байхдаа л монгол дээл, тоорцог оёдог байсан

Энэ удаагийнхаа Рафлес Боловсролын Форум булангаар "Шилмэл загвар" компанийн загвар зохион бүтээгч Н.Баянзултай хийсэн ярилцлагыг толилуулъя.
-Загварын чиглэлийг сонгоход танд хэн нэгэн нөлөөлсөн үү? -Сонирхол их чухал. Мөн авьяас хэрэгтэй юм. Багадаа би зурдаг хүүхэд байсан л даа. Тийм болохоор аав ээж хоёр зураачийн ангид оруулсан. Гэтэл аав маань эмэгтэй хүн юм оёдог байх хэрэгтэй гээд долдугаар ангиас эхлээд монгол хувцас дээл, малгай оёулж сургасан. Үүнээс үүдээд би дизайнер болохыг зорилгоо болгосон. Тэр үед монгол дээл, тоорцгон малгай оёдог хүн их ховор байв. Дөнгөж долдугаар анги мөртлөө тоорцог оёод 24, 25 доллараар зарна. Нэг эрэгтэй хүнд 100 төгрөгөөр дээл оёж өгч байсан. Хүмүүс бас их гайхдаг байсан, ийм жаахан хүүхэд дээл, малгай яаж оёдгийн гээд. Одоогийн нийгмийг бодоход тэр үед уралдаан тэмцээнд явдаг, гадаад дотоод ажлыг давхар хийдэг байсан учраас урилгаар суралцах эрх олж авсан.Тэгээд цулгуй даавуун дээр өөрөө гараараа хээ гаргаж оёсон. Харахад хээтэй юм шиг болдог тэр даавуугаараа өөрөө монгол хувцас загварчилж хийгээд Монголын анхны патент авсан хүүхэд байлаа. Багшийн дээд сургууль төгсөөд Америкт дизайны сургуульд сурсан. -Ажил дээр гараад хамгийн гол анхаарч сурч байгаа зүйл юу байна? -Би гурав дахь жилдээ ажиллаж байна. Америкт сургууль төгсч ирээд Монголд нэг жил өөр ажил хийж байсан. Түүний дараа загварын чиглэлээр ажиллаж эхэлсэн. Шилмэл Загварыг яагаад сонгосон бэ гэхээр 70 хэдэн оноос хойш үйл ажиллагаагаа явуулж байгаа арай мэргэжлийн тал руугаа чиглэсэн. Үндэс суурь нь бат бөх учраас сонгосон. Сурах ажиллах хоёр өөр байдаг. Сурснаасаа илүү ажилласан дадлага туршлага илүү үр өгөөжтэй байсан. Шилмэл загварт орсноор илүү их зүйлийг мэдэж авч байна. Монголынхоо хөгжилд хувь нэмрээ оруулж байгаа гэдэг утгаараа бахархалтай байдаг. -Дизайнер болох гэж байгаа хүнд авьяасаас гадна боловсрол олгож байгаа газрыг хэр чухал гэж боддог вэ? -Миний бодлоор дизайнерын ажлыг үнэлдэг газар хэр олон билээ. Гэтэл тоо томшгүй олон дизайнер гараад байна. Жишээ нь, Америкт гэхэд дизайнер болгон ажилтай. Сандлыг энд тавихын тулд дизайнер ирж өөрчилдөг байх жишээтэй. Гэтэл Монголд тийм орчин байна уу? Үүнийг ойлгодог газар байна уу? Монголд дизайнер үйлдвэрлэгч сургуулиуд борооны дараах мөөг шиг нэмэгдэж байна. Дизайнер сонирхдог чадалтай хүүхдүүд их байгаа мөртлөө гараад ажил олж чадаж байна уу гэхээр үгүй. -Залуу загвар зохион бүтээгчид болон загвар зохион бүтээгээд олон жил болж байгаа хүмүүсийн хооронд сэтгэлгээний ямар ялгаа байдаг вэ? -Дээхнэ үед бараг эсгэдэг хүнийг загвар зохион бүтээгч болгочихдог байсан. Гэсэн хэдий ч орчин нөхцөл нь бүрдэж өгдөг байлаа. Одоо бол өрсөлдөгч ихтэй болсон. Оюутнуудын хувьд юм хийхэд хэцүү бараг өөдсөөр хийж байж л арай гэж юм босгож байна. Гэтэл тэд нарт зориулсан хөрөнгө мөнгө сургуулиас гаргаж ирье гэсэн юм байхгүй. -Таныхаар загварын ертөнцийн ирээдүй ямар харагдаж байна? -Ер нь сүүлийн үед харьцангуй хурдацтай хөгжиж байна. Жишээлбэл, загварын сургууль гэж байдаггүй байсан. Намайг сургуульд орж байхад ТИС л гэж технологийн сургууль байдаг байсан. Одоо гэхэд загварын сургууль нэмэгдэж байна. Хүүхдүүд сонирхож байна, хүмүүсийн хэрэгцээ болж байна гэдгийг мэдэрч байна. Миний бодлоор Монголд чадалтай, миний толгойны чадлыг ашиглаач гэсэн хүмүүс их байгаа, гэвч тэд нар яахаа мэдэхгүй байнаа гэж хэлдэг. Манайд хандаад миний загварыг хийгээд өгөөч гэх оюутнууд байвал бид нар баярлана. Чиглүүлээд өгөх юм бол энэ хүүхдүүд тэсрэхэд бэлэн болчихоод байгаа байхгүй юу. Бид та бүхнийг дэмжинэ, манайд хандаарай. -Дизайн өдөр тутмын амьдралд зайлшгүй байх ёстой зүйл мөн үү? -Ер нь байх ёстой зүйл. Ямар ч юманд дизайн байх ёстой. Гадны дизайнер их удаан бодож чанартай зүйл хийдэг. Тэр нь маш үнэтэй байдаг. Гэтэл Монголд чи долоо хоногт тэдэн загвар гарга, тэг гэдэг. Дизайнерууд ч гялс зураад гаргадаг. Тэр хоёрын ялгаа их өөр байна. Нийгэм өөрчлөгдөөд байна л даа. Өдрийнхөө хоолыг олох гэж байхад юун дизайн. Тэгэхээр нийгэм хав харахуй байхад дизайн яриад байхад их хэцүү. Жижигхэн юмнаас л дизайн эхэлдэг гэдгийг сайн ойлгох хэрэгтэй. Вааран дээр толбо тавих хүртэл дизайн. Дизайн урагшаа хойшоо давтагдаж явдаг. Чи ерөөсөө хараагүй хуулаагүй хийлээ гэхэд тухайн загварыг аль 1800 онд ч юмуу хийсэн байх жишээтэй. Гэтэл монголчууд дуурайжээ гээд байдаг. Нарийн мэдрэмж гэдгийг ойлгодоггүй. -Дизайны чиглэлээр сурч байгаа оюутнуудад хандаж ямар зөвлөгөө өгмөөр байна? -Хамгийн гол нь хүн өөрөө биеэ дайчилж, эрэл хийх хэрэгтэй. Бүх юм руу хүчээ үзэх хэрэгтэй, мөн дадлага туршлага маш чухал. Оюутан ч гэсэн өөрийгөө голж болохгүй, өөртөө итгэлтэй байх хэрэгтэй. Ямар нэгэн байгууллагад заавал ажиллах хэрэгтэй. Онол сурсан ч гэсэн дадлагаар холбож өгөх хэрэгтэй. Хувцаслалтдаа хүртэл анхаарч байж бусдад дизайнер гэдэг урлагаа харуулж чадна. Гадаад үзэмж, харилцаа, наад захын гоо зүйн соёл, хүнтэй харьцах, хоол ундаа идэж уухдаа хүртэл ямар байх вэ гэдэг соёлыг өөртөө бүрэн шингээсэн байх ёстой. Бүх талын мэдлэгийг олохын тулд өөрөө эрэлхийх хэрэгтэй. 
Д.Ариун
