ТОРОЙ БАНДИЙН НУТГААР

Нэг. Зочдын хөлд дарагдсан сум 
Үүр цайхаас өмнө хотоос гарсан бид Өндөрхаан, Мөнххаан сум, Баруун-Уртаар дайрч, бүтэн 18 цаг орчим аялсны эцэст Дарьганга суманд хүрч ирлээ. Сумын төвийн хүмүүс гадуур дотуур бараг харагдахгүй юм. 
Магадгүй энэ нь сумын Засаг даргын өндөржүүлсэн бэлэн байдал зарласантай холбоотой байх. Сумын айлуудын ихэнх нь нарны болон салхин цахилгаан үүсгүүртэй. Дизелийн станц нь зөвхөн 18-24 цаг хүртэл ажилладаг болоод л тэр аж. Бас бусад говийн сумдын адил ой мод үгүй тул малын өтөг бууцаар энд тэндгүй жижиг жижиг нуруу босгон авч өвлийн түлшээ бэлтгэжээ. Дарьгангын төвд элсний нүүдэл бас түрж. Элс эндхийн айлуудын хашаа саравчийг давах шахаж, байшингийн цонх руу "өнгийсөн" харагдана. Захиргаа байрладаг жижиг цагаан байшингийн ойролцоох шонгийн модноос нэгэн согтуу эр гавлуулчихсан сууж байв. Түүний зургийг дартал хэсгийн төлөөлөгч дэслэгч Батзориг гэх залуу гүйж ирээд бичиг баримт шалгаж, нэр ус тэмдэглэж авлаа. Төлөөлөгчийн хэлж буйгаар энэ эр эхнэр хүүхдээ "байлгадаг" хэцүү нөхөр гэнэ. Сая гэрээ шатаахыг завдсан тул ийн шон тэврэх зэм хүртжээ. Залуу дуучин С.Жавхлан улаан хүрэн "HAMMER" жийпээ хөлөглөөд ирсэн нь харагдлаа. Дууныхаа клипын зураг авахуулах гэж ирсэн үү, эсвэл Шилийн богдод гарч хийморио сэргээх гээ юм болов уу? Сумын ерөнхий дүр нэг иймэрхүү. Дарьганга манай орны хамгийн зүүн урд цэгт байрладаг, бусад сумдыг бодвол дотоодын болоод гадаадын аялал жуулчлал багагүй хөгжчихсөн газар л даа. Хоёр мянга гаруйхан хүн амтай, 107 мянган толгой малтай тус сум хэдий жаахан боловч байгалийн гайхамшигт тогтцоороо Монголдоо тун ч алдартай. Тал хээр, говь хосолсон эл нутагт үе үеийн шилийн сайн эрс сүлд хийморио даатгасан Шилийн богд, төрийн тахилгат Алтан Овоо, Талын агуй, хун хэдэн мянгаараа чуулдаг Ганга, Дуут зэрэг нуур гээд байгалийн олон гайхамшигтай. Ийм учир сумыг зорих зочид тун олон. Дөрөвдүгээр сараас арваннэгдүгээр сар хүртэл бусдын хөлд бүр ч дарагдаж гүйцдэг гэнэ лээ. Тийм болохоор аялал жуулчлалыг хөгжүүлж, түүгээрээ сумаа хөгжүүлэх зорилготой байгаа гэж сумын Засаг дарга Ц.Ганхуяг ярина билээ. 
Хоёр. Өндөржүүлсэн байдал зарласны учир 
Энэ сарын 1-2-ны өдрүүдэд тус суманд Дэлхийн эрүүл мэндийн байгууллага, Эрүүл мэндийн яамнаас зохион байгуулсан "Олон улсын хөл хориот болон шинээр сэргэж буй өвчинтэй тэмцэх арга хэмжээ" сэдэвт зүүн бүсийн аймгуудын төлөөлөгч оролцсон семинар, үзүүлэх сургууль болсон юм. Нэг удаадаа 40 хүн хүлээн авах хүчин чадалтай сумынхан Улаанбаатар, Хэнтий, Сүхбаатар, Дорнодын онцгой байдлын хэлтэс, эрүүл мэндийн газрын 70 орчим хүн хүлээн авч байгаа тул Засаг дарга ийн өндөржүүлсэн бэлэн байдал зарлаж. Зүүн бүснийхний энэхүү зөвлөлгөөний гол зорилго бол сүүлийн үед манай улсад нүүрлээд байгаа шувууны томуу өвчний үед аймаг сумдын Онцгой байдлын газар болоод Эрүүл мэндийн газруудын мэргэжилтнүүд хэрхэн ажиллах, болзошгүй тохиолдолд хэн ямар арга хэмжээг яаж авах вэ гэдгээ ярилцаж, танилцах явдал байсан юм. Дарьганга бол жил бүр олон газраас ирсэн хэдэн мянган хун шувууг үдэн гаргадаг сум билээ. Тийм болохоор шувууны томуу өвчин дэгдэх эрсдэлтэй гэж болно. Энэхүү зөвлөлгөөнд Эрүүл мэндийн дэд сайд Ш.Энхбат, ДЭМБ-ын суурин төлөөлөгч Р.Хаган нар оролцож дээрх аймгуудын эмнэлэгт болзошгүй үед хэрэглэх эмнэлгийн тоног төхөөрөмж бэлэглэсэн юм. 
Гурав. Хунгийн чуулган өнөө жил Холбоо нуурт болно 
Сайн эрсийн дээд гэгддэг Торой бандийн нутагт том жижиг зургаан нуур бий гэнэ лээ. Сумын төвөөс арав гаруйхан км яваад цуут Ганга нуурт хүрэлцэн очлоо. Хүн бүхэн энэ нуурт болдог хунгийн чуулганыг үзэхийг тун их хүсэмжилдэг юм билээ. Харин Ганга нуурт энэ удаа ганц ч хун алга. Зарим нь үүнийг нуурыг зорих хүний хөл хөдөлгөөнтэй холбон тайлбарлаж байхад зарим нь хун шувуу хооллодог замаг дууссантай холбоотой гэж ч байх юм. Нуурын эрэг дээр Дагшин оргихын булаг гэж бий. Дарьгангыг зорих олон шалтгааны бас нэг нь энэ. Чив чимээгүйгээр урсах энэ булаг хашгирах, дуулах чимээнд ёроолынхоо элсийг хөдөлгөн даргилан буцлах шиг болох нь гайхалтай. Байгаль эхийн сонин хачин гэдэг л тэр байх. Ариун дагшин энэ булгийг хамгаалах үүднээс тойруулан хашаа хатгасан нь сайшаалтай санагдлаа. Хол ойроос ирж буцсан хүн болгон энэ булгийн усыг рашаан гэж дээдлэн авч оддог. Ганга нуураас цааш холгүйхэн яваад нэгэн том нуурт хүрч очив. Дундуураа зааглагдах дөхсөн энэ нуурыг Холбоо нуур хэмээн нэрийддэг аж. Эрхэмсэг, тансаг хун шувууд энд харин байна шүү. Холбоо нуурт 400-500-гаад хун буужээ. Нуурын мандал дээгүүр чимээгүй хөвөх тэд намрын чуулганаа хүлээж буй нь тэр аж. Хэдэн зуун хун олон мэт харагдавч намрын чуулганы үеэр 3-4 мянган хун цугладаг гэнэ лээ. Хэрвээ хунгийн чуулганыг тэнд үзэхийг хүсвэл аравдугаар сараас арваннэгдүгээр сар гартал хүлээх хэрэгтэй гэнэ лээ. Энэ хугацааны аль нэгэнд хун шувууд долоо хоног хэртэй чуулж, ганганалдан шаагилдаж байсаар халуун орны зүг нисэн оддог аж. Одоо Хөвсгөл, Булган гээд бусад аймгийн шувуудыг Холбоо нуурын хунгийн сүрэг хүлээсээр л... Дөрөв. Алтан Овоонд мөргөсөн нь Дарьганга сум Дарь уулын өвөрт хоргодон оршдог. Дарь уулыг Алтан Овоо гэж нэрийдэн эртнээс тахиж шүтэж ирж. Хэсэг хугацаанд тахилга нь зогсоод байсан энэ овоог ерээд оны үеэс тахилгыг нь дахин сэргээж, 2004 онд овооны Алтан ганжирыг бүрэн алтадсан байна. Одоо энэ овоо төрийн тахилгат цөөхөн хэдэн уулын нэг болсон. Дарьганга сумын Нутгийн зөвлөлийн дарга Т.Дорждэрэм гэдэг хүн Бурхан багшийн суваргыг Алтан Овооны энгэрт босгож буян үйлджээ. Суварга босоод удаагүй, дөнгөж өнгөрсөн есдүгээр сард л нээх ёслол нь болсон гэнэ. Алтан Овоонд зөвхөн эрчүүд л гарч сүслэн мөргөдөг. Архи дарсаа өргөж, арц хүжээ аравнайлдаг юм. Энэ овоо бол зөвхөн эрчүүдийн гараар боссон хэлж болно. Алтан Овооны баруунтаа Дуут нуур тунарч, харин зүүнтээ Шилийн богд тэртээд сүүмийн харагдах юм билээ. Ингээд сайн эрсийн шүтээн болсон Шилийн богд тийш зүглэлээ. 


