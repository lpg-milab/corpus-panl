№220 (16810) 
1987 оны есдүгээр сарын 13. 
Технологийг чанд мөрдье

МАХН-ын Төв Хорооны III ( 1987 оны ) бүгд хурал дээр нөхөр Ж. Батмөнх << Технологийн горим зөрчсөн, зохион байгуулалт, сахилга, дэг журам суларсан газарт л бүтээгдэхүүний болон ажлын чанарын гологдол байнга гарч байна >> гэж аливаа гологдлын нийтлэг шалтгааныг тодорхойлон хэлсэн билээ. 

Улс ардын аж ахуйн үйлдвэрлэл үйлчилгээнд мөрдвөл зохих дөрвөн мянга гаруй стандарт, техникийн нөхцөлд бүтэн хагас мянга шахам технологийн баримт бичгийг эрх бүхий зохих байгууллагаас боловсруулан гаргажээ. 

Гэвч зөрчиж үл болох тэдгээр стандартын шаардлага, техникийн нөхцөлийг бүтээгдэхүүний үйлдвэрлэл, ажил, үйлчилгээний чанарыг сайжруулах гол удирдамж болгон хэрэгжүүлэх технологийн сахилга сул байгаагийн уршгаар улс ардын аж ахуйд үлэмж хохирол, бэрхшээл учирч байна. Тухайлбал, бэлэн хувцас, мебель, шил, шаазан, металл эдлэлийн хийц загвар эдэлгээ даах чанар хөдөлмөрчдийн хэрэгцээг тэр бүр хангахгүй байгаа нь юуны өмнө технологийн шаардлагыг ноцтой зөрчдөгтэй холбоотой юм. 

Технологийн горим, түүнийг мөрдөх сахилга гагцхүү аж үйлдвэрийн газруудад хамаарах мэт үздэг хуучирсан сэтгэлгээ хөдөө аж ахуй, үйлчилгээ, тээврийн байгууллагын ажилчин, ажилтнуудад байсаар байгаа нь одоогийн шийдвэрлэх зорилтын өндөрлөгт хүрэхэд ноцтой саад болж байна. 

Хээлтүүлгийн технологийг ноцтой зөрчиж байгаагаас нутгийн шилмэл болон сайн үүлдрийн малын генофондыг алдуулж ямаан сүрэгт хар бараан, хонинд ямаан үс ихтэй харлаг цоохор зүсмийн мал олширсон нь ноос, ноолуурын чанар муудаж, улмаар боловсруулах үйлдвэрүүдэд хялгас ялгах, ноолуур цайруулах, будах зэрэг технологи, илүү шат дамжлагыг бий болгон үргүй зардлыг нэмэгдүүлж байна. 

Хөдөөд бод, бог мал нядалж түүхий эд бэлтгэх ажил тогтсон технологигүй, зориулалтын тоног төхөөрөмжөөр хангагдаагүй, орчин үеийн дэвшилт арга нэвтрээгүй байгаагаас болж үлэмж нөөц алдаж байна. 

Арьс ширний нийт гэмтлийн 85 хүртэл хувийг зөвхөн нядалгааны үеийн гэмтэл эзэлж байна. Хонийг шалбаагтай хашаанд хаших, хяргасан ноосыг худалдаа бэлтгэл, үйлдвэрийн газарт чийгтэй нойтноор удаан хугацаагаар хадгалж, тээвэрлэснээс жилд бэлтгэж байгаа хонины ноосны арав шахам хувийг шарлуулж байна. Түүнчлэн хонины ноосыг зохих хугацаанд нь гаргахгүй хугацаа алдсанаас жилийн жилд олон зуун тонн ноос даахируулан чанарыг муутгаж байна

Бүтээгдэхүүн, ажил, үйлчилгээний чанарыг сайжруулах үндсэн нөхцөлийн нэг болохын нь хувьд технологийн сахилгыг чангатгах тэмцлийг бүх салбарт эрчимжүүлэх хэрэгтэй байна. 

Нэгэнт баталсан технологийн журам, техникийн нөхцөлийг мөрдүүлэхэд нам, улс, олон нийтийн байгууллага, тэдгээрийн удирдах хүмүүс өөрсдөө санаачилга тавьж хамт олны гишүүн бүрийг дайчлан оролцуулахын оронд инженер, технологи, мэргэжилтэн цөөн хүнд даатгаж хоёр, гуравдугаар зэрэгт үздэг хуучин арга барилыг өөрчилбөл зохино. 

Бүтээгдэхүүн, ажил үйлчилгээний чанар дээшлүүлэх ажлыг зохион байгуулахдаа Намын Төв Хороо, Сайд нарын Зөвлөлийн тогтоолын заалтын дагуу шинээр барих, өргөтгөх, шинэтгэх үйлдвэр, хөдөө аж ахуй үйлчилгээний байгууллагын зургийн даалгавар, техникэдийн засгийн үндэслэлийг боловсруулж батлах, тэнд хэрэглэх технологи, тоног төхөөрөмжийг сонгон авч гэрээ контракт хийх үе шатыг харгалзан үзсэн чанарын даалгаврыг хатуу мөрдөж ажиллах нь зүйтэй. 

Хяналт шалгалтыг бэлэн бүтээгдэхүүний чанар шалгах дамжлагад төвлөрүүлээд, үйлдвэрлэлийн явц дахь дамжлага хоорондын шалгалтыг сулруулснаас технологийн сахилга зөрчихөд хүргэдгийг анхаарч, хийж байгаа ажил үйлдэл, хагас болон бэлэн бүтээгдэхүүнийг гар дамжуулан шалгах, харилцан шаардлага тавьж хэвшүүлэх хэрэгтэй. 

Мал аж ахуйн нэлээд ажлын технологийн журам боловсруулаагүй, боловсруулсан баримт бичгийн мөрдөлт хангалтгүй байгаад Үнэ стандартын улсын хороо, БНМАУ-ын Хөдөө аж ахуйн Яам дүгнэлт хийж тодорхой арга хэмжээ авбал зохино. 

Технологийн сахилгыг нам, улс, хөдөлмерийн сахилгын адил өндөр түвшинд тавьж, зөрчигчдөд хүлээлгэх хариуцлагыг чангатгах нь чухал. 

Ялангуяа Намын Төв Хорооны III ( 1987 оны ) бүгд хурлаас чухалчлан заасны дагуу гологдол гаргагчид технологийн сахилга зөрчигчидтэй эвлэршгүй тэмцэх уур амьсгалыг хамт олны дотор бий болгохыг онцлон анхаарахын хамт батлагдсан технологийг дур зоргоор өөрчлөн чимхлүүр нарийн ажлыг цөөлөх нэрээр хэт хялбарчлан, эх загварыг зөрчиж бүтээгдэхүүний чанарыг муутгадаг дутагдлыг шийдвэртэй арилгах хэрэгтэй. 

Хэрэглэгч байгууллагын зүгээс үйлдвэрийн бүтээгдэхүүний стандарт, техникийн нөхцөл, технологийн зааврын мөрдөлтөд тавих хяналт шаардлага, үзүүлэх нөлөөг сайжруулах шаардлагатай байна. 

