Өмнөд Солонгосын "Монголын үдэш"

Багцаа тоогоор одоо Өмнөд Солонгост 35 мянган идэр насны монголчууд амьдарч байгаа гэх. Манай аль ч аймагт ийм олон идэр залуус байхгүй. Тэр бүү хэл манай Өмнөговь аймаг хүүхэд, өвөө, эмээ нартайгаа нийлээд гуч жаахан гаран мянга хүрдэг. Өмнө нь ирээд буцсан, дараа нь очихоор зэхэж буй монголчуудын тоог нэмбэл Улаанбаатар орж үзсэн хүний тоо, Сөүл хоёр ойролцоо гарах нь байна.
За нэг ийм газраас аян замын тэмдэглэлээ хийлээ. Хэдийбээр "үзсэн кино" боловч бичигчийн хувьд анх удаа хөл тавьсан нь энэ тул Солонгос орон маш сонин байв. Солонгосын хойг хүрэхийн тулд одоогоор зөвхөн агаарын хөлгөөр зүүн урагш нисч байна. Энэ зай нь Өлгий хотоос Чойбалсан хот руу шууд явахаас арай ойрхон. Тэгсэн атлаа хэдэн мянган бээр баруун тийш туулж байж очдог байсан барууны ертөнц дэлхийг нөгөө талаас нь бүтэн ороогоод энд хүрээд ирчихсэн нь юутай завшаан. Өөрсдийгөө Хангуг гэх энэ үндэстэн монгол хүнтэй яасан ч адилхан юм. Ер нь азиуд хоорондоо адилхан л даа. Эд нар бидэнтэй ихэд төстэйгөө үндэс угсаа нэг юм чинь арга байж уу гэж байна лээ. Адууны өвөг гээд зурам шиг амьтны зураг байдгийг бодвол уг нь үнэмшилтэй. Бодвол "тэр жил" отор хийж явсаар энэхүү олгой шиг хойг дээр газар мухардан төвхнөснөөр корейчүүд бий болсон байж болох юм. Жирийн солонгос хүмүүс манайхан шиг хоёр хөрштэйгөө ам муу талдаа. (Япон, Хятад хоёр) . Сөүлийн гудамжаар "Могжоохон даага..." унаж өссөн болов уу гэмээр хөл жаахан тиймхэн жогжоохон охид алхална. Гэтэл энд морь мал байхгүй юм. Морины оронд ямаан чинээ эхийнхээ хондлойг зайдагнан хоёр хөлөөрөө тас хавчсан жаалууд хаа л бол хаа. Манай хөдөөний хүүхдүүд найм хүрч байж "хонины хашин" дээр гарч дотогшоо савчдаг бол эндхийн хүүхэд хөлд ороогүй байхдаа эхийнхээ араас зуурч хөлөө мурийтал хавчиж өсдөг юм болов уу даа. Юутай ч хөл нь бас Монголыг адилтгаад авах юм даа. Зайлуул үнэхээр их ядарч байсан орон нь харваас илт. Саяхан нүхэн дотор амьдарч бүх л үедээ колонийн дарлал амсч байсан ул мөр ямар нэгэн байдлаар илэрнэ. Тавиас дээш насныхан ядрангуй царайтай, нуруу нь бөгтийж намхан дээрээ навтайсан. Энд очсон монголчууд яаж хоолшдог юм бол гэмээр давсгүй, махгүй усан шөл, цэв хүйтэн усаар дайлна. Үндэсний хоол нь бололтой юм билээ. Хоёр дахь уснаас авсан сулхан нэрмэлээ сөөжүү гэнэ. Тэрнийгээ том багагүй сэвтээ сэвээгүй уух нь монголоо монгол. Хотын дүүргүүдээр явж байхад айл болгон гаднаа том нохой уясан харагдана лээ. Зарим айл бүр тав зургаан нохойтой ч байх шиг. Нэг нь хуцахаар бусад нь дуу дуугаа авалцан оройхон сумын төвийн гудамжаар яваа аятай сэтгэгдэл төрөв. Эдгээр уяатай нохой нь хонь мал манадаггүй, зүгээр тансаглан амьтанд хайртайдаа тэжээгээд байгаа юм огт биш. Нохой хуцах нь хүртэл манайтай... гэтэл шал өөр зорилготой. Эрхэм зочдыг хүрэлцэн очсоны өглөөгүүр намирсан сайхан хур бороо орлоо. Мод дорхноо ногоорон навч цэцэг дэлбээлэн үнэн атаархмаар. Борооноор гудмаар алхах ямар гоё байв аа.Үснээс хурын шим дуслаад л. Бороонд хувцсаа норголгүй хичнээн ч удав даа. Болдог сон бол бүр нүцгэн гүймээр. Эргэн тойрноо хартал бүгд шүхэр барьжээ. Солонгос нөхөр маань ингэж норж болохгүй цув нөмөр гээд байх юм. Эхэндээ анзаарсангүй. Сүүлд сонсох нь ээ энэ хавийн борооны үүл тэр чигтээ нүдэнд үл үзэгдэх янз бүрийн химийн бодисоор булингартсан байдаг. Тэрний илрэл нь хүний үс зумарч унаснаар эхэлдэг аж. Солонгосын ард түмнийг империалист, социалист хоёр том гүрэн хувааж аваад хэн нь мундгаа харуулах гэж хайр найргүй хөрөнгөө шидэлцэж, үйлдвэржилтийг хэмээс хэтэртэл хөгжүүлж орхижээ. "Химийн" бороотой ч Өмнөд Солонгос умардаасаа хол тасран хөгжиж бүр дэлхийд эхний зургаад орохоор томрон хэдхэн жилийн дотор Азийн бар болон архирч байна. Олимпийн наадам хийж, хөлбөмбөгийн дэлхийн аваргын тэмцээн зохиож чаддаг орон гэдэг чинь олон үзүүлэлтээрээ Хятадаас даваад явчихаж байгаа юм л даа. Өмнөд нь Америкийг дагаад хожсон ба тэдний угаасаа ясны хөдөлмөрч зан нь ихэд дэм болжээ. ХХ зуунаас өмнө үүссэн орчин үеийн шинжлэх ухаан техникийн бүхий л ололтыг хэдхэн жилийн дотор хуулахыг нь хуулж, хулгайлахыг нь хулгайлж бүх л зах зээлийг хэмх дайран орж ирэн өөрийн орон зайг томоо гэгч гаргаад авсан орон юм. Энийгээ дагаад нийт ард түмний амьдрал эрс сайжирч бохир заваан ажил хийдэг хүн цөөрч улам тансаг байхыг хичээх болсон. Тэгээд тэр орон зайд орон тоо гарснаар бид чинь цалин авдаггүй гоё ажлаа голон химийн далайд умбадаг түүх эхэлсэн юм. Яг газар дээрээ бол тэндхийн хар бор ажлын хөлс тэндхийн ханшаар бол тийм сүртэй их биш юм билээ. Улаанбаатарт насаараа барилгын ажил хийгээд өөртөө ганц өрөө байрны мөнгө хураах боломжгүйтэй адил Сөүлийн өндөр өртгөөс давж гарахын тулд арай хариуцлагатай ажилтай байх шаардлага гарна. Тэгэхийн тулд эртнээс онц сурахын төлөө хэрхэн тарчилдаг тухай Солонгосын киног үзэхэд бүх юм ойлгогдоно. Монгол Солонгос хоёрын хөдөлмөрийн үнэлгээ адилхан болчих юм бол тийшээ үхэлдэх хэрэггүй биз дээ. Социализмгүйгээр шууд зах зээлд орсны сул тал нь өндөр хөгжлийг дагнан анхаарсанд байдаг юм шиг. Нийгмийн хөгжлийн явцад сайхан зам харгуй, үзэсгэлэнт барилга сүндэрлэх, үргэлж шинэ идей олж, ашиг орлого арвижих боловч хүн ажиллах нь байтугай ойртож болохгүй, тэгсэн атлаа заавал хийхээс өөр аргагүй тийм ажлын байр өчнөөнөөрөө гардаг байна. Тийм ажилд боловсрол бага хүн очно. Тэрнийг маллаад бага цалин өгнө. Тэр өөр амьдрах аргагүй юм чинь хувь заяатайгаа эвлэрч таараа. Тэнд одоо үндэс угсаа нэг гэж онгироогоод байгаа эд нар манай олон мянган хүнийг ажилд авчээ. Гэхдээ ганцхан монголчууд энд ирээд байгаа юм биш. Өндөр хөгжилтэй гэгдэх болсон Солонгос орон өөртөө социалист Вьетнам ба хуучин Энэтхэгийн нэг хэсэг болох Бангладеш гэдэг туйлын гуйлгачин орныг голлон өөд татах үүрэг хүлээсэн юм байна. Эх орны ба иргэний дайнд зөндөө ядарсан Хангуг түмэн одоо бурхны ивээлээр сайхан амьдрах цаг иржээ. Ирдэг л юм байна. Бие хаагаа тордож биед амар ажил хийж сайхан байхыг хэн хүнгүй л хичээцгээнэ. Нөгөө мундаг Солонгос орны иргэн та юу гэхээр майжийсан юм зогсч байлтай биш. Охид хүүхнүүд нь нүүр амаа тордож хөл гараа цэхэлнэ. Мөнгөтэй солонгос авгайд нүүрний косметик хагалгаа хийж, хөл тэгшлэх бизнес ид моодонд орж байна. Энэ сэдвээр бүр дэлхийд номер нэг гэнэ шүү. Нэг залуу үзэсгэлэнт солонгос бүсгүйд унан үхэн дурлажээ. Дурлал амжилттай болж хоёул гэрлэж удалгүй хүүхэд төрөв. Хоёр сайхан гараас нугасны муухай дэгдээхэй шиг хүүхэд төрж бөөн хэл ам, хар сэр болжээ. Бүх эмнэлгийн шинжилгээ цус удмыг нь үзээд байхад яах аргагүй тэр хоёрын үр байж таарлаа. Аргаа бараад авгайнхаа "найм төгссөн монтаж"-ийг булааж аваад хартал матар аа матар... Саяхнаас Солонгост нэг хууль хэрэгжиж бөөн дуулиан болоод байна гэж манай нэг оршин суугч ярьж байв. Манайхан шиг аймаар, аймаар хэрэг гардаг болсон байна. Тэнд бага насны хүүхдийг хэдэнтээ хүчирхийлсэн, орой үдэш таксинд, хурдны зам дээр дээрэм хийсэн хэргүүд олширсон аж. Хэрэг төвгийг дахин дахин шоронгоор явсан "нахиурууд" гол төлөв хийж буйг анзаараад тэдний хөлөнд нь даралтын аппарат зүүж өгчээ. Уг аппарат "даралт" өгсөхөд зааж, улмаар цагдаагийн байгууллагын өрөөнд дохио хангинана. Энийг хүний эрх зөрчлөө гээд байгаа гэнэ. Солонгос орон өндөр хөгжил, хотжилын зарчмын дагуу зэгсэн камержаад байгаа нь алхам тутам анзаарагдана. Хаа л бол хаа төрийн түмэн нүд тас ширтээстэй. Эдгээр камерын ачаар ямаан омогтой хангугуудын ханд дарагдаж шаланд тултал тонголзох авай. 
Үргэлжлэл бий. 
Ж.Гангаа
