"Аэро Монголиа" арай хэтэрлээ

Уржигдрын мэдээллийн гол дуулиан нь энэ сарын 16-ны пүрэв гаригт Чойбалсангаас Улаанбаатарын чиглэлд нисч байсан "Аэро Монголиа" компанийн "Фокер- 50" онгоцонд хүний амь эрсдсэн тухай эмгэнэлт мэдээ байлаа. "Аэро Монголиа" гэсэн нэрийг сонсоод "аан, өнөөх чинь" гэсэн олиггүй бодол зурсхийж байна аа. Аргагүй ч байх. Байсхийгээд л үнхэлцэг хагалчих шахсан түгшүүрт мэдээ энэ л компаниас сонсогддог болоод удаж байгаа учраас тэр шүү дээ. "Аэро Монголиа" компанийн "Фокер-50" онгоцны битүүмжлэл алдагдаж агаарын даралт тогтворгүй болсны улмаас 70 орчим насны иргэн онгоцонд амиа алдсан байх юм. Гэтэл энэ талаархи бүх мэдээллийг тус компани хав дарж бүтэн тав хоногийн турш нууцалжээ. Мөн Иргэний нисэхийн ерөнхий газрынхан ч энэ мэдээг тэдэнтэй үгсэн нууцалсан нь талийгаачийн ар гэрийнхнийг хэвлэл мэдээллийн хэрэгсэлд хандахад хүргэсэн байв. Өөрсдийнх нь буруугаас болоод хүн нас барчихаад байхад хэргийг хав дараад чимээгүйхэн өнгөрчих хүсэл тэдэнд байж.
Энэ онд болсон тус компанийн нислэгийн гэнэтийн ослуудыг дор жагсаавал -Тавдугаар сарын 29-нд Улаанбаатар Ховд Мөрөнгийн чиглэлд нисч явсан "Фокер-50" онгоц Ховдоос Мөрөнд буухдаа гэмтэл авч хаалга нь мөстөн битүүмжлэл нь алдагдаж байсан. -Зургадугаар сарын 19-нд Улаанбаатар-Дорнод-Улаан-баатар чиглэлд нисч байсан "Фокер 100" онгоцны хөдөлгүүр агаарт унтарсан. -Зургадугаар сарын 24-нд Чонжугийн нисэх онгоцны буудлаас "Фокер-100" хөөрсний дараа хөдөлгүүр нь гэмтэл авсан тул буцаж буусан. -Наймдугаар сард Увсаас Улаанбаатарын чиглэлд ирж байсан "Фокер -50" онгоц Буянт -Ухаад газардах үеэр агаарт хөдөлгүүр нь унтарсан. -Есдүгээр сарын 24-нд Өмнөговиос Улаанбаатарын чиглэлд ниссэн "Фокер-50" онгоц 6000 метрийн өндөрт хөдөлгүүр нь унтарч ослын буулт хийсэн. -Улаанбаатар Баруун-Уртын чиглэлд нисч явсан онгоцны урд дугуй нь гээгдсэн байсныг Хэнтий аймаг өнгөрч яваад мэдсэн гэх зэрэг хар мэдээнүүд ар араасаа хөвөрнө. Монголын иргэний агаарын тээврийн 92 хувийг гүйцэтгэж байгаа авиа компанийн хувьд дээрх тохиолдлууд өөрийн эрхгүй айдас төрүүлнэ. Монголчуудын хувьд онгоцны сүйрлээс амссан зовлон багадаагүй. Ах дүү, амраг садан, найз нөхдөө онгоцны осол хэмээх "техникийн гэнэтийн эвдрэлээс" болж үүрд алдана гэдэг аймшигтай. Зүрхэнд хурсан тэр шарх аних нь бүү хэл хөндүүр нь ч арилаагүй байхад "Аэро Монголиа" гэх хувийн авиа компанийн онгоц аль нисч яваа тэнгэртээ л дугуйгаа гээж эс бөгөөс хөдөлгүүрээ унтраах зэргээр түгшээсээр нэг жилийг барав. Тус компанийн "Фокер-50", "Фокер-100" онгоцнууд хэрэглээнээс гарах болсон хэдий ч ИНЕГ-ынхан "Засч сэлбээд нислэгт гаргахаас өөр аргагүй. Өөр онгоц байхгүй " гэсэн шалтгаанаар өнөөдрийг хүргэлээ. Ямар ч хүнд хэцүү гэмтэл гарсан "Аэро Монголиа" компани есөн чиглэлд эвдэрч муудсан онгоцоо нисгэсээр л байгаа. Танилтай, мөнгөтэй тэд орон нутагт хийж буй нислэгээсээ ашгаа олсоор л байгаа. Харин одоо хүний амь эрсдчихлээ, ханах болоогүй юу "Аэро Монголиа". Манай улсын Үндсэн хуульд иргэн бүхэн амьд явах эрхтэй гэсэн заалт бий. Бид амьд явмаар байдаг. Гэтэл "Чингис хаан" буудлаас өдөр бүр яаж ч магадгүй ийм онгоц эх орны өнцөг булан бүр тийш нисч айлгах нь аймшигтай. Төр ганц л үүрэгтэй гэсэн. Тэр нь иргэдийнхээ амьд явах эрхийг баталгаажуулах. Хэрвээ үнэхээр Монголд төр гэж байдаг л юм бол Мэргэжлийн хяналтын газар ч байна уу, Зам тээвэр, аялал жуулчлалын яамаараа ч байна уу хамаагүй шалгуулж, дарамтлуулж байгаад "Аэро Монголиа" хэмээх энэ компанийн үйл ажиллагааг нэг бол зогсоож, эсвэл аймшиг төрүүлэхгүй болгомоор байна. 
Л.Мөнхбаясгалан
