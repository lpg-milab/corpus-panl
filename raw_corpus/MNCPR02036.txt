Зуулт

Уртын урт энэ намрын налгар өдрүүд төгсгөлийн дуугаа дуулан навчсаа гөвж буй энэ өдрүүдэд эрх баригч МАХН-ынхны далд өрнөж байсан бүх тэмцэл ил гарч ирэн намрын мод шиг нүцгэрч байна.
УИХ-ын гурван гишүүний бүрэн эрхийг түдгэлзүүлэх асуудал дуншиж дуншиж өргөн баригдсанаар МАХН-ын хоёр Э-гийн тэмцэл цагаандаа гарч ирснийг нуух хаах юмгүй зарлан тунхаглав. Багагүй хугацаанд таамаг төдий яригдаж байсан гурван гишүүний асуудал спикерийг ирсний маргааш гэнэт хүчтэй тавигдаж эхэлсэн явдал парламентын гишүүдийг хөдөлгөөнд оруулав. Тэд өөр өөрсдийн шугамаар баттай мэдээлэл олж авахыг хүсэн хүчнийхэн рүү ээлж дараалан утас цохицгоогоод нэг л төрлийн хариу олж авцгааснаа гайхан шивнэлдэж байна. Бариад торгоогоод байсан прокурор "Хэдийгээр дутуу хагас зүйл маш их байгаа ч байж суухын аргагүй шахаад байгаа учраас өөр арга алга" гэх тайлбарыг хэлж тэднийг бодолд дарагдуулжээ. "Энэ Н.Энхбаяр ч үнэхээр аймаар хүн юм даа" гэх үг л тэдний амнаас сулхан унаж байна. Үнэндээ цагдаа, прокурор, шүүх, Авлигатай тэмцэх газар гээд бүх чухал албыг гартаа атгаж суугаа Н.Энхбаяр хэнийг татаж, хэнээс холдож, хэнийг зайлуулж байгааг хоёр нүдээрээ харж суугаа тэдэнд үүнээс өөр хэлэх үг олдохгүй байгаа нь аргагүй. Н.Энхбаяр ийнхүү сүр хүчээ гайхуулж байна. Олон жил дээлээ хуваан нөмөрч явсан намын нөхдөө улаан гараараа хайрлах юмгүй тамга дарж өгөөд там руу нь илгээж байгааг хараад бусдынх нь зүрх амаараа гарах шахаж байгааг харах өөрт нь нэн тааламжтай байгаа байх. Н.Энхбаяраас нэг хэсэгтээ л хөндийрч байсан зарим улсууд айж ичихдээ хадаг ембүүгээ бариад гүйлдэн очиж байгаа гэх мэдээг тохуурхангуй атлаа санаандгүй юм шиг тарааж байгаа нь дээрхийн баталгаа биз. Н.ЭнхбаЯр Т.Бадамжунайг Яагаад жийсэн бэ? Т.Бадамжунай гэх нэр 1999 оноос улс төрийн хүрээнд сэм сэм яригдах болсон. "Хөрөнгө чинээтэй, хэнээс ч юу ч гуйхгүй сүрхий нөхөр шүү" гэх маягийн тодорхойлолттойгоор МАХН-ынхны дээдсийн дунд ядах юмгүй хөл тавьсан энэ хүнийг анх М.Энхболд Н.Энхбаяр дээр хөтөлж ирсэн гэдэг. 2000 оны сонгуулийн дараа Т.Бадамжунайг хотын ерөнхий менежерийн суудалд яг тохирох хүн хэмээн тодорхойлолтыг нь барьсаар М.Энхболд Н.Энхбаяр дээр орж иржээ. Их ялалтдаа бялуурч гүйцсэн Энхбаяр тэр үед үнэндээ Жунайг авч хэлэлцээгүй. "Наад нөхрийг чинь би сайн мэдэхгүй юм байна. Тэгээд ч янз бүрийн юм бас сонсогдоод байдаг юм билээ" гэсхийн цонх руугаа харж зогсчихоод хөдлөх янзгүй байхаар нь арга буюу анкетыг нь ширээн дээр нь орхиод гарсан гэдэг. Загджаваас өгсүүлээд хэд хэдэн нөхдүүд хотын ерөнхий менежерийн суудал руу зүтгэж байгаа чимээ дуулдаад суулгахгүй болохоор нь М.Энхболд ахин Ерөнхий сайд руу утасдаж та анкетыг нь үзэв үү гэж лавлан асууж үзжээ. Мэдээж цаадах нь үгүй гэж. Та ядаж гарал угсааг нь нэг харчих л даа, одоо ч аятайхан хүн олох бэрх байна шүү гэсхийн аядуухан дуугарсан нь "бай"-гаа онож Архангай аймгийн Чулуут суманд төрсөн гэх баримт Н.Энхбаярт таалагдаж орхисон нь эдүгээ түүх болжээ. Чухамдаа энэ үеэс Т.Бадамжунай Н.Энхбаяр хоёрын түншлэл эхэлсэн гэдэг. Хэмжээ хязгааргүй эрх мэдлийн сэнтийд залраад байсан Н.Энхбаяр тухайн үед ёстой хүссэнээ байтугай, зүүдэлсэн болгоноо биелүүлж байсан цаг. Эцэг эх, эхнэр хүүхдээ хүртэл хуваан хачир- халтай газруудад байршуулж амьтан хүний нүдийг орой дээр нь гаргаж байсан үе. Эцэг Намбараа Байгаль орчны сайд У.Барсболдод зөвлөхөөр, эх Бүдхандаа хотын ерөнхий менежер Т.Бадамжунайн дэргэд, эхнэр О.Цолмонгоо Тагнуулын ерөнхий газарт гээд явж өгсөн. Энэ бол Монголын төрийн түүхэнд гарсан хамгийн эмгэнэлтэй жишээнүүдийн тоонд данслагдан үлдсэн баримтууд. У.Барсболдын зөвлөх өвөө сайдаа тагнахаас авахуулаад бас бус зорилготой очсон. Түүнийгээ ч сайн гүйцэтгэсэн гэдэг. Харин мөнөөх Жунай гайхал Бүдханд гуайд ганц муу өрөө гаргаж өгчихөөд зай барьчихаж. Тэтгэвэртээ гарсан эмээгээр юу ч хийлгэх билээ. Ёстой тухайн үеийн хотынхонд шүдний өвчин болж байсан тухай одоо ч яригддаг. Жунай хөгшнийг халуун дотно авч явж, хааяа "баярлуулж" байх ёстойгоо умартсанаас болж тэдний хооронд тогтоод байсан хамаатан садны шахам харилцаа сэвтэж эхэлсэн гэнэ. Уг нь Жунай эцэг Намбарын холын хамаатан гэж яригддаг. Энхбаяр анхнаасаа энэ баримтад нэг их хүндэтгэлтэй хандаагүй гэж эх сурвалж баталж байна. Бадамжунай нэгэнт Бүдханд гуайд таалагдаагүй, тэргүүн хатагтай нь "бүдүүлэг амьтан" гээд харахыг ч хүсдэггүй шалтгаанууд энэ хоёрын дунд зогсож байв. Менежерийг парламентад хөл тавин орж иртэл тэдний харилцаа үргэлжилсээр л байж. Оргилдоо хүрч салан тусгаарлах болсон гол шалтгаан Жунай М.Энхболдоосоо салж өгөөгүйгээр тогтохгүй түүний гол түшиг тулгуур болон зогсож, орон зайгаа тэлж эхэлсэн явдал. Удаахь шалтгаан Худалдаа хөгжлийн банкийг өөрийн болгох гэсэн цорын ганц хүсэл шуналынх нь эсрэг явж бүрмөсөн хорслыг нь төрүүлж орхисон. Дайсны цэрэг Женкотой сүүлрэн далдуур санаанд оромгүй дүрмээр тоглож байгаад банкийг нэг өглөө сэрэхэд нь л халааснаас нь гэнэдүүлээд туучихсан байсан. Үүнд Энхбаярыг ёстой хагартлаа уурласан гэдгийг эргэн тойрныхон нь ил тод ярьдаг юм билээ. Т.Бадамжунайгийн хүргэн хэмээгддэг Эрдэнэбилэг Худалдаа хөгжлийн банкны нэгэн гол хувьцаа эзэмшигчээр тогтоогдсон явдал эзнийг нойр хоолноос гаргаж дайн эргэж буцалтгүй эхэлсэн гэдэг. Энхбаяр араандаа зуусан л бол өнгөрөө гэх "хууль" ийнхүү үйлчилж байна. Т.Бадамжунайг холбогдуулан татаж буй спорт цогцолборын гэх хэргийн эзэн Л.Оюундэлгэр гэдэг эмэгтэй тэр үеэр Бүдханд гуай дээр бүр анх гүйж ирж байсан гэх баримт ид яригдаж байна. Тэр үед хотын захирагчийн ажлын албанд конторлох болсон хатагтай Бүдханд "Чи Бадамжунайтай уулз" хэмээн зааж өгснөөр бүх юм эхэлсэн гэнэ. Харин Бадамжунай асуудлыг ганцаараа цааш нь аваад алхчихсан нь хааны гэр бүлийг хэт басамжилсан явдал болсон биз. Хожим мөнгөө алдчихаад мөнөөх эмэгтэй ахиад л Бүдханд гуай дээр уйлж унжин ирснээр Н.Энхбаяр хэргийг гартаа оруулах алтан боломжийг атгаж авсан хэрэг. Жунайг золигт гаргах гунигт түүх ийм учиртай. Дээр нь Жунайгийн гэр бүлийн хүнийг цус шинжээчдээр гоочлуулах болсон нэг дэмий яриа ордноор тархжээ. Н.Энхбаяр эрлийзүүдээс салан тусгаарлах бодлого явуулаад удаж байгааг хэн хүнгүй мэднэ. Үүндээ Хонхэрэйд Энхбат, "Даяар Монгол"-ын Эрдэнэбилэг гээд есөн шидийн улсыг ашиглаж байсан. Одоо харин тэднээсээ сүрхий зай барьж эхэлсэн тухай саарал ордныхон жиг жуг хийж байна. Арга ч үгүй биз. Цаадуул нь түрүүчээсээ шорон оронд ороод эхэлчихлээ. У.ХҮрэлсҮх, Г.Занданшатар нар Яагаад? У.Хүрэлсүх бол Н.Энхбаярын гэр бүлийн заналт дайсан. Тэд хамтарч явсан богино боловч түүх бий. Н.Энхбаярын хаанчлалын үед урдаас нь хэн ч үг дуугарч чадахгүй намтай юутай хээтэйгээ гөлөлзөж байдаг байсныг хэн хүнгүй мэднэ. Хязгааргүй дарангуйллын энэ үед бодлогогүй болчимгүйгээрээ У.Хүрэлсүх л "Энхбаяр аа чи арай дэндэж байна. Төрийн ажлыг чи мэддэг юм уу, чиний авгай мэддэг юм уу" гэж хашгирсан. Тэр залуу энэ үдшийн Удирдах зөвлөлийн хурал дээр л хорхой идсэн араанд нь эгнэгт зуугдсан нь нууц биш. Дагуул болсон Г.Занданшатар хоморгонд нь дашийншог болж байгаа нь энэ. Хадгаламж банкны мөнгөөр мөрийтэй тоглосон хэрэгт холбогдож торонд хялбархан ороод ирсэн хоёр залуухан түшээ одоо ахиж босч ирэхгүй биз ээ. Хэдийгээр нотлогдохгүй байгаа ч хүчиндэн шийдэх бүрэн бололцоотой эл дуулиант хэрэг өшөө ч олон хүнийг хөлдөө чирч мэднэ. "Бат-Эрдэнэ аварга хүртэл Солонгосын тэрхүү казинод тууж явсан бичлэг байна шүү дээ, манай аварга ч хадгаламж зээлийн хоршоотой холбогдоод авсан хүн шүү дээ" гэх мессеж олон хүнийг айлган түгж эхэлсэн явдал хэн хүчээ үзүүлж байгааг түвэггүй илтгэнэ. М.Энхболд & Н.ЭнхбаЯр Н.Энхбаярын шууд томилгоогоор намын даргын болон Ерөнхий сайдын сэнтийд заларсан М.Энхболд хувь заяаны эрхээр нэгэнт өстөн дайснууд болон хувирчээ. Гаргаж ирсэн хүнээ хараа бараандаа байлгах гэж хүсэх нь Н.Энхбаярын зан. Хамгийн сүүлийн жишээгээр М.Энхболд огцруулах сайд нарын дотор Одбаярын нэрийг оруулж ирэхгүй гэж амлаж байснаасаа буцчихсан. Намын их хурлыг хуралдуулахгүй байлгамаар байна гэсэн хүсэлтийг нь чихгүй юм шиг өнгөрөөчихсөн. Үзэн ядаж, үгүй хийхийн хүслэн болоод байгаа Ц.Нямдоржтой нэгдсэн, за тэгээд Хүрэлсүх тэргүүтэй залуусыг ивээлдээ авсан гээд М.Энхболдын хийсэн "нүгэл" тоо томшгүй. Нэгэнт иймдээ тулсан хоёр эрхэм одоо эрэгчин эмэгчнээ үзэлцэж байна. Н.Энхбаяр хүчний байгууллагыг тэр чигээр нь атгандаа байлгаж байхад М.Энхболдод ганц муу буурал Ганболд бий. Цагдаад насаа элээсэн энэ харьж яваа хурандаагийн даалгавраар тагнуулынхан хөдөлж өгнө гэдэг үлгэр. Одоо М.Энхболдод юун ая санах, хүн чанар бодох өөрөө арьсаа уруулчихгүй үлдэх л асуудал толгой дээр нь ирсэн. Уг нь түүнийг намын дарга болсны дараа МАХН-ын тодорхой бүлэглэлийн зүгээс "Намын их хурлаа даруй хуралдуулж, Н.Энхбаярт улс төрийн хариуцлага хүлээлгэх хэрэгтэй" гэсэн даалгавар өгдөг байсан гэдэг. Тэр үед нь зоригтойхон хөдөлчихсөн бол одоо ингээд буланд шахуулчихаад сууж байхгүй ч байсан байж мэдэх юм. Тэр үед түүний тугийн дор одоо Н.Энхбаяртай үгсээд байгаа элснийхэн гэхэд бүгд жагсаж байсан гэдэг. Улс төрд эр зориг үнэхээр нэгэн хүчирхэг жигүүр болдгийг тэр даанч хожуу ухаарчээ. Эхлээд гурван гишҮҮн, дараа нь НЯмдорж, удаах нь Идэвхтэн... Ц.Нямдоржийг огцруулаад Н.Энхбаярын сэтгэл ханаагүй гэнээ. Одоо түүнийг осолдсон "Ми-8"-ын хэрэгт буруутгах маш том төлөвлөгөө явж байна. Зүв зүгээр байсан онгоцыг тухайн үеийн Ерөнхий сайд Н.Энхбаярыг эзгүй хойгуур Хууль зүйн сайд Ц.Нямдорж хилийн цэргийн Сүндэв генералтай үгсэн Орос руу засварт явуулах нэрээр сольж хольсон гэх нэгэн сонин яриа улс төрийн хүрээнийхэн дунд ид яригдаж байна. Дундаас нь хоёр тэрбум орчим төгрөг идсэн ч гэх шиг. Сүндэв хэнтэй илүү түнш гэдгийг хөөвөл энэ мэдээлэл ээлжит "аллага" байж мэдэх талтай. Гэхдээ тэр гарын үсэг зурсан байвал унаж таарах. Юутай ч ийм нэгэн жигтэй явдал босч ирэх бололтой. "Элсний 13"-ынхан Ц.Нямдоржийн дараа Д.Идэвхтэнгээр сор залах тухай ярьж эхэлсэн мэдээ ирж байна. "Энэ Идэвхтэн чинь Онцгой байдлын П.Даштай нийлээд баахан юм идэж уусан байна шүү дээ" гэх бор шувуу ямар ч байсан дараагийн "бай" Д.Идэвхтэн гэдгийг илтгэнэ. МАХН-ын хоёр Э-гийн тэмцэл хөлдөө ийн тааралдсан болгоноо үрж таран өрнөж байна. Одоогоор бүх санаачилга том Э-гийн гарт харагдана. Гэвч эцсийн хариу Их хурлын дараа гарна гэж ажиглагчид үзэж байгаа юм.
С.Сүх-Эрдэнэ 

