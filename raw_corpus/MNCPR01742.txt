Иргэншил гэдэг хичээлээр иргэншилгүй хойч үеийг бэлтгэж байна

Сурах бичиг тойрсон хэл ам жилийн жилд тасардаггүй. Явж явж хэдэн хэвлэлийн компаниуд нь БСШУЯ-аа шүүхэд дуудсан явдал ч энэ жил гарсан.
Тэгвэл сурах бичгээс болж үр хүүхдийнхээ ирээдүйд санаа зовсон эцэг эхчүүдийн бухимдал ч өнөөдөр хэрээс хэтэрсэн бололтой. Ийм нэгэн гэр бүл манай редакцид хандсан юм. Хүүхэд нь наймдугаар ангид сурдаг гэнэ. Зургадугаар ангиасаа эхлэн "Иргэншил" гэдэг хичээл үзэж. Гэтэл энэ жил сургууль нь БСШУЯ-наас уг хичээлээр үзэхийг зөвшөөрсөн хоёр сурах бичгээс Г.Нарантуяа, Ц.Гомбосүрэн, Ц.Ундармаа, Д.Шийлэгцэрэн гэсэн зохиогчидтой "Иргэншил" II сурах бичгийг сонгон авсан байна. Энэ номыг "Соёмбо принтинг" компани сурах бичгийн тендерт оролцон хэвлэх, худалдаалах эрх авсан аж. Сонголтын хувьд үнэндээ бол хичээл заадаг багш, сурч буй хүүхдүүд, эцэг эхчүүд гээд хэрэглэгчдийнх нь сонголт биш, зөвхөн захирлынх нь дур зоргоор тулгасан "сонголт" гэж мөнөөх эцэг, эх хэлсэн. Тэдний хэлж байгаагаар уг сурах бичиг хүүхдийнх нь оюуны наад захын хэрэгцээг хангаж чадахааргүй агуулгын, логикийн, стандартын түмэн алдаатай, ямар ч хүн сөхөөд үзсэн "даан ч дээ" гэж харамсмаар сурах бичиг гэнэ. Тэд хүүхдийнхээ сурах бичиг дээр алдаа мадгийг нь харандаагаар алаг эрээн болтол нь зурчихсан авчирч үзүүлсэн юм. Ялаа батгана шавааралдчихсан юм шиг харагдах учир тоймгүй олон засвараас заримыг нь энд онцолъё. Номын гуравдугаар бүлэг, 65 дугаар талд "Намайг хууль бусаар хэн ч нэгжих эрхгүй", "Нэгжлэг хийх эрх хэнд байдаг вэ" гэсэн гарчигтай хэсэг байна. Энд "Нэгжих гэдэг нь хэн нэг юм уу, бүлэг хүн бусдын мөнгө болон эд зүйлсийг булаах дээрэмдэх зорилгоор эсвэл тэднийг хардаж сэрдэж хувцасны халаас, цүнх сав зэргийг зөвшөөрөлгүй уудлах үйлдэл юм" гэснээ "Нэгжлэгийг прокурорын зөвшөөрлөөр хийнэ гэж заасан байдаг" хэмээн бичсэн байхыг хараад мэл гайхаж цэл хөхрөв. Тэгэхээр уг сурах бичгээс хүүхдүүд "Прокурор нь хэн нэг хүн болон бүлэг дээрэмчдэд бусдыг дээрэмд гэсэн зөвшөөрөл олгодог, тэгэхээр бусдын эд зүйлсийг булаах, дээрмийн гэмт хэрэг нь прокурорын зөвшөөрлөөр хийгдэж байдаг" гэсэн ойлголт авч байгаа байх нь ээ. Тэгвэл нэгжлэгийн тухайд, ямар нэг зүйлийг эрж олохоор тусгайлан хийх үйлдэл гэж хуульд заасан байдаг юм байна л даа. Тэгснээ "Нийгмийн даатгал нь Монгол Улсын иргэн хууль тогтоомжид заасан тэтгэвэр, тэтгэмж, төлбөр өгөхөд чиглэсэн нийгэм, эдийн засгийн арга хэмжээ юм" "Нийгмийн халамж: Ахмад настан, тахир дутуу хүмүүс, эсвэл нас барсан тэжээгч нь тодорхой хугацаанд ажил хийж шимтгэл төлсөн тохиолдолд ар гэрийнхэн нь нийгмийн даатгалын сангаас тэтгэвэр тэтгэмж өгөхөд чиглэсэн нийгэм, эдийн засгийн арга хэмжээ юм", "Монгол Улсын хөдөлмөрийн хуулийг 1919 оны 07 сарын 1-ний өдрөөс эхлэн дагаж мөрдсөн" гэхчлэн галзуу хүний тэмдэглэл шиг үг өгүүлбэрүүд захаас аван тааралдана. Арай ч дээ, түмний үр хүүхдээр тоглоом хийж тохуурхаж суумааргүй юм даа энэ сурах бичгийг зохиогчид, энэ номыг хэвлэсэн компани. Сурах бичгийн ийм эсрэг тэсрэг, дэндүү харанхуй бүдүүлэг алдаа нь хүүхдүүдийн тархинд бүхэлдээ алдаатай программыг л суулгаж таарна. "Хүүхдийн өсч торниж буй оюун ухаанаар ингэж тоглоом шоглоом хийж болно гэж үү. Энэ номыг зохиосон хүмүүс, хэвлэн тарааж байгаа компани, хамгийн гол нь муу муу гэхэд арай ч дэндүү ийм номыг хэвлэх, худалдаалах эрх олгож байгаа БСШУЯ-ныхан өөрсдөө үр хүүхэдгүй гэж үү. Ийм шударга бус, бусармаг үйлдлийн хажуугаар та нар дуугүй өнгөрч чадахгүй биз дээ. Үнэхээр л шударга үнэнийг эрхэмлэдэг юм бол хэвлэл мэдээллийнхэн та нар дуугараач. Зөвхөн энэ сурах бичиг, манай хүүхдийн сургууль дээр биш, ийм жишээ өч төчнөөнөөрөө байгаа" хэмээн харамсах, уурсахыг хослуулсан энэ эцэг эх хоёрын өөдөөс хэлэх ч үг олдсонгүй. Сурах бичгийн тендерт оролцож тэнцсэн "Соёмбо принтинг" компанийн энэхүү сурах бичгээс дээрхийн адил "галзуу хүний тэмдэглэлүүд"-ийг олонтаа олж хараад нүдэндээ итгэж ядсан ч яалт ч үгүй цагаан дээр хараар бичээстэй дурайж байна. Гайхаж цөхсөндөө уг сурах бичгийн талаарх БСШУЯ-ны сурах бичиг сонгон шалгаруулах тендерийн шинжээчдийн дүгнэлтийг олохоор шийдэв. "Утасны үзүүрээс" хөөгөөд үзтэл шинжээчдийн нэг нь " "Соёмбо"-ын сурах бичгийг бид шаардлага хангаагүй гэж дүгнэсэн шүү дээ. Тендерт оролцсон сурах бичгүүдээс хамгийн муу нь эднийх байсан. Агуулга, ухагдахуун, найруулга, нэр томъёоны талаасаа гээд тоочоод байвал маш их алдаатай байсан л даа. Тэр ч бүү хэл түүх, газарзүйн хичээлээр үзэх ёстой юмыг хамаад оруулчихсан байсан гээд бод доо. Тэгээд ч сурах бичгийнхээ бүлэг, сэдвийг хүртэл буруу хийчихсэн байсан. Тэгээд бид энэ сурах бичигт хамгийн бага оноо тавьсан юм. Яагаад хэвлэх, худалдаалах зөвшөөрөл нь олгогдоод сургуулиудад тараагаад хэдэн-саныг би мэдэхгүй, ойлгохгүй байна" гэсэн хариу хэлж байна. Манай БСШУЯ-ныхны л булхайтай үйлдлийн нэг өнөөдөр ингээд уурсаж бухимдсан эцэг эх хоёрыг манай редакцийг зориход хүргэсний учир ингэж тайлагдах нь тэр. Ер нь стандартын шаардлага хангах нь байтугай үзсэн хүн өмнөөс нь ичиж нүүр улаймаар дэндүү сул чанаргүй сурах бичгүүд бөөн бөөнөөр нь "машиндан" яам тамгын түшмэдэд хахууль атгуулах замаар олон түмний хүүхдийн ирээдүйгээр бизнес хийдэг жишиг манай хэвлэлийн компаниудад тогтчихсон бололтой. Яамны түшмэд нь сургуулийн захирлуудыг "чихдээд" л өнөөх авлига авч зөвшөөрөл олгосон чанаргүй сурах бичгийг сургуулиудад хүчээр тулгачихдаг юм байна. Тэр ч бүү хэл "Энэ чинь шаардлага хангахгүй сурах бичиг байна. Өөр сайныг нь сонгож болохгүй юм уу" гэсэн саналыг захиралдаа тавьсан багш хүртэл ажлаасаа халагдахдаа хүрч арайхийн цагийн багшаар үлдсэн хэрэг явдал ч зарим сургууль дээр гарсан тухай багш нар ярьж байх юм. "Өнөөдөр хүүхдүүдийнхээ өмнө юу гэж хэлэхээ мэдэхгүй юм. Ямар худлаа заалтай нь биш. Та нар буруу уншиж байна гэж шавь нараа маллалтай биш, аргаа барахдаа хэвлэлийн алдаа байна гэх ч юм уу зохиогчид нь андуурчихаж гэж л хэлэхээс өөр аргагүй болдог" гэж энэ сурах бичгээр хичээл зааж буй нэгэн багш хэлж байна. "Иргэншил" II хэмээх энэхүү сурах бичгийн талаар гомдол мэдүүлж ирсэн гэр бүлийн хоёрын мэдээллийн мөрөөр номыг нь үзсэн ч, уг номын тендерийн шинжээчтэй нь уулзсан ч, хичээл зааж буй багштай ярьсан ч ийм л цөхөрсөн хариултууд хөвөрлөө. Өнөөдөр яам болон түшмэд гэгч эрх мэдлийн эзэд энэ мэт дэндүү муу сурах бичгийг хүүхдүүдэд тулган хэрэглүүлж цөөн хэдэн хүний бохир бизнесийн гар хөл болж, улс орныхоо ирээдүй хойчийг золиосолж байгаагаа үл ухааран, ухаарсан ч үл тоомсорлон ичих ч үгүй суудаг юм байж. Тэгвэл маргаашийн нэг өдөр монголчуудын хойч үе соёлт хүн төрөлхтний өмнө "алдаатай программчлагдсанаа" мэдрэн ичиж улайх цаг ирэх вий дээ. 
Н.Пагма
