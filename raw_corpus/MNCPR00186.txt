Эрээн торгон дээл эрэлт ихтэй байна

Цагаан сар хаяанд тулж айл өрх, хүн тус бүр дор бүрнээ баярын бэлтгэл хангаад завгүй байна. Бууз, банш, боов, цагаан идээ, бэлэг сэлт ч яахав, одоо бараг бэлэн болчихоо биз. Харин та бүхэн сар шинээр ямар хувцсаар гоёх гэж байна.
Мэдээж үндэснийхээ хувцсаар гангарах нь хэн бүхэнд зохимжтой байх болов уу. Хэрвээ та үндэснийхээ дээл, хувцсаар гангарах гээд хийлгэж амжаагүй бол шууд л "Нарантуул" захыг зориорой гэж зөвлөх байна. Өчигдөр тус захыг зорьж дээл, гуталны үнэ ямар байгааг сонирхлоо. Зах руу явахад зам түгжирч, машин тавих газаргүй хэцүү байж магадгүй. Гэхдээ яг юу авах гэж байгаагаа төлөвлөөд шууд л өөрийн авах барааны тасгийг зорих юм бол нэг их цаг алдахгүй. Тухайлбал, дээлийн тасаг руу очиж дээл сонгоход 5-10 минут хангалттай юм билээ. Хэдийгээр дээл, гуталны тасгаар хүн олонтой ч сонголт өргөн учраас удах шаардлагагүй. Тэнд эрэгтэй, эмэгтэй, хөгшин залуу, хүүхэд гээд хүн бүрт таарах хэмжээ, загвартай дээл бий. Материалын хувьд энгийн даавуун материалтайгаас эхлээд хурган дотортой, үйтэн хуар дээлийг үйлчлүүлэгч та өөрийнхөө хэтэвчин дэх бэл бэнчингээс шалтгаалж 25 мянгаас 450 мянган төгрөгөөр худалдан авах боломжтой. Тус төвд дээл худалдаалж буй Ц.Янжинхорол гэдэг эмэгтэйтэй уулзаж дээлийн гүйлгээ хэр байгаа тухай сонирхлоо. Оёдолчин мэргэжилтэй тэрбээр 10 гаруй жил дээлийн худалдаа эрхэлж байгаа аж. Олон жил ажиллаж байгаа болохоор байнгын үйлчлүүлэгчидтэй болж тэр хэрээрээ чанартай материалаар дээлээ урлах болсон гэнэ. Түүний ярьж байгаагаар сүүлийн хоёр жилээс наадам, цагаан сарын үеэр дээлийн хэрэгцээ эрс өссөн гэнэ. Энэ өвлийн тухайд сарын өмнөөс л дээлийн эрэлт хэрэгцээ ихэссэн бөгөөд өдөрт 5-6 дээл зардаг гэнэ. Өчигдөр л гэхэд 450 мянган төгрөгийн үнэтэй хоёр ч дээл зарсан байна. Түүний зарж байгаа дээл доод тал нь 25 мянга, дээд тал 450 мянган төгрөг хүрдэг. Тухайлбал, энгийн даавуун дээл 25 мянган төгрөгийн ханштай байхад хамгийн үнэтэй нь хурган дотортой, үйтэн хуар дээл 450 мянган төгрөг хүрдэг байна. Өнөө жил тод эрээн торгон дээлийг хүмүүс илүү их таашааж байгаа учраас үйлчлүүлэгчдийнхээ хүсэлт, эрэлт хэрэгцээнд тулгуурлан ийм дээл олноор урлажээ. Эрээн торгон дээл том жижгээсээ хамаарч 35-50 мянган төгрөгийн үнэтэй байв. Хурган дотортой үйтэн хуаран дээл -450 мянга Даавуун дотортой гоёлын үйтэн хуар 130-150 мянга Солонгос савхин дээл 250-350 мянга Даавуун дээл 25 мянга Эрээн торгон дээл 35-50 мянга Эмэгтэй гоёлын дан дээл 35-45 мянга Настай хүний дан дээл 12 мянга Хүүхдийн дээл 8-15 мянга Эрэгтэй монгол цамц 10000 Хүрэм 18-25 мянга Монгол гутал 64 угалзтай нь 120 мянга 24 угалзтай нь 60 мянга Хүүхдийн гутал 25-30 мянга Хромон гутал 65-180 мянга Булган малгай 45-95 мянга Эсгий малгай 7-32 мянга 
Д.Цогзолмаа
