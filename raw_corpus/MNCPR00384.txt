Ноосоо тушаав

"Намаасаа гарлаа, эхнэрээсээ саллаа, ноосоо тушаалаа. Санаа амарлаа" гэдэг хэлц үг саяхан болтол яригддаг байв.
Нам, эхнэр хоёртой дүйх лай ланчиг өнгөрөгч зууны дөч тавиад онд уг асуудал үнэн проблем болж байжээ. Ноосноос гадна махны албан татвар гэж малчдыг бас нэг тамд унагаж байв. Энэ бүхний эхлэл нь 1946 оны энэ өдөр баталсан "Ардын аж ахуйтнаас улсад заавал тушаах албан журам"-ын тухай БНМАУ-ын улсын бага хурлын тогтоол юм. Энэ тогтоол гарснаас хойш Монголын мал сүргийг ойрын жилүүдэд 200 сая болгох их Сталины даалгавар... гэх мэт хэзээ ч үл биелэх утопи санаанууд хөвөрчээ. Угаасаа өмч хөрөнгө гээд байх юмгүй болсон малчдад дааж давшгүй татвар нүүрлэн хэдэн мал нь гай болж эхлэв. Сохорсон биш завшив гэгчээр хөдөөнийхөн малаа хаяж хот руу нүүснээр орчин үеийн Улаанбаатар хотын унаган иргэд үүсэх нөхцөл бүрдсэн юм. Хөдөөгийнхөн саяхан болтол ноосны татвараа заавал гүйцээхийн тулд сэгсүүргэн дээлээ хүртэл хяргаж суудаг байсан сан. Хожим 1990-ээд онд сэтгүүлч Б.Цэнддоо "Малыг малчдад" хэмээх хөдөлгөөн өрнүүлж уг хөдөлгөөн даамжирсаар нэгдлийн малыг хувьд шилжүүлэх хүртэл түүхэн үүргээ гүйцэтгэсэн байдаг. Одоогийн ардын аж ахуйтан малчид улсад татвар төлдөггүй. Харин зуд болбол тусламж авдаг бөлгөө. 

