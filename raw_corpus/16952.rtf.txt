№49 (16952)     
1988 оны хоёрдугаар сарын 26.
Социалист аж төрөх ёсны эдийн засгийн үндэс

Манай эх оронд ардын засгийн жилүүдэд социализм байгуулах үйл хэрэг амжилттай өрнөсний ур дүнд социалист үйлдвэрлэлийн харилцаа төлөвшин боловсронгуй болж, эдийн засгийн ихээхэн потенциал хуримтлагдан хөдөлмөрчид социалист ёсоор аж төрөх эдийн засгийн үндэс бэхэжсээр байна. 

Социалист аж төрөх ёс төлөвшин батжихад шийдвэрлэх хүчин зүйл нь юуны урьд үйлдвэрлэлийн хэрэгслийг нийгмийн өмч ёсоор эзэмших зарчим юм. Үйлдвэрлэл, нийгмийн үйл ажиллагаандаа хөдөлмөрчид үйлдвэрлэлийн хэрэгслийг хамт олноороо эзэмшиж, хүн хүнээ мөлжих, эсвэл хүн хүнээсээ хараат байхын зовлонгоос бүрэн чөлөөлөгдсөн нь нийгмийн үйлдвэрлэлийн үр ашиг, бүтээгдэхүүн, ажлын чанарыг дээшлүүлж, эдийн засгийн өсөлтийн хүчин зүйлийг дайчлахад нийгмийн нийт гишүүдэд нэгдмэл сонирхол, хамтын эрх ашиг төлөвшүүлдэг байна. социалист аж төрөх ёс, түүний хөгжил дэвшил нь амьдралын түвшнээс үүдэн гарах төдийгүй эргээд түүнд идэвхтэй нөлөөлдөг диалектик холбоо уялдаатай, амьд үйл явц мөн. Ингэхлээр социалист аж төрөх ёс бол хувьсгалт үйл явц, цаг үргэлж төгөлдөржин боловсорч байдаг олон талтай, нарийн үзэгдэл бөгөөд шинжлэх ухаан техникийн дэвшлийг ашиглан улс орны нийгэм - эдийн засгийн хөгжлийг хурдасгаж үйлдвэрлэлийг бүх талаар эрчимжүүлэн хөдөлмөрчдийн амьдралын нөхцөлийг хэлбэрэлтгүй сайжруулж, тэдний чинээлэг сайхан аж байдлыг чанарын талаар дээшлүүлэхтэй шууд холбоотой юм. Социализмын эдийн засгийн үндэс нь социалист аж төрөх ёсны, үндсэн шинжийг тодорхойлоод зогсохгүй түүний оюун санаа, нийгэм, ёс суртахууны үнэт зүйлийг бүрдүүлнэ. 

Хамт олноороо эзэмшиж байгаа үйлдвэрлэлийн хэрэгслийн үр өгөөж эргээд хөдөлмөрийн хамт олонд хүртэж, тэдний амьдралын түвшинг тодорхойлдог болохоор хувь хүний болон хамт олны, цаашлаад нийт ард түмний ашиг сонирхлын нэгдлийг хангаж өгнө. Энэ утгаараа аливаа бие хүн социализмын нөхцөлд хамаг баялгийг бүтээх үйлдвэрлэлийн хэрэгслийн тэгш эрхтэй эзэн нь юм. << Социалист аж ахуйн жинхэнэ эзэн гэсэн ухамсрыг төлөвшүүлэхэд намын байгууллагын ажил чиглэгдвэл зохино >> гэж МАХН-ын Төв Хорооны IV бүгд хурал заасан нь үүнтэй шууд холбогдоно. << Нийгэм нь хүндээ, хүн нь нийгэмдээ >> гэдэг зарчим бид бүхний социалист ёсоор аж төрөхийн гол утга мөн. Энэ зарчмаас өөр замаар буюу нийгэмд юм бүтээгээгүй байж нийгмийн хэрэглээний фондоос хэн боловч авч хэрэглэх учиргүй юм. 

Материал баялгийг бүтээх нийгмийн үйлдвэрлэлийн өсөн нэмэгдэхийн хэрээр социалист нийгмийн гишүүдийн эрэлт хэрэгцээ улам сайн хангагдаж, амьдралын нөхцөл сайжирч, аж төрөх ёс бэхэжнэ. Нийгмийн хэрэглээний фондоос хүн амын бүх давхаргын амьдрал ахуйн нөхцөлийг сайжруулах, эрүүл мэндийг хамгаалах, боловсорч гэгээрэх, амарч сувилуулах, чөлөө цагийг зөв сайн зохион байгуулах зэрэг хэрэгцээ шаардлагыг ханддаг нь социалист нийгмийн давуу тал, өвөрмөц онцлог, энэрэнгүй чанар юм. Манай улс ерөнхий боловсролын сургуулийн нэг сурагчийн жилийн сургалтад дунджаар 610 төгрөг, дээд сургуулийн нэг оюутны жилийн сургалтад 5000 төгрөг зарцуулж байна. Нэг өвчтөнд өдөрт 42 - 43 төгрөг, нэг амрагчид 30 гаруй төгрөг зарцуулж байна. 

Социалист аж төрөх ёсонд харш сөрөг аргаар нийгмийн баялгаас авч завших, ялангуяа хулгай хийх, үрж шамшигдуулах, идэж ашиглах, хээл хахуул авах, хөдөлмөрийн цагийг завших нь нийгмийн шударга бус үзэгдэл төдийгүй, манай аж төрөх ёсны эдийн засгийн үндсэнд халдаж байгаа ноцтой халдлага тул олон нийтийн санаа бодлын нэр хүнд, хууль тогтоомжийн хүчинг шийдвэртэй ашиглан ийм явдалтай хатуу тэмцэх хэрэгтэй юм. 

Улс орны эдийн засгийн хүч чадлыг нэмэгдүүлэх, бүтээгдэхүүн, ажил, үйлчилгээний чанарыг сайжруулах нь аж төрөх ёсыг боловсронгуй болгох, хөдөлмөрчдийн сайн сайхан аж байдлыг дээшлүүлэх хүчирхэг хэрэгсэл мөн. Эх орны үйлдвэрээс гаргаж байгаа аль нэгэн бүтээгдэхүүний чанар муу, өнгө үзэмж тааруу байх нь зөвхөн ажлын гологдол болоод зогсохгүй манай аж төрөх социалист ёсонд хохиролтой юм. Хамтын чармайлтаар бүтээж бий болгосон үнэт зүйлс хамтын хэрэглээнд хэн юу хийснийхээ хэмжээгээр хүртээл болж байх ёстой. 

Хөдөлмөрийн хүн материал баялгийг бүтээгээд зогсохгүй эдийн засаг, оюун санаа, нийгмийн амьдралынхаа нөхцөлийг нөхөн үйлдвэрлэж, цогцлон бүрдүүлж байгаа юм гэдгийг нийгмийн гишүүн бүрт итгэл үнэмшил болговол зохино. Бага хийж ихийг авах, биеийн амар харах, эзэмшдэг техник, тоног төхөөрөмж, байшин барилгад, тэр ч байтугай төрөлх газар, ус, ойн баялагтаа өөриймсөг биш хүйтэн гараар хандах нь манай социалист аж төрөх ёсны эдийн засгийн үндсийг ганхуулж байгаагаас ялгаагүй юм. 

Социалист аж төрөх ёсыг төгөлдөржүүлэх нь социалист нийгмийн эдийн засгийг тал бүрээр бэхжүүлж, хөдөлмөрийн бүтээмжийг сайжруулан, бүтээгдэхүүний чанарыг дээшлүүлж, нэгэнт бий болсон потенциалыг бүрэн дүүрэн ашиглах, хөдөлмөрчин хүн бүр ажилдаа эзэн байж өөрийгөө боловсруулж, зохион байгуулж, сахилгажуулж, өөрийгөө хянаж, зөв үнэлж, үйл ажиллагаандаа шүүмжлэлтэй ханддаг бүтээлч уур амьсгал, нөхцөлийг бүрдүүлэх цогцолбор асуудал юм. Социалист нийгэмд гагцхүү хөдөлмөр л хүний нийгэмд болон аж төрөх ёсонд эзлэх байр суурийг тодорхойлно гэсэн уриа, чадлынхаа хэрээр хийж бүтээж, хийснийхээ хэрээр хэрэглэх зарчмыг гуйвалтгүй удирдлага болгох ёстой. 

