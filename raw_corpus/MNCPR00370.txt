Нэг эмэгтэйд дурласан "Карамазовын хөвүүд" хэвлэгдлээ

Оросын алдарт зохиолч Ф.Достоевскийг манай уншигчид андахгүй.
Тэгвэл түүний 1868-1869 онд бичсэн "Карамазовын хөвүүд" номыг орчуулагч Ц.Гомбосүрэн монгол хэлнээ хөрвүүллээ. Тэрбээр урьд нь "Арбатын хүүхдүүд", "Гэм зэм" зэрэг зохиолуудыг орчуулж байсан. "Карамазовын хөвүүд"-ийг "NEPKO" компани хэвлэж, уншигчдын хүртээл болгож байна. "Карамазовын хөвүүд" номын нээлтийн үйл ажиллагаа өнгөрөгч долоо хоногт "Кимпински хаан палас"-т болсон юм. Энд УИХ-ын дарга Д.Лүндээжанцан, нийтлэлч Баабар, ардын уран зохиолч Д.Пүрэвдорж, төрийн шагналт Д.Цоодол зэрэг Монголын утга зохиолын үе үеийн элитүүд, утга зохиол судлаач, шүүмжлэгчид цугларсан байлаа. Мөн "Голомт" банкны гүйцэтгэх захирал Жон Финнеган иржээ. Арга хэмжээг "NEPKO" компанийн Төлөөлөн удирдах зөвлөлийн гишүүн Б.Цэнддоо нээсэн юм. Мөн орчуулагч Ц.Гомбосүрэн индэр дээр гарч романыг орчуулах болсон талаараа "Өнгөрсөн зуу гаруй жилийн хугацаанд дэлхий дахинд алдартай болсон зохиолыг монголчууд уншина гэдэгт итгэсний учир орчуулсан юм. Энэ номыг орчуулахад Ж.Баасан их нөлөөлсөн. Тэрбээр христийн шашин сайн судалсан, Оросын утга зохиолыг сайн мэддэг. Тиймээс намайг "Карамазовын хөвүүд"-ийг орчуулахыг ятгасан билээ. Миний хувьд урьд нь "Гэм зэм"-ийг орчуулаагүй бол эл зохиолыг уншигчдадаа хүргэхгүй байсан болов уу. Ф.Достоевский 46 настайдаа өөрөөсөө хоёр дахин дүү эмэгтэйтэй гэрлэсэн. Тэгээд дөрвөн хүүхдийнхээ хамгийн багыг Алёша гэж нэрлэсэн юм билээ. Тэр хүүдээ маш хайртай. Гэтэл Алёша дөрвөн настайдаа эндсэн. Ингээд уг зохиолынхоо баатрыг Алёша гэж нэрлэсэн байдаг" хэмээв. Харин номын дизайны талаар "NEPKO" компанийн редактор Д.Батбаяр тайлбар хүргэсэн. Тэрбээр "Уг хоёр боть романы зургийн хувьд загалмай руу хутга зоогоод цус гарч буй мэтээр дүрсэлсэн. Үүнийгээ болиод Андрей Рублёвын "Спас" нэртэй зургийг сонгосон юм. Энэ зураг өдгөө Москвагийн Тративковекийн үнэ цэнэтэй үзмэрийн нэг боловч олон хүн мэддэггүй. Нэгдүгээр ботийн хавтсанд Христийн зургийг сонгож байрлуулсан. Уг зургийг зураач банзан дээр урласнаараа онцлог. Бурхан байгаагүй бол хүн юу ч хийж болох байсан. Тиймээс бурхан биднийг харж байдаг гэдэг утгаар Есүсийн зургийг тавьсан. Нөгөөтэйгүүр оросууд христийн шашинтай. Харин хоёрдугаар ботид бурхны нүднээс далдуур хүн юу ч хийхэд бэлэн гэдэг санааг гаргасан. Тодруулбал, бурхан байдаг болохоор аливаа гажуу үйлдлийг хийхэд ёс суртахуунд харшилдаг гэсэн санаагаар зургийг давуугаар бүтээсэн юм" гэв. Нийтлэлч Баабар номыг уншсан сэтгэгдлээ энд бас хуваалцсан. Тэрбээр 24 настайдаа анх энэ номыг уншиж байжээ. Үүнээс өөр түүний сэтгэлийг хөдөлгөж байсан ном байхгүй гэнэ. Учир нь эл зохиол түүнийг библи уншихад нөлөөлсөн юм байна. Улмаар нийтлэлч маань Ф.Достоевскийг Оросын суут гэхээсээ илүүтэйгүүр дэлхийн шигшээд дөхөж очно хэмээн тодорхойлов. Харин номын тухайд хэлэхдээ Алёша, Ваня хоёрын яриа Лениний тухай яриад байгаа юм шиг санагдсан хэмээв. Уг роман нь Ф.Достоевскийн хамгийн сүүлд бичсэн шилдэг бүтээл нь юм байна. Зохиолд нэгэн эцэг гурван хүүгийнхээ хамт залуухан эмэгтэйд дурлана. Үүнээс үүдсэн тэдний хоорондын зөрчлийг энэхүү романд тусгажээ. 
М.МӨНХЦЭЦЭГ
