Хоёулаа Улс төрийн товчооноос их сургуулийн хуваариа авсан

"Миний найз" чөлөөт ярилцлагын энэ удаагийн зочноор ШУА-ийн ерөнхийлөгч, академич Б.Чадраа гуай уригдлаа. -Монголын шинжлэх ухааны байгууллагыг толгойлж байгаа хүний хувьд биш зүгээр л Чадраа гуай таны хамгийн дотночлон санаж явдаг найз гэж ер нь ямар хүн байна?
-Ингээд асуухад чинь Доржготов минь шууд л нүдэнд харагдаж байна. Доктор, профессор Дэчингунгаагийн Доржготов гэж нэг нөхөр бий. Олон түмэнд нэг их сайн мэдэгддэггүй, асар их хөдөлмөрлөдөг ийм нэг эрдэмтэн байгаа юм. Доржготовтой би арван жилийн жаахан хүүхэд байхаасаа хамт нөхөрлөж ирсэн юм. Дараа нь Ломоносовын их сургуульд хамт сурах хувь тавилан бид хоёрт тохиосон юм. Тэгээд сургуулиа төгсч ирээд Монгол Улсын шинжлэх ухааны академи байгуулагдсан анхных нь жилээс эхэлж өнөөг хүртэл тасралтгүй судалгааны ажлаа хийгээд явж байна. -Ямар салбарыг судалдаг хүн бэ? -Энэ хүний ажилладаг гол чиглэл бол Монголын газрын үнэлгээ, хөрс судлал. Монголын хөрс, ус ер нь ямархуу байдалтай байна, яавал сайжуулах вэ гэдгийг насаараа ажиллаж байгаа ийм хүн. Одоо манайхан атрын аян энэ тэр гээд нэг юм ярьж байна. Зөвхөн энэ хүний бүтээлүүдийг үндэс сууриа болгож авч ашиглаж чадах юм бол энэ ажил амжилттай шийдэгдэнэ ээ. Ялангуяа түүний сүүлийн үед бичсэн "Монгол нутгийн хөрс" гэсэн цуврал бүтээл байгаа юм. Энэ бол үнэхээр гайхалтай бүтээл. Зөвхөн Монголд биш, Орос, Германд маш өндөр үнэлгээ авч байгаа. Манайхан ийм хүмүүсээ сайн мэддэггүй байхгүй юу. Монгол цөөхөн хүн амтай, байгалийн нэлээд хүнд нөхцөлд байдаг, ийм том газар нутагтай. Ийм улс хөдөө аж ахуйгаа хөгжүүлж хоол хүнстэй болъё гэвэл хамгийн түрүүнд хөрсөө мэдэх хэрэгтэй гэж байгаа юм. Хөрсийг гарын таван хуруу шигээ мэддэг, төгс судалсан хүн бол академич Доржготов оо. Энэ хүн цаад гүн утгаараа Монголын хүнс тэжээл, хоолны хувь заяаг шийдэх бүх асуудлыг мэддэг ганц хүн байгаа юм. -Монголын нутаг дэвсгэрийг бүхэлд нь гарын таван хуруу шигээ мэднэ гэж үү? -Яг тийм. Доржготов маань дандаа л хөдөө тэнэж явдаг шүү дээ. Өвөл нь болохоор гадаадад уригдаад алга болчихож байгаа юм. Орос, Герман гээд том том улсуудад бол их хэрэгтэй хүн шүү дээ. Сүүлийн үед Япон их сонирхдог болж. -Орос, германчууд, япончууд ч юмуу гадаадын өөр хэн ч юм Монголын хөрсийг сайн мэддэг хүнээр яадаг байна аа? -Монголд ямар нэгэн хөдөө аж ахуй, хоол хүнсний асуудлаар юм хийе гэвэл хамгийн түрүүнд хаана нь юу ургаж болох вэ гэдгийг мэдэж авна шүү дээ. Юу гэдгийн цаана олон юм байна шүү дээ. Хоол ч байна, хор ч байна. Шимт бодис, ер нь янз янзын юм байна шүү дээ. Тэр бүгдийг л мэдэж авна гэсэн үг байхгүй юу. Ийм учраас номер нэгд хөрсийг мэдэж байх ёстой л доо. Харамсалтай нь монголчууд бүгдээрээ юмыг өнгөн талаас нь харж, улстөржих, шоудах маягаар бүх үйл ажиллагаа нь явдаг учраас нүдэнд харагдахгүй, шүдэнд тогтохгүй, ойд буудаггүй ингээд яваад байдаг ийм эрдэмтэд байдаг. Доржготов маань тэдний л нэг юм даа. Ийм эрдэмтэн их олон бий. -Та мэдэж байгаа юм чинь хэрэгтэй газар нь хэлээд өгч болдоггүй юм уу. Монголчууд өөрийн гэсэн хоол хүнстэй болъё л доо, дандаа бусдаас авч байхаар? -Иймэрхүү хүн азаар гэх юм уу харамсалтай нь гэх юм уу их олон бийг дахиад хэлье. Доктор, профессор Шатар гээд байж байна. Монголын бүх эрдэмтдийн дотроос Шатарын бүтээлийг барууны бүх оронд хамгийн олон иш татсан байдаг юм. Бүтээл нь хамгийн олон оронд хэвлэгдсэн ийм том эрдэмтэн л дээ. Гэтэл Шатар Монголдоо болохоор төрийн шагнал, үнэлгээ ч үгүй. Ингэсхийгээд явсаар байгаад тэгээд насны эцэс болно л доо. -Шатар гуай одоо хэдий хэр настай хүн бэ? -Дал дөхөж байгаа болов уу. -Амьдрал ахуй нь хэр вэ? -Амьдрал ахуйнх нь талаар ярих ч хэрэг алга. Ганцхан өрөө байранд байсан юм. Одоо тэр ганц өрөөндөө л байгаа гэдэгт би итгэж байна. -Доржготов гуайн тухай яриандаа эргэж орох уу? -Тэгэхээр эрдэмтэн болно гэдэг зүгээр нэг дурын хүн гүйж яваад эрдэмтэн болчихдоггүй юм. Хүний төрөлхийн зан араншин, тэсвэр хатуужил, сэтгэлийн тэнхээ энэ бүгд бүр багаас нь бий болсон байдаг юм шиг байна лээ. Бага ангид байхаасаа арван жил, арван жилдээ тэр хүн ямар хүн болж төлөвшинө цааш нь түүнийгээ дагаад бариад явдаг шиг санагддаг юм. Доржготов бол Төв аймгийн Баян сумын хүн л дээ. Ээж, аавыг нь би сайн мэднэ. Тэгээд бид хоёр маршал Чойбалсангийн нэрэмжит нэгдүгээр арван жилд хамт сурч байхдаа сургуулийн хүүхдүүд юу хийдэг вэ тэр бүгдийг л хийж явж л төгссөн. Хоёулаа тэр сургуулийг онц төгсөөд Монголын тэр үеийн аравдугаар анги төгссөн бүх хүүхдээс хамгийн түрүүнд Улс төрийн товчоон дээр очиж мэргэжлээ сонгох эрхийг олж авч байсан юм. Би физик, математикт жаахан сонирхолтой байсан. Хоёрт, ЗХУ анх удаа атомын эрчим хүчийг удирдаж сурлаа гээд тэр талын юм их яригдаж байсан үе л дээ. Тэгээд Ломоносовын их сургууль гэдэгт манайхаас оюутан сурдаггүй байсан юм, тэгэхэд би тэр сургуульд оръё гээд хэлчихгүй юу. Тэнд чинь Монголоос хүн сурч болдог юм уу, үгүй юу гээд манайхан их сандарсан юм гэнэ лээ. Тэгээд Доржготов маань намайг дуурайгаад бас тэр сургуульд оръё гээд биологийн ангид нь би физик, математикт очсон юм. Ломоносовын их сургууль чинь их сайхан орчинтой. Тэр үед манай сургууль шиг орчин, хангамж сайтай сургууль бүх социалист орнуудад байгаагүй гэдэг. Тэнд бид хоёр их ойролцоо байранд амьдардаг мөртлөө маш ховор уулздаг байлаа. Ер нь бид хоёрын амьдрал их адилхан юм шиг санагддаг. -Аль талаараа? -Хоёулаа ярьдаг юм, бид хоёр шиг тэнэг хүн алга аа гэж. Юу гэхээр, өглөө босоод л хичээлдээ сууна, завсраар нь дөнгөж нэг гуанзанд нь ороод л эргээд номын санд суучихна. Тэгээд номын сан хаахаар нь гэртээ ирдэг, хоёулаа ийм. Хаяа нэг бие биенийхээ барааг харна даа. Тэр чинь их хатуу сургууль. Зуны амралтаар ганц сар амарна, тэр үеэр л хоёулаа уулзаж жаахан ярина. Үеийн оюутнууд маань залуу хүний сонирхдог бүхнийг л сонирхоно, эхнэр хүүхэд энээ тэрээ гэнэ. Бид хоёрт тийм зан байдаггүй. Нөгөө багаас тогтсон хүмүүжил нь л тэр. Ингээд бид төгсч ирээд эрдэм номын газар ажиллана гээд Академид орж, явсаар байгаад өнөөдөртэй золгож дээ, хоёулаа. Доржготов маань гадаадад бол маш том эрдэмтэн, их ч өндөр үнэлэгдэнэ шүү дээ. Тийм учраас саяхан манай эрдэмтэд газарзүй, геоэкологи, экологийн чиглэлийн бүх салбарын даргаар нь түүнийг сонгож дэвшүүллээ. Эрдэмтэд чинь бидний дотроос хэн нь илүү вэ гэдгийг мэддэг байхгүй юу. -Арав төгсөөд та хоёр Улс төрийн товчоон дээр очиж Их сургууль сонгодог нь ямар учиртай юм? -Нэг ёсны шагнал юм даа. Нэлээд хэдэн хүүхэд тийм эрх олж авсан юм. Гэхдээ бид хоёр тэднээс хамгийн түрүүнд сургуулиа сонгох эрхтэй болсон нь бүр том шагнал. Би Доржготовыг бараг надтай адилхан гэж боддог. Ерөөсөө амралт авч амралтанд явж байсан удаа бид хоёрт лав л байхгүй юм шиг байна лээ. За нэг олигтойхон суугаад архи уучихдаг ч юмуу нэг ийм тиймэрхүү юмыг бас мэдэхгүй явсаар насыг өнгөрөөх нь гэж бид хоёр баахан хөхрөлдлөө л дөө, эртээд. Манай эрдэмтэд бүгд мэднэ л дээ, бид хоёрыг ийм гэж. Иймэрхүү маягаар бид одоо насыг дуусгаж байна. Монголын нэрийг ямар ч байсан хамгийн хэцүү, хатуу ертөнц болох шинжлэх ухааны ертөнцөд сонсгож яваа хүмүүс гэдгээрээ л бид бахархаж явдаг юм. Хүүхдүүдийн хувьд ч гэсэн, одоо Готовын хүүхэд баруунд нэлээн л үнэ цэнэтэй явж байна. Миний хүү ч Майкрософт компанид арав гаруй жил ажиллаж байна. Гэх мэтээр бид хоёр их төстэй амьдралтай хоёр л доо. -Өнөөдөр Монгол Улсын ШУА-ийн Их чуулган эхэлж байгаа юм байна. Шинжлэх ухаанд улсаас хөрөнгө хэр зориулж байгаа вэ. Түүгээрээ та нар юу хийж байна? -Сүү-лийн хоёр жилд төр, засгаас шинжлэх ухааныг хөгжүүлэхэд бүр дорвитой арга хэмжээнүүдийг авсан. Өнгөрсөн онд Засгийн газар шинжлэх ухааныг 2020 он хүртэл хөгжүүлэх мастер төлөвлөгөө гэдэг чухал хөтөлбөр баталсан. Тэгээд энэ хөтөлбөрийн дагуу санхүүжилт хийж эхэлсэн. Үүний үр дүнд эрдэм шинжилгээний ажилтнуудын дундаж цалин яам тамгын газар, их, дээд сургуульд ажиллаж байгаа хүмүүсийн авч байгаа цалингийн түвшинд, түүнээс дээгүүр ч хэмжээнд хүрсэн. Энэ онд нийт шинжлэх ухааны салбарын санхүүжилт өмнөхөөс гурав дахин нэмэгдлээ. Үүнээс гадна, өмнө нь бараг яригддаггүй шахуу байсан хөрөнгө оруулалт гэдэг юм энэ онд зургаа дахин нэмэгдэж байгаа юм. Тэгэхээр энэ бүхэн чинь төр, засаг шинжлэх ухааны талаар дорвитой бодлого явуулж эхэлсний дохио гэж бид ойлгож байгаа. -Дангаараа дотоодын хөрөнгө оруулалт уу. Ямар хэлбэрээр хөрөнгө оруулж байгаа юм бэ, зүгээр л мөнгө өгөв үү? -Үндсэндээ мөнгө. Дотоодын хөрөнгө оруулалт учраас тэр. Энэ хөрөнгө оруулалтаар бид энэ онд их олон том том барилга байгууламж барьж эхэлнэ л дээ. -Монголын шинжлэх ухаанд нүсэр байшин барилга дутаагүй биш үү. Тэр их барилга байгууламжаар яах гэж байгаа юм? -Хоёр, гурван жишээ хэлье л дээ. ШУА-ийн Ботаникийн цэцэрлэг гэж нэлээн дээр үед байгуулагдсан, тэнд ургасан мод, олигтой бүгдийг нь ерээд оны үед тэр орчмын ядуучууд хяргаж түлээд дууссан, нэг тийм хөндий шахуу хашаа болж үлдсэн. Олон хүний нүдэнд өртөж байсан. Тэгэхээр бид тэр цэцэрлэгээ сэргээе, наанадаж хотын утааг багасгаж, агаарыг сайжруулна, цаанадаж ботаник цэцэрлэггүй улс орон гэж байдаггүй юмаа гэдгийг төр, засагт ярьж ойлгуулсаар байгаад нэг тэрбум орчим төгрөгийг төрөөс олж авлаа. Энэ мөнгө ботаник цэцэрлэгийг сэргээх, засварлах, сайжруулах, орчин үеийн түвшинд хүргэхэд зориулагдана. Нэг тэрбум төгрөг гэдэг бидний хувьд их юм. Орчин үеийн ботаник цэцэрлэг байгуулах ажлын хүрээнд бид Сибирийн ботаник цэцэрлэгийн голлох мэргэжилтнүүдтэй хамтран ажиллаж эхэлсэн. Мөн суурь судалгаа, одон орон, сансартай холбогдсон судалгааны ажлыг сайжруулах, олон түмэнд таниулах ажил хийгдэнэ. Үүнд 450 сая төгрөгийн барилгыг манай одон орон судлах оргилын геофизикийн төв дээр барьж эхэлсэн. -Энэ жил бид эрдэм шинжилгээний ажлыг эрчимжүүлэхээс гадна ШУА-ийн хувьд нэг ёсондоо их бүтээн байгуулалтын он болж байгаа юм. Тухайлбал, өнгөрсөн онд эрдэм шинжилгээний ажлыг үйлдвэрлэлд нэвтрүүлэх хамгийн чухал шат дамжлага болох инкубаторыг байгууллаа. Мөн хүрээлэнгүүд, ялангуяа байгалийн судлалын хүрээлэнгүүд нарийн багаж төхөөрөмж дээр судалгаа шинжилгээгээ хийдэг юм. Энэ багаж төхөөрөмж их үнэтэй. Тийм учраас хүрээлэн болгоныг хангах боломжгүй учир нэгдсэн хэмжилтийн лаборатори гэдгийг байгуулсан. Энэ хоёр лабораторийг байгуулж, хэвийн ажиллуулахад төрөөс их хэмжээний хөрөнгө оруулалтыг хийж байна. -Манай Монгол их олон эрдэмтэнтэй юм. Шинжлэх ухааныг өөртөө цол хэргэм авахын тулд л судалж суудаг юм уу, эсвэл үнэхээр улс, үндэстнийхээ амьдралд хэрэгтэй юм хийж суудаг юм уу гэмээр? -Монголын эрдэмтэн нэртэй залуугаас хөгшин хүмүүс сүүлийн хэдэн жилд их том шалгуурт орлоо. Энэ нь юу вэ гэхээр, манай ШУА дэлхийн шинжлэх ухааны байгууллагуудын сүлжээнд орж түүний нэг гишүүн нь боллоо. Гишүүн гишүүндээ нэр төртэй гишүүн нь болсон. Дэлхийн эрдэмтэд манай эрдэмтдийг юу хийж чаддаг юм гэдгийг шалгасан гэсэн үг шүү дээ. Одоо Монголын залуучууд, эрдэмтэд гадаадад очоод хэрийн хүний орж ажилладаггүй лабораториудад очоод судалгаа шинжилгээний ажлыг дэлхийн шилдгүүдтэй мөр зэрэгцэн хийдэг болж. Зарим нь бас янз бүрийн лаборатори, төслүүдийг удирддаг болсон байна. Бид үүгээрээ бахархах ёстой шүү дээ. -Бэлгэ тэмдгийн чанартай шинжлэх ухаанаар бид бахархаад яах юм бэ. Үнэхээр шинжлэх ухаан улсыг хөгжүүлдэг юм бол олон арван жил бэлгэдлийн чанартай яваад байгаа тэр байдлаа эвдэж амьдрал дээр буулгаж ирэх боломж Монголд гарах уу? -Манайх сүүлийн тавь жаран жилд оюуны их том потенциал бүхий үйлдвэрлэлтэй болж чадсан байна. Оюуны үйлдвэрлэл шүү дээ. Өнөөдрийг хүртэл Монгол Улс зөвхөн материаллаг үйлдвэрлэлээ ашиглаж ирлээ шүү дээ. Харин одоо бол бусад орны адилаар энэ оюуны том үйлдвэрлэлээ ашиглаж хөгжих хэрэгтэй. Өөр ямар ч хувилбар байхгүй. Урд, хойд хөрш ч, Өмнөд Солонгос, Япон, Америк л гэнэ бүгд шинжлэх ухаан дээрээ суурилж хөгжиж байна. Гэтэл бид үүнээс зөрөөд хаа холдох юм бэ. Эрдэмтэд маш их бүтээл хийж байна. Тэр бүтээлүүдийг нь ав л даа. Авахын тулд мөнгийг нь өг л дөө. Худалдаад аваач, үйлдвэрлэл болгоод аваач. Тэгэх юм бол энэ чинь бэлэн байна шүү дээ. Эрдэмтдийн лабораторид, шкафанд хийчихсэн бүтээчихсэн өдий төдий юм байна шүү дээ. Монгол хүний сэтгэлгээгээр, монгол хөрсөн дээр хийгдсэн юм гэдэг чинь арай өөр шүү дээ, та минь. Ядаж л ургахдаа амархан, амьдралд нэвтрэхдээ амархан, монгол хүн өөрөө өөрийнхөө бодлоор хийсэн зүйлүүд шүү дээ. Үүнийгээ л авах хэрэгтэй байхгүй юу. 
Н.Пагма
