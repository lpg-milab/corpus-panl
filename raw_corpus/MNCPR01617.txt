ЭРДЭНИЙН ХУВЬ

Ард түмнийхээ "Таван толгой"-г ард түмэндээ өгье "Таван толгойн" нүүрсний орд гэж том баялаг Монголд бий. Их говийн хээлэн дэх энэ их баялгийн тухай хүний өөрийнгүй ярьцгааж байна.
Энэ бүхнээс анхаарал татах нэг зүйл бол "Таван толгой"-г мэддэг, чухал дүр эсгэгчдийн тоглолт юм. Ямар нэг аргаар "Таван толгой"-н ордын хувь заяаг мэддэг, түүнд өөрийгөө хамааруулах гэсэн албан тушаалтнуудын ааш авир, хэл яриа бүр эрээ цээрээ алдаж гүйцлээ. -"Таван толгой"-н асуудлыг би мэднэ, бид мэднэ, ийм санал гаргана, ингэж шийдүүлнэ ... гэх яриаг хэн бүхэн, хүн бүхэнтэй ярьдаг болжээ. Энэ их том амнуудын цаана уг ордын асуудлыг шийдүүлдэг, мэддэг хүн болж бусдад чухал дүр эсгэснийхээ төлөө өөртөө ямар нэг ашиг унагах гэсэн өчүүхэн сонирхол л нуугдана. Энд байхгүй нэр, албан тушаалтан гэж тун ховор. Чоно борооноор гэгч л болж байна. Гадагшаа айлчлагчдын тасралтгүй цувааны гол сэдэв нь "Таван толгой", манайд ирэгчдийн гол сонирхдог юм нь "Таван толгой" болоод удаж байна. Дарга толгойтой бүхэн "Таван толгой"-н тухай толгойд орсноо л ярьдаг болжээ. Сүүлийн үед "Таван толгой"-г төр авна гэсэн яриа энэ эрх баригчдын зүгээс хүчтэй сонсогдох боллоо. Үнэндээ бол төрд авна гэдэг нь өөртөө авна гэсэн үг. Улсын Их Хурал, Ерөнхийлөгч, Засгийн газар, яам, газар, хэлтэс, алба, мэргэжилтэн... Дээрх албан тушаалын нэрүүдийг эздээс нь хуулаад хар даа. Аль нь ч ялгаагүй, албан тушаалын халхавчгүй бол жирийн иргэн таниас илүү гарах юмгүй нэг л бодгаль байгаа. "Таван толгой"-г төрийн өмч гэх нь бий, ард түмний өмч гэх нь бий. Газрын хэвлийн баялаг бол төрийн өмч, ард түмний мэдэлд байна гэсэн Үндсэн хуулийн заалт бий. Бас Үндсэн хуулинд төрийн эрх мэдэл ард түмнээс үүсэлтэй гэжээ. Тэгвэл товчоор нийгмийн ардчилсан тогтолцоотой улсад төрийн эрх мэдэл гэдэг нь ард түмний эрх мэдэл. Төр гэдэг нь ард түмэн өөрөө. Иймээс "Таван толгой"-г төрийн мэдэлд авна гэдэг бол ард түмний мэдэлд авна гэсэн санаа болохоос, аль нэг даргын мэдэлд авна гэсэн үг биш аж. Эндээс ард түмний "Таван толгой"-г ард түмэн өөрөө мэдэх ёстой гэсэн гаргалгаа гарч ирж байна. Одоо шууд саналдаа оръё. Ард түмнийхээ "Таван толгой"-г ард түмэндээ өгье. "Таван толгой"-н нүүрсний уурхайг нийт хүн амдаа хуваая. Манай улсын хүн ам эх орондоо, хилийн гадаа байгаа хэн бүхнээ оруулбал ойролцоогоор 2,8 сая болно. "Таван толгой"-гоо 2,8 сая хүндээ хувааж өгье. Эзэн нь юмаа мэднэ, эрэг нь усаа хашна гэж монголчууд ярьдаг. Эзэнд нь юмыг нь өгье. Би "Таван толгой"-н нүүрсний ордын лиценз хэнд байгааг мэдэхгүйдээ дээрх саналыг хэлж байгаа юм биш. Монгол түмний аз болж тэр лиценз хэсэг монголчуудын мэдэлд байгаа. Хэл амтай ч хэдэн жил мэдэлдээ байлгаж элдэв төлбөр төлөөсийг нь төлж ирсэн тэр лиценз эзэмшигчдэд улс төлөх юмаа төлж, өгөх юмаа өгөх хэрэгтэй. Нөгөө талаар "Таван толгой"-н орд бүхэлдээ тэдний мэдэлд байх боломжгүй. Тэд ийм хувь заяатай эвлэрэхээс өөр сайн гарц одоогоор харагдахгүй байна. "Таван эзэнтэй Таван толгой" гэж манай улсын анхны Ерөнхийлөгч хэлсэн байна. Тэр таван эзний дөрөв нь ойролцоогоор "Таван толгой"-н ордын нэг хувийг ашиглаж, нэг эзэн нь 99 хувийг нь лицензээр эзэмшиж байгаа бололтой юм. Тэр нэг эзэнд нь нэг хувийг үлдээх үү, нэг хэсэг хувь үлдээх үү гэдэг нь УИХ-ын шийдэх асуудал. Ямар ч байсан том хувь тэдэнд ногдох боломжгүй. Том хувь авах гэвэл том зодоон л болно. Том зодооноос зөв шийдэл гарахгүй. Энэ тохиолдолд, монгол жишгээр "Таван толгой" буруу замаар л орно. УИХ бол Баабарын хэлдгээр энэ улсын ТУЗ (Төлөөлөн Удирдах Зөвлөл) нь. Монголын ард түмний ТУЗ юм бол УИХ нь төлөөлж байгаа хүмүүсийнхээ тооны харьцаа, ашиг сонирхлыг бодож л шийдвэр гаргах үүрэгтэй. Өнөөдөр "Таван толгой"-н лиценз эзэмшигчид цөөн харин түүнийг сонирхогчид маш олон байна. "Таван толгой"-н ордыг өдий болтол тэр цөөн тооны лиценз эзэмшигчид ашиглаж, уурхай үйлдвэр болгож чадаагүйн гол шалтгаан бол нэг талаас энэ цөөн олны зөрчилтэй эвлэршгүй харьцаанд, нөгөө талаас "Таван толгой" дэндүү том орд болоход л оршиж байгаа юм. Тэдгээр лиценз эзэмшигчдийн тоо, нөлөөллийн харьцаа Монголын шийдвэр гаргагчдын хүрээнд ч тийм том биш. Тухайлбал, УИХ-ын гишүүдийн тоотой харьцуулахад нэрээрээ эсвэл дам лиценз эзэмшдэг тэдгээр нөхөд УИХ-ын дотор нийт гишүүдийн 10 хувьд ч хүрэхгүй. Тэгээд асуудал шийдэх болохоор "Чи тэр лиценз эзэмшиж болсон юм. Би яагаад тэнд байж болдоггүй юм. Тэгж яривал наадах чинь ард түмний өмч, би ч бас өмчлөгч нь" гэсэн толхилцоон үргэлжилж, ямар нэг шийдэл гаралгүй удлаа. Тэр лицензийг эхэлж эзэмшиж ирсэн хэсэг хүмүүс бусдын аяыг олох гэж лиценз эзэмшигчдийнхээ тоог нэмээд нэмээд нэмэр алга. Хэрүүл улам томорч, асуудал улам л ужгирч байна. Иймээс дахиад л эдийг нь эзэнд нь өгөх, нэг үгээр хэлбэл "Таван толгой"-г энэ ард түмний нэг хэсэг нь биш нийтээрээ эзэмшдэг байхаас өөр гарц улам хумигдсаар байна. Дээрхээс өөр нэг харгалзвал зохих чухал хүчин зүйл бол "Таван толгой" нь Монголд төдийгүй дэлхийд хамгийн том нүүрсний ордын нэг юм. Үнэндээ бид "Таван толгой"-н бодит нөөцийг багцаагаар ярьж байгаа. Хэрэв нарийвчилсан судалгаа хийвэл өнөөгийн бидний мэдэж байгаагааас цар хэмжээ нь улам л нэмэгдэнэ үү гэхээс буурахгүй нь тодорхой байгаа. "Таван толгой"-д хөрөнгө оруулах сонирхол ч өссөөр байна. Харин монголчууд том ордын цаана том эрх ашгаа хадгалж үлдэх ёстой. Түүнийг тойрсон бүтэц, орчин үеийн технологи, үйлдвэрлэл гээд сонирхогч бүрт шахам сонирхлоо гүйцэлдүүлэх юм бишгүйдээ гарна. Харин том "Таван толгой"-д хэдхэн хүн лицензээр дамжаад эзэн суух гэвэл "Гурван монгол зодолдоно" гэдгийн үлгэр үргэлжилсээр байх нь. Түүнийг тойрсон мухардмал гэж хэлж болох байдлаас гарах ганцхан боломжит гарц бол түүнийг хуваах, бүр олон хуваахад л оршино. Хувааж болох хамгийн том тоо нь Монгол Улсын хүн амын тоо юм. Ингээд "Таван толгой"-г монгол толгой бүртээ хувааж өгье. Нэг үгээр хэлбэл хувьцаа болгож өгье гэсэн үг. хувьцаагаа төгрөгөөр үнэлнэ үү, доллараар үнэлнэ үү хамаа алга. Саяар үнэлнэ үү, мянгаар үнэлнэ үү бас хамаагүй. Энэ үнэ зах зээлийн жишгээр тогтож л таарна. Хамгийн гол нь "Таван толгой" гэх нэг баялгийг хоёр сая 800 мянган ширхэг болгон нийт ард түмэндээ хуваана гэсэн үг. Ингэснээр төрийн нэртэй хэний ч биш өмч жинхэнэ эзнийхээ авдарт орно гэсэн үг. Манайхан аливааг шийдэхдээ гадны жишиг харах гэдэг зантай. Би хувьдаа ийм жишиг байсан ч байгаагүй ч энэ улсын нэг иргэний хувьд "Таван толгой"-н ордыг нийт хүн амдаа хувааж өгөх санал гаргаж байна. Дээрх хувилбарыг хэлбэрийн хувьд Америкийн "Treasury share" эсвэл Англид хэрэглэдэг "Treasury stock"-тай жишиж болох юм. Аль нэг хөрөнгөөс тийм хувь эзэмшигчдэд ногдол ашиг хуваадаггүй, тэд саналын эрхгүй байдаг. Зөвхөн эрдэнийн гэж хэлж болох тэр хувиа эзэмшигч нь худалдаж ашиг олдог. Гэхдээ би энэ жишээг зөвхөн хэлбэрийн хувьд дурьдлаа. Харин агуулгын хувьд миний гаргаж байгаа санал дээрх жишиг хоёр бол шал хоёр өөр "амьтан" шүү гэдгийг сануулъя. "Таван толгой"-г монгол түмэндээ хуваах нь зүгээр нэг нүүрсний орд тойрсон асуудлыг шийдэж байгаа хэлбэр биш юм. Энэ бол явж явж Монгол Улсын үндэсний аюулгүй байдалтай шууд холбогдоно. Монгол орон аюулгүй байдлаа цэрэг зэвсгийн замаар хангах боломж туйлын хязгаарлагдмал. Иргэд маань хөрөнгөжиж, эдийн засаг, санхүүгийн хувьд гарын бэлтэй болж гэмээнэ дээрх зорилго хангагдахад дөхөм болно. Монголчууд мориндоо эзэн болж чаддаг шиг тэд хөрөнгөндөө "Эрдэнийн хувь"-даа эзэн болж чадна. Төр нь ард түмэндээ итгэвэл, ард түмэн нь төрдөө итгэнэ. Монгол Улсын хөгжил дэвшилд, бие даасан бодлогод хамгийн их нөлөө үзүүлж чадах монголчуудын гарт байгаа цөөхөн боломжийн нэг нь яах аргагүй "Таван толгой"-н ордыг хэрхэн эзэмшиж, ашиглахтай шууд холбогдоно. Өнөөдөр "Таван толгой"-н хувь заяаг төрийн нэр барьсан хэсэг хүн нүд ирмэхийн зуур яаж л бол яаж шийдэх боломж нээлттэй байна. Тэр лиценз эзэмшигчдийг нь хүртэл төрийн нэрээр айлгаж ичээгээд юу ч үгүй үлдээх нь энүүхэнд байна. Ер нь их юм эзэмшдэг нэртэй их лай хурааснаас буцаагаад өгчихье, яаж л бол яаж шийдэг гэсэн маягийн санаа тэр хавиас сонсдох нь бий. Энэ тодорхойгүй байдал үргэлжилбэл нэг өдөр монголчууд "Таван толгойтой байхдаа бид баян байж, "Таван толгой"-гоо алдсанаар бид ядуу боллоо" гэсээр сууж мэдэхээр байна. Үнэхээр улс үндэсний амин чухал гэж болох нэг асуудлын шийдэл хутганы ирэн дээр байна. Ард түмнээсээ тасарсан, тэднээс холдсон эрх баригчид тухайн улс орны хувь заяаг ямар эмзэг байдалд оруулдгийг "Таван толгой" тойрсон жишээнээс харж болно. Өнөөдөр Монголд бизнес хийж байгаа хүн шиг тийм баталгаагүй ирээдүйтэй хүн алга. Нэг л өдөр хөрөнгө нь хураагдах, нэг даргатай тохирохгүй бол дээлээ нөмрөх байдалд тэд орчихож. Мөнгөтэй, нөлөөтэй нь Монголд ийм айдастай, ийм баталгаагүй ирээдүйтэй байхад мөнгөгүй нөлөөгүй нь ямар байх билээ! Хууль дүрэм, нийгмийн эрүүл харилцаа гэдэг юм манайд нүдний гэм болжээ. Зөвхөн өнгө мөнгөнд донтогсдын эрх ашгийн нэгдэл, тэдний дур зорго бүхнийг тодорхойлж байна. Уг нь "Таван толгой"-н асуудал хэрүүл амтай ч хэдэн монгол хүний мэдэлд одоохондоо байна. Энэ нь байж болох байсан бүх хувилбараас хамгийн илүү нь яах аргагүй мөн. Гэхдээ энэ илүү хувилбар нэг л өдөр нохойн замаар орох нь ээ. Иймээс би айдаггүйгээ авдрандаа эхлээд хийгээд авъя, ард түмэндээ хуваагаад өгчихье гэж хэлээд байгаа юм. Уг нь манай төр ард түмнийхээ итгэл хүлээсэн төр байсан бол, ард түмнээсээ үүсэлтэйгээ мэддэг байсан бол, хойшид тийм байж болох өчүүхэн найдвар байгаа бол асуудалд арай тайван хандаж болно. Манай бас нэг зовлон бол улстөрчид нь бизнес ярьдаг, бизнесүүд нь улс төр ярьдаг болчихсонд байна. Баялгаа нийт иргэд нь биш улстөрчид нь мэддэг орны ард түмэн үргэлж ядуугийн зовлон эдэлдэг. Учир нь ард түмнийх нь баялгийг, өмчийг цөөхөн улстөрчдөөс нь худалдаж авах нь харийн хүнд хамаагүй хямд тусдаг. Тийм газрын улстөрчид ард түмнийхээ баялгийг минийх гээд андуурчихсан, ихэнхдээ өөрийнхөө болгочихсон байдаг. Манайд ямар байна, эргэн тойрноо хардаа. "Таван толгой"-г хуваахын цаана манай өнөөгийн эрх баригч бүлэглэлийн итгэлгүй байдлаас гадна ерөөс Монголын өөрийнх нь эдийн засаг, улс төр, нийгмийн нөхцөл байдал дээрх "аварга" асуудлыг шийдэхэд эмзэг байгаад бас оршино. Ард түмэндээ "Таван толгой"-гоо хувааж өгчихөөд "Би ганцаараа мэдэхгүй, манайх ардчилсан орон, ард түмэн мэднэ" гэсэн шиг суухад болохгүй юм юу байхав. Ардчилсан оронд, чөлөөт нийгэмд удирдагч нь ард түмнээсээ хамаардаг. Манайд бол удирдагчид нь хэн хэдэн төгрөг өгөхөөс, хэн түүнд ямар санал хэлэхээс хамаардагт л хамаг аюул байна. Хамгийн гол нь манай дарга нарт зарчим, нэгдсэн бодлого алга. Аман дээрээ том яривч ачир дээрээ амин хувиа бодох нь хөөрхийлөлтэй. Улс нь буурай ч энэ орны удирдагч "Таван толгой" мэтийн асуудалд ард түмнийхээ нэрийг барихад Монголын газрын зургийн энгээр том л харагдах болно. Энэхүү боломж нь ард түмний нэрийг хоосон барихад биш тэдэндээ бодитой юм, жинхэнэ хөрөнгө өгч байж л бүрэлдэнэ. Тийм том хөрөнгө, тоймтой юм бол өнөөдөр "Таван толгой" л байна. "Таван толгой"-н хувийг хүмүүс юу гэж нэрлэх нь хамаагүй. "Миний хувь", "Эрдэнийн хувь" шууд "Таван толгойн хувь" гэж ч нэрлэж болох. Энэ бол харин бодитой хөрөнгө байх болно. Энэ бол дээхнэ үед хувьчлалаар өгч байсан цэнхэр ягаан тасалбар биш, тэнд тооцсон эвдэрхий трактор, дампуурсан аж ахуй биш. Энэ бол дэлхийн эдийн засагт би оролцоотой хүн гэж даналзаж болох жинхэнэ хөрөнгө байх болно. Дунджаар зургаан ам бүлтэй айлын дөрвөн хүүхэд нь ээж аав хоёр нь ялгалгүй их хөрөнгөнд эзэн суух болно. "Таван толгой" бол хоёр сая 800 мянга хуваахад ч их хөрөнгө, чухал хөрөнгө юм. Өөрийн зууханд галгүй чичирч байгаа зарим иргэд маань дэлхийн зууханд гал нэмэрлэж дулаалцаж суух боломж бас байна. Нүүрсийг түлш гэж хүн бүр мэднэ. Өнөөдөр нүүрс нь шингэн, хий, хатуу хэдэн ч төрөлд хувирдаг болжээ. "Таван толгой"-н ордыг манай Их хурал "стратегийн" гэж нэрлэх сурагтай. Түүнийг том орд болохоор нь, түлш болохоор нь түлш түлшдээ ган хайлуулдаг чадалтай түлш учраас тэгж нэрлэх гэж байгаа байх. Өнөөдөр үйлдвэржсэн орнуудын нэг гол хэрэгцээ нь ган хайлш, төмөр болжээ. Нүүрс тэр тусмаа сайн чанарын, тэр тусмаа коксжих нүүрсний хэрэгцээ дэлхийд өсөж байна. Монголчууд нүдээ жаахан бэлчээгээд харахад дэлхийн хүн амын тал илүү хувь нь манай бүс нутагт байна. Дэлхий даяарчлагдах тусам тэр олон хүний хэрэгцээ улам өснө. Ийм орчинд бурхны хишиг-хар галаа-Таван толгойгоо бид манаж чадвал бурхан монголчуудад хайртай хэвээр үлдэх болно. Ийм их буян заяаг монголчууд нэгнээсээ булааж бусдын хоол болгож болохгүй. Эсвэл бид л иднэ гэж хэдэн хүн бурхантай, ард түмэнтэйгээ барьцаад байж болохгүй. Ингэж байгаад бид түлшээ, галаа бусдад алдвал голомтоо алдлаа гэсэн үг. "Таван толгой" гэх том хөрөнгийг хөдөлгөх хэрэгтэй, хөдөлгөхийн тулд эзэнд нь өгөх хэрэгтэй. Эзэн нь юмаа авахаар хөрөнгөө үхмэл байлгаад байхыг бодохгүй. Эзэн нь тодорхой хөрөнгөнд өөр эзэн дахиад олдоно. Хүмүүс хөрөнгөө орчин цагт биржээр дамжуулаад зарж болно. Монголын бирж дэлхийн том биржүүдийн брокер ч болж болно. "Таван толгой"-н хувиа авсан хүн бүр нэрээрээ данс нээлгэж таарна. Монголчууд бүгд бүртгэлтэй, бүгд бизнестэй болно. Эрдэнийн хувиа борлуулах захиалгаа хүмүүс биржүүдэд өгнө. Борлогдсон хувь нь мөнгө болоод дансанд нь орно. Хувиа хадгалах сонирхолтой бол хадгалж болно, зарах нь шууд хажуудахдаа ч зарж болно. Бас хөрөнгө юм чинь үр хойчдоо өвлүүлж болно. Ямар ч байсан ганц нэг өрөө байр, хэдэн мал, эсвэл хаш хөөрөг, машин унаа, бас мөнгө төгрөг ачдаа хадгалснаас дутуугүй л үнэ цэнэтэй хөрөнгө байх болно. Бидний улс хөрөнгөтний замаар явах сонголт хийсэн. Хөрөнгөгүй хөрөнгөтөн байж болохгүй. Хөрөнгөгүй ард түмэнтэй хөрөнгөтөн улс гэж бас байж болохгүй. Бид юуны өмнө үндэсний хөрөнгөтнүүдээ дэмжих хэрэгтэй. Тийм бодлого, боломж санааг байнга хууль тогтоомждоо тусгаж явах хэрэгтэй. Харин бид "Таван толгой"-н хувьд онцлог бодлого баримтална гэдгээ дотоод гадаадын гэлтгүй аль аль сонирхогчдод тодорхой болгоё. Товчоор "Таван толгой ард түмнийх, тэднээс ав" гэж хэлцгээе. -"Монголчуудад мөнгө байх биш гадныхан л түүнийг чинь худалдаж авна даа" гэх тамын тогооны шинэ үлгэр таны тархинд одоо зурсхийж байж магад. "Таван толгой"-г ард түмэндээ хувь болгон өгөх тухай, эргүүлж тэр хувийг хэн цуглуулж болох, хэн цуглуулж эс болох... гээд түмэн харилцааг нөгөө бидний ТУЗ-УИХ хуульчилж шийдэх байх. Энэ тухай зарим гишүүн хууль санаачлаад ч эхэлж магадгүй. Ард түмэн маань төрийн түшээдээ сонгохдоо хөрөнгөө яах сонирхолтой байгаагаа хэлээд өгнө. Гишүүд ч ард олондоо ашиггүй, харь санал тулгахгүй. Ингэж төр иргэн хоёрын хооронд бодитой, ашиг сонирхлын зөв, амьд холбоо үүснэ. Хамгийн гол нь энэ Эрдэнийн хувиа эзэмшсэн монголчууд зах зээл дээр жинхэнэ оролцогчид бас суралцагчид болж гарч ирнэ. Бид зах зээл гэж яриад хүндээ бодит багажийг нь, тэр хөдөлбөл хөлс болдог, хөрөнгө болдог зүйлийг нь өгөхдөө тун гар татуу загнаж ирсэн. "Таван толгой"-гоос хувь авсан хүн таван толгойтой болтлоо толгойгоо ажиллуулж таараа. Ингэж гэмээж монголчуудын хувьд "зах зээлийн хүнд хэцүү цаг", зах зээлийн сайн сайхан цаг болж хувирна. Монголчууд зах зээлийн нөхцөлд яаж амьдрах ухаанаа өөрсдөө олсон цагт л сайхан амьдарна. Ийм ард түмэн хөгжилтэй, хүчтэй байх болно. Ийм ард түмэн "Миний юмыг дарга булаагаад авчих бий, зарчих бий" гэсэн айдас хүйдэсгүй амьдардаг болно. Ийм ард түмний ирээдүй гэрэлтэй, ийм улсын аюулгүй байдал баталгаатай байх болно. Асуудлаа бид эрэмбээр нь, дарааллаар нь шийдэж чадахгүй удлаа. Эхлээд ард түмнээ оройдоо зал, сэтгэлдээ зал. Эхлээд ард түмнийхээ нийтлэг эрх ашгийг бод. Эхлээд ард түмнээ эрх мэдэлжүүл, хөрөнгөжүүл. Хөрөнгөтэй ард түмэн дунд л үндэсний хөрөнгөтөн бойжино. Манайд хөрөнгөтэй нь ч хөрөнгөтөн болж чадахгүй, хөрөнгөгүй нь ч тайван ажиллаж амьдарч чадахгүй адгийн байдал үүсчихээд байна. Эхлээд хөрөнгийг цөөнхөд биш олонхид тараа. Олонд очсон хөрөнгийг цөөнх нь зах зээлийн дэг жаягаар хурааж цуглуулж ав. Ийм нөхцөлд "Миний хөрөнгө чиний хөрөнгө, чиний хөрөнгө миний хөрөнгө" гэдэг зарчим л давамгайлна. Хүмүүс ч өглөө оройгүй "газар шороог минь чи авчихлаа, чи зарчихлаа" гээд жагсаад цуглаад байх шаардлагагүй болно. "Минийх" гэж бодож яваа хөрөнгийг нь эзнээс нь асуухгүй, тэр тусмаа эзэнд нь өгөхгүй, эзэнд нь мэдэгдэлгүй ард түмний ачаар, ардчиллын ачаар нэг сэтэр олж зүүчихээд хулгайлаад, дээрэмдээд байвал сайн сайхан амьдрал энэ оронд тогтохгүй. Нийгэм улс маань хөлөө олж хөгжиж чадахгүй. Эзэнд нь эдлэх ёстой эрхийг нь эдлүүл, мэдэх ёстой юмыг нь мэдүүл. "Таван толгой"-н хувьд ч адилхан. Эхлээд иргэддээ өгчих. Тэгээд буцааж авах бол нийтийн жишгээр, хууль журмын дагуу ав. Ийм оронд нөгөө үлгэр болсон, үлгэр нь улиг болсон "хөрөнгө оруулалт, бизнесийн таатай орчин" өөрөө бүрдэнэ. Нохойн гуяар далладаг хөрөнгө чинь өөрөө ороод л ирнэ. Аливаа улсын, аливаа ард түмний баялаг өөрт нь байдаг, түүнээс биш гадна байдаггүй юм. Өөрт байгаа баялагтаа эзэн болох гэж бид чинь хувь заяагаа өөрөө сонгосон. Мэдэх юмаа мэдэх гэж, тэр мэдлээ өөртөө бий гэж итгэж бид чинь эрх чөлөөгөө тэмцэн байж олж авцгаасан улс. Одоо миний ард түмэн эрх чөлөөгөө эдэлж мэдэх юмаа мэдэх цаг болсон. Тэр тусмаа өөрийн сонгосон төрөө, тэр төрөөрөө юу хийлгэхээ мэдэх болсон. Эхлээд юу ч гэсэн "Миний Эрдэнийн хувийг надад өг" гэж төрдөө хандаад хэл. Болохгүй бол "Би авах хувиа авна" гэж өөрөө шийд. Монголын хоёр сая, 800 мянган хүн "Таван толгой"-гоо хувь болгоод авбал тэр хэрээр Монгол улсын эрх чөлөөт,бие даасан байдал баталгаажна. Эрхтэй, хөрөнгөтэй монголчууд эх орноо өргөөд босгоно. 
2006.12.12. 
