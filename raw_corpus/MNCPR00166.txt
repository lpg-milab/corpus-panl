ДӨРВӨН ЖИЛД ГАНЦ ОЛДДОГ СОНГОЛТОО ЗӨВ ХИЙГЭЭРЭЙ

УИХ-ын сонгууль хаяанд ирлээ. Энэ нь та бидний төрийн эрх барих үйл ажиллагаанд оролцдог цөөхөн боломжуудын нэг. Энэ л үеэр иргэн та сонгогчийн хувьд ямарч сайд дарга нараас илүү хүндтэй болдог. 2008 оны УИХ-ын сонгууль эхнээсээ л бохир эхлэх юм шиг.Сонгуулийн сурталчилгаа хийх хугацаа болоогүй байхад ил далд хэлбэрээр янз бүрийн сэтгүүл, сонин айлуудаар тараагдаж шөнө ч амраахаа байлаа. Нөгөө насанд хүрээгүй хүүхдийг сонгуулийн ажилд ашиглахгүй гэсэн маань ч талаар болж охид, хөвгүүд айлын хаалга үүд тогших боллоо. Сонгуулийн хуульд заасан зүйл ангиуд ийнхүү зөрчигдөж байгаа нь сонгуулийн хуульд орсон өөрчлөлтүүд амьдралд нийцээгүй ч юм уу эсвэл, нэр дэвшигчид маань түүнийг үл ойшоогоод ч байгаа юм уу бүү мэд. Сонгууль эхлээгүй байхад ингэж байгаа юм эхлэхээр нь хөл толгойгоо олохоо байх янзтай. Энэ дунд сонгогчид хэнд өгөхөө мэдэхгүй нэлээд мунгинаж хэнд ч яахав гэж бүү хандаарай. Бид 1990-ээд оноос хойш хэд хэдэн сонгуулиа өглөө хууртагдаж ч үзлээ одоо хашрах цаг болжээ. Сонгууль дөхөхөөр л нэг л сайн, эх оронч хүн болж жүжиглээд л хүн бүрд гарын бэлэг гардуулаад л байдаг нэг хэвийн танил үйл явц та бүхний нүдний өмнө ил байгааг хэлэх юун. Нэр дэвших хүмүүс дунд эх орноо гэсэн сэтгэлтэй, чадалтай, авъяастай хүн олон бий. Тийм л хүмүүсийг худалч, хуурамч эрх мэдэлд дуртай хүмүүсээс ялгаж сонгох хариуцлагатай цаг мөч та бидний өмнө ирлээ. Дөрвөн жилд ганц удаа олддог энэ эрхэм сонголтоо өнөөдрийн хэдэн халтар цаас, гарын бэлгээр арилжилгүй Монгол хүний билгийн нүдээр чадалтай, ноён нуруутай, боловсролтой, шалгарсан хүнийг сонгохыг хүсье. Энэ сонголтоос Монгол Улсын хөгжил цэцэглэл шалтгаална гэдэгт маргах юун.
Б.Дуламрагчаа