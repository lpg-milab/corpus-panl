Хүмүүс дарааллаа алдахгүйн тулд гадаа дөрөв хонжээ

БНСУ руу гэрээт ажилтан гаргах явдал хэсэг хугацаанд завсарлаад шинэ гэрээ хэлцэл хийснээр саяхнаас энэ ажил сэргэсэн.
Шинээр байгуулагдаад байгаа Төрийн өмчийн мэдлийн "Гадаадад ажиллах хүч илгээх төв"-өөс энэ ажиллах хүчээр явах сонирхолтой 15 мянга хүртэлх хүнийг энэ сарын 17-19-нд бүртгэнэ хэмээн зарласан юм. Өмнө нь Солонгосын хөдөлмөрийн бирж дээр нэрээ байрлуулчихаад хүлээж байсан хүмүүс болон шинэ боломж харсан олон хүн бүртгүүлэхээр үймж эхэллээ. Бүртгэлийг Төв цэнгэлдэх хүрээлэнд хийх болсон болохоор жинхэнэ түм түжигнэж, бум бужигнасан өдрүүд наадмын талбайд өрнөж байна. Бүртгүүлэхийн тулд иргэд дараалал авч түүнийгээ алдахгүйн тулд гадаа дөрөв хонож байна. Харин хүчнийхэн иргэдийг зохицуулахаар бүртгэлийн урьд оройноос эхлэн шөнийн цагаар ажиллаж байгаа аж. Товлосон хугацаандаа бүртгэл өчигдөр өглөө есөн цагаас эхэлжээ. Нийслэлийн бүх дүүргээс цагдаа нар хүч нэмэгдүүлж 12 цагаар ээлжлэн ажиллаж байна. Цэнгэлдэхийн тавдугаар хаалганд эмэгтэйчүүд, 16 дугаар хаалганд эрэгтэйчүүд нэг эгнээ болон зогсчээ. Харин дотор талд солонгос, монгол нийлсэн 30 гаруй хүн дугаарлаж буй иргэдийг хорь хориор нь хуваан оруулж бүртгэж байсан. Бүртгүүлсэн иргэдийг төв хаалгаар гаргаж байв. Зарим хүний анкет хуурамч байсан тул бүртгүүлж чадахгүй гарч ирэх нь ч цөөнгүй байна. Хүмүүс хулгайд юмаа алдах тохиолдол их гарч байгаа гэсэн. Цэнгэлдэхийн гадаа хоол хүнсний үйлчилгээ элбэг байсан. Харин нийтийн бие засах газар байхгүй нь хүмүүст бэрхшээл учруулж, дараалалд зогсогчдоос эрчүүд нь уусан ундааныхаа саванд морь харах тохиолдол ч гарсаар байгаа аж. Бүртгэгч нар 18 цагаас амарна. Тэгмэгц дугаарлаж байгаа хүмүүс ахин өглөөний есөн цаг болохыг хүлээн гадаа хоносоор байна. Энэ хөл үймээнтэй зэрэгцэн жил бүр болдог төрийн албан хаагчийн шалгалт энэ сарын 20-23-нд орон даяар болох гэж байгаа. Сул орон тооны төлөө өрсөлдөх иргэдийн бүрдүүлж ирэх материалд цагдаагийн тодорхойлолт зайлшгүй байх ёстой аж. Тиймээс Цагдаагийн ерөнхий газрын дэргэдэх "Мэдээлэл судалгааны төв"-ийн үүдэнд ял шийтгэлгүйг батлах тодорхойлолт авахаар БНСУ явах ажилчид болон төрийн албаны шалгалт өгөх гэсэн иргэд мөн гадаа хонож байсан юм. Харин БНСУ-ын хөдөлмөрийн яамнаас бүрдүүлж ирэх бичиг баримтад цагдаагийн тодорхойлолт хэрэггүй гэж зарласнаар тус газрын хөл хөдөлгөөн татраад байна. Мөн Иргэний бүртгэл мэдээллийн улсын төв (ИБМУТ) ачаалал ихтэй байна. Энэ нь мөн л БНСУ руу ажиллах хүч гаргахтай холбоотой. Ердийн үед хоногт 500-800 хүн үйлчлүүлдэг гэнэ. Харин сүүлийн хэд хоногт ачаалал эрс өсчээ. Нэг өдөрт л гэхэд 2500-4000 хүнд үйлчлэх болжээ. Иргэд ИБМУТ-ийн үйл ажиллагааг зохион байгуулалт тааруу, удаан үйлчилж байна гэж гомдоллож байсан. Ачаалал ихтэй болохоор тус төвөөс, дугаар тарааж өгсөн ч зарим нэг хүн түүгээр бизнес хийж эхэлжээ. Дугаарыг таван мянган төгрөгөөр зарж байгаа гэнэ. Мөнгөтэй, танилтай хэсэг хүн дугаар авч тийнхүү шагладаг болжээ. Дугаар шаглахад ИБМУТ-ийн ажилтнууд ч оролцож байгаа хэмээн иргэд ярьж байна. "Зуучлагч товчоо", "Монгол ньюс" хоёр Солонгос руу ажиллах хүч гаргаад багагүй хугацаа өнгөрсөн. Жилд 4-6 удаа хүмүүсийг багаар нь явуулж, бүртгэл хийдэг л байсан. Тэр үед одоогийнх шиг ийм байдал үүсч байгаагүй. Солонгосын талынхны хийгээд байгаа бүртгэл хэдний өдрөөс эхлэх нь тодорхойгүй байхад Төв цэнгэлдэхийн гадна хүмүүс майхан барьж, отог омог үүсгэн, гал түлж хэд хоног амьдарч дараалалд зогссон. Бүртгээд, явуулаад болоод байсан газруудын үйл ажиллагаанд төр оролцоод эхлэхээр ард түмнийг бүр л их бухимдалд оруулаад байгаа юм биш үү. Мөн бүртгүүлээд, эрүүл мэнд, хэлний шалгалтдаа тэнцээд Солонгос руу явах нь тодорхой болсон цагт цагдаагийн тодорхойлолт авдаг байсан бол бүртгүүлэхдээ авч ир гэсэн нь ЦЕГ-ыг ачаалалтай ажиллахад хүргэсэн. Үүнтэй төрийн албан хаагчийн шалгалтад орох хүмүүсийн бүрдүүлэх материалын нэг цагдаагийн тодорхойлолт давхцлаа. Бас л бөөн бухимдал, уртаас урт дараалал үүсэв. БНСУ-ын Хөдөлмөрийн яамныхан бүртгэл хийж байгаа гэж Нийгмийн хамгаалал хөдөлмөрийн яамныхан мэдэгдээд байгаа. Манай улсад аж ахуйн нэгжийн бүртгэлгүй байж үйл ажиллагаа явуулах нь зохисгүй үйлдэл бөгөөд хууль эрх зүйд нийцэж байгаа хэрэг үү. 15 мянган хүн тус бүр бүртгэлийн хураамжид 30 ам.доллар төлж байгаа. Нийт 450 мянган ам.доллар болно. БНСУ энэ мөнгөнөөс татвар төлөх үү, эсвэл 450 мянган ам.доллар бага мөнгө хэрэг үү. Энэ бүхнээс харж байхад БНСУ-ын ЭСЯ, Хөдөлмөрийн яам манай улсын дотоод хэрэгт шууд оролцож байна гэж хэлж болохоор байна. 
Л.АЛТАНХИШИГ 

