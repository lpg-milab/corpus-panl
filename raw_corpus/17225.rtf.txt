№ (17225)
1989 оны нэгдүгээр сарын 10.
ГОЦ АНХААРАХ СЭДЭВ

<< Улсын үйлдвэрийн газрын тухай хуулийн шаардлагыг хатуу сахих хэрэгтэй байна. Энэ хуулийг хөдөлмөрчин нэг бүрт ягштал ойлгуулахад үзэл суртлын болон, төр, аж ахуйн байгууллагууд гоц анхаарвал зохино >> гэж МАХН-ын Төв Хорооны V ( 1988 он ) бүгд хурал дээр нөхөр Ж. Батмөнх онцлон тэмдэглэсэн байна. 

Эдийн засгийн шинэчлэлийг өрнүүлэх үндсэн баримт бичгийн нэг бол улсын үйлдвэрийн газрын хууль бөгөөд шинэ оны эхнээс манай оронд бүх нийтээр уг хуулийг мөрдөж эхэллээ. Аж ахуйн бүхий л механизмыг боловсронгуй болгох, захиргааны аргаас эдийн засгийн аргад шилжих, үйлдвэрлэлийн анхан шатны нэгж, хөдөлмөрийн хамт олны эрхийг өргөтгөж бие даасан байдлыг бүх талаар дээшлүүлэх түгээмэл зорилтыг ханган биелүүлэхэд ард нийтийн үүсгэл санаачилга, идэвхтэй ажиллагаанд нь улсын үйлдвэрийн газрын хууль эрх зүйн баталгаа болж өгөв. Удирдлагын аргын шинэ, хуучин хоёр механизм зэрэгцэн үйлчилж байгаа үед уг хууль хэрэгжиж эхэлсэн учраас үнэн хэрэгтээ энэ нь хуучин, шинийн зөрчил, захиргаадахаас улс төрийн аргаар удирдахад шилжих, аж ахуйг эдийн засгийн хөшүүргээр хөтлөх шинэчлэл өөрчлөлт хийх нарийн няхуур ажил шаардагдах болно. 

Шинэчлэлийн эрх зүйн баталгаа болохын нь хувьд улсын үйлдвэрийн газрын тухай энэхүү хуульчилсан баримт бичгийн зүйл, заалт бүрийг үйлдвэрийн газрын эзэн ажилчин, ажилтан хэн боловч өөрсдөө нарийн судлан ажил үйлсдээ мөрдөхөөс их зүйл шалтгаална. 

Аливаа хууль нь хоосон цээжлэхийн тулд биш бодит байдал, аж амьдрал, үйл ажиллагааны удирдамж болж өдөр тутам хэрэгжиж байх шаардлагатай байдаг билээ. Хуулийг сайтар ойлгож, ухамсартай мөрдөх үед л сая бүрэн дүүрэн хэрэгжих учраас түүнийг амьдралд биелүүлэх нь үзэл суртлын ажил мөн. Манай үзэл суртлын ажилтнууд, түүний дотор сэтгүүлчид төр, аж ахуйн байгууллагьнхантай хамтран үйлдвэрийн газрын тухай хуулийг сурталчлах, хэрэгжүүлэхэд гоц анхаарал тавих хэрэгтэй байна. Харин хуулийг хэрэгжүүлэх бэлтгэлтэй холбогдсон эрх зүйн болон аж ахуй, зохион байгуулалтын бэлтгэл ажлын зарим дутуу дулимаг зүйл байгаа. бөгөөд түүнийг ч нэн даруй гүйцээж шинэ арга ажиллагааг хэвшүүлж зүгшрүүлэхэд аж ахуйн салбар, нэгж, хамт олон бүр идэвх чармайлт гаргах үүрэгтэй юм. 

Эдийн засгийн төв байгууллагуудаас санаачлан удирдлага төлөвлөлтөд мөрдөж байсан 1670 гаруй тогтоол, шийдвзр, заалтыг хүчингүй болгож, 660 гаруйг сайжруулан шинэчилсэн нь хуучин арга барил, сэтгэлгээг өөрчлөхөд учрах саад бэрхшээлийг ихэвчлэн арилгасан боловч цаашид бүх шатны аж ахуйн харилцааг зохицуулж байгаа эрх зүйн акт, шийдвэрүүдийг улам боловсронгуй болгоход хийх зүйл багагүй бий. Яам, тусгай газрууд ч өөрсдийнхөө эрх хэмжээнд гаргасан дүрэм, журам, зааврыг шинэчлэх, үүний тулд салбарын явцуу эрх ашгийг урьдал болгодог хуучин зуршлаасаа шийдвэртэй ангижрах хэрэгтэй юм. 

Удирдлагын зохион байгуулалтын бүтцийг боловсронгуй болгож цомхон, чадварлаг аппараттай болох, шат дамжлагыг цөөлөх, улмаар үйлдвэрлэлийн нэгдлүүд, удирдах болон ерөнхий газруудыг өөрчлөх, татан буулгах ажлыг зохион байгуулахдаа хэлбэрдэх, үзүүлбэр болгохгүй, юуны өмнө хамт олны бие даасан санаачилгатай, овсгоотой ажиллагаанд саад болохгүй, тэдэнд идэвхтэй үйлчилж байхаар иж бүрэн бодож сайтар зохион байгуулах ёстой. 

Улсын үйлдвэрийн газрын хуулийг бүрэн утгаар нь мөрдүүлэхэд төрийн захиргааны зүгээс үйлдвэрийн газруудад эдийн засгийн зохих нөхцөл бүрдүүлж өгөх нь зайлшгүй билээ. Эдийн засгийн шинэчлэл бас үнэ, цалингийн хуучин системийн нөхцөлд хэрэгжиж эхэлж байна. Ялангуяа үйлдвэрийн газруудад аж ахуйн бүрэн тооцооны дээд, үндсэн зарчим болох өөрийгөө санхүүжүүлэх зорилтыг хэрэгжүүлэх, эдийн засгийн адил тэгш нөхцөлийг бүрдүүлж өгөх шаардлага гарч байна. Хамгаас урьд улс ардын аж ахуйн үнэ бүрдэлт, цалин хөлсний системийг яаралтай хянаж шинэчлэх, гэрээний үнэ хэрэглэх, бөөний худалдааг хөгжүүлэх, байгалийн баялаг, газрын хэвлийн үнэлгээ тогтоох, үйлдвэрийн газрын үйл ажиллагааг үнэлж дүгнэх цогц үзүүлэлтийг оновчтой болгох тухайд эдийн засгийн төв байгууллага, салбарын яам, газрууд удааширч байгааг анхаарвал зохино. 

Зөвхөн дээд шатны байгууллага төдийгүй хөдөлмөрийн хамт олон өөрсдөө санаачлан, бие дааж идэвхтэй ажиллаж, өөрсдийнхөө эрх ашгийг хамгаалсан хуулиа мөрдөх ёстой. Үргүй зардал, алдагдал, хохирлыг гаргахгүйн төлөө хамт олон тууштай тэмцэж, хүмүүсийн хариуцлагыг улам дээшлүүлэхгүйгээр хууль аяндаа ашиг орлогыг нь нэмээд өгөхгүй гэдгийг ухамсарлах ер нь улс асрамжлах, юм бүхэнд улс гар сунгана гэсэн хуучин сэтгэлгээ одоо үед хэнд ч тус болохгүй гэдгийг ч мэдэх нь чухал. Ийм сэтгэлгээ байгаа газар өөрчлөлт, шинэчлэл гарахгүй. 

Хамт олон, хүн бүр гарах зардал авах цалин хөлсөө үйлдвэрийн газрынхаа олох ашиг, аж ахуйн тооцооны орлоготой дэнслэн тооцоолж байх, гамнаж хэмнэх, арвижуулан баяжуулах сэтгэлгээг үйл ажиллагааныхаа хэм хэмжээ, зайлшгүй хэрэгцээ болгон төлөвшүүлбэл зохино. Үнийн дүн, ашиг, орлого хэт хөөцөлдөөд байгууллага, хөдөлмөрчдийн өдөр тутмын хэрэгцээг үл харгалзах, зарим бараагаар гачигдуулдаг ноцтой дутагдлыг давтахгүй байх ёстой. 

Улсаас хөдөлмөрийн хамт олны зөвлөл, захиргаанд үйлдвэрийн газрын эд аж ахуй, мал, хөрөнгө хүлээлгэн өгөх, байгалийн баялаг, түүний хэвлийг эзэмшилд нь олгох ажлыг 1989 оны нэгдүгээр улиралд багтаан хийх учраас үүнийг зохион байгуулалтын өндөр түвшинд чанартай гүйцэтгэх үүрэг яам, улсын хороо, тусгай газар, аймаг, хотын АДХ-ын гүйцэтгэх захиргаадад ногдож байна. Энэ бүхэн намын үзэл суртлын ажилтан, сэтгүүлчдийн сурталчилгаа, нийтлэл нэвтрүүлгийн нь гол сэдэв байх хэрэгтэй. 

Нөхөр Ж. Батмөнх саяхан сэтгүүлчидтэй уулзахдаа өгсөн үүрэг даалгавар, хэвлэл мэдээллийн албаныхны өмнө дэвшүүлсэн зорилтыг хэрэгжүүлэх ажил ч үүгээр эхлэх ёстой. 

