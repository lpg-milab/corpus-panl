

№17 (16920)
1988 оны нэгдүгээр сарын 29
Залуучууд их хуралдаа

Манай яруу алдарт залуучуудын тэргүүний олон мянган охид, хөвгүүдийг эгнээндээ нэгтгэсэн МХЗЭ-ийн ээлжит XIX их хурал энэ оны зургадугаар сарын эхээр болно. <<Залуу хүн бүр ажил, амьдралын замаа анхнаас нь зөв сонгож, нийгэмд эзлэх байр сууриа тодорхойлоход МХЗЭ-ийн байгууллага идэвхтэй туслах үүрэгтэй юм. Энэ талаар тэдгээрийн үйл ажиллагаа нь охид, хөвгүүдийн сонирхол, бүтээж туурвих хүсэл эрмэлзлийг харгалзан үзсэн, амьд, тодорхой байвал зохино>> гэж МАХН-ын XIX их хуралд тавьсан илтгэлдээ нөхөр Ж. Батмөнх цохон заасан билээ.
Намын их хурлын хоёр жилийн ойн нүүрэн дээр МХЗЭ ээлжит XIX их хурлаа хийхээр бэлтгэж байна.

МХЗЭ-ийн XIX их хуралд эрчимтэй бэлтгэж, шинэ амжилт, үүсгэл санаачилга гаргаж, ХЗЭ-ийн байгууллага, гишүүн бүр эрч хүчтэй, дайчин давшингуй ажиллаж, намын их хурлаас залуу үед найдаж хүлээлгэсэн хүндтэй үүргийг хэрэгжүүлэхэд мэдэгдэхүйц хувь нэмэр оруулах уриан дор орон даяар залуучуудын улс төр, хөдөлмөрийн идэвхийг өрнүүлэх хэрэгтэй байна.

МХЗЭ-ийн XIX их хуралд эрчимтэй бэлтгэх нь дан ганц ХЗЭ-ийн байгууллагуудын үүрэг зорилт биш бөгөөд залуучуудын өрнүүн эрмэлзэл тэмүүллийг ажил болгоход намын байгууллагуудын анхаарал халамж, заавар зөвлөлгөө, удирдах арга барил, ур чадвар, коммунистуудын санаачилга зүтгэл шийдвэрлэх нөлөө үзүүлэх нь дамжиггүй юм.

МХЗЭ-ийн их хуралд бэлтгэх хугацаанд намын анхан шатны  байгууллагуудын     тайлангийн хурал, аймаг, хот, тэдгээртэй адил эрхтэй намын байгууллага, Монголын  ардын  арми,   Хилийн  ба  дотоодын цэргийн намын бага хурлууд болох тул эдгээр хурлаар ХЗЭ-ийн аймаг, хотын хэгжээний болон анхан шатны байгууллагуудын ажилд  түлхэц   өгөх,   сайжруулах асуудал шүүмжлэл, үнэлэлттэй    яригдах нь зүйн хэрэг.

Нөгөөтэйгүүр мөдхөн болох ХЗЭ-ийн анхан шатны байгууллагын тайлангийн хурал, аймаг, хотын эвлэлийн  хороодын бага хурлуудаар МХЗЭ-ийн XIX их хурлыг угтан зохиож байгаа ажлын талаар нарийвчлан хэлэлцэж эрчимжүүлэхийн хамт МХЗЭ-ийн Төв Хорооноос эхлээд нийт ХЗЭ-ийн байгууллагууд хоёр их хурлын хооронд хийсэн ажлынхаа тайланг хэлэлцэж, нам, эвлэлдээ тайлагнан рапортлах нь мэдээж асуудал билээ.

МХЗЭ-ийн  XIX их  хуралд  бэлтгэх  их     ажлын өөр нэг чухал хэсэг нь их хурлын төлөөлөгч, МХЗЭ-ийн Төв Хороо, аймаг, хотын ХЗЭ-ийн хорооны бүрэлдэхүүнийг болон аймаг, хот, сум, районы ХЗЭ-ийн байгууллагын удирдагчид, товчооны гишүүдээр улс төр ёс суртахууны бат хатуужилтай, ажил хэрэгч,санаачлагч, нэр хүндтэй, өсөх ирээдүйтэй залуучуудыг нөхдөөр нь сайтар хэлэлцүүлэн нэр дэвшүүлж сонгох, үүнд нь намын байгууллагууд урьд урьдаас илүү анхаарал тавих ёстой.


МХЗЭ-ийн XIX их хурлыг угтсан дайчин шуурхай ажил манай үйлдвэрлэл, үйлчилгээ, сургалтын бүх салбарт нэгж, ажилчин, малчин, тариаланч, сэхээтэн, оюутан, сурагч нэг бүрийн хэмжээнд одоогоор бас л жигд өрнөж чадаагуй, гоёмсог яриа, уриа лоозонгийн  маягаар ажиллаж байна.Бас хүүхэд, залуучуудыг халамжлан хүмүүжүүлэгч ахмад үеийнхэн маань энэ хэрэгт ихээхэн хувь нэмэр оруулах үүрэгтэй гэж намын их хурал заасан ёсоор өсвөр, залуу үед тавих халамж, анхаарлыг хаа сайгүй сайжруулах хэрэгтэй байна. Ийм байдалд нухацтай дүгнэлт хийж, залуучуудтай ажиллах ажлыг жигдрүүлэн сайжруулах нь чухал байна.

МХЗЭ-ийн XIX их хурал угтсан ажил үндсэндээ 1988 оны эхний хагасын төлөвлөгөөт зорилт, социалист уралдааны  үүрэг,   амлалтыг хэрэгжүүлэхэд чиглэж, <<Оны эхний хагас жилийн төлөвлөгөөг МХЗЭ-ийн XIX их хурлын өмнө биелүүлэхийн төлөө >> хөдөлгөөнийг улс, аж ахуй, хоршооллын нийт байгууллага, хөдөлмөрийн хамт олон, залуучуудын дунд өрнөж байгааг үр дүнд хүргэж, эрчимжүүлэх нь чухал юм.
МХЗЭ-ийн XIX их хурлыг хөдөлмөр бүтээлийн өндөр амжилтаар  угтах уриан дор мал сүргийг онд мэнд оруулах, төл хүлээн авахад бэлтгэх, төлийг бүрэн бойжуулах, хаврын тариалангийн техник засвар, тарих үрийн цэвэрлэгээг чанар сайтай хийж, бэлтгэлийг хангах, үйлдвэрлэлийн жигд ажиллагааг хангах,бүтээгдэхүүний үзэмж, чанарыг дээшлүүлэх, арвилан хэмнэх зэрэг цаг үеийн болон бусад ажлуудыг шийдвэрлэхэд залуучуудыг идэвхжүүлэх хэрэгтэй байна.

МАХН-ын XIX их хурлаас хөдөө аж ахуйг хөгжүүлэх , хүн амын хүнсний хангамжийг сайжруулах зорилтот программыг хэрэгжүүлэх, аж үйлдвэр, их барилгыг хөгжүүлэхэд залуучууд ихээхэн үүрэг гүйцэтгэх ёстой  гэж заасныг хэрхэн биелүүлж  байгаа талаар МХЗЭ-ийн бүх шатны байгууллага туйлын ажил хэрэгч  дүгнэлт хийж, дутуугаа нөхөж, төлөвлөснөө хэрэгжүүлэх санаачилга өрнүүлэх нь зүйтэй юм. Тэрчлэн ахмад ажилчид, барилгачид, малчид, тариаланчдын залуу халааг хүмүүжүүлэн бэлтгэх, шинжлэх ухаан-техникт хүч мэдлэг, авьяас билгээ сорих, залуучуудын техникийн сэтгэлгээг хөгжүүлэх соёл, гоо зүй, биеийн тамир, спортыг залуу үеийнхний өдөр тутмын амьдралын хэрэгцээ болгох, төр нийгмийг удирдахад залуучуудыг улам өргөн оролцуулах талаар намын их хурлаас өгсөн заалтыг хэрэгжүүлэхэд онцгой анхаарах ёстой.

Залуу үеийн  төлөө  анхаарал     халамжаа  бүрэн чиглүүлж, тэдэнд хөдөлмөрийн хүмүүжил, коммунист ёс суртахуун   төлөвшүүлэх,     залуучууд,    малчдын нийгмийн асуудлыг шийдвэрлэх, ХЗЭ-ийн байгууллагын үйл ажиллагааг    боловсронгуй    болгоход нам, төр, олон нийт, аж ахуйн байгууллагууд МХЗЭ-ийн XIX их хурлыг угтаж бүх нийтийн    халамж тавих хэрэгтэй.
