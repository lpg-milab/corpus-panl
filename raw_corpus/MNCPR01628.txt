Эвцэлдэхгүй дөрвөн толгой

(Д.Мөнгөндалай) 
"Нам яахав ээ, намайг л сонгоорой, бусад минь яахав ээ, би л ялж  байвал гэсэн аминчхан хандлага аль аль намын өрсөлдөгчдөд анзаарагдах боллоо. Зарим нь  бусад намынхантайгаа бус өөрийнхөө намынхнаас торойж гарах хүслээ  хэтэрхий эрээ цээргүй илэрхийлж байна.  МАХН, Ардчилсан нам, Иргэний эвсэл, Иргэний зоригийн аль нь ч  үзэл бодол, үйл хөдлөл, үндсэн чанараараа яаж ч байсан ялгаатай. Ялгаатай болохоор нь ч сонгогчид өөр өөрийнхөөрөө сонголтоо хийх нь гарцаагүй. Ялгаагүй байсан бол сонголт хийх гэж ядарч суух шаардлага ч байхгүй. 
Гэвч сонгуулийг будлиантуулах, сонгогчдод тулгалт хийх  оролдлогууд хоног өдөр ойртох тусам ихэссээр байна. Баянгол дүүргийн 25 дугаар тойрогт "Сонгогчдын түр хороо", "Баянголын залуус" нэртэй  гэгч хэн хаанаас гаргаж ирсэн нь мэдэгдэхгүй байгууллага, хөдөлгөөнүүд  бий болж нэгэн мессеж тарааж эхлэв.  "Намыг нь биш хүнийг сонгоё"  гэсэн уриатай МАХН-аас тус дүүрэгт нэр дэвшиж байгаа Ц.Мөнх-Ор-гил, Ардчилсан намаас нэр дэвшигч Х.Тэмүүжин, Иргэний эвслээс нэр дэвшигч Д.Энхбат нарын  инээмсэглэл бүхий зурагтай плакатыг Баянгол дүүргийн айл бүрийн хаалганд наажээ. 
Өөр үзэл баримтлал бүхий   намуудаас нэр дэвшигч нар найрсан хамт зургаа татуулж  өөрсдийн хөргийн дор нэр нөлөө бүхий хүмүүсийн магтаалын үгийг сийрүүлжээ. Мэдээж нөгөө магтсан хүмүүс нь тэднийг ингэнэ чинээ бодоогүй  байх л даа.  Ард нь байгаа нам эвсэл үзэл бодлыг нь харгалзан дэмжиж үгээ хэлсэн байх. Харамсалтай нь тэд олон нийтэд бие даан нэр дэвшигч аятай л харагдаж байгаа.  Дээрх гурван нэр дэвшигч үүнийг хийв үү, эсвэл хэн нэг нь нөгөө хоёрыгоо ашиглан хар амиа бодсон ийм мессеж тараав уу. Хэн нэг нь ганцаараа сэдэж санаачилсан байлаа гэхэд нөгөө хоёрыгоо намын нөхөд болон сонгогчдын өмнө эвгүй байдалд оруулж байгаа хэрэг бөгөөд орчлон дээрх хамгийн бэртэгчин амьтад болж таарах биз. 
МАХН-ын нэр дэвшигч Ц.Мөнх-Оргил ийм санаачилга гаргалаа гэхэд Х.Тэмүүжинг намынхаа хамт өрсөлдөж байгаа хэдийн эсрэг нөгөө намын нөхөдтэй сүлбэлдсэн мэт харагдуулна. Тойрогтоо рейтинг гайгүй яваа Б.Батбаатар, С.Эрдэнэ, С.Одонтуяа нартай нь дайсагнуулж нөгөөдүүлийнх нь зүгээс сөрөг дайралт хийлгэж хооронд нь муудалцуулан  хүний гараар могой бариулах гэсэн байж болох юм. Энэ утгаараа Баянголд өрсөлдөж буй Ардчилсан намын хэдийг талцуулж аль ч үгүй болгох сонирхол байж болох талтай. 
Ардчилсан намын нэр дэвшигч Х.Тэмүүжин олон нийтийн дунд Ц.Мөнх-Оргил, Б.Энхбат хоёртой нийлж ийм зүйл хийгээд явж байвал залуу хүний хувьд уучилж болшгүй алдаа болох юм. Дахиж намынхаа ч, хамт намаасаа дэвшсэн нөхдийнхөө ч нүүрийг харахад хэцүүхэн болж ирнэ. 
Иргэний эвслээс нэр дэвшигч Д.Энхбатын санаачилга бол хоёр том намын хооронд яс хаяж дундаас нь хожоо олох гэсэн увайгүй арга гэдэг нь тодорхой. 
Ганцаараа юу, гурвуулаа санаачилсан уу гэдгээсээ илүү энэ үйлдлийг өөгшүүлж байгаа Сонгогчдын түр хороо гээчийг байгуулсан нь өөрөө хууль зөрчсөн үйлдэл юм.  Өрсөлдөөнийг ийнхүү шударга бус болгож, сонгогчдыг төөрөгдүүлж хуульд заасан хугацаанаас өмнө сонгуулийн дүнд нөлөөлөх гэж оролдож байгаа нь үнэхээр ардчилсан зарчимд нийцэмгүй. Дөрвөн мандат бүхий энэ тойрогт анх "Учиртай гурван толгой" гэсэн мессеж хаясан бол үлдсэн ганц сонголтыг нь Г.Ганхуяг хэмээх Иргэний зориг намаас нэр дэвшигчид өгөхөөр болжээ. 
За ингээд дөрвөн толгой боллоо. УИХ-д энэ тойргоос дээрх дөрөв гараад ирлээ гэхэд аль намынх нь мөрийн хөтөлбөрөөр явна гэж бодож суух вэ. Дөрвүүлээ хамт мөрийн хөтөлбөрөө нийлүүлээд яриад явах уу, дөрвөн тийш нь зулгаагаад  минийх, чинийх илүү гээд аль ч үгүй болж ард түмэн хохирох уу. 
  Ардчилсан нам, МАХН хоёр мэдээж гол өрсөлдөгчид. Хөлбөмбөгийн тоглогчид ч нөгөө талтайгаа хүзүүгээ холбон өөрийнхөө хаалга руу бөмбөг өшиглөж зогсдоггүй биз дээ. Гай таарч өөрийн хаалгандаа бөмбөг оруулсан тоглогч үзэгчдийн өмнө урвагч болж л харагддаг. Тийм болохоор энэ хоёр нам ингэж нөхцөнө гэж баймгүй.  
Энэхүү сонгогчдын түр хороо гэгч байгууллага нь өөрсдийнхөө энэ сурталчилгаан дээр нэгэн утасны дугаар тавьчихжээ. Нөгөө утас руу нь залгаж учрыг лавлах гэхээр "дугаар андуурчээ" гэсэн хижээл насны эрэгтэй хүний дуу гараад байдаг. Ингээд өрсөлдөж байгаа намын зарим нөхөд "бие даасан толгой"-нуудын учрыг олохоор судалж үзсэн талаар эх сурвалж мэдээлэв. Гэтэл  Сонгогчийн түр хорооны утас гээч нь Булган аймагт мужааны цех ажиллуулдаг нэг эрхмийн утасны дугаар болж хувирсан байна. Тэгэхээр Сонгогчдын  түр хороо  гэж  байдаггүй бололтой. Зүгээр л дээр дурдсан нэр дэвшигчдийн аль нэгний штабаас зохион байгуулсан "хар хор" гэдэг нь ойлгомжтой. Ингээд бодохоор учиртай толгойнууд дээр үү, ухаантай толгой дээр үү гэдгийг ард түмэн л шийдэх биз ээ. Тэгээд ч оочин цоочин энд тэндээс нь сугалж ирээд сонговол намууд мөрийн хөтөлбөр гаргаж ирээд ч яах юм. 
Д.Мөнгөндалай
