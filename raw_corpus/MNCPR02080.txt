Амь амьдрал нь хутганы ирэн дээр явсан хүн

Галсангийн ЖАМЪЯН (МУСГЗ) 1."Эсэргүү" авгын хайртай дүү Дорноговь аймгийн эвлэлийн хороонд ажиллаж байхад манай аймгийн намын хорооны хоёрдугаар нарийн бичгийн дарга Рэгжийбуу гэж туранхай өндөр бор хүн байлаа. Аймагтаа "хоёрдугаар хүн" учраас хүмүүс нэлээд айж цэрвэнэ.
Гадаадын хэд хэдэн хэл мэддэг, гэрээрээ дүүрэн номтой, том том шүлэглэсэн тууж бичсэн гэх. Нэг үгээр хэлбэл хөдөөдөө ховорхон хүн байлаа. Их ч удалгүй "Рэгжийбуу дарга Орост коммунист намын дээд сургуульд явчихаж" гэсэн мэдээ чих дэлслээ. Бид "Манай дарга Москвад хэт хутга зүүчихээд алхаж байгаадаа" гэсэн наргиа яриа өрнүүлсээр мартагнаж билээ. 1964 онд МАХН-ын Төв хорооны бүгд хурал болж "намын эсрэг бүлгийг" яллахад түүн доор Рэгжийбуу гуайн нэр цохиж явав. Ю.Цэдэнбал өөртөө дургүй олон зуун хүнийг гэсгээн цээрлүүлэхэд Рэгжийбуу дарга хамрагдаж нутаг заагдан Төв аймгийн Баяндэлгэр суманд үхэрчнээр очсонж. Олон жилийн дараа "эсэргүү" Рэгжийбууг төрсөн нутаг Сүхбаатар аймгийн төвийг бараадуулан худгийн манаач болгосон байв. Эхнэр нь хаяад явчихсан, нас ахисан гоонь эрийг төрсөн дүү Ц.Жалбасүрэн гуай хаяагаа бараадуулан дөрвөн ханат барьж өгөөд, ажил амьдралтай залгуулсан гэдэг. Ц.Жалбасүрэн гэдэг маань одоогийн улстөрч, ИХ намын дарга Ж.Батзандангийн аав, "прокурор Жалбасүрэн" гэж олноо хүндлэгдсэн шударга хуульч хүн шүү дээ. Рэгжийбуу гуайнх унтах ганц ортой, улаан авдруудаар дүүрэн номтой айл байв. Тэрээр төрсөн дүүгийнхээ арван хүүхдээс хамгийн бага хүү Ж.Батзанданд амь. "Моринд сайн. Зургаан настайгаасаа хурдан морь унаж, зулайгий минь тэнийлгэсэн хүү" гэж магтана. Айраг, түрүүнд авсан шагналуудыг нь өндөрт зална. Орой болгон Батзандангаа дуудаж ном уншуулна. (өөрөө хараа нь муу болсон) Тэр номууд нь одоогийнхоор бол дандаа нийгэм улс төр, түүхийн ном байж. Ж.Батзандангийн ертөнцийг үзэх үзэл санаа, эндээс үр хөврөлөө авч байсан байж болох юм. Ж.Батзандан ч нагац ахдаа туйлын хайртай, хурдан морины шагналаас эхлээд онц сайн сурсны төлөөх бүхий л шагналынхаа дээжийг авчирч өгөн баярлуулдаг байв. 2.Буутай цагдаагаар мануулсан уулзалт Ж.Батзандан нэг өдөр хичээлээ тараад явж байтал аймгийн спортын ордны өмнөх талбайд олон хүн цуглачихсан, нэг хүн чангаар ярьж, хүмүүс бас санал бодлоо чөлөөтэй илэрхийлж байв. Очиж сонирхсон чинь дандаа л аавынх нь гэртээ ярьдаг зүйлийг хэсэг залуучууд гудамжинд ярьж байх юм гэнэ. Тэр яриаг сонсоод, аавдаа сонирхуулахаар яаран хүрч ирсэн байна. Зам зуураа "Энэ хүмүүс манайд очдоггүй юм байх даа. Аав инээж байгаад л ярьж гарна даа гэсэн шиг юм бодож явав. Үзсэн зүйлээ аавдаа сонирхуулахад тэрээр аль хэдийнэ мэдчихсэн "Тэгэх л ёстой юмсан" гээд инээж суулаа. Их ч удалгүй хашааны хаалга цохиж "Жалбасүрэн гуайнх мөн үү?" гэсээр хүмүүс хүрч ирсэн нь Ж.Батзандангийн түрүү нүүр тулсан хүмүүс байв. Улаанбаатар хотоос яваа Монголын ардчилсан холбооны төлөөлөгч Цэгмэд, Базаррагчаа, аймгийн сургуулийн багш Адъяа нар хүрч ирлээ. Математикийн багш Адъяа бол Сүхбаатар аймагт ардчилсан хувьсгалын галыг асаалцсан хүний нэг. Тэд энэ аймагт, өндөр нэр хүндтэй Жалбасүрэн прокурорыг түшихээр, зөвлөж ярилцахаар иржээ. Яагаад гэвэл түрүүхэнд нь "Сүхбаатарын зам" сонинд арваад хүний санал сэтгэгдэл бичигдэхэд Жалбасүрэн гуай ганцаараа: "Ардчилал, зах зээлийн нийгмийг дэмжиж байна" гээд биччихсэн. Тэр нь аймагтаа төдийгүй, улс даяар дуулиан шуугиан тарьж байв. Иймээс ардчиллын анхны элч нар Жалбасүрэн гуайнд товлосон байна. Аймгийн удирдлага, цагдаа хуулийнхан нь Жалбасүрэн гуайд анхаарлаа хандуулах нь тэр. Энэ үдэш буу, бороохойгоор зэвсэглэсэн цагдаа нарын баг прокурорын гэрийг нууцаар бүсэлсэн байсан гэдэг. Ардчилсан холбооны төлөөлөгчдийн гол зорилго нь аймагт МоАХ-ны анхны нэгжийг байгуулж, удирдлагуудыг нь сонгох явдал байв. Гэтэл, төлөөлөгч ирэх сургаар аймгийн удирдлагууд бүх зүйлээ битүүмжлэн хөдөө тийшээ дүрвэсэн байлаа. "Шударга" прокурор Жалбасүрэн гуайн үгнээс гарах том толгойтой хүн тэр үед ховор байсан учир, тэрээр хөөцөлдөж байж аймгийн захиргааны хурлын танхимыг нээлгүүлж, яаралтай зар тараалган МоАХ-ны анхны хурлыг Баруун-Урт хотод хийлгэсэн нь одоогоос 18 жилийн тэртээ улирчээ. Энэ хурлаас аймгийн МоАХ-г байгуулж, даргаар нь Адъяа багшийг, зөвлөхөөр нь Ж.Батзандангийн аав Жалбасүрэн гуайг сонгож баталсан сан. Ардчилсан холбооныхны саяхны нэг хурал дээр Батзандан маань Цэгмэд ахыгаа таньж олны өмнө босгож баяр хүргэсэнд, тэрээр баярын нулимс унагаж байсан гэсэн. Тэрээр Монголд ардчилсан хувьсгалыг хийгээд мартагдагсдын нэг нь юм. 3.Америкийн их сургуулиудад судлааЧ багшаар ажиллаж байлаа Жалбасүрэн прокурор арван хүүхдээ "эрхийг сурахаар бэрхийг сур" гэсэн үзэл бодлоор хүмүүжүүлсэн хүн. Есөн хүүгийн отгон Батзандан л гэхэд ах эгч нарынхаа хуучин хувцсыг элээсээр сургууль төгстөлөө шинэ хувцас бараг өмсч үзээгүй гэсэн. Тэгэхдээ хэнээс ч хоцроогүй, аравдугаар ангиа онц, сайн дүнтэй төгсөөд Улсын их сургуульд орж суралцсан боловч Унгарт хууль эрх зүй, улс төр судлалын чиглэлээр бэлтгэх таван оюутны нэгд тэнцэн алсын моринд дөрөөлж билээ. Аав ээж хоёр нь хүүгийнхээ дөрөөг цагаан сүүгээр мялааж, орчлонгийн их нугачаанд отгон бандиа үдсэнээс хойш арван хэдэн жил өнгөрчээ. Хүү нь Унгарын үндэсний их сургууль төгсөөд, хоёр дахь эх орноо гэж үздэг энэ улсын их сургуульд багшилж, АНУ-ын их сургуулиудад судлаач багшаар ажиллаж, "Захиргааны шүүх, эрх зүйн харьцуулсан судалгаа" сэдвээр докторын зэрэг, улс төрийн шинжлэх ухаанаар Унгарт магистрын зэрэг хамгаалж, соёлт хүн төрөлхтний эрдмийн их шимээс хүртсээр явав. Тэр алсаас буцаж ирэхэд нь ардчиллын үнэт зүйлс нь алдагдсан улс орон, өрөвдмөөр ард түмэн угтжээ. Ардчиллын өлгий нутагт амьдарч суралцаж, дэлхийн олон оронд нүд тайлсан, эгэл жирийн аавын хүү Ж.Батзанданд хаашаа ч ухрах газар байгаагүй гэсэн. Их сургуулиуд "ирж багшлаач", хуулийн байгууллагууд "ирж ажиллаач" гэж урилга ирүүлсэн ч сэтгэлд нь нэг л юм дутуу байв. Энэ бохир нийгмийг эрүүлжүүлэх юмсан гэдэг цорын ганц бодол Ж.Батзанданг эзэмдэж байв. 2002 онд Монголын нийгмийг эрүүлжүүлэх үзэл санаагаа интернэтээр цацлаа. Зөвхөн Монголоос төдийгүй, дэлхийн олон улс оронд амьдарч байгаа эх орон нэгтнүүдээс нь дэмжсэн захидал ирж "Улс орноо шинэ коммунистуудын гар савраас аврахад сэтгэл санаа, эд мөнгөний ямар ч тус дэм хүргэхэд бэлэн байгаа" гэв. Ингээд 2004 оны сонгуульд ялагдсан МАХН-ын-хан, СЕХ, хууль хүчнийхэнтэйгээ хуйвалдан төр засгийн эрхийг дахин авч баярын хундаганы харших чимээ дуусаагүй байсан аравдугаар сарын нэгэн үдэш, хүний эрхийн хуульч эмэгтэй Ичинноровын ажлын өрөөнд хэсэг залуучууд уулзаж байв. Батзандан, Ичинноров, Эрдэнэбаяр, Магнай, Чимэдсүрэн, Хосбаяр, Энхжин, Батбаяр, Амарсайхан... гээд голдуухан гадаадад боловсрол эзэмшсэн, олон хэлтэй, гадаадад ажиллаж зэрэг цол хүртсэн хүмүүс байв. Бас энэ харанхуй ёсыг халъя гэсэн чин хүсэлдээ хөтлөгдсөн жирийн ажилчид, сэхээтнүүд, тэр битгий хэл Төв аймгийн малчин, Сүхбаатар аймгийн яруу найрагч хүртэл нэгдэцгээж билээ. 4.АвлигаЧдын толгой дээр цохисон аЯнга Эрх чөлөөний талбайгаас, Төрийн ордон, Сүхбаатарын талбай руу Эрүүл нийгэм-Иргэний хөдөлгөөний их давалгаан түрэн орж ирж байсныг түүх мартаагүй. Мартах ч үгүй. Энэ бол 1990 онд Монголд ялсан ардчилсан хувьсгалын хоёрдугаар үе шат байсан гэдэг. Ард түмний цагдаагаар авлигачдын үүр болсон саарал ордныг хэдэн давхар бүслүүлж, гарц хонгилоо нээж, галт зэвсгээ хүртэл ойртуулж байсан юм билээ. Батзандангийнхан ухраагүй ээ. Гадаад улс оронд байдаг тэмцлийн тайван замыг чадварлаг ашиглаж байлаа. Дүлий төр засагт, төмөр торх хүртэл нүдэж чимээ өгсөн. Түүхий өндөг, улаан лоолин "сум" хүртэл нүүлгэсэн. Харамсалтай нь цагдаа, тагнуулынхны зориуд оруулсан согтуу залуучууд далимдуулж чулуу нүүлгэсэн нь байдлыг нилээн хурцатгасан. Эрүүл нийгэм- Иргэний хөдөлгөөний тэмцлээс үхтлээ айсан эрх баригчид Батзандан болон түүний нөхдийг олон удаа баривчилж, хилс ял тулгаж байсан ч зоригийг нь мохоогоогүй. Д.Сүхбаатарын талбайд барьсан мэдээллийн төвийнх нь гэрийг будаа болтол үйрүүлж, олон хүнийг хүч хэрэглэн баривчилж байсны дотор жирэмсэн эмэгтэй хүртэл зодуулж, тарчилж байж билээ. Сүүлийн дөрвөн жилд Ж.Батзанданд хилс хэргийн төлөө захиргааны хариуцлагын тогтоол хоёр удаа үйлдэж, мөн хоёр удаа эрүүгийн хэрэг үүсгэж байсан юм. Тагнуулынхан орой болгон гэрийг нь отож, гадаа машиндаа дуудаж байцаадаг байв. Нэг удаа Ж.Батзандан "Энэ дөрвөн жилд миний амь амьдрал хутганы ирэн дээр өнгөрлөө дөө" гэж билээ. Гэвч түүнийг олон нийт найдвартай хамгаалж байсан. Иргэний хөдөлгөөний эсрэг жагсаал хийлгэхээр хувьсгалт намын удирдлагууд оюутнуудад мөнгө өгөөд ачиж байхад "Бид Батзандангийн эсрэг тэмцэхгүй" гээд зугтааж үлдсэн олон хүмүүс бий. Иргэний хөдөлгөөнийхөн өнөөгийн энэ луйварчин төр засгийг аваад хаяж амжаагүй ч, зүрхэнд нь шар ус хуруулсан. 5.Хурдтай нутгийн хувьтай хҮҮ Нэг өдөр Рэгжийбуу гуай төрсөн дүү Жалбасүрэнгээ дуудаж толгойныхоо дэргэд суулгаад "Бидний үзээгүй нийгэм, хүрээгүй эрх чөлөөг чиний арван халтар хүүхэд авчирч магадгүй шүү" гээд өнөөх хамгийн их хайрладаг ач хүү Батзандандаа өгөөрэй гэж дарьганга дархны сийлбэрлэсэн том жижиг мөнгөн аяга үлдээсэн гэдэг. Жалбасүрэн гуай тэр дөрвөн аягыг гардаж авсны маргааш өглөө Рэгжийбуу гуай үүрд мөнх унтчихсан байж. Тэгээд эрдэнэт ахын саруул ухаан шингэсэн дөрвөн аягыг хадганд боогоод хадгалчихсан юмсанж. Ж.Батзандан хүүгээ харийн нутагт докторын зэрэг хамгаалаад ирэхэд нь хамгийн бага аягандаа сүү дүүргэж барьсан, удаах хоёрыг нь ханийн заяа түшиж Ч.Дэлгэрмаатайгаа суухад нь өргөн барьжээ. Одоо хамгийн том аяга нь хадганд боолттой байгаа гэнэ. Ж.Батзандангийнхаар очлоо. Хотын ч гэмээр, хөдөөний ч гэмээр даруухан айл байна. Эмээл хазаар, ногт чагт хүртэл өлгөөтэй байх юм. "Намайг зургаан настай, анх хурдны морь унахад аавын минь бэлдэж өгсөн эмээл гэж ясан хяртай хөөрхөн эмээл байна. Харин дэргэд нь Ж.Батзандангийн эмнэг уургалаад татаж байгаа эрдүү зураг байна. Нутгийн найз улсын бөх начин Магалжавтайгаа авахуулсан зураг бүр шарлачихжээ. Би, Батзандангаас "өнөө тагнуулынхны зургийг нь аваад телевизээр цацаад байсан тавилгаа тавиагүй юм уу?" гэсэн чинь инээмсэглэснээ "Тэд манайхныг олон жил мөрдсөн. Даанч юм олоогүй дээ. Арга ядахдаа буулгаж байгаа хэдэн буйдан, сандлын зургийг нууцаар авсан байгаа юм. Өөрсдөө бол вагон вагоноор нь ачиж байгаа шүү дээ. Намайг чинь Хятадын эрлийз, Тан-Луугийн хамаатан гэх билүү, их үзсээн. Би чинь олон улсын хэмжээний үйл ажиллагаа явуулах эрхтэй хуульч хүн. Өмгөөллийн товчоо ажилуулж байна. Гадаадын хөрөнгө оруулагчдын хэнд нь ч туслах, зөвлөгөө өгөх эрх үүрэгтэй. Энэ дагуу Тан-Луугийнхан манай товчооноос зөвлөгөө авсан. Түүнийг мушгин гуйвуулахдаа намайг Хятадын эрлийз болгочихож байгаа юм. Манай хөдөлгөөний олон хүнийг ингэж гүтгэж, гутаан доромжилсон. Энэ бол Хувьсгалт намынхны хүн гутаадаг сонгомол арга нь шүү дээ" гэж ярьсан сан. Батзандан хоёрхон настай хүү Амараагаа өргөөд бидэнтэй хамт салхинд гарч ирлээ. Нар өөдөөс нь ээгээд их л тэнүүн сайхан байх шиг. Сэтгэл цэлмэсэн ийм үед Ж.Батзанданд хоёр бодол төрдөг гэнэ. Сүхбаатар аймгийн Баянцагааны талд билчэж байгаа аавынхаа хонгор халиун голдуу адуун сүрэгт очиж улс, аймагт алдартай хурдан хүлгүүдээ хурайлж дуудах сан гэж сэтгэл гэгэлзэнэ. Бас Төв аймгийн Баяндэлгэр суманд авга ах Рэгжийбуугийнхаа нэрээр нэрлэгдсэн тунгалаг уст худгийн дэргэд тухлан саатах сан гэж бодно. Даанч амралт чөлөө байхгүй, томилолтын, сонгуулийн түмэн ажил толгой дээр нь дараастай. 
Г.Жамъян
