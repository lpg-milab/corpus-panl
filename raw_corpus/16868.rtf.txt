№278 (16868)      
1987 оны арван нэгдүгээр орын 20.
Үйлдвэр  ба өргөн хэрэглээ   

Хүнд үйлдвэр, барилга, тээврийн салбарын үйлдвэр, аж ахуйн газар, нэгдэл, комбинатууд сүүлийн жилүүдэд улсын даалгавраар өндөр мэргэжлийн ажилтан, ажилчдын хүч потенциалд тулгуурлан материалын өөдөс, хоёрдогч түүхий эдийн нөөцийг ашиглаж гэр ахуй, соёлын бараа, ажлын багаж, хөдөлмөр хөнгөвчлөх хэрэгсэл зэрэг нэмэгдэл бүтээгдэхүүн үйлдвэрлэх боллоо. 

Аж ахуйг эрхлэн хөтлөх шинэ нөхцөлд улсын даалгавартай болон өөр аймаг, хотын хэрэгцээнд нийлүүлэх бүтээгдэхүүнээс бусад бүх нэр төрлийн өргөн хэрэглээний барааг орон нутгийн хэрэгцээ, хэрэглэгчийн захиалгын үндсэн дээр үйлдвэр, аж ахуйн газрууд бие даан төлөвлөж үйлдвэрлэх эрхтэй болсон тул ийм чиглэлээр их ажил зохиох хэтийн төлөв нээгдсэн юм. 

Гэвч манай нэлээд үйлдвэр, аж ахуйн газар, ялангуяа түлш, эрчим хүч, геологи, уул уурхай, авто засварын үйлдвэрүүдэд ард түмний өргөн хэрэглээний бараа үйлдвэрлэх хэмжээ төдий чинээ өсөхгүй байгаагаар барахгүй эдгээр үйлдвэрүүд бөөний худалдааны яармагт идэвхгүй оролцож, өргөн хэрэглээний барааны захиалгаас элдэв шалтаг тоочин татгалзаж, эрэлт хэрэгцээний өмнө хүлээсэн үүрэг хариуцлагаа огоорсоор байна. Сүүлийн хоёр жилд хүн амын хэрэгцээнд зориулж үйлдвэрлүүлэхээр металл, хуванцар барааны 60 гаруй загварыг Худалдаа, бэлтгэлийн Яамнаас эрчим хүч, геологи, уул уурхай, төмөр зам, авто засварын үйлдвэр, аж ахуйн газруудад өгч сонголт хийлгээд захиалсан боловч, захиалгыг хүлээж авалгүй энгийн хялбар хийцтэй, цөөн нэрийн хуучин барааг ахиулан тоогоор гаргаж үнийн дүнгээр төлөвлөгөө биелүүлэхийг урьдал болгосоор байлаа. Түлш, эрчим хүчний  Үйлдвэрүүд 1988 онд өргөн хэрэглээний 30 мянган төгрөгийн бараа хийх улсын даалгавартай боловч бөөний худалдааны яармагаар дөнгөж 18 мянган төгрөгийн барааны тохиролцоо, гэрээ хийсэн байна. Авто засварын үйлдвэр, Улаанбаатар төмөр зам, хамтарсан үйлдвэрүүдэд байдал мөн л ийм байна. Тухайлбал, эрэл геофизикийн цогцолбор экспедицийнхэн Сүхбаатарын районы өндөр настны дэлгүүрээс ажлын бээлий гурван зуугаад хосыг худалдан авч, түүнийгээ мянган нэрийн барааны дэлгүүрт өгч аж ахуйн гэрээгээр хүлээсэн үүргээ << биелүүлсэн >> болох гэж хөдөлмөрчдөө хууран мэхэлж байжээ. 

Манай орны инженер, технологич, зохион бүтээгч, мэргэжлийн ажилчдын шилдэг хэсэг, томоохон хүчийг нэгтгэсэн, металл боловсруулах орчин үеийн суурь машин, металл хайлах, цутгах техникийн боломжийн хүчирхэг парк, потенциалтай үйлдвэрүүдээс өргөн хэрэгцээнд нийлүүлж байгаа барааны нэр төрөл цөөн, үзэмж чанар муу, овор жин их, эдэлж хэрэглэхэд түвэгтэй учраас хүний хэрэгцээ хангахгүй, харин ч барааны үлдэгдлийг ихэсгэж үргүй зардал болж байна. Гадаадаас өндөр үнээр авахыг урьдал болгохгүйгээр өөрсдөө хийж хэрэглэж болохоор өргөн хэрэглээний жижиг бүтээгдэхүүнийг эх оронч сэтгэлээр анхаарч үзэх цаг болжээ. 

Малчид, хөдөөгийн хөдөлмөрчдийн дулаан хувцас, гутал, малгай, ердийн хөсгийн тоног хэрэгсэл зэрэг эрэлт хэрэгцээ ихтэй бараа үйлдвэрлэж борлуулах Үүрэг шууд хүлээсэн хөдөө аж ахуйн нэгдлийн туслах үйлдвэрийн бүтээгдэхүүний нэр төрөл цөөн, чанар хангалтгүйгээс борлуулалтын хэмжээ буурч, дэвшүүлсэн зорилтыг хангахгүй байна. Гэтэл сум, бригадын төвд байгаа хүмүүсийг зөв зохион байгуулж, тэдний эдийн засгийн сонирхлыг нийгмийн эрх ашигтай хослуулж чадвал юу ч бүтээж хийж чадах бололцоо бий. Орчин үеийн болон уламжлалт аргыг хослон цагаан идээ боловсруулах, үндэсний хувцас, монгол гутал, дулаан дээл, хантааз, хүрэм, чөдөр ногт, эмээл хазаар, гэр ахуйн модон эдлэл, багаж хэрэгсэл хийх, арьс шир элдэх ажилд иргэд хувиараа хөдөлмөр эрхлэх, хүч хоршсон гар үйлдвэр ажиллуулахад хүч бололцоо, нөөц их байгаа боловч санаачилга үгүйлэгдсээр байна. 

Үндсэн үйлдвэрлэлд саад болно гэсэн хуурамч шалтаг заачихаад ард түмний өргөн хэрэгцээний бараа үйлдвэрлэхээс хойш суугчид нь үнэн хэрэгтээ бий болсон потенциал, дотоод нөөц бололцоогоо буруу ашиглах тухай намын заалтыг сөрөн зогсож байгаа хэрэг гэж үзвэл зохино. Ажлын ээлжийг нэмэгдүүлэх, олон зориулалт бүхий суурь машинуудыг бүрэн ашиглах, хоёрдогч түүхий эд, өөдөс хаягдлаар юу хийх зэргээр санаачилга гаргахаас бэрхшээн түвэгшээж тусгай орон байр, хүн хүч, материал шаардаж элдэв шалтаг тайлбар тавих нь зохисгүй үзэгдэл болсон төдийгүй аж ахуйч бус, хоцрогдсон сэтгэлгээний нөлөө мөн. Түүнчлэн өргөн хэрэглээний барааны үйлдвэрлэлийг хэрэгцээ, захиалгад түшиглэн бие дааж төлөвлөх, гүйцэтгэлд хяналт тавих, дүгнэх, шагнаж урамшуулах ажлыг сайжруулж, үндсэн үйлдвэрлэлтэй нарийн уялдуулан холбох арга, механизмыг боловсронгуй болгохыг ч шийдэж, зохистой хэлбэр тогтоох шаардлагатай байна. Үүний зэрэгцээ нар, салхи, усны эрчим хүч, биохими ашиглаж худгаас ус өргөх, мал саах, угаах, ноослох, хөрзөн ховхлох, хашаа хороо цэвэрлэх зэрэг мал аж ахуйн ажлыг механикжуулах зориулалттай бага оврын тоног төхөөрөмжийг тусгай цех, үйлдвэр барьж байгуулахыг хүлээхгүйгээр байгаа потенциалдаа тулгуурлан хийх талаар үйлдвэр, аж ахуйн газрын удирдлага, инженер - техникийн ажилтнууд санаачилгатай ажиллаж малчдын нийгмийн асуудлыг шийдвэрлэхэд хувь нэмэр оруулах хэрэгтэй байна. 

Улс ардын аж ахуйн төлөвлөлт, аж ахуйн механизмыг боловсронгуй болгох талаар томоохон арга хэмжээ авч, аж ахуйг эрхлэн хөтлөх эдийн засгийн аргыг тууштай нэвтрүүлэх, үйлдвэр, аж ахуйн газруудын бие даасан байдал, бүтээлч санаачилгыг өргөн дэмжиж байгаа тааламжтай нөхцөл бололцоог хөдөлмөрчдийн өргөн хэрэглээний барааны нэр төрлийг олшруулах, тоо хэмжээг нэмэгдүүлэхэд дайчлан ашиглаж наанадаж үйлдвэрийнхээ орлогыг нэмэгдүүлэх, цаашлаад хүн ардынхаа сайн сайхан аж байдлыг дээшлүүлэхийн тулд үйлдвэр, аж ахуйн газруудын инженертехникийн ажилтан бүр овсгоо самбаа гаргахыг үндэсний эрх ашиг шаардаж байна. 

