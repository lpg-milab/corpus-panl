ӨДРӨӨС ӨДӨРТ АЖЛЫН ҮЗҮҮЛЭЛТ САЙЖИРЧ БАЙНА

Улаанбаатар цахилгаан түгээх сүлжээ (УБЦТС) компаниас эрчим хүч борлуулах үйл ажиллагааг арилжааны хэлбэрт шилжүүлэх төсөл 2006 оны дөрөвдүгээр сараас Сонгинохайрхан, Баянгол дүүргүүдийн салбарт хэрэгжиж эхэлсэн аж. Энэ шинэ үйлчилгээний талаар Сонгинохайрхан дүүргийн эрчим хүчний Хэрэглэгчдэд үйлчлэх төвийн менежер хатагтай Г.Алтанцэцэгтэй уулзаж ярилцлаа.
-Эрчим хүчний борлуулалтыг арилжааны хэлбэрт шилжүүлэх шинэ төслийнхөө онцлогийг товчхон танилцуулахгүй юу? -Танай сониноор дамжуулан Сонгинохайрхан Хэрэглэгчдэд үйлчлэх төвөөр үйлчлүүлдэг нийт хэрэглэгчдэдээ чин сэтгэлийн мэндчилгээ дэвшүүлье. Манай шинэ ажлын гол онцлог нь хэрэглэгчид хуучин нэг байцаагчаар дамжуулан үйлчлүүлдэг байсныг халж, хэрэглэгчдэд үйлчлэх төвийн Хүлээн авах танхимын ажилтнуудаар дамжуулан өөрт тулгарсан бүхий л асуудлаа шийдвэрлүүлэх хүсэлтээ гаргадаг болсон явдал юм. Харин бусад хэсгүүд хүлээн авах танхимаас ирүүлсэн санал, хүсэлт гомдлыг барагдуулах зарчмаар ажиллаж байна. Түүнээс гадна манай компани хэрэглэгчдийг цахилгаан эрчим хүчээр хангах үйлчилгээгээ олон улсын стандартад нийцүүлэн, хэрэглэгчээ дээдэлсэн, тэдэнд үйлчилгээний байгууллага гэдгээ мэдрүүлэхээр зорьж байгаа. -Танай салбарыг ажилдаа шинэ хэлбэр оруулж ирсэн анхдагч гэж ойлгож болох уу. Танай Хүлээн авах танхим байнга ийм их ачаалалтай байдаг уу? -Тийм ээ. Анхдагч байхын жаргал, зовлонгийн аль аль нь бидэнтэй учирч байсан. Анхдагч гэдгээрээ бахархахаасаа илүү өдрөөс өдөрт бидний ажлын үзүүлэлт бага багаар ч болов сайжирч байна.Шинэ ажлын үр дүн энэ. Үүнд халуунд халж, хүйтэнд хөрч анхдагчийн алдаа оноо, бэрхшээлийг даван туулж чадсан хамт олондоо би баярлаж явдаг. Манай дүүрэг өөрөө хүн ам олонтой нүсэр дүүрэг, тэр ч утгаараа манай хэрэглэгчдийн тоо, бүтцийг бусад дүүрэгтэй жиших аргагүй. Манай 36160 хэрэглэгчдийн 22154 нь гэр хорооллынх. Тэнд тархай бутархай, хүндэвтэр категорийн хэрэглэгчид байдаг. Бидний ачаа хүнд хэц бидний өмнө таагдашгүй бэрхшээлүүд урган гарч ирж байсан. Манай хүлээн авах танхимын зургаан ажилтан өдөрт 300-400 хэрэглэгчдийг хүлээн авдаг. Ачаалал ихтэйн улмаас цөөн тооны хэрэглэгчдийг бухимдуулах явдал гарч байсныг нуух хэрэггүй. Энэ завшааныг ашиглан манай үйл ажиллагааны доголдлоос болж гомдож, бухимдаж байсан хэрэглэгчдээсээ уучлал гуйх нь зүйтэй гэж үзлээ. Харин өнөөдөр шилжилтийн хүнд үеийг хамтын хүчээр даван туулах гэж хичээн ажилласныхаа үр дүнг хүртэхэд тун ойртож, гэрэл гэгээтэй ирээдүй харагдаж байгаа гэдгийг нийт хэрэглэгчдэдээ болон компанийнхаа хамт олонд дуулгаж байгаадаа баяртай байна. Бидний шинэ ажлыг төв компани буюу УБЦТС-ний зүгээс маш их дэмжсэн.Гүйцэтгэх захирал Д.Баттулагын бидэнд итгэсэн итгэл дээрх бэрхшээлийг даван туулахад ажиллах эрч хүч, урам зориг хайрлаж байсныг дурьдахгүй өнгөрч болохгүй байх. Ер нь дарга нарынхаа итгэж байгааг мэдэрч түүнийгээ ажилчдадаа дамжуулан мэдрүүлж харилцан итгэлцэж ажиллах нь үнэхээр сайхан юм. -Цахилгаан эрчим хүчийг алдагдалгүй борлуулах хэцүү юу. 2007 оныхоо зорилтоос товчхон танилцуулаач? -Цахилгаан эрчим хүчний борлуулалтын ажилд ур чадвар гэхээсээ итгэл, сэтгэл, зүтгэл гурав хамгаас чухал байдаг. Эрчим хүчийг борлуулахад дээрх гурван зарчим ,манай борлуулалтын ажилтнуудад байхаас гадна, хэрэглэгчдээс их хамаатай. Борлуулалтын ажлын амин зүрх нь цахилгаан эрчим хүчний тоолуур, хэмжих хэрэгслийн хэвийн ажиллагаа байдаг. 2007 онд манай ХҮТ-ийн тоолуурын хэсэг энэ талаар нэлээд шинэлэг зүйлүүд хийхээр төлөвлөсөн байгаа. Дээр хэлсэнчлэн эрчим хүч хэрэглэгч иргэд, аж ахуйн нэгжүүдийг тоолуур, гүйдлийн трансформаторынхаа баталгаа, битүүмжлэлийг Эрчим хүчний тухай хууль дүрмэнд нийцүүлэн сайжруулах ажилд бидэнтэй хамтраач гэж уриалж байна. 2007 оныг салбарын хувьд хэрэглэгчдэдээ соёлтой үйлчилж, бие биенийгээ харилцан хүндэтгэж, итгэлцэн ажиллах жил болгохоор зорилт тавьж байгаа. Үүний үр дүнд бид эрчим хүчээ алдагдалгүй борлуулж, хэрэглэгчид маань эрчим хүчний зүй бус хэрэглээгүй болно гэсэн үг. Танай компани хувийн биш улсын компани юм чинь алдагдалтай ажилласан ч яахав гэсэн байр сууринаас ханддаг цөөн тооны хэрэглэгчид ч байдаг. Тэд нэг квт цаг эрчим хүчийг иргэд аж ахуйн нэгжид хүргэхийн тулд хичнээн мянган хүн өдөр, шөнөгүй ажиллаж, хичнээн сая төгрөгийн зардал гарч байгааг тооцдоггүй. Би ийм хүмүүст хандаж эх орноо хайрлах сэтгэлээ бага гэлтгүй ийм зүйлээс л эхэлье гэж хэлмээр санагддаг юм. Хэрэглэгчдийн хувьд тоолуур, хэмжих хэрэгсэлтэй зүй бусаар харьцахаасаа өмнө эрчим хүчээ хяналттай , хэмнэлттэй хэрэглэх арга замыг сонгон хэрэглэсэн эрчим хүчнийхээ төлбөрийг хугацаанд нь төлж хэвшье гэж бодож үзээч гэж хүсэж байна. 2007 он бидний болон манай нийт хэрэглэгчдийн хувьд хэн хэндээ харилцан итгэлцэл, хүндэтгэлтэй хандан хамтран ажиллах жил байх болно гэж ойлгож байгаа. Үүний үр дүнд бидний аж амьдрал сайжирсан сайхан жил болно гэж найдаж байна. 
Г.Эрдэнэбат
