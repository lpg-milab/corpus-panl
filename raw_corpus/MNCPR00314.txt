Манай эмэгтэйчүүдийн баг хүрэл медаль хүртлээ

Зүүн азийн аварга шалгаруулах волейболын зургаа дахь тэмцээн Улаанбаатар хотноо бүтэн долоо хоног үргэлжилж өчигдөр өндөрлөв.
Энэ тэмцээний "А" хэсэгт Монгол Макао, Япон, Тайваний эрэгтэй, Монгол, Макао, БНХАУ-ын эмэгтэй багууд багтсан бол "В" хэсэгт Буриад, Хонконг, БНХАУ, БНСУ-ын эрэгтэй, Буриад, Хонконг, Тайвань, Японы эмэгтэйчүүдийн баг өрсөлдсөн билээ.
Долоон өдрийн эхний гуравт нь урьдчилсан тоглолт тун шахуу хуваарьтай болж шалгарсан багууд хагас шигшээд орж тоглосон. 
Эндээс шалгарсан найман баг шигшээд медальт байрын төлөө тэмцэлдсэн юм. Тэр тоглолтууд өчигдөр тун өрсөлдөөнтэй болов. Эхэнд нь манай эмэгтэйчүүдийн баг Буриадын багтай ёстой л ач тач үзэлцэж арга техникийн арай давуугаа ашиглан 3:1-ээр хожиж хүрэл медалийн болзол хангалаа. Манай хүүхнүүд хэдэн жилийн өмнө Монголд болсон хоёр дахь тэмцээнээс мөнгөн медаль авч байсан байр сууриа хамгаалж чадсан гэж болно.
Тэгвэл алтан медалийн төлөө Япон, Хятадын баг жинхэнэ "гал гарсан" тоглолт үзүүлж Японы хүүхнүүд хурдтай, хувилбар сайтайгаараа өрсөлдөгч багаа 3:0 ээр хожив. 
Тэдний багийн тоглолтын арга барилаас их зүйл сурахаар байна гэж спорын мэргэжилтнүүд хэлж байсан юм. Эрэгтэйчүүдээс Хятад, Хонконгын баг хүрэл медалийн төлөө тоглож. Хятадын баг ах нар нь юм гэх шиг арай л давамгайлсан даа. Дараа нь алтан медалийн төлөө БНСУ-ын баг, Тайванийн багтай жинхэнэ ширүүхэн тэмцэлдээн хийж энэ томоохон, тэмцээний нэг оргил тоглолтыг харуулав. БНСУ-ын баг ялалт байгуулсан юм. Тайваний баг мөнгөн медалийн болзол хангалаа. 
Манай эрэгтэйчүүдийн баг дэндүү чамлалтай тоглолоо гэж үзэгчид үнэлсэн. Аргагүй л юм.
Хэрвээ Макаогийн баг гэж нэг "зөөлөвтөр боорцог" байгаагүйсэн бол эцсийн байр эзэлж сүүл мушгих л байлаа. Манайхан тэдний багийг урьдчилсан хийгээд хагас шигшээ тоглолтод аль алинд нь хожсон нь хөгжөөн дэмжигчидээ нэг мөсөн алдчихаагүй биз. Гэхдээ энэ тэмцээнээс Монголын волейболчид бусдаас ихийг сурах хэрэгтэй юм байна гэсэн сургамж авсан байхаа.
Д.Надмид 