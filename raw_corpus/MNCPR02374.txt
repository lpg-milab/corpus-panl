Өрсөлдөөн ба чанарын шинэчлэл

1. Даяаршлын эринд улс орон эдийн засгийн өрсөлдөх чадвараа дээшлүүлэхийг стратегийн нэг гол зорилт болгон хэрэгжүүлж байна. Мэдлэгт суурилсан эдийн засгийн чухал суурь нь шинжлэх ухаан, технологи болжээ.
Энэ утгаараа дээд боловсрол нь эдийн засгийн өрсөлдөх чадварыг тодорхойлох, улмаар улсын Мянганы хөгжлийн зорилтуудыг хэрэгжүүлэх гол хөдөлгүүр болж байна. Дээд боловсрол нь нийгмийн зөрчлийг багасгах, нийгмийн нэгдмэл байдлыг бэхжүүлэх хэрэглүүр боллоо. Эдийн засгийн үр ашиг, амьдралын чанар, хүний нийгэмд эзлэх байр суурь, дундаж наслалт зэрэг нь дээд боловсролын чанарын хэмжүүр болох учиртай. Өнөөдрийн байдлаар Монголын эдийн засаг нь түүхий эдэд суурилсан, импортын ихээхэн хамааралтай байна. Үндэсний статистикийн газрын 2007 оны мэдээллийг үзвэл эдийн засагт боловсруулах үйлдвэрлэл дөнгөж 6 хувийг эзэлж, нэг хүнд ногдох ДНБ 1480 америк доллар байна. (Мянганы хөгжлийн зорилтуудын хэрэгжилт, Үндэсний хоёр дахь илтгэл. 2007). Гэтэл эдийн засагт өндөр технологийн салбарын эзлэх хувь Филипинид 37, Малайзад 68 хувьтай байна. Үйлдвэрлэлийн экспортод өндөр технологийн хувийн жин Вьетнамд 5.64, Брунейд 4.9 хувьтай байхад манай оронд харьцуулах үзүүлэлт ч тодорхойгүй байна. Дэлхийн банкны судалгаагаар мэдлэгийн эдийн засгийн индексээр Монгол 1995 онд 98-р байранд байсан бол 2007 онд 79 дүгээр байранд ахиж бага орлоготой орнуудаас хамгийн хүчтэй дэвшил хийсэнд тооцогдож байна. Гэвч энэ дэвшлийн гол үндэслэл болгон Дэлхийн банкны тайлбарт дурдахдаа худалдааны саад тотгорыг багасган зохицуулалтын чанарыг сайжруулсан, хүн амын боловсролын түвшин харьцангуй өндөр зэргийг дурьджээ. (The World Bank. Knowledge economy index. 2007 Rankings). UNCTAD-ийн шинэчлэл хийх чадавхиийн үзүүлэлтээр Монгол 69-д, өрсөлдөх чадвараар 101-д байна. Хүний капиталын индексээр (бичиг үсэгт тайлагдсан байдал, дунд болон дээд сургуульд хамрагдах хувь г.м/ харьцангуй дээгүүр байх боловч технологийн идэвхижилтийн индексээр нилээн доогуур байр эзэлж байна. Харин бизнес эрхлэх орчны зэрэглэлээр манай улс 175 орноос 45-д орж, мэдээллийн сүлжээний үйлчилгээ манайд ихээхэн өргөжиж байна. Мэдлэгийн эдийн засгийг байгуулах гол хөдөлгүүр нь шинжлэх ухаан, технологид суурилсан инновац болж байна. Иймээс ч хөгжилтэй орнуудад бизнесийн компаниуд хөрөнгө оруулалтынхаа 1/3 хувийг мэдлэгт суурилсан интанжибл капитал бүтээхэд зориулж байна. Европын Холбооны орнууд нь хөгжиж байгаа орнуудаас 5 дахин их хөрөнгийг хөдөө аж ахуйн судалгаанд зориулж байна. Энэ бол эрчимтэй, мэдлэгт суурилсан эдийн засагт капиталын дийлэнх хэсгийг интанжибл капитал эзлэх болсныг харуулж байна. Монгол Улсын Ерөнхий сайд С.Баяр эдийн засгийн хөгжилд инновацийг чухалчлах ёстойг онцгойлон дурьдсан. Дэлхий нийтийн хандлага ч ийм байна. Саяхан болсон Шинжлэх ухааны ажилтны улсын зөвлөгөөн дээр үндэсний инновацийн хөтөлбөрийг хэлэлцлээ. БСШУЯ-наас энэ чиглэлээр шинэлэг бодлого хэрэгжүүлэх гэж байгаа нь нэн ач холбогдолтой юм. Энэхүү инновацийг хэрэгжүүлж, хүн, түүний бүтээсэн мэдлэг, технологийг нийгмийн үнэт капитал болгон хэрэглээнд оруулахад шийдвэрлэх үүргийг дээд боловсрол гүйцэтгэх учиртай юм. 
2. Шинэ мэдлэгийг бүтээж, эзэмшүүлж, хэрэглээнд оруулдаг утгаараа дээд боловсрол нь глобал сервизийн нэг төрөл болж байна. Иймээс Дэлхийн Худалдааны Байгууллага дээд боловсролыг түгээмэл 13 төрлийн бизнес үйлчилгээний нэг хэлбэр гэж тодорхойлсон билээ. Дэлхийн Банкнаас дээд боловсролыг тухайн улсын стратегийн хөгжлийн амин бүрэлдэхүүн хэсэг гэж үзэж хөгжлийг нь зөвхөн салбарын нүдээр харахгүй байх, үйл ажиллагааны үр дүнг нь гол үзүүлэлт болгох, ISO үзүүлэлтүүдийг хэрэглэхийг зөвлөж байна. Дээд боловсролын бүтэц мэдлэгт суурилсан эдийн засгийн шаардлагад нийцэн өөрчлөгдөж байна. Хөгжлийн жам ёсоор дээд боловсрол нь улс орнуудын өрсөлдөөний тэргүүлэх шугам боллоо. Өнөөдөр улс орны эдийн засаг ба дээд боловсролын байдлыг уялдуулан Их сургуулиудын шинжлэх ухааны чадавхи нь улсын эдийн засгийн чадавхиас давсан орнууд /Израйл, Швед, Англи, Канад, Финлянд, АНУ, Сингапур, Дани, Австрали г.м/, их сургуулиудын шинжлэх ухааны чадавхи нь улсын эдийн засгийн байдлаас доогуур байгаа орнууд/Япон, Бразил, Энэтхэг, ОХУ, Итали, БНСУ, Польш, БНХАУ, Аргентин, Грек, Чех г.м/, энэ хоёр чадавхи нь тэнцвэртэй орнууд /ХБНГУ, Шинэ Зеланд, Унгар, Норвег, Бельги, Франц г.м/ гэж ангилж үзэж байгаа нь учиртай юм. Дээд боловсролын хувьд хамгийн хүчтэй экспортлогч нь АНУ, Англи, ХБНГУ, Канад, Австрали байна. Энэ чиглэлээр идэвхтэй ажиллаж байгаа орны тоонд ОХУ, Шинэ Зеланд, БНСУ орж байна. АНУ дэлхийн дээд боловсролын экспортын 22 хувийг, Англи 11 хувийг, ХБНГУ 10 хувийг эзэлж байна. Дэлхийн жишгээр бол дээд боловсролын чадавхийг Нобелийн шагналтны тоо, математик ба байгалийн шинжлэх ухаанд нээлт хийсэн байдал, шинэ технологи бүтээж, патент, лиценз эзэмшсэн байдал , судлаачдын нь бүтээлийг олон улсын нэр хүндтэй сэтгүүлд иш татсан байдал гэх мэт чанарын үзүүлэлтүүдээр үнэлж байна. Манай эрдэмтэн судлаачдын бүтээлийг дэлхийн нэр хүнд бүхий сэтгүүлд хэвлэсэн, иш татсан нь харьцангуй цөөн байна. Гэтэл зөвхөн 2007 оны байдлаар үзэхэд АНУ-ын судлаачдыг 3876 удаа, Японы судлаачдыг 249 удаа иш татсан жишээтэй байна. Харин Малайз, Тайланд, Вьетнамын судлаачдын нэр энэ онд дурдагдаагүй байна. 2000 оны байдлаар өндөр хөгжилтэй орнуудад хэрэглээнд оруулсан гадаадын ба дотоодын патентийн харьцаа 3:1 байхад буурай орнуудад 690:1 байжээ. /World Bank 2000. World Bank Indicators/ Монгол оронд энэхүү харьцаа нэлээн доогуур байдаг байна. Үйлдвэрлэл, бизнесийн салбарт дундаж технологиос өндөр технологид шилжих тусам мэргэжилтэн бэлтгэх бодлогод зарчмын өөрчлөлт хийх шаардлага хурцаар тавигдаж байна. Өнөөдөр манай их, дээд сургуульд суралцагсадын 15 хувь нь инженер, технологи, 3 хувь нь байгалийн шинжлэлийн чиглэлээр сурч байгаа нь эдийн засгийн шинэчлэл хийх, аажмаар мэдлэгт суурилсан эдийн засагт шилжих стратегийн бодлогод нийцэхгүй байна (Монголын боловсролыг 2006-2015 онд хөгжүүлэх Мастер төлөвлөгөө). Манай оронд шинжлэх ухаан, технологийн боловсролын төвшин доогуур, шинжлэх ухаан, технологийн боловсролд хувийн хөрөнгө оруулалт нэн хангалтгүй байна. Нэг оюутанд ногдох хөрөнгө оруулалтаар манай үзүүлэлтийг бусад оронтой харьцуулах боломжгүй юм. Энэ байдлыг залруулахад сургалтын зээлийн бодлогыг чиглүүлэхийн хамт их, дээд сургуулиудад судалгааны ажлыг өргөжүүлэх, дээд боловсролын тогтолцоог судалгаа ба технологид суурилсан сургалтад шилжүүлэх чиглэлээр хүчтэй өөрчлөлт хийх цаг нь болжээ. Энэ тухай Шинжлэх ухааны ажилтнуудын улсын зөвлөгөөн дээр Р.Бат-Эрдэнэ нарын тавьсан илтгэлд тодорхой саналуудыг дэвшүүлсэн нь зүйтэй юм. Авъяас чадвартай л бол малчин, төрийн албан хаагч, өрхийн орлого гэх мэт аливаа ялгааг харгалзахгүйгээр оюутан залуучуудыг сургалтын зээлийн болон тэтгэлгийн бодлогоор дэмжих нь нийгмийн шударга ёсонд нийцнэ. Өндөр хөгжилтэй оронд залуусыг сургахад ч ийм чиглэлийг тууштай баримтлавал зохино. 
3. Эдийн засгийн хөгжилд дээд боловсролын үүрэг, хариуцлагыг дээшлүүлэхэд Монголын дээд боловсролын өөрийнх нь өрсөлдөх чадварыг дээшлүүлэх шаардлага тавигдаж байна. Мэдлэгт суурилсан эдийн засгийн нөхцөлд шинжлэх ухаан, технологийн ололтыг нэвтрүүлж инновац хийхэд хөдөлгөх хүч болсон өрсөлдөх чадвартай мэргэжилтэн бэлтгэх гол уурхай нь их сургууль боллоо. Боловсролын хөгжлийн хандлага улам бүр олон талтай, олон хэмжүүртэй болж байгаа боловч энэхүү олон талт байдлыг харилцан хүлээн зөвшөөрч ойлголцон ажиллах нийтлэг хандлага өргөжиж байна. Энэ хүрээнд юуны өмнө дээд боловсролын стандарт, индикаторуудыг жигдлэх шаардлага хүчтэй тавигдаж байна. Ялангуяа Европын Холбооны орнуудад Болоннийн тунхаглал гаргасны дараа ийм уур амьсгал нийтлэг болж, харилцан диплом хүлээн зөвшөөрөх, кредит шилжүүлэх нөхцөлийг хангах суурь болон хэлэлцэгдэж байна. Энэ жишгээр Ази Номхон далайн орнууд Брисбоний зөвлөмжийг боловсруулж байна. Дээд боловсролын олон улсад хүлээн зөвшөөрөгдсөн чанарын нийтлэг стандарт, үзүүлэлтүүдийг хэрэглэж байж л Монголын их, дээд сургуулиудын дипломыг гадаадад хүлээн зөвшөөрөх эрх зүйн нөхцөл бүрдэнэ. Энэ бол дээд боловсролын стандарт, шалгуур үзүүлэлтүүд нэг үндэстний, нэг сургуулийн хүрээгээр хязгаарлагдахгүй гэсэн үг юм. Чанарын үнэлгээний хүрээнд магистр, докторын сургалтын агуулгыг үндэслэн ялангуяа магистрын зэргийг судалгаа голлосон байдлаар нь ялган тодорхойлох, инженерийн ба технологийн боловсролын зааг ялгааг нарийвчлах, Вашингтоны гэрээнд нэгдээгүй байгаа өнөөгийн нөхцөлд Монголын инженерийн дипломыг гадаадад хүлээн зөвшөөрүүлэх боломжийг тодорхойлох зэрэг асуудлууд оновчтой шийдэлээ хүлээж байна. Монгол хүн сайн боловсрол эзэмших шаардлагатай л бол бид энэ чиглэлд ч ажиллах ёстой. Ийм өөрчлөлт хийхгүй бол монголын дээд боловсрол олон улсын төвшинд хүрч чадахгүй, Монголын дээд боловсролын зах зээл гадаадын сургуулиудад эзлэгдэнэ. Үүнийг хэрэгжүүлж чадвал Монголд төгссөн инженер БНСУ-д биеийн хүчний ажил хийхгүй, мэргэжлийн ажлаа хийх болно. Ийм учраас Монголын боловсролын байгууллагууд олон улсын дээд боловсролын чанарын сүлжээ, хяналт, үнэлгээний байгууллагуудтай хамтран чанарын сүлжээний конвергент загвар боловсруулж хэрэгжүүлэх талаар идэвхитэй ажиллах шаардлага тавигдаж байна. Өөрөөр хэлбэл, дээд боловсролын үндэстэн дамнасан тогтолцоонд хамтран ажиллах хэрэгтэй байна. Монголын Боловсролын магадлан итгэмжлэх үндэсний зөвлөл, зарим нэгэн их сургууль олон улсын болон бүс нутгийн чанарын сүлжээний байгууллагуудтай хамтран ажиллаж байгаа нь зүйтэй эхлэл болж байна. Ийм хамтын ажиллагааны хүрээнд дээд боловсролын корпоратив бүтцүүд, аутсорсинг, офшор бүтцүүдийг хөгжүүлэх бодит хэрэгцээ бий болж байна. Чанарын үнэлгээний зах зээлийн загварыг боловсруулан хэрэгжүүлж, их, дээд сургуулиудын хариуцлагыг дээшлүүлэх, шинэчлэл хийж чанарын дэвшил гаргасан сургуулиудыг өмчийн хэв шинжээс үл хамааран хөрөнгө оруулалтын бодлогоор дэмждэг гадаад орнуудын туршлагыг хэрэгжүүлэх нь үр дүнгээ өгнө. Дэлхийн орнуудад хувийн болон нийтийн (төрийн) өмчийн байгууллагууд түншлэн нийгэм, эдийн засгийн тулгамдсан асуудлыг шийдвэрлэдэг жишиг тогтож байгааг бид хүлээн авах ёстой билээ. Их, дээд сургуулиуд, эрдэм шинжилгээний байгууллагууд, өмчийн шинжээс үл хамааран бизнесийн байгууллагуудтай хамтран ажиллавал эдийн засагт инноваци хийж чадна. Эвсэг, үр ашигтай хамтын ажиллагаа нь нийгэмд ямар дэвшил авчирдагийг бодитой харуулах нь манай эрдмийн сор хүч төвлөрсөн эдгээр байгууллагуудын үүрэг болж байна. 
Б.Чулуундорж /Хүмүүнлэгийн Ухааны Их сургууль/ 

