БОР-ӨНДӨР, АДАГИЙН УУРХАЙ

ХОЁР ДАХЬ ЗААМАР ГОВЬД БИЙ ЮУ 
Байгалийн баялагт тулгуурлан хүн зон төвлөрч, байшин барилга сүндэрлэсэн Хэнтий аймгийн Дархан сумын тавдугаар баг Бор-Өндөр тосгонд өнгөрсөн долоо хоногийн эхний өдрийг өнгөрөөлөө.
Хотод орсон шагайгаар татах цас энд ширхэг ч унасангүй. Бараг л хавар, намар хоёрын нэг шиг. Цаг агаарын энэ байдал тосгоны эргэн тойронд хуулийн дагуу болон хууль бусаар жонш олборлож байгаа иргэдэд таатай бололтой. Хэт хүйтэрч гар хөлийг нь бээрүүлэхгүй. Газар ухаж хүнсээ залгуулдаг хүмүүст цасгүй амар байгаа биз. Төвийн бүсийн хэдэн аймгийнхан алт ухан амьдарч байгаа бол их говийн зоригт иргэд жоншны амтанд оржээ. Өнөөгийн байдлаар Бор-Өндөр тосгоны нийт газар нутгийн 80 орчим хувийг нийслэлд бүртгэлтэй аж ахуй нэгжүүд ашиглалтын лицензээр авчээ. Тиймээс мал бэлчих газар ховордсон байна. Мөн тухайн газар нутгийн харьяа биш учир лицензтэй байгууллагууд сум, тосгоны төсөвт татвар төлдөггүй гэнэ. Энэ байдлаа хараад сууж буй иргэдэд, хэдхэн жилийн дараа Төв аймгийн Заамар сум шиг болж, бид тэмцээд дийлэхгүй, хууль бус дотоодын жуулчдаар дүүрэх ирээдүй харагдана. Золтой л 20 орчим жил амьдарч ирсэн хашаанд нь жоншны судал дагаад нинжа орчихоогүй байгаа гэнэ. Бор-Өндөрт жоншны тав, төмрийн хүдрийн нэг уурхай тогтмол ажилладаг юм байна. Тэднээс хамгийн том нь Уулын баяжуулах үйлдвэр. Гүнийн олборлолт явуулдаг Адагийн уурхайтай эн зэрэгцэх газар Монголд байхгүй. Бусад нь ил хайгуул хийж, жоншоо гаргадаг аж. Эдний цаана нинжа нар бий. Тэдний гаргасан жоншийг чанараас нь хамаарч ченжүүд нэг тонныг буюу "УАЗ-469" машины чиргүүл дүүрэн бүтээгдэхүүнийг 20000-60000 төгрөгийн хооронд худалдан авдаг байна. Түүнийгээ урд хөрш рүү ачин гаргахдаа 140 орчим ам.долларт хүргэдэг гэнэ. УУРХАЙЧИД УУРТАЙ БАЙНА Долоо хоногийн эхний өдөр ажлын хөлсөө голсон уурхайчдын цуглаанаар эхлэв. Тэд сард дунджаар 60 орчим мянган төгрөг авдаг ажээ. Дээр нь цалингаа цагтаа тавьдаггүйгээс өр зээлийн сүлжээ Бор-Өндөрийг хэрсэн гэлээ. Хоёр улсын Засгийн газар хоорондын хэлэлцээрийн дагуу ашиглалтад орж, 21 жилийг ардаа орхисон Монголросцветмет нэгдлийн Уулын баяжуулах үйлдвэрийг тойрсон иймэрхүү хэл ам их байлаа. Учир нь нөхцөл байдал хүндхэн, урьдын үзүүлж ирсэн хангамж цөм зүүд мэт алга болсон нь ажилчид, удирдлагын хооронд зөрчил үүсгэжээ. Дэлхийн зах зээлд нэг тонн жоншны үнэ 160-170 ам.доллар болсон аж. Бүтээгдэхүүний үнэ ийн өсөөд, бид төлөвлөгөөгөө давуулан биелүүлээд байхад цалин бага байна гэцгээв. Өмнө нь олгож ирсэн ажлын хувцас өгөхгүй удсан, хордлого тайлах нормын сүү, өндөг зэргийг өгөхөө больжээ. Харин шүдэнзний хайрцгаас үл ялиг овортой баяслаг хавчуулсан талхаа 400 төгрөгөөр худалддаг гэнэ. Даваа гаригт зөөлөн ирсэн талх бямба, нямд даахын аргагүй хатуу болдог байна. Түүнчлэн шатахууны үнэ өссөн хэмээн хэмнэлт хийх нэрээр зуны улиралд ажилчдаа автобусаар зөөдөггүй болжээ. Тэгсэн хэрнээ Оросууд "Урал" машинаар загасанд явцгаан зугаагаа гаргадаг аж. Энэ мэт шударга бус байдал, хүнд хортой нөхцөлд ажиллаж буй уурхайчдын Орос эзэддээ гомдолтой явах шалтгаан нь. Тэд нөхцөл байдлыг сайжруулахгүй бол тун удахгүй дараагийн арга хэмжээг авч, санхүүгийн тооцоо тайлан зэргийг Төрийн өмчийн хороонд шалгуулна, цалингаа нэмүүлж, удирдлагаа солиулна гэцгээсэн. 

Эдгээр ажилчдын гомдол үнэн эсэхийг тодруулахаар Монгол-Оросын хамтарсан "Бор-Өндөр" уулын баяжуулах үйлдвэрийн ерөнхий захирал Кутлин Борис Алексеевичтэй уулзсан юм. Ашиглалтад ороод 21 дэх жилдтэйгээ золгож буй, цаашид 15 жилийн нөөц бүхий дэлхийд ховорхон 1700 ажилтантай жоншны үйлдвэрээ тэрбээр танилцуулсан юм. Мөн уурхайчдын өмнө тулгамдсан асуудлуудын хариуд "өнгөрсөн 4-5 жилд манай уурхай алдагдалтай ажилласан. Гэхдээ бид энэ хугацаанд ажилчдаа гомдоох зүйл хийгээгүй. Өнөө жилээс эхлээд дэлхийн зах зээл дээр жоншны үнэ нэмэгдсэн. Тиймээс ажилчдын цалин, хангамж зэргийг нэмнэ" гэлээ. Гэхдээ тэрээр одоогийн цалин боломжийн. Дундаж цалин 90000-100000 төгрөг. Ажилласан жил, ажилчны зэргээс хамаарч ялгаатай тогтоодог юм. Мөн Оросоос ирсэн өндөр мэргэжилтнүүдэд хангалттай цалин өгөх хэрэгтэй болдог гэх мэтээр тайлбарласан. Тэрээр "Манай уурхайг байгуулагдсанаас хойш анхны Ерөнхийлөгч П.Очирбат болон төрийн томчууд их ирдэг байсан. Гэтэл сүүлийн жилүүдэд биднийг мартсан бололтой. Бор-Өндөрийн уурхай тогтвортой ажиллаж байна. Бидний ажил байдалтай ирж танилцаач" гэсэн гомдлыг дамжуулахыг хүссэн юм. БОР-ӨНДӨР ХОТ УУ, БАГ УУ. Гурван аймгийн зааг дээр оршдог энэ тосгоныг хот гэх нь олон. Бүр Дархан сумын Бор-Өндөр хотын захиргааны байр гэсэн хаягтай байшинд захирагч нь суудаг юм байна. Уг нь орон нутгийн хуваарилалтаар Хэнтий аймгийн Дархан сумын тавдугаар баг. Сум 9460 хүн амтай. Хүн амын ихэнх нь буюу 1994 өрхийн 7760 орчим иргэн Бор-Өндөрийн төвдөө амьдардаг юм байна. Харин үлдсэн 2000 хүрэхгүй хүн сумын бусад дөрвөн багийн харьяат гэнэ. Тиймээс багийн удирдлагууд нэг бол сум, эсвэл хотын статустай болох саналтай байгаагаа хэлцгээсэн. Баг гэсэн нэр зүүн яваад байвал болох ч, жил ирэх тусам иргэдийнх нь тоо нэмэгдсээр байна. Үүнийг дагаад хүндрэлтэй асуудал олон тулгардагч улсын төсвөөс олгодог мөнгө нь хүнгүй шахуу сумаас хэд дахин бага ирдэг аж. Мөн Бор-Өндөрчүүдийн санааг зовоож буй зүйл бол өмч хувьчлал. Уурхайд ажиллаагүй ч 20 орчим жил төрийн байгууллагад зүтгэсэн, багш, эмч нар байргүй хоцроод байгааг хэлэв. Түүнчлэн тосгоны бүхий л барилга, байгууламж Уулын баяжуулах үйлдвэрийн хөрөнгө гэнэ. Энэ байгууллага ирэх зургадугаар сарын эхний хагаст багтаан 21 жилийн турш халаалт дулаан гээд хамаг л зүйлийг нь хариуцаж ирсэн Бор-Өндөрийн бүхий л хөрөнгийг төрд шилжүүлэх нь. Ингэснээр сумынхны ундны ус, гэрэл цахилгаан, залуусын зугаалах талбайн засвар тохижилтын зардал төрийн нуруун дээр ирэх болно. Зардал урьдчилсан дүнгээр жилдээ л 760 орчим сая төгрөг болох тооцоог гаргажээ. Уурхайчдаас илүү зовлон тоочсон хүмүүс бол ахмадууд. Тэд хотод болж буй улс төрийн болон, ахмадын хөдөлгөөнүүдийн тухай мэдээллийг шимтэн хардаг гэнэ. Насаараа уурхай дагасан тэд хувийн орон сууцгүй, хортой нөхцөлд залуу насаа зориулсан хэрнээ малчидтай адил тэтгэвэр тогтоолгосон хэмээн ярилаа. Уг зөрүүнээс гадна тэтгэвэр цагт нь олгодог болбол ахмадуудад жаргал. Сарын эхэнд тэтгэвэр өгөх хэрэгтэй байна гэцгээв. Түүнчлэн тус нутгаас сонгогдсон УИХ-ын гишүүн Б.Бат-Эрдэнэ хөгшчүүдээ чамгүй гомдоожээ. Тэрээр гишүүд болсноосоо хойш ганц удаа бараагаа харуулсан гэнэ. Гишүүнд гомдолтой, өөрт тулгарсан асуудлуудаа шийдүүлэхээр олон удаа хандсан боловч ганц ч хариу ирээгүй байна 
Б.Бадмаа
