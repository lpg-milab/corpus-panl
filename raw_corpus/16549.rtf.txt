№272 (16549)         
1986 оны арван нэгдүгээр сарын 13.
Бүх нийтийн хувь нэмэр

Хүн амын харьцангуй өндөр хурдацтай өсөлтөөс хөдөө аж ахуй, хүнсний үйлдвэрлэлийн өсөлт хоцорч байгаа зохисгүй хандлагыг ойрын үед зогсоож, хүнсний бүтээгдэхүүний үйлдвэрлэл, эрэлт хэрэгцээний хооронд хэвийн тэнцвэрт харьцааг алдагдуулахгүй байх, улмаар хангалтыг сайжруулахад хөдөө аж ахуйн талаар явуулах намын бодлогын гол зорилго оршино >> гэж МАХН-ын XIX их хурал заасан юм. 

БНМАУ-ын хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программыг улс ардын аж ахуйн нийт салбарт амжилттай хэрэгжүүлснээр намын их хурлын энэхүү заалтыг биелүүлэх ёстой. Манан аймаг, сум, хотууд өөрсдийн нөөц бололцоонд тулгуурлан, судалгаа, төлөвлөгөө хийж, хөдөө аж ахуйг хөгжүүлэх, хүн амын хүнсний хангамжийг нэмэгдүүлэх тодорхой программ боловсруулан, чиглэл зорилготой ажиллаж эхлээд байна. Гэвч зөвхөн программ, төлөвлөгөө боловсруулснаар хөдөө аж ахуй, хүнсний зорилтот Программын өргөн хүрээтэй заалт аяндаа хэрэгжих бус, харин тус улсын мал аж ахуй, газар тариалангийн бүтээгдэхүүнийг үйлдвэрлэгч хөдөө аж ахуйн хамт олон, байгууллага, бие хүн бүрийн идэвх, санаачилга, бодит ажил үйлс, бие хайргүй хүчин зүтгэлийн үр дүнд хүнсний бүтээгдэхүүний үйлдвэрлэл, эрэлт хэрэгцээний тэнцвэрт харьцааг хангаж болно. Нэлээд аймаг энэ онд малын хорогдлыг багасгаж, улсын хэмжээгээр 8, 9 сая төл бойжуулж, цөцгийн тос үйлдвэрлэлт, үр тариа, төмс, хүнсний ногооны ургац хураалт нэмэгдсэн байна. Хэрвээ бид ажлынхаа арга барилыг шуурхай өөрчилж, идэвх санаачилгаа жигд өрнүүлж, байгаа нөөц бололцоогоо эзний ёсоор ажил хэрэгчээр илрүүлэн ашиглахад хамтын тэмцэл, анхаарал хүчээ бүрэн дүүрэн төвлөрүүлж чадсансан бол үнэхээр бодитой үйлс бүтээж, эцсийн сайхан үр дүнд хүрэхэд нэмэгдэл хөрөнгө төдий л шаардахгүй ихээхэн нөөц бололцоо бидэнд байна. 

Хөдөө аж ахуйн байгууллагууд улсын төлөвлөгөө, хөдөө аж ахуй, хүнсний хангамжийг сайжруулах аймаг, сумын зорилтот программын дагуу хэрэгжүүлэх үүргээ жигд хангах, нэр төрлийн болон чанарыг дээшлүүлэхээр авсан амлалт, төлөвлөсөн зорилтоо хэрэгжүүлэх талаар анх эхэлсэн гараагаа сааруулсан зохисгүй хандлага лавширч байгааг хугацаа алдалгүй анхаарч, тодорхой шаардлага тавих цаг болжээ. 

Хөдөө аж ахуй, хүнсний зорилтот Программыг хэрэгжүүлэхэд тухайн салбарын жигд, эрчимтэй хөгжлийг хангахын зэрэгцээ албан байгууллага, ард иргэдийн хүчинд тулгуурлан, туслах аж ахуйг хөгжүүлэх, хүнсний нөөц бололцоог газар сайгүй ариг гамтай, аж ахуйчаар эзний ёсоор ашиглах, санаачилга, идэвх өрнүүлэхгүйгээр төгөлдөр үр дүнд хүрч чадахгүй юм. Одоогийн байдлаар мянга гаруй байгууллагын туслах аж ахуйд төмс, хүнсний ногоо тариалж, олон мянган тонн ургац авч, гахай, тахиа, зөгий, шувуу үржүүлэх, жимс жимсгэнэ тариалах санаачилга өргөжиж, байгууллага дундын хэлбэрээр туслах аж ахуйг хөгжүүлж, Өвөрхангай аймгийн Хархорин сумын зэрэг олон газар сайн үр дүнд хүрч байна. Хэрвээ байгууллага, хүмүүс өөрсдөө санаачилж тариалан хөгжүүлж, туслах аж ахуйг эрхлэх тууштай ажил зохион байгуулж, нийтийг хамаарч жигд чармайвал томоохон өөрчлөлт хийж болохыг саяхан нийслэлд хөдөө аж ахуй, хүнсний хангамжийн асуудал эрхэлсэн байнгын комисс, МҮЭ-ийн Төв Зөвлөл хамтран зохион байгуулсан үзэсгэлэн тод харууллаа. Гарч байгаа тэргүүн туршлага, үүсгэл санаачилгыг олны хүргээд болгож, аймаг, сум, хотууд, хэрэгцээт хүнсний бүтээгдэхүүнээр юуны урьд өөрийгөө хангах, үүний тулд малын амьдын жин, сүү, ноос, ноолуурын гарц, ашиглалтыг нэмэгдүүлэх, гахай, шувуу, туулай, зөгийг эрчимтэй өсгөх, үржүүлэх, газар тариалангийн өгөөж, ялангуяа үр тарианы үйлдвэрлэл, төмс, хүнсний ногоо, жимс, жимсгэнийн ургацыг арвижуулж, туслах аж ахуй хөгжүүлэх асуудлыг хэл яриа, амлалт үүргээр биш, жинхэнэ бодит ажлаар шийдэх хэрэгтэй байна. Хүн амын хүнс тэжээл, хэрэглээний соёлыг дээшлүүлж, дан тураг махаар бүхнийг төлөөлүүлдэг хуучирсан зуршлыг арилгаж, хоолны бүтцийг цагаан идээ, хүнсний ногоо, жимсний зүйлээр баяжуулах, ялангуяа төв суурин газрын хөдөлмөрчдийн хоолны рационд дэвшилттэй жор нэвтрүүлэн хэвшүүлэх нь хүмүүсийн эрүүл мэнд, боловсон ахуйд ихээхэн ач холбогдолтой болохыг айл өрх бүрт ойлгуулан, соёлтой зөв хооллох шинэ хэвшил тогтоох талаар зохиох ажил хангалтгүй байна. Нийтийн хоолны газрууд махан бүтээгдэхүүнд ариг гамгүй, үрэлгэн байдлаар хандаж, их хэмжээний махны нөөцийг үрэгдүүлж байгааг цаашид үргэлжлүүлэх ёсгүй бөгөөд саалийн малаа бүрэн сааж, сүү шимийг ашигладаггүй хөдөөгийнхний урагшгүй ажиллагаа, төмс, хүнсний ногоог зөв хадгалж, үр ашигтай хэрэглэдэггүй хотынхны үрэлгэн байдал аль аль нь ихээхэн нөөц алдах шалтаг болж байна. Хүнсний хангамжийг арвижуулах нь бүх нийтийн үйлс учраас үйлдвэр, албан газар, сургууль, цэцэрлэгийг хүртэл хэрэгцээгээ хангахуйц хэмжээний өгөөжтэй аж ахуй эрхлэх, хорших, сайн дурын нөхөрлөл байгуулах зэрэг олон хэлбэрийг ашиглан, үр дүнд хүргэх ёстой. Мал нядалгааны ажил теханикжээгүй, хөдөлмөр хөнгөвчлөх, хөргөх, цэвэрлэх, өвчих технологийн чанартай тоног төхөөрөмжөөр хангагдаагүйн улмаас малын гаралтай түүхий эдийн чанарт муу нөлөөлж, дайвар бүтээгдэхүүн бүрэн ашиглагдахгүй байгааг ч анхааралгүй орхиж хэрхэвч болохгүй. Гурилан бүтээгдэхүүн, төрөл бүрийн ундаа үйлдвэрлэх, байгалийн гаралтай хүнсний зүйл боловсруулах талаар ч нэлээд нэгдэл, сангийн аж ахуйд ахиц гараагүй хэвээрээ байна. 

Агуулах, зоорь, хөргөлтийн аж ахуйг өргөжүүлэх ажил удаашралтай, хүнсний бүтээгдэхүүний үйлдвэрлэл, боловсруулалт, борлуулалт, тээвэрлэлт, хадгалалтын ажил уялдаа авцалдаа муутай байгааг даруй өөрчилж, туслах аж ахуй эрхлэх арга технологийг иргэдэд эзэмшүүлэх, хүнсний бүтээгдэхүүний хэрэглээний соёлыг дээшлүүлэх талаар огцом эргэлт хийх цаг болжээ. 

Хүн амын хүнсний хангамжийг сайжруулах зорилтот Программыг хэрэгжүүлэх ажлын эрчийг гарааны үеийнхээс нь сааруулахгүйн төлөө бүх нийтээрээ санаа тавьж ажиллацгаая. 

