Тайширын УЦС-ыг ирэх оны намар хүлээж авна

"Хүмүүс бидэнд хэзээ ч хүрэлцээтэй байдаггүй зүйлийг л цаг хугацаа гэдэг" гэж Ерөнхий сайд М.Энхболд Говь-Алтай аймгийн Тайширын усан цахилгаан станцын барилга байгууламжийн ажилтай газар дээр нь танилцахдаа хэлээд УЦС-ыг гэрээний хугацаанд нь буюу 2007 оны намар хүлээлгэж өгөхийг барилгын гүйцэтгэгч "Синохайдро" компанид анхаарууллаа.
Завхан голын урсгалыг Улаанбоомын хавцалд хаасан Тайширын усан цахилгаан станц бүрэн хүчин чадлаараа ашиглалтад орох үед Завхан, Говь-Алтай аймгийн орон нутгийн эрчим хүчний систем байгуулагдаж, хоёр аймгийн төв, арваад сум байнгын цахилгаан эрчим хүчээр жилийн дөрвөн улирлын турш бүрэн хангагдах юм. Завхан, Говь-Алтай аймгийн дизелийн түлшний татаасын зардалд жил бүр татвар төлөгчдийн мөнгөнөөс зориулдаг 8-10 тэрбум төгрөгийг хэмнэх, найдвартай эрчим хүчийг дагаж үйлдвэрлэл үйлчилгээ эрхлэх боломж Завхан, Говь-Алтай аймгийнханд бий болох юм. УЦС-ын барилгын гүйцэтгэгч "Синохайдро" компани нь БНХАУ-ын УЦС-ын барилгын компаниудаас урдаа барьдаг зургаан том компанийн нэг бөгөөд өнгөрсөн оны дөрөвдүгээр сараас эхлэн энэ УЦС-ыг барьж байгаа юм. 400 орчим хятад мэргэжилтэн, 50 монгол ажилчин хоёр ээлжээр япон техник ашиглан 24 цагийн турш тасралтгүй ажиллаж байна. Харин төслийн зөвлөх компаниар Австрали-Канадын хамтарсан АМЕК-СМЕК компани ажиллаж байна. "Бид 2007 оны арваннэгдүгээр сарын 30-нд Тайширын УЦС-ыг хүлээлгэн өгнө гэдэгт итгэлтэй байгаа" гэж төслийн удирдагч Ван Вин Жун Ерөнхий сайдад амлаад хөрөнгө санхүүжилтийг графикт хугацаанд нь шийдэж өгч байхыг хүслээ. Тайширын УЦС-ын барилгын ажлыг санхүүжүүлэхэд Кувейтийн сан 34 хувь, Абу Даби сан 56 хувь, Монголын Засгийн газар 10 хувийг тус тус санхүүжүүлэх хуваарьтай бөгөөд Кувейт, Абу Даби сангаас төлбөр хийгдэж байгаа боловч манай талаас гаргах 10 хувийн төлбөр хийлгүй факталсан удаа бий. Тайширын УЦС-ын үндсэн даланг энэ онд багтаан барьж байгуулах шахуу графиктайг харгалзан Үндэсний эв нэгдлийн Засгийн газар энэ оны тавдугаар сард дутуу төлбөрийн мөнгө 2.75 сая ам.долларыг гаргаж санхүүжүүлсэн. Одоо барилгын ажил нь жигдэрч, УЦС-ын усан сангийн хаалтын далан 70 м өндөр байхаас 12 м өндрийг барьчихаад байна. Далан дууссаны дараа энд 45 хавтгай дөрвөлжин км талбайтай хиймэл нуур үүсэх бөгөөд 900 сая шоо метр ус хуримтлагдах юм. Төслийн Монгол талын удирдагч Б.Очиржавын ярьж байгаагаар УЦС тавин жилийн турш тасралтгүй ажиллаж, барилга нь дор хаяхад 100 жилийн настай гэж мэргэжилтнүүд үзэж байна. "Өнөөдрийн УЦС бол маргаашийн бүтээн байгуулалтын суурь" гэж Ерөнхий сайд Говь-Алтайнханд хандаж хэллээ. Тайширын УЦС-ын барилгаас буцах замдаа Алтай хотод Баруун бүсийн хурдан морины уралдаан "Говь-Алтай 2006" баяр наадамд оролцохдоо алтайчуудад хандаж ийнхүү хэлсэн юм. Ерөнхий сайд энэ намар мөн Дөргөний УЦС-ын барилгын явцыг шалгах бөгөөд энэ УЦС 2007 онд ашиглалтад орсноор Ховд, Баян-Өлгий, Увс аймгийг нэгтгэсэн эрчим хүчний систем байгуулагдах болно. Баруун бүсэд УЦС-уудтай зэрэгцэн Өмнөговь аймагт Японы хөрөнгө оруулалттай өмнөд говийн эрчим хүчний хөгжлийн корпораци энэ бүс нутагт ашигт малтмалын үйлдвэрлэлийг хөгжүүлэхэд шаардагдах эрчим хүчний хэрэгцээг хангахын тулд шинээр цахилгаан станц байгуулахаар төлөвлөж байна. Энэ ажлын хүрээнд Оюу толгой, Таван толгой, Цагаан суваргын уурхай болон бүс нутаг дахь бусад хэрэглэгчдийг хангах цахилгаан станц байгуулах ажилд оролцох South Gobi Power Development Corporation хэмээх хамтарсан компанийг байгуулжээ. Японы хөрөнгө оруулалтаар баригдах цахилгаан станцад байгаль орчинд хор хохиролгүй цоо шинэ техник технологийг ашиглахаар төлөвлөж байна. Төслийг хэрэгжүүлэхэд Монголын компаниудтай хамтарч ажиллах юм. Төлөвлөгөө ёсоор 2007 онд ажлаа эхэлж, 2009 онд ашиглалтад оруулахаар төлөвлөж байгаа цахилгаан станцын хүчин чадал нь 300 МВт /100 МВт х 3/ байх бөгөөд төвийн эрчим хүчний системтэй холбогдоно. Энэ төслийг Японы Олон улсын хамтын ажиллагааны банк голлож санхүүжүүлэх юм. "Төслийг барьж, ашиглалтад оруулаад, түлхүүр хүлээлгэж өгөх нөхцөлөөр хэрэгжүүлнэ. Зээлийн өрийг барагдуулсны дараа өмчийн эрхийг Монголын оролцогчид шилжүүлнэ гэж тооцож байгаа. Энэ жил үндсэн инженерийн зураг төсөл гаргаж, байгаль орчинд үзүүлэх үр нөлөөний дүн шинжилгээ хийнэ" гэж тус корпорацийнхан Токиод хийсэн айлчлалынх нь үеэр Ерөнхий сайд М.Энхболдод танилцуулж байсан юм. Үнсийг нь цемент найруулахад, хүхрийг нь бордооны түүхий эдээр, уурыг нь хүлэмжийн тариаланд дайвар бүтээгдэхүүн болгон ашиглах, нүүрснээс хийн болон шингэн түлш гаргах технологийг нэвтрүүлэх боломжуудыг судалж байгаа юм байна. Үүний зэрэгцээ хойд бүсэд Засгийн газар Эгийн голын УЦС-ыг БНХАУ-ын 300 сая ам.долларын хөнгөлөлттэй зээл ашиглан барьж байгуулах нь зүйтэй гэж үзсэн. Булган аймаг дахь Эгийн голын УЦС баригдах газрыг Ерөнхий сайд өөрөө сэтгүүлчид дагуулан биечлэн очиж үзсэн юм. "Энэ эрчим хүч нь айл гэр бүл бүрийн цахилгааны хямд хэрэглээ төдийгүй улс орны аюулгүй байдал, тусгаар тогтнолын нэг ёсны баталгаа болох болно" гэж Ерөнхий сайд Хялганатад болсон хөдөлмөрчидтэй хийсэн уулзалтын үеэр хэлсэн билээ. Ж.САНДАГДОРЖ 


