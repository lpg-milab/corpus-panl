Манайд хувьсгалын тохироо бүрдчихээд байгаа

Монголын нийгмийг эрүүлжүүлэхийн төлөө нэгээс хоёр жил гаруй тэмцэж буй иргэний хөдөлгөөнүүд энэ зун юу хийв. Тэд өнөөдөр байна уу. Цаашид хэрхэн тэмцэх гэж байна вэ. Энэ талаар төлөөлүүлэн "Эрүүл нийгэм-Иргэний хөдөлгөөн"-ий О.Магнайтай уулзаж ярилцлаа.
-Өнөөдөр гадаад ертөнцөд гэхэд Тайландад төрийн эргэлт гарч, Унгарт байдал хурцадмал байна. Монголд нэг үе ийм байдал үүсч байсан. Тиймээс ийм байдал Монголд давтагдах хандлага бий юу. Та бүхэн юу гэж үзэж байна гэдгээс яриагаа эхэлбэл ямар вэ? -Унгар, Тайландад болж буй үйл явдал ерөнхийдөө авлигын эсрэг тэмцэл юм гэж бид ойлгож байгаа. Тайландад хэдийгээр цэргийн хүчээр төрийн эргэлт хийж байгаа харагдаж буй боловч энэ нь ард түмний хүсэл илэрхийллийг цэргийн генералууд гүйцэтгэлээ гэж ойлгож болно. Эцсийн үр дүндээ энэхүү үйлдэл нь авлигачдыг ямар ирээдүй хүлээдгийг тодорхой харууллаа гэж хэлж болно. Ард түмний шахалт шаардлагыг сонсож хүлээн авдаггүй, ард түмнийг аливаа нэг хүчин зүйл гэж үздэггүй олигархи бүлэглэлд хэдийгээр тэр нь ардчилсан сонгуулиар сонгогдсон гэсэн ч түүнээс үл хамааран ийм байдал үүсдэгийг Тайландын явдал харууллаа. Энэ нь Монгол Улсын өнөөгийн эрх баригчдад нэг ёсны санамж, дохио, ард түмэнд сургууль болох биз ээ. -Монголд ийм төрийн эргэлт гарахыг үгүйсгэх аргагүй гэж үзэж байна уу? -Өнөөдөр манайд ард түмний 70 гаруй хувь нь ядуу, төр нь тэр чигтээ авлигад идэгдсэн байгаа. Авлигачдаар дүүрсэн ийм нийгэмд хувьсгалын шинжтэй өөрчлөлт гарах, түүнийг хийх нь зайлшгүй. Хэдийгээр манай эрх баригчид өнөөдөр хүүхдийн мөнгө, шинээр гэр бүл бологсдын 500 мянга гэх мэтээр ард түмний нийгмийг шинэчлэх, өөрчлөх тэмцлийг саармагжуулан, бухимдлыг дарж буй боловч эдгээр нь ядуурлын уг суурийг арилгаж чадахгүй юм. Тэгээд ч нийгэмд шударга бус явдал эх захаа алдаж, эрх баригчдад итгэх олон түмний итгэл үндэсгүй болсон энэ үед манайд хувьсгалын тохироо бүрдчихээд байгаа. Хувьсгалт өөрчлөлтийг хийснээр эцсийн үр дүнд ард түмэн хожих нь дамжиггүй. 2004 оноос эхлүүлсэн, авлигачдын эсрэг, тэдэнд хариуцлага хүлээлгэн тооцох ЭНИХ-ий тэмцэлт хувьсгал дуусаагүй байна. Үүнд бэлэн байхыг нийт дэмжигч монголчууддаа хэлье. -Тэгвэл хувьсгалыг үргэлжлүүлэхэд юу хийх гэж байна вэ? -ЭНИХ дээр суурилсан улс төрийн бүлэглэл бий болж байна. Энэхүү бүлэглэлийн зорилго нь авлигачдаас бүрдсэн одоогийн УИХ-ыг тарааж ээлжит бус сонгууль явуулахад чиглэж байгаа. Энэ бүлэглэлд улс төрийн намаас ИЗН, МНН, иргэний хөдөлгөөнүүдээс "Миний Монголын газар шороо", Чөлөөт ахмадын холбоо болон АН-ын зарим гишүүд нэгдэж байгаа. Энэхүү бүлэглэл магадгүй энэ намар, хавар Монголын ард түмэнд сайн цагийг авчирна гэдэгт эргэлзэхгүй. -Төрийн эргэлт гэдэг дарангуйллын шинжтэй байдаг. Манайд хувьсгалт тэмцэл өрнөлөө гэхэд цус гарвал яах вэ? -Цус гарвал гарна. Цус гарах, гарахгүй нь эрх баригчдаас шалтгаална. Бид нийгэмд шударга ёсны хэмжүүрийг тогтоож, олон түмний хөрөнгөөр гараа угааж буй авлигачдад хариуцлага тооцон нийгмийг эрүүлжүүлэх гэснээс биш хэсэг бүлэг хүн нийлж УИХ-ын гишүүн болох гэж нэгдээгүй, ЭНИХ ийм зорилгоор байгуулагдаагүй. Энэ ч үүднээс нийгмийн өмнө хүлээх бидний үүрэг монголчуудад сайн цагийг авчрах, Монголын нийгэмд шударга ёсыг тогтоох явдал юм. Энэ тэмцэлд хэн ялах нь тодорхой. Гагцхүү үүнд иргэн бүр тэмцэгч байх, шударга ёсыг тогтоогч байх нь чухал, ингэж байж гэмээн тэмцлийн ялалтыг ойртуулж, наашлуулна. -Та бүхний бүлэглэлд "Эрс шинэчлэл" хөдөлгөөн, түүний тэргүүн С.Ганбаатар багтаж байгаа юу. Учир нь тэндээс энэ зун иргэний хөдөлгөөнүүдийг нэгдэхийг уриалаад байгаа. Энэ үүднээс "Үндэсний соёмбо" гэсэн хөдөлгөөн ч байгуулагдаж анхны уриалгаа гаргажээ. -Монголын улс төр өөрөө жижигхэн шүү дээ. Хэн ч тэр сайн ажиглах юм бол бүх зүйл тодорхой байдаг. Жишээ нь, эрх баригч нам МАХН-ын доторхи бүлэглэлүүдийн зөрчилдөөн гадаа, гудамжны жагсаал, тэмцэл болдог жишиг тогтоод байна. МАХН эсрэг хөдөлгөөнийг ч байгуулж чаддаг, салаалуулж байгуулж ч чаддаг. Үүгээрээ ардчиллын үнэт зүйлс, эрх чөлөөнд хамгийн том тээг болсоор ирснийг өнгөрсөн түүх ч гэлтгүй ойрын хэдэн жилийн жишээ ч тодорхой харуулж байгаа шүү дээ. Асуултад тань ингэж л хариулах байна. -Энэ зуныг иргэний хөдөлгөөнийхэн юу хийж өнгөрөөв. Намрын тэмцэл хэзээ эхлэх гэж байна вэ? -ЭНИХ бүтцийн өөрчлөлтөд орсныг би түрүү хэлсэн. Энэ зун бид арав гаруй аймгаар орж иргэдтэй уулзлаа. Өнөөдөр улстөрчид гэхээр худлаа ярьж явдаг улс гэсэн ойлголт хөдөө, орон нутагт зонхилох болжээ. Тэнд үнэн үг, бодит мэдээлэл хур борооноос илүү чухал хэрэгтэй байна. Олон түмэн аль болох мэдээлэлгүй, боловсролгүй байх нь коммунистуудад ашигтай байдаг. Ийм жишээ зарим газар, хөдөө орон нутагт харагдлаа. УИХ-ын 76 гишүүний 50 гаруй хувь нь хөдөө, орон нутгаас сонгогдож. Гэтэл хөдөө, орон нутагт аймгийнхаа төвд ч очиж үзээгүй "хуучин хүү"-нүүд байна. Тэд өнөөгийн XXI зууны Монголын төрийг авч явах удирдлагыг сонгож байгаа. Ийм байдалтай байна гэдэг даанч харамсмаар. Энэ утгаар саяхан Хөвсгөл аймагт явагдсан нөхөн сонгууль Монголын улс төрийн түүхэнд хар толбо болж үлдэхээр болж өнгөрсөн. Дараа дараагийн сонгуульд нэр дэвших хүмүүс нийгмийг эрүүлжүүлэх гарц, арга замыг хайхаас илүүтэйгээр сонгогчдод тараах мөнгөө эртнээс цуглуулж, бэлтгэх сэтгэлгээг бий болголоо, энэ сонгууль. Тиймээс мөнгө хэрэгтэй юу, шударга ёс хэрэгтэй юу гэсэн сонголтыг хийх цаг монголчуудад ирээд байна. Угтаа шударга ёсыг мөнгөөр хэмждэггүйсэн. Цаашдын тэмцлийн тухайд гэвэл заавал намар, хаврын гэлтгүй нийгмийг эрүүлжүүлэхэд улирал шалтгаалахгүй. ЭНИХ 2004 онд анх тэмцэж эхлэхэд бид шинэ хүмүүс байлаа. Тэр үед магадгүй зарим нэг хүмүүс бидэнд итгээгүй. Өнгөрсөн оны тэмцлийн тухайд энэ нь ард олны итгэлийг бидэнд авчирсан. Гэвч харамсалтай нь бид нэг хэсэг хүмүүсээ таниагүйгээс зарим нэгэн нь тэмцлээсээ ухарч, буцаж, үүнээс болж бидний үйл ажиллагаа суларсан тал бий. Энэ оны тухайд бид өндөр туршлагатай, бие биенээ таньсан, чадварлаг хамт олон бүхий багийг бүрдүүлж чадсан. Энэ ч үүднээс энэ жилийн тэмцэл өнгөрсөн хоёр жилийн тэмцлийн үр дүнг авчирсан, тэмцлийн эцсийн үр дүнг үзэх он байх болно. Хувьсгал дуусаагүй байна. Хурдан дуусгаж шударга, эрүүл нийгмийг тогтооход иргэн бүрийн оролцоо чухал байна. 
