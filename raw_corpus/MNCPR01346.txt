Олон нийтийн радио, телевиз эзэнтэй болов

Олон нийтийн болсон ч удирдах Үндэсний зөвлөлгүй хэдэн сарыг үзсэн радио, телевизийг өчигдөр УИХ удирдлагаар хангав. Үндэсний зөвлөлийн 15 гишүүнийг танилцуулах үед Су.Батболд гишүүн "Бидний зунжингаа явж хуралдан сонгож сонгуулж байж олж ирсэн хүмүүс. 
Зуун чавганц уралдахад нэг нь түрүүлдэг гэгчээр" хэмээн оноогуй зүйрлэл хэлж танхим даяар бөөн инээдэм болгов. Тэгэхэд нөгөө нэр дэвшигчид нь эвгүй байдалд орох шиг болсон. Энэ Үндэсний удирдах зөвлөл гэдэг нь Радио телевизийн бүх л бодлог үйл ажиллагааг бие даан явуулж хэнээс ч хараат бусаар оршин тогтнох олон нийтийн томоохон байгууллага юм. Тэд гүйцэтгэх захирлаа томилохгүй бөгөөд бусад бүхий л дүрэм журмаа бие даан боловсруулах аж. Нийт улсын дөрвөн тэрбум гаруй төгрөгийн эд хөрөнгө шилжүүлэн авч захиран зарцуулах мэдэл бүхий нөхөд. Гишүүд тэдэнд хандаж ихэвчлэн "Цааш нь яаж ажиллах гэж байна, ээдээ та нар минь нураачихваа. Зүүн Европод билээхэн ийм гашуун туршлага бий шүү, тэд хөрөнгө мөнгө дутуу дулимаг туршлага мэдлэг нимгэн гэсэн шалтгаанаар юу ч үгүй болсон" гэцгээж байв. Мөн "Бид хэн гэдэг хүнд юу өгч байгаагаа сайн мэдэж байгаа юу" хэмээн эргэлзэж байлаа. Ц.Сүхбаатар гишүүн "Засгийн газар гэсэн ганц чонын амнаас гаргаад Үндэсний зөвлөл гэсэн 15 барын аманд энэ их хүчирхэг мэдээллийн хэрэгслийг хаяж өгч байгаа юм биш биз дээ" гээд "Ер нь та бүхэн нам намаасаа татгалзвал яасан юм бэ" гэлээ. Гишүүн А.Бакей "Телевиз, радио нь аль нэг намын нэр бариад түүний үзэл бодлоор ажиллаад эхлэх юм биш байгаа" хэмээн санаа зовж байгаагаа хэлээд хэрэв үгүй гэвэл үүнийг заавал нэр дэвшсэн эмэгтэйчүүд хэлж аль гэж "эрхлэв". Н.Энхболд гишүүн "Үндэсний зөвлөл бол хамтын удирдлагын байгууллага. Тиймээс хэн нэг гишүүн бусдынхаа үзэл бодлоос зөрөөд л ганцаараа давхиж очоод өөрсдийнхөө радио телевизээр том том мэдэгдэл уншаад эхэлвээ. Та бүхэн цоо шинэ орчинд ажиллаж эхлэх юм шүү" гэв. З.Энхболд гишүүн "Төсөв мөнгө чинь хүрэхгүй болох юм биш үү гээд та бүхний зар сурталчилгаа хийх цагийг чинь таначихсан, тэгээд төсөв мөнгө нь хуучнаараа байгаа байх шүү үүнийг хурдан учрыг нь олохгүй бол ажил хийхэд хэцүүднэ" гэх зэргээр гишүүд дор бүрнээ зөвлөлөө. Тэгээд уг 15 хүн дээр бөөнөөр нь санал хураах боллоо. Ерөнхийлөгчөөс нэр дэвшигдсэн Г.Пүрэвбат, Л.Болд, Х.Чилаажав, Ц.Дашдондов, Монгол Улсын Их Хурлаас нэр дэвшигдсэн О.Мөнгөнтуул, Р.Хадбаатар, О.Эрдэнэ-Өлзий, Н.Содномдорж, Ж.Занаа, Л.Төмөрбаатар, Р.Бурмаа, Монгол Улсын Засгийн газраас нэр дэвшигдсэн Г.Цэрэнпүрэв, Н.Золжаргал, Л.Дамдинсүрэн, М.Буянбадрах. Эдгээр 15 хүнийг УИХ 98.3 хувиар баталлаа. УИХ-ын дарга "Бид охиноо хадамд өгч байгаа аав ээж хоёр шиг л өчнөөн сургааль хэлж захиасаа өглөө. Бид хуулийн зорилтоо радио, телевизийн ажилчдын цалин нэмэгдэж, санхүү мөнгө өсч техник технологи нь сайжирсан байвал биелэлээ оллоо гэж үзнэ гээд бүтцийн өөрчлөлт хийж байна гээд баахан хүн ажлаас нь халж гудамжинд гаргачихваа" гэлээ. Чуулганы үдээс хойшхи хуралдаанаар Үндсэн хуулийн Цэцийн дүгнэлтүүдийг авч хэлэлцэв. Байнгын хороон дээр яригдсан бүхэн давтагдаж "Намын нэрийг 24 жил хэрэглэхийг хориглосон" заалт мөн "Нам байгуулаад 18 сар болоод бүх шатны сонгуульд орж болно" гэсэн заалтуудыг Үндсэн хууль зөрчөөгүй гэж УИХ үзлээ. Харин УИХ-д АН-ын бүлэг байгуулсан нь Үндсэн хууль зөрчсөн эсэх тухай маргаан өчигдөр оройжин болсон ч дуусалгүй өнөөдөр үргэлжлүүлэхээр боллоо. Цэцийн дарга Ж.Бямбадорж гаргасан шийдвэрээ бүхий л боломжоороо хамгаалан тэмцэлдэж зөвхөн Үндсэн хуулийн үг үсгийг зөрчсөнөөс бусад нь чухам юу ч болсон падлий байхгүй гээд, "Бүлэг тарна уу яана улс төр хямарна уу яана энэ бол Цэцийн санаа зовох зүйл биш" гэж байлаа. Байнгын хороон дээр байснаас нэг өөрчлөгдсөн зүйл гэвэл АН-ын нөхдүүд бүгд ихээхэн идэвхтэй оролцож асуулт асууж, санал хэлж байв. Бидний бүлгээ тараалгах нь та нарт хамаагуй хэрэг үү гэж МАХН-ын нөхдөөсөө асууж та бид бүгдээрээ зөвшилцөж байгаад л бүлэг байгуулсныг мартаагүй биздээ гэж байлаа. Асуултууд мэгдсэн сандарсан байдалтай хөрш нам руугаа байсхийгээд л хандах бөгөөд МАХН-ыхан нэгэн жигд түвшин царайлан чичивч хийхгүй сууцгаана. Цэц хуулийн заалтыг логикоор тайлбарлаж байна. Хэрэв энэ шийдвэрийг бид хүлээгээд авчихвал сүүлд хэн дуртай нь хуулийг логикоор тайлбарладаг болчих юм биш үү гэцгээнэ. С.Баярцогт гишүүн "Бүлэг байгуулах нь цаг үеэ олсон нэн хэрэгтэй үйл явдал болж байна гэж хэлж байсан МАХН-ын гишүүд бий. Тэд сая байнгын хорооны хурал дээр ямар санал өгсөн бэ" гэж асууж байв. Б.Батбаяр гишүүн "Энэ МАХН-ын гишүүд 2000-2004 оны үед Цэцийн шийдвэрийг хэзээ ингэж их сүйд болж хүлээж авч байсан юм бэ Огтхон ч ач холбогдол өгдөггүй байсан. Тэгвэл одоо Цэцэд үүрэг өгөөд л манай намын бүлгийг устгаж байна. Би та нараас асууя Танай намын дарга Их хурлын гишүүн болчихсон, тэгээд одоо тохироо хэрэг байхгүй гээд манай намын бүлгийг тарааж байгаа юм уу МАХН-ын гишүүд Удирдах зөвлөлийнхөө шийдвэрийг Төрдөө өргөсөн тангараг, ард түмэнд өгсөн амлалтаасаа дээгүүр авч үздэг үү гэж намын даргаас асууя" гэж нэлээд ширүүн тэдэнд хандав. "Ж.Бямбадоржийг саяхан л МАХН-ын Удирдах зөвлөлд байсан, нам гэсэн сэтгэхүй чинь хэвээрээ байгаа шүү дээ, байдал ийм байхад яаж намчирхсан  шийдвэр гаргахгүй байх юм бэ. Ийм хүнийг Цэцэд явуулсан хүмүүсийн буруу шүү дээ. Тэгээд л араас нь даалгавар өгч нөгөө намаа нухчих шийдвэр гаргуулж болохгүй шүү" гэж З.Энхболд гишүүн хэллээ. С.Баярцогт гишүүн хэрвээ намын бүлгийг тараагаад төр засгаа хямралд оруулна гэж бодож байгаа бол "Уучлаарай" гэж хэлье гээд "Бүх л гэрээ хэлэлцээр намуудын хооронд явагдсан нам байгаа цагт гэрээ хуулийн хүчинтэй" гэж хатуухан хэлээд авлаа. 
Ж.Сандагдорж
