№140(17357)      
1989 оны зургадугаар сарын 13  
ТУУВРЫН ЗАМД

Мал сүргийг тууврын аргаар таргалуулж, хүн амын хүнсний хангамжийг сайжруулах, мах үйлдвэрлэлийн үр өгөөжийг дээшлүүлэх онцгой ажил үйлс мал тууврын аяны гараа эхэллээ. 

Өнөө жил манай ажилч хичээнгүй тууварч малчид улсын төвлөрсөн хэрэгцээнд хавар бэлтгэсэн мал сүргийг тууврын замд отор бэлчээрээр таргалуулан үхэрт 31 хувь, хонь, ямаанд 41, 5 - 42 хувийн жин нэмэгдүүлж үйлдвэр, баазад тушаах зорилготой. Одоо долоон мянга шахам тууварч малчин аяны замдаа туушран гарч буянт сүргээ адгуулан, хоног хоногоор тарга хүчийг нь нэмж, тууврын замд өлзийтэй, олзтой явна. 

Говь-Алтай аймгийн Тонхил сумын Н. Жигж, Төв аймгийн Эрдэнэсант сумын С. Дашдамба, Дорноговь аймгийн Даланжаргалан сумын Б. Дамдинсүрэн, Завхан аймгийн Нөмрөг сумын Н. Эрдэнэбат, Сүхбаатар аймгийн. , Халзан сумын М. Онгой нарын шилдэг тууварч малчин өнгөрөгч онд амжилт бүтээл гаргаж БНМАУ-ын аварга тууварчин цол хүртэж бүрэн тавилгатай өрөө цагаан гэрээр шагнуулжээ. Зуны аагим халуун, аадар бороо, хавар намрын цочир хүйтрэл, шамарга шуургыг сөрж, орон гэрээсээ алсалсан урт замын бартаа бүхнийг туулж мал сүргээ эсэн мэнд адгуулан хариулж, тарга хүчийг нь чамбайруулан ард түмнийхээ хангалуун амьдралд буянаа нэмж, улс орныхоо аж үйлдвэрийн хэрэгцээг хангадаг манай тууварч малчид шударга хичээнгүй хөдөлмөрөөрөө сүүлийн гурван жилд тууврын сүргийн тарга хүч нэмэгдүүлэх хэмжээг өмнөх таван жилийн дунджаас долоон хувь ахиулж, жилд дунджаар мах үйлдвэрлэлийг ( амьдын жингээр ) нэмэгдүүлэх даалгаврыг 7100 тонноор давуулж, хонин толгойд шилжүүлснээр намрын

бэлтгэлээс 180 мянга шахам мал хэмнэж, зүй бус хорогдлыг 56 хувь бууруулан мал өсгөх, чанарыг сайжруулах үйлсэд дорвитой хувь нэмэр орууллаа. Хэрэв тууварчин бүр ийнхүү жигд амжилттай сайн ажилласан бол түүнээс ч давуу ур дүнд хүрэх бололцоо байлаа. 

Зөвхөн 1988 онд бэлтгэлийн үхэр бүрт 4, 4 кг, ямаанд 0, 3 кг жин нэмэгдүүлж урьд оны гүйцэтгэлд хүргэн таргалуулж чадсан бол 1, 2 мянга, намар орон нутагт бэлтгэж тушаасан хурганы жинг 30, 5 кг-д хүргэсэн бол 1, 6 мянган тонн амьдын жингээр махны хангамж, нөөцийг нэмэгдүүлж болохоор байлаа. 

Энэ жилийн тууврын замд урьд урьдын иймэрхүү гарзыг гаргахгүйгээр тарга хүчний өндөр ашиг олох бололцоо байгаа нь мал ерөнхийдөө онд царигтай орсон, нөгөөтэйгүүр туувар дайран өнгөрөх зам дагуу, зуншлага муугүй зэргээс харагдаж байна. Хэрвээ бид улсын төвлөрсөн бэлтгэлд алсын туувар даах, танил сайтай, эрүүл мал бэлтгэж, мал эмнэлгийн урьдчилан сэргийлэх арга хэмжээг чанартай хийж, өвчилсөн малыг эмчлэх, тэжээж сувилах талаар холбогдох байгууллага цөмөөрөө хамтран санаачилга гаргаж чадаад, бэлтгэлийн малыг элдэв хэлбэрээр үрэгдүүлэх, зүй бусаар хорогдуулах нүх сүвийг хааж түүн дээр тууварч малчин бүрийн бүтээлийг жигд сайжруулбал жилд наад зах нь 8, 1 мянган бод, бог шинээр нэмэгдсэнтэй тэнцэх бололцоо байна. 

Тууврын зам нь байгалийн бэрхшээлээс бүрэн чөлөөлөгдөөгүй, тийм ч амар хялбар биш, ихээхэн зүтгэл чармайлт, хувийн бэлтгэл шаардана гэдгийг санаж, тууварт гарч байгаа малчин ч, тэдэнтэй гэрээлээд явуулж буй аж ахуй ч онцгой анхаарал тавих ёстой. Өнгөрсөн онд мал хянан өнгөрүүлэх болон хүлээн авах баазад 30 гаруй мянган мал тушаалтад тэнцэхгүй гологдож үлэмж хэмжээний үргүй зардал гаргасныг юуны түрүүнд түүнийг хариуцсан нэгдэл, аж ахуй, малчдын арга ажиллагаатай холбож үзэх ёстой. Ялангуяа Өвөрхангай, Архангай, Булган, Баянхонгор зэрэг аймгийн зарим тууварч малчин найм, есдүгээр сард тушаах малд идээшиж дассан нутаг бэлчээрт нь тарга хүч авахуулах боломжгүй шавдан тууж гагцхүү зам хороох, толгой мэнд тушааж салахыг урьдал болгосноос багагүй нөөц алдсан байна. Бэлтгэлд тушаах малыг урьд жил нь шилж сонгож малчдад энгийн болон түрээсийн гэрээгээр өгч тарга хүчийг дээд зэргээр нэмэгдүүлэх бүх бололцоог дайчлах юм бол махны гарцыг нэмэгдүүлэх төдийгүй, тууварч малчдын ажлын эцсийн үр ашиг ч улам дээшлэх болно. 

Хэрэгцээний малыг намар бэлтгэдэг журамд шилжиж, үүнтэй холбогдуулан тууварч. малчдын цалин хөлс, урамшууллыг шинжлэх ухааны үндэстэй боловсронгуй болгох, малд тарга хүч авахуулах талаар улс, аймгийн аварга малчид шалгаруулах болзол, мал бэлтгэх, тууварлах, тушаах журам зааврыг бүхэлд нь шинэчлэн ажлын одоогийн арга, зохион байгуулалтыг эрс өөрчлөх чиглэлээр Хөдөө аж ахуй, хүнсний үйлдвэрийн Яам тодорхой ажиллах хэрэгтэй байна. 

Нөгөөтэйгүүр, үйлдвэр, баазын ажлын чанар, үр ашиг нь эцсийн дүнгээр бэлтгэн нийлүүлсэн малын чанар, тууварч малчдын хариуцлага, чармайлтаас шалтгаалах учир тэдэнтэй байнга ажиллаж, үйлчлэн туслах, урамшуулах, ялангуяа мах комбинат, дамжлага баазууд тууварч малчдын хичээж тарга тэвээрэг авахуулж, хол замд туулж хүргэж ирсэн малыг хүлээгдэл чирэгдэлгүй хуваарийн дагуу шуурхай хүлээн авах бүхий л арга хэмжээг зохион байгуулахгүй бол тууврын их ажлын үр дүнг доройтуулж, малын тарга хүчийг тэрхэн цөөн хоногт алдуулдаг өмнөх жилүүдийн ноцтой дутагдал дахиад л давтагдах болно. Мал тууварлах ажил нь үнэн хэрэгтээ мах үйлдвэрлэлийн урьдач эхлэл учраас үүнд шинэ арга барилаар хандаж, тууварч, малчдын хөдөлмөр хамгаалал, тууврын зам дахь үйлчилгээ, ялангуяа соёл, ахуй, эмнэлгийн туслалцааг сайжруулж, хөнгөн шуурхай болгох чиглэлээр холбогдох байгууллага нэн тэргүүнээ анхаарах хэрэгтэй байна. 

Могой жилийн тууврын замд тохиолдож болох бэрхшээл гэвэл, юуны урьд цаг агаар тогтворгүй байх төлөвтэй учир урьд урьдаас илүү бэлтгэлтэй гарч малд тарга хүч сайтар авахуулах талаар илүүтэй анхаарч нөөц бололцоогоо дүүрэн ашиглах нь тууврын замд нэгэнт гараад байгаа, одоо гарахыг завдаж буй тууварч малчид, тэдгээрийг илгээгчдийн эрхэм үүрэг мөн. 

