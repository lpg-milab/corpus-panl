Малын гоц халдварт цэцэг өвчнөөс сэргийлэх вакцин хүрэлцэхгүй байна

Малын гоц халдварт цэцэг өвчин манайд хамгийн сүүлд 30 жилийн өмнө гарчээ. Харин өнгөрөгч арванхоёрдугаар сарын 17-нд малд илэрсэн шинж тэмдгээр өнөөдөр дөрвөн аймгийн таван суманд цэцэг өвчний халдвар тархаад байна. Сүхбаатар аймгийн Асгат сумын зургадугаар багийн малчин Буджав, Готовдорж нарын мал өвчилсөн дуудлагаар аймгийн Хөдөө аж ахуйн газрын Мал эмнэлгийн албаны дарга Ж.Одсэр очиж үзлэг хийжээ. Хонины толгой битүү хавдаж, зовхины үс нь халзарсан, ам уруул орчим нь хавдан, бүх биеэр нь гүвдрүүтэж шархлан өвчилсөн 30 орчим хонь 40-41 градус хүрсэн биеийн халуунтай байсан хэмээн эмнэлгийн магадлагаанд тэмдэглэжээ. Тус хотонд дээрх шинж тэмдгээр 29 хонь үхсэн аж. Лабораторийн шинжилгээ 30-ны өдөр гарсан нь малын гоц халдварт цэцэг өвчин болохыг баталжээ.
Арванхоёрдугаар сарын 29-нд Сүхбаатар аймгийн Баруун-Урт сумын иргэн Бөхчулууны малд мөн дээрх шинж тэмдэг илэрсэн байна. Эмч мэргэжилтнүүд газар дээр нь очиж өвчилсөн малыг тусгаарлаж, үхсэн малын сэг зэмийг устгажээ. Үүнээс хойш арванхоёрдугаар сард багтаж Хэнтий аймгийн Галшар, Говьсүмбэр аймгийн Сүмбэр, Төв аймгийн Баян суманд ч малын гоц халдвар дэгджээ. Төв аймгийн Баян сумын малчин Түвшинжаргал өнгөрсөн есдүгээр сарын сүүлчээр Сүхбаатар аймгаас 60 хонь худалдан авсан нь малын гоц халдвар тараах сурвалж болжээ гэж тогтоосон байна. Халдвар гарсан бүх газарт хорио цээр тогтоогоод байна. Нөхцөл байдалтай холбогдуулан Онцгой байдлын ерөнхий газар, Хүнс, хөдөө аж ахуйн яамны Мал эмнэлгийн газар, Улсын мэргэжлийн хяналтын газрын холбогдох албаныхныг оролцуулсан шуурхай зөвлөгөөнийг 29-нд зохион байгуулжээ. Сүхбаатар, Хэнтий аймгийн Засаг дарга нартай Онцгой комиссын шуурхай бүрэлдэхүүн видео хурал хийсэн аж. Ингэснээр малын өвчлөл дэгдсэн газруудад мэргэжлийн удирдлагаар хангах үүрэгтэй төлөөлөгч оролцуулсан ажлын хэсгийг 30-ны өдрөөс ажиллуулж эхэлжээ. Малын халдвараас хэрхэн сэргийлэх, одоо хэрэгжүүлж байгаа арга хэмжээний талаа УМХГ-ын хэлтсийн дарга Г.Батжаргалаас тодрууллаа. 
-Энэ цэцэг өвчин хүнд халдварладаг уу? -Үхрээс хүнд халдварлах магадлал байдаг. Тийм болохоор олон улсын худалдааны хориг тогтооход ч хүргэх эдийн засгийн хор хохиролтой халдвар. Хил хязгаараас үл хамааран маш богино хугацаанд газар идэн тархдаг гоц халдвар. Цэцэг өвчний үүсгэгч нь хүйтэн харанхуй байранд хоёр жил, хонины хашаа хороонд зургаан сар, арьсны хог хогжруу үсэнд хоёр сар халдвар үүсгэх чадвараа алдахгүй хадгалагддаг, гадаад орчинд тэсвэртэй. -Шинж тэмдэг нь яаж илрэх вэ. Тухайлбал, хүнд халдварласан бол яаж сэргийлэх, ямар эмнэлгийн тусламж үзүүлэх ёстой вэ? -Хүнд халдварлах нь гайгүй. Цэцэг өвчин зөвхөн арьсны эд эсэнд үржиж, салст бүрхүүл дээр улаан толбо үүсгэж, 1-2 хоногийн дараа улаан булдруу болдог. Энэ нь үрэвсэн хар бор өнгийн тав болж ховхорч, сорвижиж эдгэрдэг. Энэ нь тийм ч түргэн бус. Цэцэг өвчнийг хөнгөвтөр болон цус үрэвслийн гэж хоёр ангилдаг. Энэ удаагийнхаас өмнө манайд хамгийн сүүлд гарсан цэцэг өвчний халдвар нь мөн Сүхбаатар аймгийн Эрдэнэцагаан суманд гарч байсан юм. -Малд ямар замаар халдварладаг вэ. Энэ удаагийн дэгдэлтийг олон улсын худалдааны хориг тогтоох хүртэл хүргэхгүй байхаар сэргийлж чадах уу? -Амьсгалаар, хоол тэжээлийн замаар дамждаг. Халдварын эх булаг нь өвчтэй мал, түүний байсан хашаа хороо, өтөг бууц, бэлчээр, ус тэжээл, арьс шир, ноос ноолуур, өвчтэй малтай харьцаж байсан малчдын хувцас, тоног хэрэгслээр дамждаг. Ер нь өвчлөөгүй малыг өвчилснөөс нь аль болох хурдан тусгаарлах хэрэгтэй. Халдвартай нөхцөл орчныг тусгай бэлдмэлээр ариутгах хэрэгтэй байдаг. -Төл малд их халтай халдвар гэсэн? -Хонь төллөж байгаа үед цэцэг өвчин гарвал төл мал маш мэдрэг болохоор 80-100 хувь үхэлд хүргэж хорогддог. -Нөхцөл байдалтай холбогдуулж одоо ямар арга хэмжээ авч байна вэ? -Хэнтий, Сүхбаатар аймагт өвчнөөс урьдчилан сэргийлэх 40 мянган тун вакцин хүргүүллээ. Өвчинтэй тэмцэх зааврыг холбогдох аймгуудын удирдлагуудад хүргэсэн. Дорнод, Хэнтий, Говьсүмбэр, Дорноговь аймгийн бүх малд эрүүл мэндийн үзлэг тандалт хийх ажлыг эхлүүлсэн. Нөхцөл байдалтай холбогдуулан авах арга хэмжээний Засгийн газрын тогтоолын төслийг бэлэн болгоод байна. Малын гаралтай бүтээгдэхүүний зах, дамжин өнгөрүүлэх газруудад байнгын эргүүл, пост ажиллуулж байна. ХХААЯ-ны Мал эмнэлгийн газрын зүгээс вакцин, зүү тариур, ариутгалын бодис, хөдөлмөр хамгааллыг хувцсыг аймгуудад хүргүүлж, вакцины үйлдвэрлэл нэмэгдүүлэх арга хэмжээ авч байна. -Вакцины хүрэлцээ тааруу байгаа гэсэн. Хэрэгцээнд хүргэх талд ямар арга хэмжээ авсан бэ? -Улсын хэмжээнд вакцин дууссан учир Говьсүмбэр аймагт өвчилсөн малд вакцинжуулалт хийгдэлгүй, өвчилсөн малаас авсан шинжилгээний дээжийн хариуг хүлээж байна. Өвчин гарсан, сэжигтэй бүс нутгийн хонийг дархлаажуулахад эхний ээлжинд шаардлагатай 1,5-2 сая тун вакциныг дотооддоо үйлдвэрлэн нийлүүлэх арга хэмжээ зохион байгуулж байна. 
Б.ХАЖИДМАА
