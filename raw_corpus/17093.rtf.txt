№190 (17093)    
1988 оны наймдугаар сарын 9,
ЭНХИЙН ДАВШИЛТ

Эх гариг маань бид бүхний төрөлх гал голомт юм. Нийтийн гэр орноо энх тайван нөхцөлд төвхнүүлэн аз жаргалтай амьдрахыг улс түмэн хүснэ. Эрхэм энэ хүслэнг энх тайвны төлөө тэмцэл илэрхийлж байна. Фашистуудын аймшигт хатуу тахт гутал гишгэсэн газарт хүртэл хүн амьтан үүд хаалга түгжин чив чимээгүй болж, амь гарахыг боддог байлаа. Орчин үед цөмийн дайн гарвал түймэрт нь өртөхгүй өчүүхэн ч орон зай манай гариг ертөнцөд байхгүй гэдэг нь энгийн бөгөөд хөдөлбөргүй үнэн зүйл боллоо. Цөм сансрын эрин дайн, энхийн тухай ойлголтыг ингэж үндсээр нь өөрчлөв. Улс төрийн бодлого ч үүнийг харгалзан үзэхээс өөр аргагүйд хүрлээ. 

Саяхан болсон зөвлөлт, америкийн энх тайвны аян Атлантаас Номхон далайн эрэг хүртэл Америк тивийг нэвт туулсан билээ. Аль аль талаасаа хэдэн зуун хүн оролцсон жилийн аялал Вашингтоноос эхлэх үедээ л << эсрэг талтайгаа учраа олох хоёрхон арга байна. Нэг нь түүнийг устгах, нөгөөх нь эвлэрэх явдал юм >> гэсэн А. Линкольний үгийг эргэн санаж байлаа. Цөмийн зуунд эсрэг талаа устгана гэдэг бол амиа хорлохтой адил юм. Тэгэхлээр зөвхөн эвлэрч учраа олох ганцхан зам л үлдээд байна гэдгийг улс түмэн бат нот итгэн үнэмшиж байна. 

Тэгээд ч << оросууд ирлээ >> гэж бусдыг айлгадаг байсан америкчууд << зөвлөлтийн хүмүүс та нар ирсэн чинь сайн байна >> гэж найрсгаар угтан дайны эсрэг, энхийн төлөө хамтран тэмцэх хүсэл эрмэлзлээ илэрхийлэх аянаа эхэлж амжилттай тусгалаа. Дараачийн нь энхийн аян Зөвлөлт Холбоот Улсад болох гэж байна. << Дайсны дүр төрх >> гэгч << хүйтэн дайны >> үеийн ойлголтыг энх тайвны төлөө тэмцлийн олон хэлбэр алхам алхмаар устгаж байна. Жирийн хүн ард хэзээ ч дайныг хүсдэггүй ямар ажил, амьдрал, аз жаргалын төлөө тэмцэж ирсэн түүхэн гүн гүнзгий уг сурвалжтай билээ. Үнэний энэ бат суурь дээр найдвартай зогссон хүн ард үзэл бодол, шашин шүтлэг, арьс өнгө, насны ялгаа. эрэгтэй, эмэгтэйг үл харгалзан улам бүр нэгдэн нягтарсаар байгаа нь өнөөгийн дэлхий дахины нэн чухал онцлог мөн. 

Нийгмийн ялгаа, аж төрөх байдлын өвөрмөцийг үл хайхран хүмүүс хоорондоо танилцан ойртох, бие биеэ зочлон хүндэтгэх, үйл ажиллагаагаа нэгтгэхийн тулд санаа бодлоо чөлөөтэй солилцох явдал бол жинхэнэ ардын дипломат ёсны хөгжил юм. Ийм байдал олон улсын хэмжээнд ихээхэн өргөжин гүнзгийрч байна. Ардын дипломат нь зөвлөлт. америк хоёрт төдийгүй тив дэлхийн бүх улс орны хооронд төлөвшин хөгжиж энх тайвны хүчирхэг түрлэг болж байна. Ард түмэн бол улс орон. засаг тор, дэлхий ертөнцийн эзэн юм. Тэд бүхнээс хүчтэн гэдэг үзэл нь Улс төрийн бодлогын үндэс болох ёстой. 

Лениний намын удирдлагаар Зөвлөлт оронд өрнөж байгаа хувьсгалт их өөрчлөн байгуулалтын бүхий л уйл явц дэлхийн бодлогод цоо шинэ энх тайванч, хамтын ажиллагааг уур амьсгал бий болгож улс түмний аж төрөх урам зоригийг сэргээж байна. Шинэ зуунд багтаан цөмийн болон үй олноор хөнөөгч зэр зэвсгийг устгах программ, бүх нийтийн хамтын аюулгүй байдлыг хангах систем бий болгох, Төв Европ дахь зэвсэгт хүч, зэвсэглэлийг зөвхөн батлан хамгаалах шаардлагад тохирох хэмжээнд хүртэл хорогдуулах зэрэг ЗХУ-ын энх тайванч олон санал санаачилга дэлхий дахинд маш сонор сонсогдон, үл итгэхийн хүйтэн цэвдэг мөсийг хайлуулж, дэлхийн улс төрийн уур амьсгалыг зөөлрүүлж байна. 

Дунд болон ойр тусгалтай пуужинг бүрэн устгах тухай зөвлөлт, америкийн гэрээ хүчин төгөлдөр болж түүхэнд урьд өмнө байгаагүй тэр ариун үйлс газар дээрээ бодитой хэрэгжиж эхэллээ. Наймдугаар сарын 1-нд АлмаАта хотоос баруун тийш 200 км орших Сарыозекийн туршилтын талбайд зөвлөлтийн ойр тусгалын пуужинг устгах дэлбэлэлт хийв. Дөчин гурван жилийн өмнө Хиросима, Нагасакид үхлийн аймшигт дэлбэлэлт болж байсан бол өнөөдөр тийм зэвсгийг устгах энхийн дэлбэлэлт хийж байна. Ойрын гурван жилийн дотор зөвлөлтийн тал 500 - 5500 километр нарийн тусгалтай байрлуулсан буюу агуулахад байгаа 1752 пуужинг, АНУ 859 тийм луужинг устгах юм. Пуужин устгах ажлыг хянахаар АНУ-ын батлан хамгаалах байгууллагын шалгалтын хэсэг ЗХУ-д ажиллаж байна. Зөвлөлтийн ийм хэсэг АНУ-д бас ажиллаж байна. Америкийн << оддын дайны >> программыг хэрэгжүүлэхэд оролцохыг японы эрдэмтэд, олон нийт хүчтэй эсэргүүцэж байна. Иран, Иракийн олон жил үргэлжилсэн зэвсэгт мөргөлдөөнийг НҮБ-ын дэмжлэгтэйгээр зогсоох арга замыг идэвхтэй эрж сүвэгчилж байна. Индонезийн Богор хотноо болсон албан бус уулзалт кампучийн эргэн тойрны асуудлыг улс төрийн аргаар зохицуулах үйл хэрэгт урагш ахисан сайн алхам хийлээ. Афганистан, Никарагуа, Кампучид үндэсний эвлэрлийн бодлого явуулж түүнийг жирийн хун ард талархан дэмжиж байна. Зэвсэг хураах салбарт НҮБ-аас гаргаж байгаа хүч чармайлтыг энх тайван байдлыг хангах, зэвсэг хураахын төлөө дэлхийн олон нийтийн тэмцэлтэй холбох, уг тэмцлийг дэмжих асуудлыг улс гүрнүүд анхааран үзэж үйл ажиллагаагаа идэвхжүүлж байна. Раротоигийн гэрээ, Солонгосын хойг, Зүүн өмнөд Ази, Энэтхэгийн далай, түүнчлэн дэлхийн бусад хэсэгт энх тайвны болон цөмийн зэвсэггүй бүсийг өргөжүүлэх нь цөмийн зэвсгийг дэлгэрүүлэхгүй байхад чухал ач холбогдолтой. арга хэмжээ болно. Агаар мандал, сансрын уудам усан дор цөмийн зэвсэг туршихыг хориглох тухай гэрээнд Зөвлөлт Холбоот Улс, Америкийн Нэгдсэн Улс, Их Британи Москвад гарын үсэг зурсны 25 жилийн ой саяхан боллоо. Зэвсэглэлээр хөөцөлдөхийг хязгаарлах үйл ажиллагааны хүрээнд чухал байр эзэлдэг энэ баримт бичиг одоо дэлхийн 100 гаруй улс нэгдэн нийлээд байна. Энэ бүхэн бол энх тайвны төлөө тэмцлийн ялалт, улс түмэн амьд мэнд аж төрөх эрхийнхээ төлөө хийж байгаа эцэж цуцашгүй нөр их хүч чармайлтын бодит үр дүн мөн. Дэлхий ертөнцийг хамран өрнөж байгаа энхийн их давшилтад монголын ард түмэн нэгдэн нийлж хүн төрөлхтний хувь заяаны төлөө зориг шийдвэр төгс тэмцэж байна. 

