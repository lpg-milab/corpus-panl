МУИС алзахгүй ээ

МУИС-ийн багш нар захиралд нэр дэвшигчдийн мөрийн хөтөлбөртэй танилцах хурал анх эхлэхдээ маш дөлгөөн эхэлж, нэр дэвшигчид аргагүй л МУИС-ийн эрдэмтэн, багш нарын шийр зааж, их сургуулиа хөгжүүлэх талаар янз бүрийн сонирхолтой шийдэл бүхий хөтөлбөрүүдийг дэвшүүлэн халуун дулаан сонирхолтой яриа хөөрөө болсон байна. 
Харин санал өгөх ажил даанч замбараагүй, ёстой л хонины найр болжээ. Багш нар саналын хуудас авахын төлөө бужигнаж, саналаа нууц гаргах ямар ч бололцоогүй шахцалдан түлхэлцэж байх зуур 30-аад саналын хуудсыг шургалуулж амжжээ. МУИС-ийн захирлын сонгон шалгаруулалтад хуучин удирдлага Ц.Ганцог, сайдын зөвлөх В.Алзахгүй нарын гар, хөл орсны улмаас сонгууль будлиантаж, олон зуун багшийн цаг, итгэл найдварыг үрсэн ажил боллоо гэж багш нар дургүйлхэж байна. Захирал Ц.Ганцог сонгуулийн өмнө декануудаа цуглуулж, Ч.Хашчулууныг өөрийн залгамжлагч гэдгийг сануулсан гэнэ.  Багш нарын хурал дээр болсон өөр нэг чих дэлдийлгэсэн зүйл бол их, дээд сургууль, эрдэм шинжилгээний байгууллагад 10 жил ажиллаж, туршлага хуримтлуулсан хүн байх ёстой гэсэн шалгуурыг биелүүлээгүй атлаа сунгаанд үлдсэн Ч.Хашчулууны тухай мэдээ байв. Олон хүнийг сонгон шалгаруулалтад тавьсан шалгуураараа хассан атлаа Ч.Хашчулуунд хэн давуу эрх эдлүүлж байгааг хүмүүс гайхан ажиглаж байна. Энэ яриа чих дэлсэж, газар авахаас сэргийлж, комисс дуртай дургүй ч Ч.Хашчулууныг ажилласан жил хүрсэн эсэхийг тогтоосны дараа багш нарын санал хураалт явуулахаар болжээ. Монгол Улсын хуулиар гадаадад магистр, докторт сурсан хүний ажилласан жилийг нийгмийн даатгалын шимтгэл төлсөн эсэхээр нь тооцдог юм байна. 
Г.Сайнгэрэл   
