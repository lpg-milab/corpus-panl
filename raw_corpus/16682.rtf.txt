№92 (16682)      
1987 оны дөрөвдүгээр сарын 17
Тариаланчид аа, талбайдаа!

Тал хөндийд хаврын зэрэглээ мяралзаж, цэлийн хүрэнтэх өгөөмөр хөрснөөс чийг ханхлан, нарны илч улам нэмэгдэж, эх орны тариалангийн 830-аад мянган га талбай тариаланчдаа даллан дуудаж байна. Ноднин 880 мянган тонн үр тариа хураасан өгөөмөр энэ талбайгаас бид түүнээс дутахгүй ургац авах санаатай байгаа билээ. Зорьсондоо хүрэхийн тулд МАХН-ын Төв Хороо, БНМАУ-ын Сайд нарын Зөвлөлд хоёрдугаар сарын сүүлчээр болсон зөвлөлгөөний шийдвэрийн дагуу хаврын тариалалтыг хийх тактикаа боловсруулж үзүүлэх сургууль, хичээл семинар зохиож аж ахуйнууд бэлтгэлээ хангаж дуусч байна. Гинжит болон дугуйт долоон мянга орчим трактор бэлэн болгож, 200 гаруй мянган га талбайн гадаргууг тэгшлэх, хөрсийг нягтруулах, 400-гаад мянган га талбайг тариалахын өмнө сийрүүлж, олон арван мянган тонн эрдэс бордоог зохих технологиор хэрэглэх тэрчлэн үтрэмийн ажилчид, өнгөрсөн оны ургацаас сорчилж үлдээсэн үрийг цэвэрлэж, дугаарлан, нарлуулж, ногоочид өвлийн турш шилж ялгасан үрийг савлаж тариалалтад бэлэн болгох зэрэг олон төрлийн асуудлыг шийдвэрлэж дуусч байна. 

Мэргэжилтнүүд тарих хугацаа, үрийн норм, бордооны тунг талбай бүрээр нарийвчлан тохируулах, цаг уурчид нар, салхи, тунадасны хэмжээ, хөрсний чийгийн байдлыг үнэн зөв тооцоолон зөвлөлгөө өгөх, аж ахуйн удирдлагууд аж ахуй, зохион байгуулалтын асуудлыг шуурхай шийдэж, хяналт шалгалтын байгууллагууд тариалалтын бэлтгэл бүрэн эсэхийг нягтлан хянаж, тал талаасаа хүч хавсарч тариалалтыг агротехникийн тохиромжтой хугацаанд багтаан, чанарын өндөр түвшинд хийхээр тариаланч механикжуулагч, газар тариалан, инженер техникийн албаны хамт олны идэвх санаачилга, бүтээлч ажиллагааг жигдрүүлж чадвал бид хаврын тариалалтыг амжилттай дуусгах болно. Олон жил дараалан тогтвортой арвин ургац авч байгаа Угтаал, Орхонтуулын сангийн аж ахуйн агрономич Г. Магвандорж, Н. Цээрэн, хөдөлмөр зохион байгуулалтын оновчтой хэлбэрийг нэвтрүүлж, техник засварын хугацааг богиносгон чанарыг сайжруулсан << Найрамдал сангийн аж ахуйн ерөнхий инженер Ж. Авирмэд болон зэмшсэн техникчийнхээ жилийн нормыг тогтмол давуулан биелүүлдэг бусад олон механикжуулагчийн туршлагыг нийтээр эзэмшвэл бид тариалалтаа сайн хийхэд нэмүү үр дүнд хүрнэ. 

Атар газрыг анх эзэмшиж эхэлснээс хойш одоо гурван үеийн тариаланчид бий болж, тариалан эрхлэх ихээхэн туршлага хуримтлуулжээ. Жараад оны эхээр нэг сангийн аж ахуйд хаврын тариалалт бүтэн сар үргэлжилдэг байсан бол одоо тэргүүний аж ахуйд тариалалтын үргэлжлэх хугацааг цагаар нарийвчлан тогтоож, цалин хөлсний системийг ажлын чанартай холбон үзэж улсын хэмжээнд тариалалтыг 1315 хоногт Багтаадаг боллоо. 

Цаг уурын онцлогийг харгалзахгүйгээр аз турших маягаар тариалалтын ажлыг зохион байгуулж болохгүй гэдгийг ч бид гүнзгий ойлгосон учраас жил жилийн онцлогийг сайтар харгалзах болж тэр ёсоороо ч энэ жил хөрсний чийгийн хангамж төдий л сайнгүй байгааг тооцоолох шаардлагатай байна. Ер нь цаг уурын ямар ч нөхцөлд аль болох богино хугацаанд багтааж тариалах, үрийг жигд гүнд суулгах, эрдэс бордоог зохих тун хэмжээгээр зөв хийх нь тариалалтын чанарыг дээшлүүлэх гол үзүүлэлт мөн. Хорс, чийгээр хангалттай байсан өнгөрсөн жил ч зарим аймаг, аж ахуйд тариалалтыг ургамлын соёололтоор шалгасан дүнгээр тариалах ажлын чанар шаардлагын хэмжээнд хүрээгүй, тариалсан нийт талбайн 44, 8 хувь нь дунд, муу үнэлгээтэй гарч байсныг энэ жил давтахгүйг хичээх ёстой. Шаардлага хангаагүй талбайн зонхилох хувийг хэтрүүлж хагалсан цэвдэгш, хаврын хагалгаа болон тарихын өмнөхөн сийрүүлсэн гуурстай урьдавч эзэлж, ховил ан ихтэй тэгш биш талбай. нягтарч хатуурсан буюу эсвэл! хэт сийрэг хөрстэй газарт үр жигд гүнд суугаагүй зэргээс анхаарал хариуцлага дутагддагийг өөрчлөх хэрэгтэй байна. 

Өнөө жил тариалангийн төв, дорнод талын бүсүүдэд хөрсний чийг багавтар байгаа учраас сийрүүлэх, үр суулгах ажилд урьд өмнөх жилүүдээс илүү анхаарч, нягт нямбай хандвал зохино. Цаг уурын тохиромжгүй нөхцөлд ургацыг бууруулахгүйн тулд үйлдвэрлэлийг гардан явуулдаг механикжуулагч, мэргэжилтэн, удирдах ажилтан бүр ажилдаа дүгнэлттэй, тооцоотой хандаж, жилийн цаг уурын нөхцөлд ургац эрс хэлбэлзсэн хэвээр байгааг цэгнэн үзэж, жигд ургац авахын төлөө тэмцлийг газар бүр өрнүүлж, арга замыг эрэн хайж, хэрэгжүүлэх шаардлагатай байна. 

Үйлдвэрлэлийн технологийг жилийн цаг уурын онцлогтой уялдуулж тухайн үед бий болсон нааштай нөхцөлийг бүрэн ашиглах нь газар тариаланд бүтээлчээр хандахын нэг алхам юм. Гантай жил ургац буурч байхад, түүний хажуугаар тарианы болц түргэсэх зүй тогтол ч илрэх зэрэг болзошгүй тохиолдолд зуны бороо угтуулж хожуу тарих боломж ч гарч болох бөгөөд тэгж тариад зогсохгүй бас үрийн нормыг ихэсгэх, тарих гүнийг багасгах, фосфорын бордоогоор бордох. богино болцтой сорт хэрэглэх зэрэг агротехникийн аргуудыг хослуулах шаардлагатай. 

Зөвхөн агротехникийн аргыг хэрэглэн зусах зөөлөн буудайн боловсролтын хугацааг арваад хоногоор наашлуулсан зөвлөлтийн тариаланчдын туршлагаас ч санаа авч болохын гадна тарих хугацааг хэд. хоногоор хойш, урагш татах, үр суулгах гүнийг ихэсгэх, багасгах, үрийн нормыг нэмж, хасах нь газар дээрээ бодит байдалтай нарийн уялдсан байж үр дүн өгнө. Үүнд байнгын хяналт шалгалт, засварын чанар, техник эзэмших дадлага туршлага, үнэнч шударга үйл ажиллагаа, зарчимч шаардлага, хувь хүнээс шалтгаалах зүйл их бий тул тэр бүгдийг ширхэгчлэн биелүүлж байж зохих үр дүнд хүрнэ. 

Эрчимжсэн технологи хэрэглэх талбайн хэмжээ нэмэгдэж байгаа нь энэ жилийн тариалалтын нэг онцлог юм. Өнгөрсөн жилийн туршлагадаа тулгуурлан сайн эхлэлийг бататгаж, эрчимжсэн технологийг тариаланд цаашид гол бодлого болгохоор тууштай хэрэглэх нь тариаланчдын ажилд өөрчлөлт гаргах нэг гол нөхцөл мөн. 

Тариаланчид аа, талбайдаа шамдан гарцгаая! 

