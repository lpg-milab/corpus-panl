Автомашиныг шингэрүүлсэн шатдаг хийгээр цэнэглэх станц ашиглалтад орлоо

Автомашиныг хийгээр цэнэглэх станц манай улсад анх удаагаа ашиглалтад орж байна. Шатахууны үнэ өдөр ирэх тусам нэмэгдсээр литр бензинийн үнэ бараг 1000 төгрөг хүрч байгаа үед автомашиныг хийгээр цэнэглэдэг болж буй нь жолооч нарт ашигтай болж байгаа хэрэг гэж хэлж болно. 
Машин шингэрүүлсэн хийгээр явдаг болчихвол шатахууны мөнгө хэмнэгдэх бодит тооцоо бий. Бензинтэй харьцуулахад 100 километрт хэмнэх шатахууны үнэ дор хаяж 1000 төгрөгөөр татуу гарч байна. Дэлхийн зах зээлд аравдугаар сард түүхий нефтийн үнэ ялимгүй буурч, гуравдугаар сард өсдөг. Энэ жил Катрина хар салхи гэх мэт байгалийн аюултай үзэгдлээс болж ирэх сард шатахууны үнэ буурахгүй, харин нэмэгдэх хандлагатай болоод байна. ОХУ экспортын нэг тонн нефтийн бүтээгдэхүүний экспортын татвараа 38 ам.доллараар нэмэгдүүлсэн болохоор бензинийн үнэ Монголд яалт ч үгүй нэмэгдэх нь. Ямартаа ч гаднаас нефть импортолдог манай улсын томоохон компаниуд тун удахгүй шатахууны үнэ одоо байгаагаас 70-80 төгрөгөөр нэмэгдэх нь тодорхой болсон талаар өөр зуураа ярьж байна. ОХУ-аас бензинээ импортолдог манай улсын хувьд таагүй байдлууд үүсээд байгаа ийм үед автомашиныг хийгээр цэнэглэдэг болж байгаа нь тун чухал алхам болж байна. Магадгүй хийн хэрэглээ нэвтэрснээр бензинийн үнэ буурах хандлага гарахыг үгүйсгэх аргагүй. Улаанбаатар хотод Сансар хороолол, "Өргөө" кино театрын урд, Офицеруудын ордон гэсэн гурван байрлалтай газарт автомашиныг хийгээр цэнэглэх станц ажиллаж эхэллээ. Өнөө маргаашгүй нээлтийн ёслолын ажиллагаа хийж албан ёсоор үйл ажиллагаагаа эхлэх талаар "Юнигаз" компаниас олж мэдэв. Хотын агаарын бохирдлыг багасгаж чадахуйц эрчим хүчний шинэ эх үүсвэр болох шингэрүүлсэн хийг зах зээлд нийлүүлэн дэлгэрүүлж, монголчууддаа хэрэглээ болгох үүднээс Монгол, Японы хамтарсан "Юнигаз" компани нь 300 гаруй таксинд үнэ төлбөргүйгээр бензин-шингэрүүлсэн хий гэсэн альтернатив сонголт хийж болохоор нэмэлт төхөөрөмжийг тавьжээ. Нэг литр шингэрүүлсэн хийг 590 төгрөгөөр худалдаалж байна. Одоо ч гэсэн такси баазуудтай гэрээ хийсний үндсэн дээр энэ төхөөрөмжөө үнэгүй суурилуулах ажиллагаа үргэлжлэн хийгдсээр байна. Нэг машинд нэмэлт ийм тоног төхөөрөмж суурилуулахад 300 орчим ам.долларын өртөгтэй юм байна. Шингэрүүлсэн хийг карбюратор хөдөлгүүртэй машинд тавьж буй нэмэлт тоног төхөөрөмжийг гадны улсаас оруулж ирж байгаа аж. Одоогоор зөвхөн Улаанбаатар хотод хийгээр цэнэглэх станц байрлаж байгаа тул хөдөө орон нутаг явах тохиолдолд автомашинаа яаж хийгээр цэнэглэх вэ гэдэг асуулт жолооч нарт тулгарч байгаа юм. Ийм учраас нэмэлт тоног төхөөрөөмжийг автомашинд суурилуулахдаа бензин-шингэрүүлсэн хий гэсэн альтернатив сонголт хийж болохоор зохицуулжээ. Өнөөдөр манайхны хувьд зайлшгүй тулгамдсан асуудлын нэг бол агаарын бохирдлоос яаж гарах, хотын агаараа хэрхэн цэвэр тунгалаг болгох гэцгээж байгаа явдал. Автомашинаас гарч буй утаа нь агаарыг нэлээд ихээр бохирдуулдаг гэдгийг мэдэхгүй хүн бараг байхгүй биз. Бензин нь утаа, тортог их хэмжээгээр ялгаруулахын зэрэгцээ автомашины моторыг тун хурдан элэгдүүлдэг. Харин шингэрүүлсэн хийгээр автомашинаа цэнэглэхэд тос солих хугацаа эрс уртсахаас гадна моторын элэгдэл хэд дахин бага болох давуу талтай юм байна. Жолооч нарын ярьж буйгаар шингэрүүлсэн хийгээр автомашин цэнэглэх нь хэтэвчинд хэмнэлттэйгээс гадна эрүүл мэндэд ээлтэй гэлцэнэ. Гэвч шингэрүүлсэн хий бусад шатахууны нэгэн адил тэсэрч дэлбэрэх зэрэг аюул бас бий. Гэхдээ горимын дагуу буруу хэрэглэх юм бол бүхий л зүйл аюултай болдог. Зам гарахаас эхлээд онгоцонд суух хүртэл их бага хэмжээгээр эрсдэл дагуулдаг ч анхаарал болгоомж, залхуугүйнхээ ачаар аюулыг зайлуулж болно. Үүний нэгэн адил горимын дагуу хийн хэрэглээг зөв нэвтрүүлж, ашиглаж чадвал ашигтай талууд маш олон байгаагийн зэрэгцээ бидний аж амьдралыг улам ая тухтай болгоно. Хийн баллоныг автомашин хийгээр цэнэглэх станцаас бусад газарт цэнэглэхийг хориглодог юм байна. Тэгэхээр найдвартай албан ёсны газраар үйлчлүүлэх нь эрүүл мэнд, амь насанд эрсдэлгүй байх нь гэж "Юнигаз" компанийнхан зөвлөлөө. Эднийхэн чанарын олон улсын стандарт хангасан шингэрүүлсэн хийг дэлхийн зах зээлийн ханшаар импортолж байгаа билээ. Шингэрүүлсэн хий уг нь үнэргүй зүйл юм байна. Хий алдагдаж байх үед нэн даруй мэдэхийн тулд зориуд үнэртэй болгожээ. Хий алдагдсан нь бие эвгүйрхэх, толгой өвдөх, мансуурах зэрэг хүчилтөрөгчийн дутагдалд орж буйгаар хүнд мэдрэгддэг. Шингэрүүлсэн хийн ашиглалттай холбоотой аюулгүйн горимоос дурдахад, автомашиныг битүү гаражид оруулах тохиолдолд хийн түлшнээсээ авто бензинд шилжүүлж хийн баллонт төхөөрөмжийн хаалтыг бүрэн авах ёстой юм байна. Удаан хугацаагаар зогссон автомашины моторын каплтыг нээж агааржуулна. Замын хөдөлгөөнд оролцож осол гэмтэл тохиолдсон үед хөдөлгүүрийг унтраан шингэрүүлсэн хийн хаалтыг хааж, төхөөрөмжид эвдрэл, гэмтэл гарсан эсэх, шингэрүүлсэн хий алдаж байгаа эсэхийг шалгах ёстой. Энэ мэт зааврын дагуу ажиллавал хийгээр цэнэглэсэн автомашин ямар ч эрсдэл, аюул дагуулахгүй. Автомашинд шингэрүүлсэн хий ашиглах нь манайд шинэ хэрэглээ болж байгаа тул жолооч нар зөв хэрэглээний талаар мэдээлэлтэй байх ёстой аж. "Юнигаз" нь "Петровис" ХХК, Мобиком корпорацийн урьдчилсан төлбөрт картын борлуулалтын үйлчилгээ эрхлэн явуулдаг Нью Тел Карт ХХК, Японы талаас хий болон түлшний олон жилийн туршлагатай Ичитака Такахаши ХХК, мөн тус улсын цөөн том корпорацуудын нэг дэлхий даяар олон салбарт өргөн сүлжээтэй Сүмитомо корпораци, гэсэн дөрвөн компанийн хөрөнгө оруулалт, хамтын ажиллагаатайгаар байгуулагдсан юм байна. Шингэрүүлсэн хийн салбарт мэргэжлийн туршлагатай эдгээр компаниуд нь Улсын стандартчилал хэмжил зүйн үндэсний төвөөр баталгаажсан, үйл ажиллагаа нь аюулгүй ажиллагааны горим нөхцөлийг хангасан нөхцөлтэйгээр үйл ажиллагаагаа явуулж байгаа гэж Улсын мэргэжлийн хяналтын газраас дүгнэжээ. Хэдий болтол манайхан эрсдэлтэй хэмээн хийн хэрэглээнээс зайлсхийж агаараа бохирдуулж, импортлогч улсаас хараат үнэ өндөртэй бензинийг ашигласаар байх юм бол. Бензинийн үнийн өсөлтөөс шалтгаалж бараа, таваар, хүнс гээд бүх юмны үнэ өндөр болж байгаа өнөө цагт дэлхийн хэмжээнд хүлээн зөвшөөрөгдсөн хийн хэрэглээг улам их нэвтрүүлэх нь зүйтэй гэх хүн олон байна. 
Б.Долзодмаа
