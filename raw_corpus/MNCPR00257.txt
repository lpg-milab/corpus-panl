Хулгайлсан тамхины хайрцгаа буцааж өгөхийг шаардлаа

Британийн цагдаагийн газар Лондоны мэрийн сонгуульд өрсөлдөж байгаа консерватив намын депутат Борис Жонсоныг Иракийн дэд ерөнхийлөгч асан Тарик Азизийн бөмбөгдүүлсэн гэрээс авч явсан тамхины хайрцгийг буцааж өгөхийг шаардлаа. Өвөрмөц төрхөөрөө алдаршсан "Тори" депутат тамхины хайрцгийг авснаа "The Daily Telegraph" сонинд хүлээн зөвшөөрсөн юм. Гэвч Б.Жонсон зөвхөн "сувинер" болгож тамхины хайрцгийг авч явсан гэнэ. Депутат эр өөрийнхөө үйлдлийг зөвтгөхдөө "Эрх мэдлээс зайлуулагдсан бурангуй дарангуйлагчийн тамхины хайрцгийг авах нь 2300 жилийн настай хааны хүрэл хөшөөг авч явахтай адил хэрэг биш" гэсэн байна. Борис Жонсон 2003 онд Т.Азизийг "Ард түмнээ аврахын тулд юу ч хийгээгүй. Албан тушаалаа алдахгүйн тулд Саддамтай хуйвалдан ард түмнээ дарангуйлж байсан" хэмээн шүүмжилж байв.
Скотланд Ярд буюу Английн цагдаагийн газар Т.Азизийн тамхины хайрцгийг өөрийн болгосон хэргийг анхааралдаа авч, "Тори" депутат Б.Жонсоны хуучны эд зүйлсийн цуглуулгыг шалгаж үзэхээр болжээ. Цагдаагийн газраас депутатад явуулсан захидалд "Таны гар дээр Иракийн соёлын өв байж болох зүйл байгааг олж мэдлээ. Та түүнийгээ буцааж өгнө үү" гэжээ. Лейборист намын Кен Ливингстоны эсрэг Лондон хотын даргын сонгуульд өрсөлдөж байгаа Б.Жонсон үүнд ихэд уурсчээ. "Өнгөрсөн сард Лондонд 18 мянган гэмт хэрэг бүртгэгджээ. Гэтэл тамхины хайрцаг авсан гэх мэт шал дэмий асуудлаар захидал бичиж байх юм. Энэ нь хотын даргын сонгуульд өрсөлдөж буй эсрэг талынхны хийж буй ажил" хэмээн Б.Жонсон мэдэгдэв. Гэвч Иракийн дэд ерөнхийлөгч асан Тарик Азизийн гэрээс авсан тамхины хайрцагны хэрэг түүний нэр хүндэд муугаар нөлөөлөх нь бараг тодорхой болжээ. 