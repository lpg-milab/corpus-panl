Хятадын үйлдвэрийн мэдэлд орчихсон байсан төмрийн ордыг монголчууд өөрсдөө ашигл

Нийслэлд байрласан Хятадын төмөрлөгийн жижиг үйлдвэрүүдэд зах зээлээ алдсан монгол талынхан хэвлэлийн бага хурал зохион байгуулж, нөхцөл байдлыг мэдээлсэн. 
Энэ асуудалд хамгийн их хохироод байсан газар нь Дарханы хар төмөрлөгийн үйлдвэр болсон тухай ойлголтыг хэвлэл мэдээллийн хэрэгслүүд дамжуулсан билээ. Тухайлбал, Дарханы хар төмөрлөгийн үйлдвэр бүх хүчин чадлаараа ажиллаж, бүтээгдэхүүнээ 100 хувь гаргавал улсынхаа зах зээлийг даваад бүр илүү гарах юм. Өөрөөр хэлбэл, хүчин чадлынхаа тал хувийн ажлаар манай барилга үйлдвэрлэлийн зах зээл цатгалан байх юм билээ. Харамсалтай нь энэ үйлдвэрлэлийнхээ борлуулалтын дахиад яг тал хувийг тэрхүү Хятадын жижиг үйлдвэрүүдэд алджээ. Дарханы хар төмөрлөгийн үйлдвэр эдийн засгийн хүнд нөхцөлд орж байгааг үл тоон орхисон ч сүүлийн жилүүдэд хоромхон зуур сүндэрлэх болсон шинэ барилгууд өнөөх л хуурамч арматураар чанаргүй баригдаж байгааг өнөөдөр эцэслэн шийдвэрлэхгүй өнгөрүүлж болохгүйг мэргэжилтнүүд зөвлөх болсон. Харин энэ асуудлыг шийдэхийн тулд эхнээс нь буюу хамгийн чанартай арматур, төмөрлөг бүтээгдэхүүн үйлдвэрлэдэг үндэсний үйлдвэрлэлээ хамгаалж, тэр үйлдвэрийн үйл ажиллагааны хэвийн горимыг алдагдуулахгүй, дэлхийн жишгийн техник технологиор шинэчлэн ашиглах шаардлагатай нь илэрч эхэлсэн юм. Дарханы хар төмөрлөгийн үйлдвэр өнөөдрийг хүртэл үйл ажиллагаагаа зогсоолгүй ирсэн ч тэдний түүхий эдийн асуудал хүндхэн байдалд орж, энэ хэмжээгээр 700 орчим ажилчдын нь амьдрал, хувь заяа уруудахад бэлэн байсныг удирдлагууд нь нуугаагүй. Ингэж санаа зовж ярьсан удирдлагууд одоо ажиллаж л чадвал Эрдэнэтийн үйлдвэрээс их баялагтай, улс орны түшиц үйлдвэрлэл болно хэмээн үнэлэгддэг Дарханы хар төмөрлөгийн үйлдвэр тасралтгүй ажиллах боломжтой боллоо. Дархан-Уул аймгийн Хонгор сумын нутагт байх Төмөртолгой уулын төмрийн орд газрыг ашиглах эрхийн лицензийг уржигдар гардуулсан. Тэр том үйлдвэр түүхий эдээр дутагдахгүй ажиллах болсонд ажилчид нь төдийгүй Дархан-Уулчууд ёстой л бөөн хөл хөөр, баяр жаргал болж байсан. Төмөртолгой уулын төмрийн орд газрыг ашиглах эрхийн лицензийг гардуулахаар нийслэлээс Ашигт малтмал, газрын тосны хэрэг эрхлэх газрын дарга (АМГТХЭГ) Лу.Болд тэргүүтэй тус аймгийн тойргуудаас сонгогдсон УИХ-ын гишүүд, тус аймгийн Засаг дарга Хаянхярваа, Төмөрлөгийн үйлдвэрийн захирал П.Даваацэрэн гээд энэ хүнд үйлдвэрлэлийн салбарын эрдэмтэн мэргэжилтнүүд очжээ. Өмнө нь ашигт малтмалын орд эзэмшихдээ ямар нэг хариуцлага хүлээх гэрээ байгуулдаггүй ирсэн нь үндсэн ордоо гадаадынханд алдчихад ч хүргэсэн. Үүнийг өөрчилж, үйлдвэрийн удирдлагуудад лицензийг хариуцлагын нь хамт гардуулж байгаагаа АМГТХЭГ-ын дарга Лу.Болд онцолж хэлсэн. Төмөр толгойн ордыг түшиж, Төмөрлөгийн үйлдвэрийг байгуулсан Үнэхээр Монгол улсын газарзүйн байршлаар төмрийн хүдрийн асар их нөөцтэй Төмөртолгой уулын төмрийн орд газрыг түүхий эд нийлүүлэх ордоо хэмээн төлөвлөж Дарханы хар төмөрлөгийн үйлдвэрийг байгуулсан. Угаасаа Дархан, Сэлэнгийн бүс нутагт бүлэг төмрийн орд бий. Тэгэхээр энэ үйлдвэрлэл тасралтгүй үйл ажиллагаатай болох нь тодорхой байсан юм. Ашиглах эрхийн лиценз олгогдож байгаа төмрийн орд нь Хэнтийн нурууны салбар уулст багтаж нийслэлээс 230 км-т байрладаг юм байна. Асар их баялагтай бүлэг ордыг түшиглэсэн үйлдвэр Монгол Улсын Засгийн газрын 1990 оны тогтоолоор байгуулагдах нь батлагдсан юм билээ. Тийнхүү 1994 онд ашиглалтад орсон үйлдвэр эхний 7-8 жилдээ хаягдал төмөр боловсруулж, үйл ажиллагаагаа явуулаад дараагийн жилүүдээс жинхэнэ орд газрынхаа нөөцөөр ажиллаж эхэлнэ гэж төлөвлөжээ. Гэтэл өнөөдрийг хүртэл Хятадын "Хар мөрөн" компани тус ордыг ашиглах лицензийг нь эзэмшиж, газар нутаг дээрх баталгаа эх орны үйлдвэр нь ашиглаж чадахгүй, ажилчид нь айдас хүйдэст автсан байсан юм. Тийнхүү сүүлийн хоёр жил шүүх, хяналтын байгууллагуудаар явсны эцэст сая нэг эзэддээ ирж байгаа нь энэ. Ордыг Хятадад ашиглуулж байсан ч хөгжүүлэх арга зам, гарц хайж гадаадын томоохон байгууллагуудад хөрөнгө оруулах санал тавьж иржээ. Япон, Хятад, Герман гээд олон орон үйлдвэрийн үйл ажиллагааг сонирхсон ч түшиц ордгүй болохоор онц анхаарахгүй орхиж байсан тухай Дарханы хар төмөрлөгийн үйлдвэрийн захирал П.Даваацэрэн хуучилсан. Одоо эзэн хүний эрхээр ашиглах боломжтой болж байгаа болохоор тэдгээр хөрөнгө оруулагчидтай нээлттэй харилцаж, төмрийн хүдэр боловсруулах, ангижруулах үйлдвэртэй болох талаар шаргуу ажиллахаа ч амлаж байна билээ. Ангижруулах, баяжуулах үйлдвэр байгуулахад технологийн хувьд Япон, Германых илүү тохирох гэнэ. Үйлдвэрт гоймон зуух барихад 15-20 сая ам.долларын шаардлагатай бол баяжуулах, ангижруулах үйлдвэрүүдийг барихад 220 орчим сая ам.доллар хэрэгтэй гэсэн. Их сонсогдох ч энэ их хэмжээний хөрөнгийг татаж 2006 он гэхэд үйлдвэрийн шав тавихаар зорьж эхэлжээ. 
Б.Хаш

