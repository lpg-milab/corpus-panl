Хилийн цэрэгтэй амьдралаа холбосон казах генерал

Тэжээвэр шонхортоо гомдсон ӨнЧин хҮҮгийн нулимс Монгол Улсын зэвсэгт хүчин байгуулагдсаны 87 жилийн ой өнөөдөр тохиож байгаа билээ. Баярын эл өдөр Монгол Улсын отгон генерал Х.Жекейтэй уулзаж ярилцлаа.
Эгэл жирийн байлдагчийн халаасанд эр цэргийн генералын мөрдэс байдаг гэсэн үг бий. Хил хамгаалах ерөнхий газрын дэд дарга, бригадын генерал Халидолдагийн Жекей чухамдаа энэ л замаар өгссөөр Монгол Улсын 138 дахь, казах түмнээс тодорсон хоёр дахь генерал цолтон болжээ. Энэ хүний амьдрал анхнаасаа шулуун дардан байсангүй. 1939, 1945 онд Халх голд байлдаж, Байтаг богдын тулгаралтад оролцож явсан адуучин аав нь 47-хон насандаа бурхан болоход ээж нь цэл залуухан бэлбэсэрч хоцорчээ. Хэвлийдээ тээсэн нялх үрээ, 13 хүртэл насны таван өнчин хүүхдээ өсгөх гэж 32-хон настай тэр эжий мачийн зүтгэсэн нь талаар болоогүй юм билээ. Баян-Өлгий аймгийн Алтанцөгц сумын Олон нуурын унаган хүү Жекей эцгээсээ гуравхан настай үлдсэн байна. Генерал, нэрт зохиолч Бөхийн Баасттай нэгэн голын усаар умдаалсандаа бахархаж явдаг нэгэн юм. "Эцэггүй ч гэлээ эхийнхээ дэргэд өссөн хүн өрөвчхөн болдог юм билээ. Энэ ч өвсийг тасдаж болохгүй, тэр цэцгийг битгий зулгаагаарай гэж ээж минь захидаг байсан нь бичигдээгүй хууль шиг сэтгэлд үлджээ" хэмээн тэр яриагаа эхлэв. А үсэг анхлан заасан багш нь Асү гэсэн залуухан бүсгүй байж. Нэгдүгээр ангид ээжээрээ хөтлүүлж очсон хүү "Би тэр охиноор хичээл заалгахгүй" гэж адарч байсан ч зөөлөн хонгор аалинд нь уярч зөрүүд зан нь удахгүй номхорсон гэнэ. Цаст Цамбагарав хайрханы бэлд өссөн тэрээр алжааж ядарсан үедээ компьютерийнхээ дэлгэцэнд байрлуулсан сүрлэг уулынхаа дүрийг харж сэтгэлийн цагаан эрчим авдгаа нуусангүй. Казах түмэн хэдэн үеийн тэртээгээс тэнгэрийн омогт бүргэдийг өөриймшүүлэн гаршуулж, ан гөрөө хийж ирсэн түүхтэй. Хөвгүүн Жекей энэ л уламжлалаар хүүхэд ахуй насандаа нэгэн шонхор тэжээжээ. Ээж нь үе үехэн "Тэнгэрийн жигүүртнийг эрх зоргоор нь байлгасангүй" гэж зэмлэх боловч шонхор нь бяцхан эзэндээ жигтэйхэн дассан байлаа. Хүү нэгэнтээ өвдөж халууран хэвтэрт оржээ. Тэгэхэд мөнөөх шонхор бусдын өгсөн хоолыг ч идэхгүй, хоёр нүднээсээ нулимс асгаж, үс зүс нь гунджээ. Удалгүй хэвтрээс өндийхөд нь шонхор нь баярласан шинжтэй үс зүсээ засаж, хоол унданд орсон гэнэ. Тэр шонхор түүнийг айлын хүүхдүүдтэй тоглож явахад олны дундаас таньж мөрөн дээр нь ирж суудаг байв гэнэ. Шонхроо "Ка-ка" гэж дуудан туулай бариулсан удаа цөөнгүй. Тагтаа барихдаа гаргууд жигүүртэн бол шонхор. Хажуугаас нь ганц дайраад л толгойг нь тас татдаг байна. Нэг удаа тагтаа барихыг харсан хүү "Чи муу энх тайвны бэлгэдэл энхийн цагаан тагтааг бариад байхдаа яадаг юм" гэж уйлан аашлахад шонхор нь нүдээ гэмшингүй анивчин байсан аж. Монгол хэлгҮй оюутан байлаа Өлгий хотын дунд сургуулийн наймдугаар анги төгссөн Жекей Ховд аймгийн ХАА-н техникумын зоотехникчийн ангид оюутан болж очжээ. АН-ын ерөнхий нарийн бичгийн дарга Д.Дорлигжав түүний нэг ангийн хүүхэд. Х.Жекей энэ ангийнхнаа "Миний монгол хэлний агуу багш нар" гэж одоо ч хүндэлж явдаг юм билээ. Очсон даруйдаа намрын ажилд Увс аймгийн Баруунтурууны САА-д явав. Эдүгээ Дундговь аймагт байгаа Б.Батсүх багш нь оройн цагаар ангийнхаа оюутнуудаар дуу дуулуулж, бүжиглүүлэх дуртай нэгэн байж дээ. Жекей монгол дуу мэдэхгүй болохоор тэдэнд ном уншиж өгнө. Монголоор хазгай муруй дуудаж шулганадаг ч байсан юм уу, ангийнхан нь ёстой элгээ хөштөл инээлддэг байсан төдийгүй орой болохоор л зугаатай энэ түүх давтагддаг байсан гэх. Сарын дараа намрын ажлаас бууж ирэхэд мань эр монголоор ус цас болсон байжээ. Зоотехникч мэргэжилтэй 17 настай хүү Налайхын уурхайн 53 дугаар укалон (газар доорхи байгууламж)-д хүнд тоног төхөөрөмжийн цахилгааны слесариар жил гаруй ажиллаад 1979 онд эр цэргийн албанд мордов. Цэргийн нэгдсэн дээд сургуулийн үзлэгийн батальонд цэрэгт татагдаж ирээд байж байтал цэргийн сургуулийн шалгаруулалт явагдаж, улмаар сонсогч болжээ. Эндээс цэргийн дарга болох гараа нь эхэлсэн гэхэд болно. Ховд аймгийн Булган, Үенчийн отряд, заставт алба хаах болов. Цастай бороотой, цантай хүүрэгтэй, өвөл зун, өдөр шөнийн алинд ч улсын торгон хилийн бүрэн бүтэн байдлын төлөө хөдөө хөхөрч, гадаа гандан хилийн цэргийн хүнд боловч бахархалтай албанд зүтгэнэ гэдэг жинхэнэ эр хүний ажил гэдгийг энэ үеэс сэтгэл зүрхээрээ ойлгожээ. Алдар түүхт, улсын ууган Ү отрядад очсондоо тэр одоо ч баярлаж явдаг гэсэн. Улсын баатар Тэгшээ, Даваадорж, Гиваан нарын 14 баатар, маршал Г.Дэмид нарын Монгол Улсынхаа тусгаар тогтнол, аюулгүй байдлын төлөө бүлээн цус, халуун амиа үл хайрлах чин зоригтнуудын өлгий болохоор арга ч үгүй биз. Улсын хилээ амгалан байлгах гэж олон ч удаа хил зөрчигчидтэй улаан нүүр тулж, баривчилж явсныг Х.Жекейгийн энгэрт гялалзах ОХУ, Казахстан, Монгол гурван улсын "Онц хилчин"-ий тэмдэг гэрчилнэ. Эр цэргээс эрдэмтэн, тӨрийн тҮшээ Казахын алдарт найрагч Жамбал Жабаевын "Хэрвээ хүний ертөнц байшин гэвэл Хэрэгтэй ганц тоосго нь ч болтугай бай" гэсэн үгийг тэр одоо ч амьдралын гол мөрдлөг болгожээ. Х.Жекей хилийн албанд гал залуухан дэслэгч очиж хурандаа цолтой болтлоо баруун хязгаарыг батлан хамгаалсан байна. Хил дээр очсоных нь дараа жил Ховдын багшийн дээдийн оюутнууд намрын ажилд тэдний отрядын ойролцоо ажиллажээ. Эдний дундаас л тэр ирээдүйн хань болох Ховд аймгийн Булган сумын уугуул казах охиныг олж харжээ. Дөрвөн хүүхдийнх нь ээж, түүний гэргий эдүгээ ОБЕГ-т ажилладаг гэсэн. Ууган хүү нь АНУ-ын Вашингтон хотноо, удаах хүү нь Их Британийн Лондон хотод банк санхүү, бизнесийн удирдлагын ангид сурдаг аж. Харин есдүгээр ангийн ихэр охин нь Баян-Өлгий аймаг дахь Турк коллежид суралцаж байгаа гэнэ. "Цэргийн хүний ар тал гэдэг өөрийнхөө амьдралыг гаргуунд нь гаргах сэтгэлийн чин зоригтнууд байдаг. Иймээс намайг өдий зэрэгтэй явахад бүхнээ зориулсан ханьдаа насан туршийн өртэй хүн дээ" гэж гэрийн эзэн өгүүлж суусан. Х.Жекей 1997-2000 онд ОХУ-ын Москва хотод Хилийн албаны академийг, 2002-2004 онд Батлан хамгаалахын их сургуулийн докторантын ангийг тус тус дүүргэсэн байна. "Оршин тогтнохын аюулгүй байдлыг хангах бодлогын хүрээнд улсын хил, хязгаар нутгийн хамгаалалтыг боловсронгуй болгох нь" сэдвээр цэргийн шинжлэх ухааны докторын зэрэг хамгаалсан энэ эр 2000-2004 онд УИХ-ын гишүүнээр төрөлх Баян-Өлгий аймгаасаа сонгогдож байсан билээ. Тэрээр парламентад байхдаа амандаа ус балгачихсан юм шиг суугаад байлгүй 40 гаруй хууль, тогтоомж санаачлан батлуулж байсан нэгэн юм. Өнгөрөгч оны зун Монгол Улсын Ерөнхийлөгчийн тушаалаар бригадын генерал болсонд нь казах түмэн түүгээр бахархах нэгэн шалтгаан болжээ. Монгол Улсад 1944 онд анх удаа генерал цол бий болгож комиссар байсан 10 хүнд зэрэг олгоход Нисэх хүчний командлагч, хошууч генерал М.Зайсанов энэ эрхэм алдрыг хүртэж байжээ. Үүнээс хойш 63 жилийн дараа Казахын ард түмнээс генерал төрсөн нь энэ. Х.Жекей Улаанбаатар хот дахь Баян-Өлгий аймгийн нутгийн зөвлөлийн дарга юм байна. Тэрээр "БНМАУ-ын баатар М.Экей, гавьяат хилчин Х.Даржаа, Жанибелхан нарын алтан амиараа хамгаалан тэмцсэн торгон хилийнхээ ширхэг чулууг ч бусдад хөндүүлэхгүйг хичээж ирсэн зүтгэлийг маань төр засаг үнэлээ байлгүй дээ" гэж байсан. Эцэст, нэгэн зүйл сонирхуулахад Казахын ард түмнээс төрсөн хоёр генерал М.Зайсанов, Х.Жекей нар Ховдын ХАА-н техникумыг мал зүйчээр төгссөн мэргэжил нэгтнүүд юм билээ. 
Л.Батцэнгэл
