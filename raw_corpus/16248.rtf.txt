№285 (16248)
1985 ОНЫ АРВАН НЭГДҮГЭЭР САРЫН 27.
Түмний үрсэд түгээмэл халамж

Нялхсын эрүүл мэндийг хамгаалах ажлыг цаашид сайжруулах явдал эмнэлгийн байгууллагын нэн тэргүүний үүрэг, бүх ард түмний амин чухал үйл хэрэг мөн гэж МАХН-ын Төв Хороо, БНМАУ-ын Сайд нарын Зөвлөлөөс эх нялхсыг хамгаалахын тэргүүний ажилтны улсын зөвлөлгөөнд оролцогчдод илгээсэн баярын бичигт заасан билээ. Эх орны ирээдүй хойч, ард түмний итгэл найдвар, манай хувьсгалт үйл хэргийг нэр төртэй залгамжлагчид бол үр хүүхэд маань учраас социалист нийгэм бүх хөдөлмөрчдийн халамж анхаарал хүүхдийн сайн сайхны төлөө, тэдний эрүүл мэндийг сахин хамгаалахын төлөө, бие бялдар, оюун ухаанаар өвтэгш өсч, хүмүүжих бололцоог дүүрэн хангахад чиглэж байдаг юм. Үүний нэг тод илрэл нь VII таван жилд хүүхдийн эмнэлгийн орны тоо 17, 4, тэнд ажиллаж байгаа эмч 36, хүүхдийн хэсэг 44 хувь тус тус нэмэгдэж, Улаанбаатар хотын Найрамдал, Октябрийн районд болон дөрвөн аймагт хүүхдийн эмнэлэг, цэцэрлэг, яслийн 30 гаруй барилга байгууламж шинээр барьж ашиглалтад оруулсан явдал юм. Тэргүүний ажиллагаатай хүүхдийн байгууллага, эмч нарын эгнээ өргөжиж хүүхдийн эрүүл мэндэд хийх үзлэг, оношлогоо, эмчилгээ, үйлчилгээний чанар сайжирсаар байна. Гэсэн ч хүн ам түргэн өсч, залуужиж, ах нялхсын эрүүл мэндэд тавих анхаарал халамжийг байнга сайжруулан, арга барилыг боловсронгуй болгох шаардлага мөн нэгэн адил нэмэгдсээр байна. Улирлын чанартай өвчлөл, ханиад томуу зэрэг амьсгалын замын өвчнөөр бага насны хүүхэд цөөнгүй өвчилж, Эмнэлгийн урьдчилан сэргийлэх ажлын чанар хангалтгүй байна. Зарим эцэг, эх хүүхдийнхээ эрүүл мэндийг олигтой анхаарахгүй, хувцас хунар, хоол ундыг нь улирлын эрс тэс байдалд тохируулахгүй, хүүхдээ эмнэлгийн урьдчилан сэргийлэх үзлэг, вакцинжуулалтад хамруулахыг санаачлахгүй байгаагаас болж хүүхэд сульдах, ханиад томуугаар өвчлөл, архагшихад ч хүрдэг байна. Ханиад томуугаар өвчлөгчдийн эрүүл хүүхдээс тусгайлан эмчлэх ажил шуурхай биш, эх, эцэг, сургууль, ясли, цэцэрлэгийн газар ч үүнийг төдий л хайхардаггүй зэргээс өвчин халдварлаж даамжран хүндэрдэг байна. 

Хүүхдэд амбулатори, поликлиникээр үзүүлэх төрөлжсөн нарийн мэргэжлийн тусламжийг өргөжүүлэх, илэрсэн өвчнийг сайтар эмчлэх, нийт хүүхдийн эрүүл мэндийг хамгаалж нэг бүрчилсэн хяналт тогтоож, системтэй үйлчилгээг газар бүр тогтоох ажлыг шуурхай болгож, үр дүнг улам сайжруулах талаар Эрүүлийг хамгаалах Яам оновчтой төлөвлөж, зохион байгуулалтын тодорхой арга хэмжээг даруй авах шаардлагатай байна. Архаг өвчний эх үндэс болдог шүд, хамар, хоолойн өвчин өсвөр насны хүүхдэд элбэг тохиолдож байгаа нь юуны урьд хүүхдэд тавих эцэг, эхийн анхаарал, эмнэлгийн байгууллагын ажилтан нарын хариуцлага жигд сайжраагүй, эрүүл ахуйн сурталчилгаа муу байгаагийн уршиг юм. 

Хүүхдийн эрүүл мэндийн байдал, бие бялдар, мэдрэх, сэтгэхийн өсөлт хөгжилтөд байнга хяналт тавьж, тэднийг аливаа өвчнөөс урьдчилан сэргийлэх, өвчнийг эрт илрүүлэн, эмчлэн эдгэрүүлэх цогцолбор хүүхдийн диспансерчлалын хяналтыг тууштай сайжруулах, эмч, мэргэжилтний ажлын хариуцлага, арга барилыг эрс дээшлүүлэх хэрэгтэй байна. 

Сургуулийн өмнөх насны хүүхдийг асран халамжлах ажлыг улам өргөтгөж, үйлдвэр албан газар өөрийн хөрөнгөөр ясли, цэцэрлэгийн барилга барих санаачилгыг бүх нийтээр дэмжиж, төлөвлөгөөний байгууллагууд түүнийг зохицуулж, байвал тулгамдсан асуудлыг зүй зохистой шийдвэрлэхэд ихээхэн түлхэц өгнө. 

Хүүхдийн эрүүл мэндийг бэхжүүлэх, бие бялдрыг чийрэгжүүлэх нь эмнэлэг, хүүхдийн байгууллагын ажил төдийгүй бүх нийтийн үйлс учраас хүүхдийн эрүүл мэндийг хамгаалан бэхжүүлэх ажилд хот, хөдөөгийн нам, улс, олон нийтийн байгууллага, хөдөлмөрийн хамт олны идэвх санаачилгыг онцгой сайжруулах хэрэгтэй юм. Говь-Алтай аймгийн Дэлгэр сумын туршлагаар хүн амын эрүүл мэндийн нарийвчилсан судалгаа гаргаж, жирэмсэн эмэгтэйчүүд, нярай хүүхэдтэй айл өрх, эмнэлэг, хүүхдийн байгууллагын жилийн дөрвөн улиралд мах, сүү, цагаан идээгээр тогтмол хангаж, хүүхдийг чийрэгжүүлэх, урьдчилан сэргийлэх тарилга, витаминжуулалтыг эмнэлгийн байгууллагаас зохион байгуулахад тусалдаг болох ажлыг төв, орон нутгийн үйлдвэр, аж ахуй, соёлын газрууд нэн тэргүүнд хийвэл зохино. 

Нийслэлийн биокомбинатын туршлагаар байгууллагынхаа зардлаар ажилчин, албан хаагчдынхаа сульдаа, тэжээлийн доройтолтой хүүхдийг сүү, сүүн бүтээгдэхүүнээр хангаж, жирэмсэн эхчүүдэд цагийн бололцоо олгох, халуун хоолоор үйлчлэх талаар санаачилга гаргаж, дотоод нөөц бололцоогоо ашиглах нь зүйтэй байна. Хүүхдийн эрүүл мэндийг хамгаалах ажилд олон нийтийн анхаарлыг төвлөрүүлсэн арга хэмжээг тогтмол зохиож, ялангуяа саяхан Улаанбаатар хотод болсон << Хүүхдийн эрүүл мэндийг хамгаалах ажил бүх нийтийн үйлс сэдэвт өдөрлөгийн жишээгээр байнгын ажил өрнүүлэх нь их үр ашигтай билээ. Энэ өдөрлөгийн үеэр нийслэлийн ерөнхий боловсролын сургуулийн 80 гаруй мянган хүүхдэд үзлэг хийж, эмчийн зөвлөлгөө өгснөөс гадна райодын хүүхдийн эмнэлгээс нэг хүртэлх насны болон өвчлөмтгий хүүхэдтэй эцэг, эхэд асаргаа, сувилгаа, хооллолт, чийрэгжүүлэлт, өвчнөөс урьдчилан сэргийлэх тухай мэргэжилтнүүд зөвлөж, үзүүлэх сургууль зохиосон байна. 

Байгууллага, хүн бүр үр хүүхдийнхээ эрүүл мэндэд тавих анхаарлыг сайжруулж, нарийвчилсан судалгаатайгаар эх, хүүхдийн эрүүл мэндийг хамгаалахад санаачилга гаргах нь манай улсын эрүүлийг хамгаалах хуулиар тодорхойлогдсон үндсэн үүрэг нь мөн. 

Үр хүүхдээс илүү нандин чухал эрдэнэ манайд байхгүй бөгөөд тэд маань эрүүл энх, цовоо сэргэлэн, эрдэм номтой, хүмүүжил сайтай өсч хүмүүжвэл бид бүхэнд мэдэхгүй, чадахгүй юмгүй болж аз жаргалын хэрэг сэтгэлчлэн бүтнэ. 

