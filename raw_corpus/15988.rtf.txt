№25 (15988)         
1985 ОНЫ НЭГДҮГЭЭР САРЫН 29.
СҮРЭГ  НЭМЭХ ЭХ  БУЛАГ

Үндэсгүйгээр ой мод ургадаггүй, ундаргагүй бол ус мөрөн арвиждаггүйн нэгэн адил мал сүргийн өсч үржих нь эх малаас бүрэн хамаардгийг манай малчид сайн мэддэг боловч мал аж ахуйн үйлдвэрлэлийг удирдах арга барилын хоцрогдлоос болж хээлтэгч малын тоо буурах хандлага манай нэлээд аж ахуйд гарсаар байна. 

Манай орны хөнгөн, хүнсний аж үйлдвэр хөгжиж, хүн амын байнгын өсөлт эрчимжсэнтэй уялдаж мах, сүүний үйлдвэрлэлийг нэмэгдүүлж, хангамжийг улам сайжруулах асуудалд онцгой анхаарах зорилт нарийсч түүнийг хэрэгжүүлэхэд хээлтэгч малыг өсгөж, ашиглалтыг дээшлүүлэх талаар ажлын арга барилаа эрс өөрчлөн, дүгнэлт судалгаатай шийдвэртэй арга хэмжээ авах шаардлагатай болж байна. Хээлтэгч мал бол зөвхөн олон удаа төллөж сүргийн тоо толгойг арвижуулах төдийгүй арвин их сүү шим өгөх чадвартайгаараа хэрэгцээний малаас давуу талтай байдаг нь тодорхой. Ёр нь мал өсгөх гол нууц нь хээлтэгчийн тогтвортой өсөлтийг хангахтай л шууд холбоотой болохыг Хөвсгөл аймгийн туршлага, ялангуяа сүүлийн дөрвөн жил дараалан мал өсгөх, мал аж ахуйн бүтээгдэхүүн үйлдвэрлэх төлөвлөгөөг үндсэнд нь жигд биелүүлэхдээ хээлтэгч малаа өсгөж, төлийг нь сайн бойжуулсны ачаар шийдвэрлэснээс илэрхий юм. Гэтэл мал хорогдсон айлууд улсын бэлтгэлийн болон аж ахуйн хэрэгцээнд хүртэл эх малыг зарцуулсан зэрэг шалтгаанаар хээлтэгч малын тоо их буурч, Архангай, Өвөрхангай, Дорнод, Завхан, Баянхонгор аймагт 1980 онд байсан хэмжээнээс ч буурчээ. 

Хээлтэгч малын арчилгаа, маллагааг сайжруулж хорогдлыг багасгах үр нөлөөтэй арга хэмжээ авч хэрэгжүүлээгүй, эх малын зарцуулалтад тавих хяналтыг сулруулсан, дээр нэр дурдсан аймагт оны эхний хээлтэгч малын гуч орчим хувийг улсын бэлтгэл, аж ахуйн дотоодын хэрэгцээнд хэрэглэсэн байна. 

Өсвөр насны эр болон зааз малыг отроор сайн таргалуулж, борддоггүйгээс бэлтгэлийн төлөвлөгөө биелүүлэх боломж алдаад түүнийгээ хээлтэгч малаар нөхөж улсын бэлтгэл, аж ахуйн хэрэгцээнд дур мэдэн зарцуулахад хүрсэн ийм аж ахуйч бус, харалган ажиллагаа л сүргийн үр үндсэнд нөхөшгүй хохирол учруулдаг. Ашиг шим багатай, хөгширсөн, өвчтэй, үржлийн шаардлага хангахгүй малыг мэргэжилтний хяналтын дор тогтоосон хэмжээг баримтлан заазлах, стандартад тэнцэхүйц өсвөр малаар эх сүргийг нөхөн сэлбэх, заазалсныг хэрэгцээнд үр ашигтай бүрэн ашиглах талаар тогтоосон журмыг хөдөө аж ахуйн нэгдэл, сангийн аж ахуйд тэр бүр мөрддөггүй, тэрнээсээ үүдээд мал заазлах, нөхөн сэлбэх ажлын зохион байгуулалт, чанар, түүнд тавих хяналт замбараагүйтэж тэр нь хууль хяналт шалгалтын байгууллагын харааны гадна үлддэг ноцтой дутагдлыг эцэс болгох хэрэгтэй юм. Өнгөрсөн онд Архангай, Дорнод зэрэг олон аймагт оны эхэнд байсан хээлтэгч малын зарлагаас шинээр нэмсэн өсвөр насных нь хориод хувь доогуур байсан нь тогтоосноос илүү хэмжээгээр зарцуулдаг мөртлөө өсвөр малаар сүргээ нөхөх ажлыг хариуцлагатай зохион байгуулдаггүй, ямар ч үнээр хамаагүй төлөвлөгөө биелүүлэхийг оролддог дутагдлын ноцтой илрэл тул аймаг, хотын хөдөө аж ахуйг удирдах газар, төлөвлөгөөний байгууллага үүнд хатуу хяналт тавьж зарчимт байр сууринаас хандах ёстой. 

Хээлтэгч мал өсгөх улсын төлөвлөгөөг аймаг, суманд өгдөг журмыг хатуу мөрдөж түүнийг биелүүлсэн эсэхээр уг газрын мал аж ахуйн үйлдвэрлэлийн ажлыг дүгнэх гол үзүүлэлт болгож үүнд нь улсын төлөвлөгөөний хөв, орон нутгийн байгууллагаас нарийн хяналт тавих хэрэгтэй. Сүргийн бүтэц алдагдаж, хээлтэгч малын тоо буурна гэдэг нь төлөвлөгөө, эдийн засгийн орон нутгийн байгууллагын ажлын дутагдалтай ч шууд холбоотой. Ийм малын тоо буураагүй ч гэсэн сувайрах, хээл хаях нь их байгаагаас болж мал өсгөх үлэмж нөөц алддаг дутагдал арилахгүй байна. Үржлийн ажилд тавих шаардлага хариуцлага сулаас болж мал сувайрах, эсвэл хээл авсан мөртлөө арчилгаа маллагааны муугаас хээл хаяхын аль аль нь хүний хариуцлагатай холбоотон, мал сүрэгт алсуураа маш ноцтой хохирол гарахын шалтаг болно. Ялангуяа гүү, ингэ, үнээ зэрэг бод мал сувайрдаг нь энэ төрлийн малын арчилгаа сум, малчид, мал аж ахуйн мэргэжилтний ажлын хариуцлага хангалтгүйгээс өөрөөр тайлбарлах зүйл биш гэдгийг аймаг, сумын нам, захиргаа, хөдөө аж ахуйн байгууллага анхааралдаа авч ажиллах ёстой. Хэнтий, Говь-Алтай, Дорнод аймагт эм хонь, ямаа, гүү хээл хаях нь бусад аймгаас илүүтэй байгаа учраас үүнд тодорхой анхаарал, бодит ажлаа чиглүүлэх шаардлагатай байна. Хээлтэгч мал хорогдох, мал сувайрах, хээл хаяхыг багасгах аж ахуй, зохион байгуулалтын болон зоотехник, мал эмнэлгийн иж бүрэн арга хэмжээг боловсруулж хэрэгжүүлэх талаар Хөдөө аж ахуйн Яам, мал аж ахуйн эрдэм шинжилгээний байгууллага тууштай дүгнэлт хийж, арга барилаа сайжруулах хэрэгтэй байна. 

Эх сүргийн тарга хүчийг зузааруулах, сүү шимийг ашиглах, хээл авахуулах, хамгаалах, төлийг бүрэн бойжуулах зэрэг үйлдвэрлэлийн үндсэн гол ажил суурьд төвлөрч байдаг учраас энэ үйлдвэрлэлийг эрхлэх, малыг нэгбүрчлэн маллах, арчлах, хамгаалах технологийг хатуу мөрдүүлж байр, хэвээр, тэжээл, усны шаардлага бүхий хангамж, материаллаг баазыг бэхжүүлэн, аж ахуй, зохион байгуулалт, зоомал эмнэлгийн арга хэмжээг иж бүрэн аргаар боловсруулж хэрэгжүүлэх ёстой. 

Хээлтэгч мал өсгөх, хувийн жинг нь зохистой хэмжээнд байлгах, ашиг шим, үржлийн чанарыг дээшлүүлэхийн тулд МАХН-ын Төв Хорооны IX бүгд хурлын шийдвэр, заалтыг хөдөө аж ахуйн нэгдэл, сангийн аж ахуй, тэжээлийн аж ахуй бүр ажилдаа хатуу мөрдөж, үржлийн ажлын шинжлэх ухааны үндсийг сайжруулж, сүргийн алтан фонд болсон эх малыг өсгөх тооцоо судалгааг нарийсгаж, мэдэгдэхүйц ахиц гаргах асуудал мал аж ахуйн үйлдвэрлэлийн удирдах ажилтан, мэргэжилтэн, малчин бүрийн улс нийгмийн өмнө хүлээсэн ариун үүрэг мөн. 

