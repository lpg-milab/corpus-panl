 Монголчуудын хэрэглээ дэлхийн чиг хандлагаас хоцрохгүй

Гар утасны хөгжлийн чиг хандлагаас тийм ч холгүй яваа монголчуудын хувьд дэвшилтэт технологийн хөгжлийг цаг алдалгүй хүртэж байх хүсэл эрмэлзэл нь үүрэн телефоны шинэ операторын үйл ажиллагааны талаар сонирхоход хүргэн хүлээлгэж байсан гэхэд болно. Харин одоо хэрэглэгчдийн хувьд "амтлах" л үлдэж.
Учир нь үүрэн телефоны гуравдагч оператор өнөөдөр албан ёсоор үйл ажиллагаагаа эхлэх гэж байна. Үүрэн телефоны шинэ оператор "Юнител" компанийн ерөнхий захирал Ц.Амараатай компанийх нь үйл ажиллагаа болоод үйлчилгээнийх нь талаар ярилцсанаа танд хүргэе. 
-Үүрэн телефоны шинэ оператор энэ зах зээлд юу амлан гарч ирж байна даа? -Гуравдагч оператор гарч ирснээр энэ салбарт өрсөлдөөн идэвхжиж зах зээл эрүүлжин, үйлчилгээний чанар сайжирна. Тэр хэрээр бүтээгдэхүүний нэр төрөл ч олширч, энэ бүхний эцэст хэрэглэгчдэд таатай боломж нөхцөл бүрдэж байх учиртай юм. Товчхондоо бидний амлалт бол зөв шударга өрсөлдөөн, найдвартай, итгэлтэй үйл ажиллагаа. -Статистик тоо баримтаас харахад Монголд 600.000 гар утас хэрэглэгч байна. Манай улсын зах зээл жижигхэн, дээр нь 10-аад жил үйл ажиллагаа явуулчихсан хоёр ч том компани байна. Тиймээс танайд хэрэглэгчийн тун цөөхөн хэсэг үлдэж байх шиг? -Зөвхөн гар утасны хэрэглэгч болж амжаагүй тэр хэсэг хэрэглэгч л бидний орон зай байх болно гэж төсөөлбөл өрөөсгөл ойлголт болно. Гар утасны ашиглалтын талаар хэрэглэгчдийн дунд бид судалгаа хийж үзээд өнгөрсөн жилүүдтэй харьцуулсан статистик мэдээний таамаглалаас гар утасны хэрэглээ цаашид улам бүр нэмэгдэнэ гэсэн дүгнэлтэд хүрсэн. Тодруулбал, манай улс 2010 он гэхэд нэг сая үүрэн телефоны хэрэглэгчтэй болсон байхаар үзүүлэлт гарсан нь чамлалтгүй тоо. Хамгийн энгийн логикоор бодоход л шинээр 400.000 хэрэглэгчийн нөөц гарч ирж байгаа биз? Дээр нь нэмж хэлэхэд нэг хүн нэг л компанийн хэрэглэгч байна гэсэн ойлголт байдаггүй. Аль алиныг нь хэрэглэдэг нь ч бий. Яагаад гэвэл хүн хэзээд өөрт ашигтай хувилбарыг сонгож байдаг шүү дээ. Тэгэхээр хэрэглэгч хэзээд байдаг. Тэдний хэрэгцээ нь ч, тоо нь ч улам өсөн нэмэгдэж байдаг. Харин тэдэнд сонголт л чухал. Бид ийм л сонголтыг хэрэглэгчдийн өмнө бий болгож, үгүйлэгдэж байгаа тэр зүйлийг нь зах зээлээ судалсны үндсэн дээр энгийн, ойлгомжтой хэлбэрээр гарган ирж, үйлчлүүлэгчдэдээ санал болгоно гэсэн үг. Хэнд ч нээлттэй, хүртээмжтэй, бөгөөд энгийн ойлгомжтой бас хямд байх болно. -Гар утасны хэрэглээ орон нутаг руу хүрээгээ тэлэх болж. Танайх орон нутагт үйл ажиллагаа явуулах уу. Үйл ажиллагаагаа яг хэзээ эхлэх гэж байна? -Өнөөдөр гэхэд бид Улаанбаатар, Дархан, Эрдэнэт гэсэн гурван том хотод сүлжээгээ өргөтгөхөөр ажиллаж байна. Харин наймдугаар сардаа багтааж хүн ам төвлөрсөн 26 хот суурин газарт дараагийн өргөтгөлөө хийнэ. Сум багт ч үйлчилгээгээ хүргэх төлөвлөгөөг бид боловсруулж байна даа. -Хэрэглэгчийн хувьд шинэ оператороос үйлчилгээний шинэлэг хэлбэрээс гадна боломжит үнийн тарифыг хүлээж байгаа. Танай ярианы тариф болон сүлжээ хамааран үнийн зөрүүтэй байх эсэх талаар тодруулахгүй юу? -Ярианы тарифын хувьд харьцангуй хямд. Сүлжээ хамаарахгүй хаашаа ч залгасан нэг минутын ярианы төлбөр 50 ба 75 төгрөг. Учир нь бид хэрэглэгчийн сонголтыг эрхэмлэсэн л дээ. Түүнээс гадна бас нэг гол болгож байгаа зүйл нь маш тодорхой, хэрэглэгчдэдээ илүү ойртсон байх нөхцөл. Мөн дотоод гадаадын өргөн сүлжээг ч хамарсан байхаар төлөвлөн ажиллаж байгаа. Мэдээж үнэ бол чухал шалгуур. Гэхдээ хамгийн чухал нь хэрэглэгчийнхээ өмнө хүлээсэн үүрэг хариуцлага, итгэлтэй, найдвартай ажиллагаа шүү дээ. -Итгэлтэй найдвартай ажиллагааг хангах тухайд техникийн хүчин чадал ямар хэмжээнд байна вэ гэдэг асуулт гарч ирж байна л даа. Өөрөөр хэлбэл, ачааллаа дийлэхгүй, худлаа хариулт өгөх, сүлжээ унах явдал гарахгүй гэх баталгаа өгч чадах уу? -Мэдээж, техник юм болохоор 100 хувь доголдол, сааталгүй ажиллана гэх баталгааг нарийн гаргах аргагүй. Гэхдээ ийм зүйл гаргахгүй байх нь бидний үүрэг байх болно. Үүний тулд хариуцлага маш чухал. Ерөөсөө аливаа алдаа доголдол гэдэг бол хүний хариуцлагаас үүсдэг юм болохоор бид мэргэжилтнүүдийнхээ хариуцлагыг асар өндөрт тавьж, техникийн асуудал дээр гол анхаарлаа хандуулсан. Улаанбаатар хотод 35 бааз станц суурилуулсан байгаа. Тиймээс ачааллаа дийлэхгүй байх, сүлжээ унах зэрэг доголдол гарахгүй байх. Бидний сонгосон GSM бол хамгийн хурдацтай шинэчлэгдэж байгаа систем. Ирээдүйн чиг хандлагаар гар утас гэдэг бол зөвхөн яриа дамжуулах төдийгөөр хязгаарлагдахаа больж, өндөр хурдаар өгөгдлийн холбоог дамжуулахад зориулагдаж байна. Гар утаснаасаа өндөр хурдаар интернэтэд холбогдох, и-мэйл хүлээж авах, илгээх, телевиз үзэх болон гар утсаараа банкны гүйлгээ хийх зэрэг үйлчилгээ дэлхий дахинд хэдийнээ бий болсон ба энэ шинэ технологи Монголд удахгүй хэрэгжинэ ээ. Монголчуудын маань гар утасны хэрэглээ дэлхийн чиг хандлагаас хоцорно гэж би бодохгүй байна. -Танай компанийн зүгээс одоо зарцуулаад байгаа, Монголын харилцаа холбооны салбарт оруулсан хөрөнгө оруулалтыг чинь сонирхвол... ? -Бид одоогоор нийт таван сая ам.долларын хөрөнгө оруулалт хийгээд байна. Үүнээс зөвхөн үүрэн телефоны үйлчилгээ эрхлэх зөвшөөрлийг эзэмших эрхийг авахад л нэг сая гаруй ам.долларын төлбөр төлсөн. -Хөрөнгө оруулалт гэснээс манайд үйл ажиллагаагаа явуулж буй энэ чиглэлийн "Скайтел", "Мобиком" компаниудын дийлэнх хувийг гадны компаниуд эзэмшдэг. Танай компанийн хувьд ... ? -"Юнител" компанийн дийлэнх хувийг монгол компани буюу "Би Эс Би" консерциум эзэмшдэг. Мөн Солонгосын хөрөнгө оруулалт бий. Мэдээж гадны хөрөнгө оруулалтыг дагаж илүү их мэдлэг туршлага, технологи нэвтэрч байгаа гэж ойлгож болно. -Технологийн хувьд хамгийн дэвшилтэт хэлбэрийг сонгож. Харин ажиллах нөөцийн болон үйлчилгээний байгууллагуудын хувьд харилцааны асуудал нэлээд өндөр тавигдаж байгаа шүү дээ? -Энэ бол зайлшгүй тавигдах шаардлага юм. Тийм ч учраас бид боловсон хүчнийхээ асуудал дээр тухайлан анхаарлаа хандуулж, хамтрагч гадаадын түнш байгууллага болоод энэ салбарын мэргэжлийн өндөр түвшний зөвлөхүүдтэйгээ нягт хамтран ажилласан. Дээр нь манайд ажиллаж байгаа гол мэргэжилтнүүд нь салбартаа доод тал нь зургаан жил ажилласан хүмүүс байгаа. Бид хамтрагч байгууллагынхан болон зөвлөхүүдтэйгээ хамтран ажиллахдаа өнгөрсөн хугацаанд нийт ажилтнуудынхаа бэлтгэлийг маш сайн хийсэн. Мэдээж үйлчилгээ бол манай хамгийн гол үзүүлэлт байх учиртай. Тиймээс хэрэглэгч бүрт хэрэглэгч өөрийгөө үнэ цэнэтэй юм байна гэдгээ мэдэрсэн үйлчилгээг хүртээхийн тулд бид гол анхаарлаа хандуулан, гол зорилгоо чиглүүлэх юм. Шинэ залуу манай хамт олонд амаргүй даваа олон л гарах байх. Гэвч энэ бүхнийг даван туулж амжилттай ажиллах, хэрэглэгчдийн хэрэгцээнд бүрэн нийцсэн үйлчилгээг хүртээмжтэйгээр явуулах нь бидний одоо ч, бас ирээдүйд ч боловсруулах ажлын зорилго төлөвлөгөө. "Юнител" компанид ажиллаж буй хүн бүрийн хувьд чанд мөрдөх ёстой зарчим бол өндөр хариуцлага юм. Харин хариуцлагын ард сайн нөхцөл боломж байх ёстой. Өөрөөр хэлбэл, шаардаж байгаа хариуцлагынхаа төлөө бид ажилчдадаа сайн нөхцөл боломжийг амлана. Тиймээс энэ компанийн хамгийн үнэт зүйл бол хүн. Тодруулбал манай ажилтнууд байх юм. -Шинэ компанийн хувьд та бүхнийг онцлог зүйл юу угтав даа? -Бидний хувьд маш сайн бэлтгэгдсэн, туршлагатай хэрэглэгчдийн дунд үйл ажиллагаагаа эхлүүлж байна. Өөрөөр хэлбэл, монголчууд маань өнөөдөр гар утсыг ямар түвшинд ашиглаж байгааг бид бүхэн сайн мэдэж байна шүү дээ. Тиймээс бидний хувьд гар утас гэдэг зүйлийг танилцуулан, хэрэглээнд нэвтрүүлж байсан анхны операторууд шиг хүндрэлтэй зүйл гарахгүй нь мэдээж. Харин өндөр түвшинд бэлтгэгдсэн хэрэглэгчдэд шинэ сонголт, шинэлэг үйлчилгээг санал болгох л бидний гол ажил болж байна. -Гуравдагч операторыг сонгох тендерийн асуудал нэлээд олон удаа хойшилж байсан. МЦХ ХК энэ тендерт оролцох эсэх асуудал нэлээд хүчтэй яригдаж байгаад сүүлдээ больчихсон. Яагаад больчихсон юм бол? -МЦХ ХК-ийн тухайд нарийн асуудлыг сайн мэдэхгүй юм. Миний сонссоноор бол тус компанийн ТУЗ-өөс тендерт оролцохгүй гэсэн шийдвэр гаргасан юм билээ. Харин манай компанийн хувьд тендерт шаардлагатай бүх материалыг бэлдэж, бүхий л талын нарийн төлөвлөгөөгөө боловсруулсан байсан. Тендерт дөрвөн компани оролцсоноос манайх шалгарсан. -Шинээр үйл ажиллагаа эрхэлж байгаа танай хамт олонд баяр хүргэж, амжилт хүсээд сүүлчийн асуултын зайг өөрт чинь үлдээе. -Баярлалаа. Биднийг дэмжиж ажилласан бүх хүмүүс, байгууллага хамт олон, бидний үйл ажиллагааг олон түмэнд хүргэн сурталчилж байгаа хэвлэл мэдээллийн байгууллагынхан, тэр дундаа МЦХ ХХК, Скайтел, Мобикомынхонд юун түрүүнд талархлаа илэрхийлье. Бид та бүхэнтэй хэзээд хамтран ажиллахдаа бэлэн байх бөгөөд бизнесийн найдвартай, итгэлтэй хамтрагч байх болно. 
Д.Ариун

