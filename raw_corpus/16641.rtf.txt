№51 (16641)       
1987 оны хоёрдугаар сарын 28. 
Агаар мандал

Амьд байгалийн оршин тогтнохын үндэс, хүн, амьтны амьдралын шийдвэрлэх гол орчин болсон агаар мандлыг цэвэр ариун байлгах нь нийт хүн төрөлхтний ач холбогдолтой интернационалч зорилт юм. 

Манай зууны дөчөөд оноос хийн мандалд эхэлсэн сөрөг өөрчлөлтийн үйл явц байгалийн зүй тогтлын дагуу урт удаан хугацаагаар үргэлжлэх ёстой боловч далаад оноос огцом хурдсах болсныг эрдэмтэд хүний үйл ажиллагааны улмаас агаарт тархаж байгаа элдэв хий, уур, ялангуяа нүүрсхүчлийн хий ихэссэнтэй холбон тайлбарлаж байна. Мөн газраас дэгдэж байгаа их хэмжээний тоос, тоосонцор агаарыг бохирдуулж, нарны цацрагийн илч хүчийг сулруулах зэрэг олон хүчин зүйлийн нөлөөгөөр дэлхийн бөмбөрцгийн хэмжээнд уур амьсгалд нэрмээсэлж агаар мандалд гарч байгаа тэр өөрчлөлт ямарваа хил хязгаарыг хайхардаггүй чанараараа тусгаар улс орны төдийгүй нийт дэлхий дахин, хүн төрөлхтний ирээдүйд харшлахад хүрээд байна. Эх газрын хуурай уур амьсгалтай манай оронд хур тунадасны хэмжээ, дулаан, хүйтний байдал бөмбөрцгийн нийт уур амьсгалаас шалтгаалан нэлээд хэлбэлзэж болзошгүй боллоо. Гадаад хүчин зүйлээс гадна дотоодын нөхцөл байдал, тухайлбал, дулааны цахилгаан станц, халаалтын зуух, орон сууцны галлагааны болон дотоод шаталтын хөдөлгүүрийн утаа тортог, элэгдэж эвдэрсэн газар, элдэв хог хаягдлын тоос, шороо эх орны агаар мандлыг бохирдуулж байна. Улаанбаатар, Чойбалсан, Дархан, орон нутгийн бусад суурины агаар дахь угаарын хий, тоосны хэмжээ харьцангуй ихэсч, азотын давхар исэл, хүхэрлэг хий зэрэг хий, хольцын хэмжээ нэмэгдэж байгаагаас сүүлийн жилүүдэд томхон хотуудын хүн амын дунд амьсгалын замын зарим өвчин нэмэгдэх хандлагатай болжээ. Сүүлийн шинжилгээний дүнгээс үзвэл, Улаанбаатарт өнгөрсөн нэгдүгээр сард нүүрстөрөгчийн гелийн хэмжээ нийт хэмжилтийн 41 хувьд зөвшөөрөх хэмжээнээс их, зарим үед гурав дахин давсан байлаа. 

Хот, суурины хорооллуудад болон дүүрэгт их хэмжээний газар үнс, шаарганд автсан атал тэдгээрт, усан бүрхүүл тогтоох, хөрсжүүлэн мод, бут тариалах ажил огт хийдэггүйгээс орчны агаар, усыг ихээхэн бохирдуулах эх үүсвэр болж байна. Үнс, шааргыг барилгын хямд материал болгон ашиглах санаачилга, туршлага орон нутагт дэлгэрч байхад Улаанбаатар, Дархан, Чойбалсан хот дахь барилгын материалын үйлдвэр, дулааны цахилгаан станцынхан биеийн амрыг харж, үнс хаягдал ашиглахгүй харин зайлуулахыг урьдал болгож хөрөнгө хүчийг барсаар байна. 

Гэр, галлагаатай сууцны зуух, пийшингийн хийц болхи, түлшний чанар муугаас түлш дутуу шатаж Утаа тортог ихээхэн гарах үүсвэр болж түүн дээр гэрийн хорооллууд хотыг тойрсон уулсын ам, хөндий, хонхор газарт шавааралдан байрласан нь нэрмээс өгч, өглөө, үдшийн цагаар хөдөлмөрчдийн зөв боловсон амарч зугаалах, спортоор хичээллэхэд бэрхшээл учруулах хэмжээгээр агаар бохирддог боллоо. Хот төлөвлөлтийн шинжлэх ухааны үндэслэлийг сайжруулах ажлын доголдлоос болж Дархан хотын үйлдвэрийн район, орон сууцны хороолол, Шарын голын уурхайчдын тосгоны байршил тэрчлэн нийслэл хотын зарим хороололд агаарын бохирдлын түвэгтэй байдал бий болжээ. Ердийн галлагааны зуух, пийшингийн хийцийг боловсронгуй болгох, гэр сууцанд цахилгаан халаалт хэрэглэх талаар олон жил ярьж, багагүй хөрөнгө зарцуулсан боловч асуудлыг газар дээр нь шийдвэрлэхгүй өдий хүрсэнчлэн нүүрс шахмал, утаагүй түлш үйлдвэрлэх ажлын хувь заяа мөн л ярианаас хэтрэхгүй байна. Нийслэлээс эхлээд орон нутгийн хот, сууринд автомашины тоо олширч, хөдөлгөөн нэмэгдэхийн хэрээр элдэв бодис агуулсан утаа тортог ихсэх нь зайлшгүй гэдгийг хотуудын удирдлага, автотехникийн ашиглалтад хяналт тавих байгууллагууд төдий л ойшоодоггүй хөдөлгүүрийн тохируулгад хяналт тавьж, утаа угаарыг хязгаарлах арга хэмжээ ч шаардлага хангахгүй байгааг анхаарах цаг болжээ. 

Орчин үеийн хот суурины агаарыг цэвэр ариун байлгах хамгийн үр дүнтэй арга гудамж талбайг зүлэгжүүлэх, цэцэрлэгжүүлэх, ногоон бүсийг өргөжүүлэх, үйлдвэрийн болон ахуйн хог хаягдлыг төрөлжүүлэн цуглуулж, хоёрдогч түүхий эд болгон ашиглах, цэвэршүүлж дарах ажил цаг үеэсээ хэтэрхий хоцорч байна. Хот сууринг ногооруулах ажил ор нэр болж туйлын хоцрогдсон арга барилаар явагдаж байгаагаас мод, зүлэггүй нүцгэн гудамж, халцгай талбай олширчээ. Хот суурин бүр мод үржүүлгийн газартай болж, байгууллага бүр орчноо ногооруулах албан журмын үүрэгтэй байвал зохино. 

Хог хаях цэгийг зөв сонгоогүйн дээр эмх замбараагүй хаяж орчны агаар, ус, хөрсийг бохирдуулж байхад хот тохижуулах, ариун цэврийн хяналтын байгууллага, тэдгээрийн ажилтнууд эвлэрэн дагалдаж зохисгүй байдлыг газар авахуулсаар байна. 

Цахилгаан соронзон орон, дуу чимээ, доргио зэрэг агаараар дамжин хүний бие организмд нөлөөлдөг хүчин зүйлүүдийг ч агаарын бохирдолд хамааруулан авч үздэг байтал өндөр хүчдэлийн шугам, радио телевизийн антен, радиолокацийн төхөөрөмж, цөмийн болон рентгений лабораториудын байршлыг зөв тогтоож, ажлын горимд нь хяналт тавьж зохицуулах асуудал одоо хэр хөндөгдөөгүй хэвээр байна. Агаар мандлыг бохирдлоос хамгаалах хууль гаргах шаардлага ч зайлшгүй болж байна. 

Нийслэл болон орон нутгийн хот, суурины агаар мандлын бохирдол нэмэгдэл! байгааг шинжлэх ухааны байгууллага, эрдэмтэд, эрдэм шинжилгээний ажилтнууд юуны урьд анхааран үзэж практик арга хэмжээ авах үүрэгтэй боловч Шинжлэх ухааны Академи, түүний хүрээлэнгүүд нөөц бололцоогоо дайчлан улс нийгэмдээ тус хүргэхийн оронд шинээр орон тоо, нарийн тоног төхөөрөмж улсаас нэхэх зэргээр идэвхгүй хандлага гаргасаар байна. Улаанбаатар, Дархан болон орон нутгийн хотуудын АДХын гүйцэтгэх захиргаад, Түлш, эрчим хүчний үйлдвэрийн Яамны удирдлага агаарын бохирдлыг багасгах талаар хэтийн бодлого, чиглэсэн зорилготой дорвитой арга хэмжээ авах үүргээ төдий л ажил хэрэгчээр биелүүлэхгүй байгаа нь хөдөлмөрчдийн сайн сайхны төлөө бүхнийг зориулах манай намын бодлогод харш ажиллагаа мөн. 

Цэвэр ариун агаар мандалтай, эрүүл энхийн хог сууринг хойч үедээ өвлөн үлдээхийн төлөө иргэн бүр тэмцэл хийцгээе! 

