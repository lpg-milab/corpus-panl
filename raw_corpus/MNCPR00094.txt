Баар хааж нээх "тоглоом"

Хүчний байгууллагын сүр хүчийг нохойд барьдаг мод шиг ашиглах явдал хаа хаанаа байсаар бүр хэвшил болжээ. Нэг дарга нь тушаал гаргаж тухайн аж ахуйн нэгжийн үйл ажиллагааг зогсооход нөгөө дарга нь нээчихдэг. 
Бизнесээ үргэлжлүүлэн явуулахын тулд аль нэг даргад авлига өгөх нь тодорхой. Ингэж л төрийн албан хаагчид өөрсдөө авлигын сүлжээг өргөжүүлэн хуулийн заалтыг уландаа гишгэж байна. Нийслэлийн Захирагчийн ажлын албаны дарга хотын ерөнхий менежер Г.Мөнхбаярын энэ оны гуравдугаар сарын 9-ний өдрийн 28 тоот тушаалаар удаа дараа зөрчил гаргасан "Старжин" ХХК-ийн Холливуд баарны тусгай зөвшөөрлийг хүчингүй болгожээ. Энэ баар нь Архидан согтуурахтай тэмцэх хуулинд заасан 00-06 цагийн хооронд согтууруулах ундаа зарахгүй гэсэн заалтыг зөрчсөн. Мөн Төрийн өмчийн байранд баар цэнгээний газар ажиллаж болохгүй гэсэн хуулийн заалтыг хэрэгжүүлээгүй гэнэ. Холливуд баар нь Нийслэлийн хүүхэд залуучуудын хөгжлийн газрын байранд байрладаг. Монголын оюутны холбооноос хотын удирдлагуудад хүсэлт тавьж оюутны хотхоны орчим дахь баар цэнгээний газруудыг цөөлж өгөөч гэжээ. Үүний дагуу "Оюутны хотхон-Архигүй орчин" сэдэвт ажлыг зохион байгуулж удаа дараа зөрчил гаргасан 20 газрын тусгай зөвшөөрлийг хүчингүй болгох тухай тушаалыг Хотын ерөнхий менежэр гаргасан аж. Тусгай зөвшөөрлөө хүчингүй болгуулсан баарны тоонд дээрх Холливуд орж байгаа юм. Ийнхүү өдөр шөнөгүй дуу чимээ гаргаж оршин суугчдыг залхаадаг баарыг цөөлж гавьяат үйлс бүтээсэнд Нийслэлийн Захирагчийн ажлын албаныханд баярласан хүн байсан л байлгүй. Харамсалтай нь үүнээс 14 хоногийн дараа бас нэг дарга гарч ирээд өнөөх баарны үйл ажиллагааг нээчихжээ. Нийслэлийн Захирагчийн ажлын албаны Үйлдвэрлэл үйлчилгээний хэлтсийн дарга М.Ганбаатар Старжин ХХК-ийн Холливуд баарны үйл ажиллагааны тусгай зөвшөөрлийг сэргээн олгох тушаал гаргасан байна. Одоо тус баар үйл ажиллагаагаа явуулдгаараа явуулж байгаа. Уг нь тусгай зөвшөөрлийг хүчингүй болгосон тохиолдолд хоёр жилийн дараа сэргээх тухай хуулийн заалт бий. Архидан согтуурахтай тэмцэх хуулийн 16-гийн 1.5.д "Түүгээр үйлчлэх тусгай зөвшөөрлийг хүчингүй болгож уг аж ахуйн нэгж байгууллагад дахин зөвшөөрөл олгох хугацааг хоёр жилээр түдгэлзүүлнэ" гэсэн нь бий. Хачирхалтай нь хуулийн энэ заалтыг Үйлдвэрлэл үйлчилгээний хэлтсийн дарга тэргүүтэй албаныхан зөрчиж тухайн бааранд үйл ажиллагаа явуулах эрхийг нь өгсөн байна. "Буйдхан", "Наса", "Бит", "Адмирал" баар, Сити шоп ХХК-ийн хүнсний дэлгүүр №7 гэх мэт 20 аж ахуйн нэгжийн тусгай зөвшөөрлийг хүчингүй болгосон байгаа. Түрүүчээсээ эхлээд үйл ажиллагаа явуулах зөвшөөрлөө сэргээлгэж эхэлж байгаа жишээ бол дээрх баар юм. Тусгай зөвшөөрлийг хүчингүй болгосон газруудын үйл ажиллагааг бүрмөсөн зогсоох, тушаалын биелэлтэд дүүргийн цагдаагийн хэлтэс хяналт тавин ажиллах үүрэг өгөгдсөний дагуу цагдаагийн байгууллага хүчний байгууллагынхаа сүр хүчийг үзүүлэн байж баар хаах үйл ажиллагааг гүйцэтгэжээ. Ингэж л буцааж нээх байсан юм бол төрийн албан хаагчдын цаг завыг барах ямар хэрэг байсан юм бол доо. Өөрсдийн хийсэн ажлын үр дүн хоромхон зуур үгүй болоход хэн дуртай байх билээ. Цагдаагийн байгууллагын хувьд хийх ёстой ажлаа л гүйцэтгэсэн. Ингэхэд хүчний байгууллагын хөдөлмөрийг салхинд хийсгэж орхисон, хуулийн заалтыг зөрчин зөвшөөрөл олгосон үйлдвэр үйлчилгээний хэлтсийнхэн ямар хариуцлага хүлээх бол. 
Б.Долзодмаа
