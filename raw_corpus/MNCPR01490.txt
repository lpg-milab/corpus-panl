Аманд орсон шар тосыг хэлээрээ түлхчихсэн юм биш үү?

ТАМСАГИЙН САВ ГАЗРЫГ ТАВИАД ТУУСАН БУРУУТНУУД ГЭМ ЗЭМГҮЙ АЛХАЖ ЯВНА Хэдхэн хоногийн өмнө Оросын Ерөнхийлөгч Хятадад хийсэн айлчлалынхаа явцад нийт 10 гаруй хэлэлцээр байгуулсан тухай хэвлэлд дурдсан байна. В.Путин энэ тухайгаа "Эдгээр баримт бичгүүдийн нэг нь л улс төрийн чанартай, бусдынх нь цаана хэдэн тэрбум ам.доллар бий" гэжээ. 
Үнэхээр ч тэрхүү хэдэн тэрбум ам.долларын нэг нь Хятадын үндэсний газрын тос, байгалийн хийн компани ОХУ-тай хамтарсан үйлдвэр байгуулах тохиролцоо юм. Хятадын дээрх компани Оросын "Транснефть"-тэй хамтарсан үйлдвэр байгуулахаар болсон бөгөөд энэ нь Зүүн Сибирь-Номхон далайн" хий дамжуулах хоолойноос шугам татаж Хятадад газрын тос нийлүүлэх ажлын эхлэл гэж шинжээчид дүгнэжээ. Одоогийн байдлаар Сибириэс Хятад руу хий дамжуулах хоолой тавих асуудлаар тохиролцоонд хүрч, маршрутаа тодорхойлчихсон байна. Ингэснээр Орос Хятад руу нэг жилд 80 тэрбум шоо метр байгалийн хий нийлүүлэх гэнэ. Эрхүүгийн ойролцоо орших байгалийн хийн асар их нөөцтэй Ковыктийн ордоос Монгол Улсын зүүн хилийг тойруулан хий дамжуулах хоолойг тавихаар болжээ. Энэхүү нь хоолой нь найм орчим тэрбум ам.долларын хөрөнгө оруулалтаар босох юм байна. Оросоос Хятад руу газрын тос дамжуулах хоолойг Монголын нутгаар дайруулан өнгөрөөх тухай яригдаж байсан үе манайд бий. Энэ асуудал нааштайгаар шийдэгдэх гэж буй хэмээн ярьсаар байсан ч юуны учир асуудал өөрөөр эргэсэн талаар тодорхой мэдээлэл алга. Анхны Ерөнхийлөгч П.Очирбат цагаан дээлийнхээ энгэрийг Тамсагийн хягзаараас гарсан газрын тосоор мялааж байсан нь монголчуудын толгойд газрын тос манайд байдаг юм байна гэсэн ойлголт төрүүлсэн. Олон нийт үүнээс илүү мэдээлэлгүй сууна. Монголд газрын тосны судалгаа, хайгуул харьцангуй бага хийгдсэн. Ийм судалгаа нь маш өндөр зардал, өртөг шаарддаг. 1990-ээд оноос хойш "Снайдер ойл" корпораци(СОКО), "Медаллион ойл", "Нескор-Энержи" компаниуд Монголын нутагт дэвсгэрт газрын тосны хамтарсан хайгуул, шинжилгээ хийж эхэлжээ. Эдгээр компанитай хийсэн гэрээ хэлэлцээр ч бий. Тухайлбал, "Нескор-Энержи" компанитай 1994-1995 онд хамтарсан хайгуулын хэлэлцээрийн хүрээнд ажиллаж байсан бөгөөд "Цагаан элс XIII", "Зүүнбаян XIV" талбайг бүтээгдэхүүн хуваах нөхцөлөөр авахаар гэрээ хийж байж. Дээрх компани нь нефтийн судалгаа явуулахад зуучлагчийн үүрэг гүйцэтгэдэг, хөрөнгө мөнгөний хувьд учир дутагдалтай гэнэ. Тиймдээ ч гэрээ хийж байх үеэр Монгол Улсын Засгийн газрын өмнөөс өөрийн нэр дээр дэлхийн санхүү эдийн засгийн байгууллага болон гадаадын компаниудаас зээл авах эрхтэй болохыг санаархаж байсан гэх. СОКО-гийн хувьд Тамсагийн XIX, XXII талбайд ажиллаж байсан, үүн дээрээ нэмээд "Тамсаг XXI", "Матад ХХ" талбайг гадаад, дотоодын компаниудтай хамтран авах гэрээг манай талтай хийжээ. Энэ нэг зүйлийн онцолж хэлэхэд "Тосон-Уул XIX" бол Ерөнхийлөгчийн цагаан дээлээ тосоддог тэр талбай юм. Тухайн үед ХХ, XXI талбайн тендерт оролцохоор чамгүй олон компани захиалга ирүүлж байж. Жишээ нь, ОХУ-ын "Сиданко" хувьцаат нийгэмлэгтэй Монгол-Оросын хамтарсан "Монруснефть" үйлдвэр байгуулж, ажил явуулах район нь Тариач ХҮ, "Эргэл XII" талбай байхаар гэрээнд тусгасан байна. Гэсэн ч манай Засгийн газар уг гэрээг батламжлах явцад "Эргэл XII" талбайг хамтарсан үйлдвэрт өгөөгүй аж. Ер нь тендерт саналаа ирүүлсэн компаниудаас "Сиданко"-гийнх манай талд ашигтай нөхцөлүүдтэй байсан гэж мэргэжлийн зарим хүмүүс үздэг юм. Үүний жишээ нь, "Сиданко" гэрээ ёсоор газрын тосны хайгуул, олборлолтын үе шатанд Монголын талаас 50:50 хувийн дүрмийн санг бүрдүүлэх бөгөөд хөрөнгө оруулалтад шаардагдах эх үүсвэрийг санхүүжүүлэхэд жилийн 2.8 хувийн хүүтэй зээл өгнө. Хайгуулын явцад газрын тосны орд илрүүлээгүй, эсвэл олборлоход эдийн засгийн өгөөжгүй тохиолдолд монголын талын авсан зээл, түүний хүүг Оросын тал эргүүлэн авахгүй байхаар тусгажээ. Түүнчлэн хамтарсан "Монруснефть" үйлдвэрийн бүтээгдэхүүн нь Монголын талд 100 хувь үлдэх бөгөөд нөгөө тал дүрмийн санг бүрдүүлэхэд оруулсан хөрөнгийн хэмжээгээр үйлдвэрийн жилийн ашгаас хувь хүртэнэ. Мөн үйлдвэр нь Монгол Улсын хуулийн дагуу түүхий тос олборлосны төлбөр болон ашиг орлогын татвар төлөхөөр санал болгосон байдаг. "Сиданко" хувьцаат нийгэмлэг хамтарсан үйлдвэр байгуулах техник, эдийн засгийн үндэслэлээ боловсруулахад 48 сая ам.долларын хөрөнгө шаардагдах тооцоо гарсан байна. Гэтэл ийм хэмжээний хөрөнгө оруулалтыг зөвхөн "Тариач-ХҮ" талбайд зориулах нь үр ашиггүй гэсэн дүгнэлтэд хүрсэн бөгөөд нэмж "Тамсаг-XXI", "Матад-ХХ" талбайг авах захиалга ирүүлсэн байна. Гэвч энэ саналыг манай Засгийн газар хүлээж аваагүйгээс хамтарсан үйлдвэр байгуулах асуудал цэглэгдсэн аж. Хэрэв тухайн үед Монгол Улсын Ерөнхийлөгч болон Засгийн газар зөвшөөрөөд "Сиданко"-д "Тамсаг-XXI", "Матад-ХХ" талбайг өгсөн бол Монголын хилийг дагуулан Хятад руу хий дамжуулах хоолой тавих төдийгүй 500 кваттын өндөр хүчдэлийн шугам барьж байгуулахаар гэрээнд тусгасан байжээ. Газар нутгаараа хийн хоолой тавьсны төлбөр авахын сацуу ажлын байр шинээр нэмэгдэж, хямд үнэтэй цахилгаан эрчим хүч хэрэглэх гээд эдийн засгаа өөд нь татах, ахуй амьдралаа дээшлүүлэх сайхан боломж монголчуудад байжээ. Үүнээс гадна гадаадын компаниудыг өрсөлдүүлснээр газрын тосны салбар хөгжиж дэвшинэ гэдгийг яагаад хайхраагүй нь гайхалтай. Аманд орж ирсэн шар тосыг хэлээрээ түлхэж хаясан буруутнууд өнөөдөр гэм зэмгүй сайхан алхаж яваа. Одоогоос нэг жилийн өмнө Дорнод аймгийн Тамсагийн сав газрын XIX, XXI,XXII талбайг Америкийн СОКО компани эзэмшиж байлаа. Гэтэл өнөөдрийн байдлаар Америкийн компанийн эзэмшиж буй бүх талбайг Хятадын "Дайячин" компани авсан байна. Үүнээс гадна Дорноговь аймгийн сав газрын хоёр ч талбайг Хятадын "Доншен газрын тос Монгол" компани эзэмшиж байгаа аж. Дээрх хоёр талбайг 2003 онд Австралийн компаниас "Доншен газрын тос Монгол" компани гэрээлэгчийн эрхийг 100 хувь шилжүүлэн авсан байна. Өдгөө Сайншандаас урагш гарахад л "Доншен"-ийнх гэгдэх том том төмөр торхнуудыг төвөггүй харж болно. Орон нутагт ямар ч тус нэмэр болдоггүй, хориотой бүст нэвтэрдэг гэх зэрэг олон шалгаанаар нутгийнхан "Доншен"-д тун дургүй юм билээ. Дашрамд дуулгахад, Дорноговийн сав газрын тодорхой талбайг хамарсан үнэлгээгээр 298 сая тонн буюу 2.1 тэрбум барелль тойм нөөцтэй гэсэн үнэлгээг 2000 онд Оросын "Татнефть" компани хийжээ. Үүнээс харахад, Монгол Улсын стратегийн гол түүхий эд болох газрын тосны нөөц бүхий талбайнуудад өмнөд хөршийнхөн ирээд суучихжээ. Газрын тосны хайгуул, шинжилгээ хийхэд маш их хөрөнгө мөнгө шаарддаг боловч нэгэнт тухайн цооногийг яг олоод өрөмдсөн тохиолдолд зарцуулсан хөрөнгөө хэд дахин нугалаад олох боломжтой. Оюу толгойн ордод л гэхэд цөөнгүй жил хайгуул хийсэн бөгөөд яг одоогийн ордыг олох хүртлээ газрын доор "юм" байгаа гэдэгт тун их эргэлзэж байсан гэдэг. Газрын тос ч ялгаагүй. Хэрэв асар их нөөц бүхий газрын тосны цооногийг хятадын компаниуд өрөмдөөд оллоо гэхэд монгол газар шорооноос ундрах тэр их баялгийг хэн эзэмших нь бас л тодорхойгүй. 
О.Туяа
