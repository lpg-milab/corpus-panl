Эх орон өлгий минь

Дэлхийн хоёрдугаар дайны үед ногоон зүлэг тойрч гүйгээд дайсны суманд өртөж байсан цэрэгт амь нас нь биш өссөн төрсөн өлгий нутгийн нь хөрс гороо, уул ус, ургамал цэцэг нь илүү үнэтэй байжээ. Эх оронч цэргийн алтан амь нь тэнгэрт хальсан ч, алдар гавьяа нь газар шороондоо мөнхөд шингэж, хайрлаж хамгаалсан өлгий нутаг нь өнөөгийн ач гучийг нь томон авч тойлон энхрийлж байна.
Монголчууд өлгий болсон нутгаа өмгөөлж хамгаалж ирсэн өнө эртний баялаг өв уламжлалтай эх оронч улс. Манай эриний өмнөх 209 онд Хүннү гүрний хаан Модун Шанью:
"Адуу хулан тахь гурав байгаа цагт
Аргамгийн дээд ажнай олшрохоо л олшроно
Үйлс нь тэнэгэр түмэн минь байгаа цагт
Үзэсгэлэн гоо хатад олдохоо л олдоно
Эх нутгийн дөрвөн зүг найман зовхисоос
Эрхий дарам газрыг ч бурханд ч өгч болохгүй" гэж хэлсэн гэдэг. Үе тэнгийнхэндээ, үр удмынхандаа үүрд үлдээсэн үлэмж мэргэн үнэхээр шударга гэрээслэл гэвэл энэ байна.
Газар нутаг минь л ганцхан улс орны минь өмч хөрөнгө. Тийм учраас хэнд ч хэзээ ч өгч болохгүй, бурханд ч өгөхгүй гэсэн асар том эх оронч санаа. 
Морины уяа, унага тугал ботгоны зэлний гадас газарт хатгахдаа сүү дусааж, хожим нь нүхээ булахдаа будаа цацдаг заншил дэлхийд Монголоос өөр аль ч улсад байхгүй. Тэмээний буйл хийх модыг бүйлс хэмээх бутнаас авахдаа аанай эх дэлхийгээ аргадан сүү цагаа өргөн хадаг дэлгэн сөхрөн гуйж авдаг заншилтай байжээ.
Хүн газар хоёр бүр эртнээс хүйн бат холбоотой бие биеэ түшиж тулж ирсэн байна. Эх газар нь америкийг баян болгожээ. Америкчууд ч хариуд нь газар нутгаа баян цатгалан болгосон байна.
Гэтэл та бид нар өнөөдөр эх орон, өлгий нутгаа баян баялагтай болгож чадаж байгаа бил үү. Төв аймгийн Заамар сумын нутаг ямар их эрдэнэс баялагтай, хэчнээн их өгөөжтэй буян хишгээ дэлгэсэн хангай байлаа. Бүр "Тосон Заамар" гэсэн тодотгол нэртэй байлаа.
Гэтэл алтыг нь ухсанаас хойш зуд болдоггүй "Тосон Заамар" нэрээ өөрчилжээ. Одоо нутгийнхан зун болдоггүй Заамар гэх болж. Хангайгаас хаа холын говь руу зориглон зочлон урсч, гурван аймгийн арав гаруй сумын хүн, малыг олон зууны турш ундаалж байсан Онгийн гол өнөөдөр сураг чимээ нь тасарлаа. Бас л алт олборлох нэрээр олз хайсны балаг Онгийн голыг ор сураггүй болгож, "гавьяа" байгуулан гар "мухардууллаа". "Зуун мод" нэртэй ойн төглүүд өнөөдөр "Зургаан мод"-той ойн "төгсгөл"-үүд болох вий хэмээн сэтгэл зовнино.
"Улаан ном"-д орсон дархан цаазтай бурхан "цайзтай" ховор амьтад ч өнөөдөр доллараар үнэлэгдсэнээсээ болоод "Хар данс"-нд орох гээд байх шиг. Өсч төрсөн өлгий нутгаа хайрлаж хамгаалах монгол хүний унаган багын ясны, ёсны, цусны хүмүүжил гээгдэж Монгол орны минь байгалийн унаган төрх танигдахгүй болтлоо алдагдаж байна. Уг нь "Төрөхөд минь анх өлгийдөж авсан төгсөхөд минь ахиад өлгийдөж авах" эх орны газар шороо та бидний мөнхийн өлгий билээ.
Уг нь монголчууд бид газар өлгийгөө өмчилж авлаа. Бүх хүн өөрийн гэсэн өмчийн газартай боллоо. Та бид газар эхийнхээ жинхэнэ эзэд нь болсон шүү дээ. Орчлонд ам бардам хэлж чадах таны, миний, чиний өмч бол Ази тивд орших налгар Монгол орны минь нарлаг уудам өлгий нутаг. 
Сэтгүүлч Н.Пүрэвсүрэн 