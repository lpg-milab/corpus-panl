Үрийн чиглэлээр төрийн мэдлийн аж ахуй байгуулсан ч болно

Монгол Улс 1.2 сая га эргэлтийн талбай ашиглаж, 600 мянга хүртэл гад нь тариа тарьж, дотоодын гурилын хэрэгцээг бүрэн хангаж байсан түүхтэй. Гэтэл өнөөдөр нийтдээ 300 мянган га ашиглаж, улаан буудай, гурилын хэрэгцээний 30 хүрэхгүй хувийг дотооддоо үйлдвэрлэж байна. Тиймээс Засгийн газраас Атрын III аян хөтөлбөр хэрэгжүүлж эхлээд байгаа. Энэ талаар УИХ-ын гишүүн Р.Нямсүрэнтэй ярилцлаа. 

-Атрын III аяны талаар таны үнэлгээг сонсъё?
-Энэ хөтөлбөрийн ач холбогдлыг өндөр үнэлэхээс өөр аргагүй ийм цаг үе болчихоод байна. Дэлхий даяар хүнсний бүтээгдэхүүн тэр дундаа улаан буудайн хомсдол бий болж,үнэ нь огцом өслөө. 
Газар, мэргэшсэн тариаланчид, хэр тааруу ч гэсэн техник тоног төхөөрөмж бүгд бидэнд байна. Энэ бүх давуу тал, нөхцөл боломжоо ашиглаад "Атрын III аян" хөтөлбөр хэрэгжүүлж эхэлсэн нь яах аргагүй цагаа олсон шийдэл. 
Аяны хүрээнд одоогийн тариалж байгаа 300 мянган га-г 2010 он гэхэд 600 мянган гад хүргэе гэж зорьж байгаа. Нийт эргэлтийн талбайгаа 600 мянган гад хүргэчихвэл жилдээ түүний тэн хагаст тариалалт хийнэ гэсэн үг. Ингэвэл дотоодын хэрэгцээнийхээ улаан буудайг өөрсдөө бэлдэх боломжтой. 
Хөтөлбөрийн зорилтод усалгаатай тариаланг 54 мянган гад хүргэнэ гэсэн байгаа. Усалгаатай тариаланг үүнээс ч илүү нэмэгдүүлэх хэрэгтэй. Тэгж байж бид баталгаатай ургац авна.
-Газар тариаланд төрөөс үзүүлж байгаа дэмжлэг тусламж ямар байна вэ?
-Хуучин тогтолцооны үед төр дэмжлэг үзүүлээд бүтээгдэхүүнийг нь авдаг тогтолцоо байсан. Зах зээлийн харилцаанд шилжсэн 1990-ээд оноос төрийн дэмжлэг нэг хэсэг унтарсан. Харин 2004 оноос хойш уриншийн зээл олгож эхэллээ. Бас зарим зээлийг хүчингүй болгосон. Японы ЖАЙКА байгууллагын шугамаар ирж буй тусламжийг хөдөө аж ахуй руу голлон чиглүүлсэн. Энэ мэтээр эхний алхмуудыг хийж байна. 
Ер нь газар тариалан, үндэсний хүнсний чухал түүхий эдээ дэлхийн улс гүрнүүд төр, засгийнхаа байнгын анхааралд байлгадаг юм билээ. Японд гэхэд л цагаан будаа, Канадад улаан буудайн тариалалтад төрөөс байнга санхүүгийн дэмжлэг үзүүлдэг байх жишээтэй. 
-Атрын III аяныг хэрэгжүүлэхэд зайлшгүй анхаарах ёстой зүйл юу вэ?
-Үрийн бодлого Монголд алга. Монголын улаан буудайн тариалалт импортын үр дээр тогтож байна. Тухайн улс гүрэн, бүс нутаг, бүх аж ахуйн нэгж өөрийн газартаа тохирсон, сонгомол сортын нутагшсан үртэй байх ёстой. Үрийн чиглэлээр төрийн мэдлийн аж ахуй байгуулсан ч болно. 
Хөдөө аж ахуйн байгууллага газар тариаланд олон жил ажилласан хүмүүст 100 хүртэл га-г урт хугацаагаар эзэмшүүлнэ гэж хуульд заасан. Энэ дагуу газар авсан олон хүн бий. Бас жижиг аж ахуйн нэгж олон болсон. 200-300 га талбайтай жижиг компаниуд өөртөө трактор, техник тоног төхөөрөмж авах аргагүй. Зардал өндөртэй. Тэдэнд үйлчилдэг техник үйлчилгээний компани үгүйлэгдэж байна. Шаардлагатай тоног төхөөрөмжөө мөнгөө төлж авч ашигладаг энэ тогтолцоо руу шилжихээс өөр аргагүй. 
Дарханы ургамал газар тариалангийн хүрээлэн гэж бий. ШУА, Боловсрол, соёл, шинжлэх ухааны яамны харьяанд байдаг байгууллага. Үйлдвэрлэл шинжлэх ухаан хоёр нэгдэхэд захиалагч нь Хөдөө аж ахуйн яам, харьяалал Боловсролын яам болоод явчихдаг энэ тогтолцоо саад болоод байгааг өөрөөр сэтгэж хармаар байна. 
-Атрын аяны санхүүжилт хөрөнгө мөнгөний талаар ч нэлээд маргаан, шүүмж өрнөөд байгаа шүү дээ?
-Газар тариалангийн үйлдвэрлэл өөрөө маш их зардалтай, байгаль цаг уурын эрсдэлээс шууд хамааралтай хүнд салбар. Хөтөлбөрт хөрөнгө мөнгөний талаар тодорхой тусгаж өгсөн. Түүний гуравны нэгийг төрөөс гаргаад үлдсэнийг нь аж ахуйн нэгжүүд өөрсдөө гаргах байдлаар орсон байгаа. Энэ хоёроос гадна гадаад, дотоодын урт хугацаатай, бага хүүтэй зээл тусламжийг ийш нь татах нь чухал. Ерөнхий сайдыг ОХУ-д айлчлах үеэр тус улсын хөдөө аж ахуйн банк урт хугацаатай, бага хүүтэй зээл олгох талаар ярьсан байна билээ. Тариалан эрхлэгчдэд олгох зээлийн хүүгийн 50 хувийг Засгийн газраас төлөхөөр болсон.
Гаднаас орж ирж байгаа техникийн үнэд 50 хувийн хөнгөлөлт үзүүлэхээр заасан. Энэ зөвөөр хэрэгжээд явах юм бол ихээхэн бодитой дэмжлэг болж, газар тариалангийн салбарын техникийн шинэчлэлд шинэ алхам болно. 
-Ерөнхий сайд С.Баяр Атрын III аяны нээлтийг Сэлэнгэд хийсэн. Сэлэнгийн тариаланчид ямар сэтгэгдэлтэй байна вэ?
-Сэлэнгийнхэн монголчуудыг улаан буудай, төмс, хүнсний ногоогоор хангаж ирсэн улс. Одоо гэхэд л Монголын газар тариалангийн үйлдвэрлэлийн 50 хувийг Сэлэнгээс гарч байна. Атрын шинэ хөтөлбөр өрнүүлэх эрч хүч, урам зориг Сэлэнгийн тариаланчдад ямар байгааг харсан Засгийн газрын тэргүүн өндөр сэтгэгдэлтэй буцаж ирсэн. 
Сэлэнгэ аймгийн Тамгын газар, хөдөө аж ахуйн газар аяны улсын хөтөлбөртэй уялдуулан аймгийнхаа хүрээнд хийх ажлыг тусгайлан боловсруулсан байгаа. Уг хөтөлбөрөөр, Орхон, Сэлэнгэ, Хараа, Ерөөгийн ай сав, газар тариаланд тохиромжтой бүс нутагт өнөөдөр байгаа хэмжээгээрээ өсөлтийг хадгалахаар тооцоолсон байна билээ. Атрын шинэ аян хэрэгжсэний дараа Сэлэнгэ аймаг улсын хэмжээнд улаан буудайн 50 хувийг үйлдвэрлэдэг, салбартаа тэргүүлэгч хэвээрээ байх болно. 
-Төмс, хүнсний ногооны тариалалтын хувьд?
-Улсын хэмжээгээр хүнсний ногооны 46 хувийг Сэлэнгийхэн хангадаг гэсэн тоо байдаг. Төмсний хувьд өрхийн аж ахуйн чиглэлээр үсрэлт гарч байна. Айл болгон хашаандаа болон эсвэл сум орон нутгийн захиргаанаас зааж өгсөн газарт 0.5-5 га газарт төмс хүнсний ногоо тарьж байна. Жавхлант суманд гэхэд 100 гаруй өрх ногоо тарьж байх жишээтэй. 
-Өрхийн аж ахуйг хөгжүүлэх чиглэлээр таныг Сэлэнгэд бичил төслүүд амжилттай хэрэгжүүлж байгаа гэж сонссон. Энэ талаараа тодруулна уу?
-Төр, засгийн зүгээс төсвийн хөрөнгийг нийгмийн чиглэл рүү илүү зарцуулах бодлого баримталж байгаа. 2004-2007 онд өөрийнхөө тойргийн сумдад гадаад, дотоодын хандивлагч болон бусад байгууллага, улсын төсвийн хөрөнгөөр 40-өөд тэрбум төгрөгийн хөрөнгө оруулалт бүхий бүтээн байгуулалтын ажил хийлээ. Ингэснээр тухайн сумдад сургууль, цэцэрлэг, эмнэлэг гээд нийгмийн үйлчилгээний салбарын асуудлуудыг шийдлээ. 
2008 онд гишүүдийн гэж хаяглаад муулаад байдаг төсвийн 500-гаад сая төгрөгөөс 270-аад саяыг хүнд хүргэх зорилго тавьж, хэд хэдэн төсөл боловсруулаад эхнээс нь хэрэгжүүлж байна. "Өрхийн жимсний төгөл" төслийн хүрээнд 15 мянган чацарганын бут Сэлэнгийн айл өрхүүдэд очлоо. Сэлэнгийнхэн хөдөлмөрч улс, чацарганын бутнууд мөдхөн төгөлнүүд болно гэдэгт итгэлтэй байгаа. Малжуулах төслөө ирэх долоо хоногт явж эхлүүлнэ. Энэ хүрээнд тугалтай 100 үнээ зохих эздэдээ хүрнэ. Мөн "Гэр" төслийн хүрээнд 100 айлыг гэртэй болгох гэж байна. 
-Төсөлд хамрагдах айл өрх, аж ахуйн нэгжүүдийг яаж сонгодог вэ?
-Орон нутгийнхан өөрсдөө шийднэ. Түүнээс би улсын төсвөөс ийм хөрөнгө босгож өглөө, хэнд өгөхөө өөрөө шийднэ гэвэл тэрэн шиг утгагүй юм байхгүй. 
-УИХ-ын гишүүний хувьд Та энэ Засгийн газрыг хэр ажиллаж байна гэж дүгнэдэг вэ?
-С.Баярын Засгийн газар эрч хүчтэй, санаачилгатай ажиллаж байна. Ганц Атрын аяны тухайд биш олон зүйл дээр. Хүнсний бүтээгдэхүүний үнийг зохицуулах, гадаад дотоод харилцааг өргөжүүлэх, төрийн албан хаагчид болон төрд ажиллаж, төрийн нэрийн өмнөөс алба хашиж байгаа хүмүүстэй хариуцлага тооцох, хариуцлагыг өндөржүүлэх чиглэлээр тодорхой санал санаачилга гаргаж ажиллаж байгаа. Энэ бүхэн нь олон нийтийн дэмжлэгийг хүлээж байна. Харамсалтай нь, санаачилсан санаа бүхэн ажил хэрэг болохгүй хүндрэл учирч байгааг бид харж байгаа. Жишээ нь талх, гурилын үнийг барих тухайд гэхэд яах аргагүй дэлхийн эдийн засгийн нөлөөнд автаж байна шүү дээ.
-Та сонгуульд нэр дэвших үү?
-Би шийдвэрээ гаргасан. Намын анхан, дунд шатны байгууллагын хэлэлцүүлэг өрнөхөд өнгөрсөн жил "Дахин нэр дэвшихгүй" гэдгээ хэлсэн. Ер нь ч тэгээд цаг нь болоогүй юм руу шуурч дайрах, цаг нь өнгөрсөн юмны хойноос гонгинох тийм ч таатай зүйл биш ээ. Одоо залуучуудад зай тавьж өгч, тэднийг ажиллах боломжоор хангах хэрэгтэй.
Д.Өрнөд 