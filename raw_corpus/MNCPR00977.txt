Номын хулгайг тоодоггүй тул номын санч хохирдог

Номын санч гэдэг мэргэжлийг өдгөө эзэмших хүсэлтэй хүн тун ховорджээ. Энэ салбарт ялангуяа номын санчид хуучин нийгмийн үеийн буруу хууль журмаас болж эдийн засгийн хувьд ихээхэн хохирч байгаа тухай "Капитал" дээд сургуулийн номын санч П.Улаанбаатар манай сонинд хандсан юм. Түүнтэй ярилцлаа.
-Номын санд орсон уншигч үгүй ядаж хэрэгтэй хуудсыг нь ураад явчихдаг даа. Тэгдэг биз? -Номын сангийн гол үүрэг бол олон нийтийг ном, хэвлэл мэдээллээр хангаж үйлчлэх юм. Энэ нь хүндтэй бас хариуцлагатай ажил. Гэхдээ бид урагдаж гэмтсэн, алдагдаж дутсан ном хэвлэлийн буруутан болж хариуцлага үүрдэг. Сарын цалин цаашлаад ээлжийн амралтын мөнгөө бусад хариуцлагагүй хүмүүсийн өмнөөс төлж хохирдог нь нийтлэг үзэгдэл. Энэхүү хуучин тогтолцоог өөрчлөх цаг нь болсон учраас энэ асуудлыг хөндье гэсэн юм. Ялангуяа их дээд сургуулийн номын сангийн ажилтнууд ном алдвал цалингаас нь суутгаж авдаг. Уг нь зөрчил гаргаад байгаа уншигч, оюутанд хариуцлага тооцож болох ч төлбөрийн чадваргүй эсвэл буцааж тооцох баримтгүй алга болдог. Эцэст нь номын санч буруутан болдог болж хохирлын  цалингаараа төлдөг. Төлөх төлөхдөө өөрийн авдаг цалингаасаа хэд дахин илүү 200-300 мянган төгрөг төлөх тохиолдол гардаг. -Та хэд дэх жилдээ энэ мэргэжлээр ажиллаж байна. Өдгөө номын санчдын дундаж цалин хэд байдаг вэ? -1975 онд багшийн дээд сургуулийн номын санчийн ангийг төгсөөд өдийг хүртэл номын санч, соёл гэгээрлийн ажлын арга зүйч, зохион байгуулагчийн мэргэжлээр ажиллаа. МҮЭСТО-ноос эхлээд олон газрын номын санд ажилласан. Одоо "Капитал" сургуулийн номын санч ажилтай. -Цалингаасаа хэдэн хувь илүү торгуулдаг гэлээ. Таны хувьд хэр торгуулж байв? -Тийм зүйл надад нэг бус удаа тохиолдсон. Хоёр удаа бүр хэрээс хэтэрсэн мөнгө төлсөн. Нэгийг нь жишээ татъя л даа. Нэгэнт өнгөрсөн явдал болохоор ажиллаж байсан газраа муулаад ч яахав. 1990-ээд оны эхээр нэг сургуульд ажилладаг байсан юм. Шилжилт хөдөлгөөн ид явагдаж оюутнууд хичээлээ хаяад наймаанд яваад өгдөг үе байсан. Тэр үеэр олон ном алга болсон доо. Тус сургуульд долоо, найман жил ажиллаж байтал тооллого хийгээд би 100 мянган төгрөгийн өрөнд унасан. Тэр үеийн зуун мянган төгрөг бага биш мөнгө шүү дээ. Цалингаасаа 20, 20 мянгаар нь суутгаж байж төлж байсан юм. Одоо номын санчдын дундаж цалин 70-80 мянган төгрөг. Миний хувьд гадаад, дотоодод дээд сургууль төгссөн. Их ч юм уншсан. Ямар ч байсан юмны цаад наадахыг ухаарахтайгаа хүн гэж өөрийгөө үнэлдэг. Энэ утгаараа хүн төрөлхтний түүхийг үзэхэд өөр хүний учруулсан хохирлыг гэм буруугүй өөр хүнд тохон хүлээлгэх гаж хууль боолын болоод феодалын нийгмийн үед л байсан байх. Гэтэл өндөр хурдтай хөгжиж байгаа XXI зуунд буюу ном хэвлэлийн хэрэгцээ шаардлага нийгмээ дагаад хөгжих ёстой. Энэ л үед бид буруу журам тогтоолоо эргэн харж шинэчлэн засах цаг болжээ. Хуучин нийгмийн буруу журам тогтоол өөрчлөгдөөгүйгээс болж номын сангийн фонд хариуцагч, ном олгогчийн ажлыг хийх хүн ховор болж байна. Багахан байгууллагын нэг орон тоотой номын сангийн ажилтан алдсан гэмтсэн ном сэтгүүлийн хорогдол хохирлыг цалингаараа төлдөг шударга бус зарчмыг халж өнөөгийн дэвшилтэд хэлбэрт шилжих нь чухал. Одоогийн мөрдөж байгаа журам нь "Алдагдсан гэмтсэн ном хэвлэлийг төлүүлэх" Гэгээрлийн сайдын 1997 онд гаргасан тушаалаар бол ном төлүүлэх эрх зүйн үндэслэл нь хөдөлмөрийн хуулийн 63 дугаар зүйлийн хоёрт зааснаар эд хөрөнгө, үнэ бүхий зүйлийг ашиглан шамшигдуулсан, санаатайгаар устгасан, гэмтээсэн үед хохирлын хэмжээг тухайн үеийн үнээр тогтоож төлүүлнэ гэсэн байдаг. Энэ бол эргэж харахаар шинэчилмээр тэнэг заалт. Номын санч хүн дээрх үйлдлийг санаатайгаар хийгээд өөрөө төлбөрт унах гэж байх уу. Үнэт ховор ном хэвлэл нь тусгай үйлчилгээнд байдаг тул эрсдэл бага. Харин их дээд сургуулийн номын санд, өргөн хэрэглээний ном сэтгүүлтэй нийтийн үйлчилгээний номын санд ажилладаг ажилтанд дээрх журам мөрдөгдөж хөдөлмөрийн хуулийн 64 дүгээр зүйлээр байгууллагад учруулсан хохирлыг нөхөн төлүүлэх журмын нэгд зааснаар илүү төлбөр төлдөг. Амьдрал дээр энэ хуулийн заалтыг зөрчиж номын сангийн ажилтны сарын цалинг авч ээлжийн амралтынх нь мөнгийг суутган авдаг тохиолдол бий. -Энэ байдлыг яаж өөрчлөх вэ? -Энэ талаар америк яваад ирсэн номын сангийн мэргэжилтнүүдээс асууж байсан. Тэнд нэг хүн номын сангаас ном аваад алга болоход араас нэхэл дагал болохгүй номын санч ч хариуцлага хүлээхгүй. Учир нь даатгалын газар руу номын сангаас мэдүүлэг явуулаад түүний даатгалаас мөнгөө суутгачихдаг. Мөн Оросод энэ асуудлыг яаж шийддэг вэ гэхээр тухайн номын санч ажлаас гарахад тооллого хийгээд зөрчил гарах юм бол цалингийн гуравны нэгийг нь аваад хэл үггүй явуулчихдаг. Сургуулийн номын сангийн тухайд бидний үед оюутнууд номын сангийн өрийг степентээс суутгадаг байсан.Одоо манайд энэ асуудлыг шийдэхийн тулд оюутны төлбөрийн тодорхой хувиас фонд үүсгээд хичээлийн жилийн эцэст зөрчилтэй оюутны фонд дахь мөнгөнөөс суутгаад зөрчилгүйд нь буцаагаад мөнгийг нь олгох системээр засаж болох юм шиг санагддаг. Энэ мэтийн шинэлэг аргыг олох хэрэгтэй. 
Д.Цогзолмаа
