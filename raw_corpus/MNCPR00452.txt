Шинэ замын эхний хэсэг ашиглалтад орлоо

"Мянганы зам" төслийн ажлын хүрээнд хөдөө орон нутагт шинээр зам тавигдаж ашиглалтад орж байгаа. Багануур-Өндөрхаан чиглэлийн 165 км замын эхний хоёр хэсэг болох Хэрлэнгийн гүүр-Дуутын даваа хүртэлх 115 км авто замын барилгын ажил бүрэн дуусч уг замыг хүлээн авах улсын комисс ажилдаа орлоо.
"Мянганы зам" төслийг хэрэгжүүлэх ажил 2001 онд зүүн чиглэлийн замаар анх эхэлсэн бөгөөд Төв аймгийн Эрдэнэ сумаас Багануур дүүрэг хүртэлх 36.5 км хатуу хучилттай авто замыг "Эрдэнэ зам", "АСБИ" компаниуд гурван жилийн хугацаанд барьж ашиглалтад оруулсан. Энэ замын үргэлжлэл болох Багануур-Өндөрхаан чиглэлийн 200 км авто замыг барих Засгийн газрын шийдвэр 2003 онд гарсан. Уг шийдвэрийн дагуу Багануур-Өндөрхаан чиглэлийн 165 км хатуу хучилттай авто замыг барих барилга угсралтын ажил хийгдэж байгаа. Хэрлэнгийн гүүр-Устын уул чиглэлийн 15 км хатуу хучилттай замын барилгын ажлын нийт төсөв өртөг нь 2037 сая төгрөг бөгөөд улсын төсөв, замын сангийн хөрөнгө оруулалтаар барьж байгаа юм. Хэнтий аймгийн Цэнхэрмандал, Жаргалтхаан сумдын нутагт баригдаж байгаа Устын уул-Дуутын даваа чиглэлийн 100 км хатуу хучилттай замын барилгын ажил одоо хийгдэж байгаа. Дээрх замын үргэлжлэл Дуутын даваа-Мөрөн сум чиглэлийн 50 км хатуу хучилттай замын барилгын ажлын төсөв өртөг нь 6.8 тэрбум төгрөг бөгөөд уг замыг гүйцэтгэгч "Монроуд" ХХК өөрийн хөрөнгө оруулалтаар замыг ашиглалтад оруулсны дараа санхүүжилтийг нь авахаар гэрээ байгуулан ажиллаж байна. Багануур-Хэрлэнгийн гүүр, Хэнтий аймгийн Мөрөн сумаас Өндөрхаан хот хүртэлх 58.6 км хатуу хучилттай замыг Япон улсын Засгийн газрын буцалтгүй тусламжийн хөрөнгөөр барихаар нот бичиг солилцсоны дагуу замын барилгын ажлыг ирэх оноос эхлүүлж 2008 онд дуусгах гэнэ. 
Б.Одмаа
