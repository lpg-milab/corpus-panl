Солонгосын компаниас айчихав уу, яав?

Солонгосын телевизийн томоохон сувгаар цацагдсанаар төр, засаг нь сахилгагүй, бүтэл муутай компаниудаа "загнаж" байна гэнэ. Чанартай, үндэсний үйлдвэрлэгчдэдээ хандан Монголд хөрөнгө оруулж ажиллахыг уриалжээ.
Эх орныхоо нэр сүрийг хамгаалахгүй бол хамгийн үл бүтэх компаниуд Монголд очиж тэднийг хулхидсаар байгаад нурууг нь авчихаж. Ийм төрхөөр Солонгосыг төсөөлөх боллоо гээд л бухимдаж байна гэнэ. Тэр Азийн бар улсын төр, засгийн үнэлж байгаагаар нэг муу хулхи компани нь манайд ирээд, 16 тэрбумын хөрөнгө хүүдийлээд явчих нь уу? "100 мянган нарны гэр" Үндэсний хөтөлбөрийн хүрээнд зарласан 50 мянган нарны цахилгаан үүсгүүр нийлүүлэх тендер ялагчгүйн улмаас хүчингүй болсон. Энэ тендерийн дүнд 50 мянган малчин нарны үүсгүүрээр гэрэл цахилгаантай болох учиртай. Тендерт оролцсон БНСУ-ын "L sistech" консерциум шалгаруулалтыг будлиантууллаа гэж Түлш, эрчим хүчний яам (ТЭХЯ) руу дайрсан. Олон улсын нээлттэй тендер зарласан хэр нь үнэн чанартаа гадны компанийг гадуурхлаа гэхчилэн хэвлэлийн бага хурал хийж байлаа. Сөргүүлэн ТЭХЯ-ны Үнэлгээний хорооныхон ч тайлбар тавьсан. Тэдний хэлснээр малчдад нийлүүлэх нарны зайн үүсгүүрийн нэг бүрийн үнийг хамгийн багаар бодсон төсөлтэй нь "L sistech" юм билээ. Гэвч материалын бүрдүүлэлтэд байгаа "но"-гууд их хор холбогдол дагуулж мэдэх гэсэн. "L sistech" нарны зайн үйлдвэрлэл эрхэлдэггүй. Зүгээр л худалдааны чиглэлийн хэд хэдэн компани нэгдсэн консерциум. Жилийн орлого нь төсөл хэрэгжүүлэх чинээнд хүрэхгүй баримтууд тендерийн шалгаруулалтад орж ирсэн байдаг. Ингээд шалгаруулалтад ялагч тодроогүй байхад шаардлагад хамгийн их дүйж очсон болохоор бид ялагч гэсэн муйхар тайлбарыг "L sistech"-ийнхэн зарлаж эхэлсэн байдаг. ТЭХЯ-ны Үнэлгээний хорооны тайлбарыг "L sistech"-ийнхэн үгүйсгээд л, зүтгээд л. Бүр төрийн гурван өндөрлөгт салбарын нь сайдыг буруутган шаардлага хүргүүлсэн. Хэрүүл шуугиан дагуул- сан тендерийн дахин шалгаруулалт болж, өнөөх 50 мянгыг тал хувиар буулган 21 мянга 500 нарны цахилгаан үүсгүүр нийлүүлэх болзол өгөгджээ. Хаалтай тендерийг өнгөрөгч арванхоёрдугаар сарын 12-нд нээж дүгнэхэд зургаан компани оролцсоноос өнөөх нэхэл дагалтай БНСУ-ын "L sistech" консерциум ялагчаар тодорсон байх юм. Хоёр дахь тендерийн шалгаруулалтын дүнг оролцогч компаниудад мөн сарын 22-нд мэдэгдсэн байна. "Но"-той материал бүрдүүлсэн "L sistech"-ийн баримт хоёр дахь тендерт ч давтагджээ. Тендерийн баримт бичгийн 16.2-т зааснаар гадаадын эсвэл Монгол улсын нэр хүндтэй банкны батлан даалттай байх ёстой. Гэтэл бондоор баталгаа хийсэн байдаг. Энэ нь ч ядахад эх хувь биш хуулбар гээд бод доо. Анх тендерт өрсөлдөхдөө ялсан ч, ялаагүй ч 4000 нарны үүсгүүрийг Монголд бэлэглэнэ гэж "L sistech" аархсан гэсэн. Тэр амлалтын нь үнэн мөнийг асуух ч яамай. Харин адаглаад банкны баталгаа гаргуулчихаж чадахгүй "L sistech"-д 21 мянга таван зуун нарны үүсгүүрийн тендерээ "бэлэглэчихэж" болж байна уу. Хэл ам хийн хэвлэлийн бага хурал зарлаж, улмаар ашиг сонирхлын зөрчилтэй гэгддэг салбарын сайд руу нь дайрдаг давхар далайлтаас сүрдээд ТЭХЯ-ныхан нарны үүсгүүр нийлүүлэх эрхийг үл бүтэх компанид олгочихов уу. Мөнгө ч үгүй, нарны зай ч үгүй болбол яана аа. "L sistech"-ийг хууль бусаар шалгарууллаа гэж үзсэн тендерийн өрсөлдөгч нэг компани одоо бүр Захиргааны хэргийн шүүхэд хандчихаад байгаа сурагтай. Тэдний маргалдах, муудалцах ч яамай нарны зайн үүсгүүр хүлээж байгаа малчдын гэрэл цахилгаантай болох горьдлого "дашийншог" болсон юм биш биз. 
Б.ХАЖИДМАА

