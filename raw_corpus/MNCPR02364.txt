Олег Дерипаска

Өнгөрсөн оны арванхоёрдугаар сард Улаанбаатар хотноо болсон Монгол-Оросын бизнес форумд ОХУ-ын томоохон компанийн төлөөлөгчид болон нөлөө бүхий бизнесменүүд оролцсон билээ. Тэдний нэг нь "Русский Алюминий",  "Базовый элемент"  компанийг үүсгэн байгуулагч Олег Дерипаска байв . Тэрээр бизнес форум эхэлсэн өдөр  Монголд ирсэн боловч уг арга хэмжээнд оролцоогүй. Улаанбаатарт хэдхэн цаг болохдоо хоёр, гурван  хүнтэй уулзаад буцсан гэдэг. Саяхан Америкийн "Forbes" сэтгүүлээс Европын 25 тэргүүн баяны жагсаалтыг гаргасан билээ. 
28 тэрбум ам.доллартай тэнцэх хөрөнгөтэй Олег Дерипаска уг жагсаалтад хоёрдугаарт бичигдсэн юм. Үүнээс үзэхэд тэрбээр Оросын тэргүүн баячуудын жагсаалтад нэгдүгээрт орох нь гарцаагүй. Сүүлийн үед түүний нэр дэлхийн баячуудын жагсаалтад нэлээд дээгүүрт бичигдэх болсон. Түүний үүсгэн байгуулсан  "Русский  Алюминий" компани нь хөнгөн цагаан үйлдвэрлэлээр дэлхийд тэргүүлдэг. Маш богино хугацаанд эрчтэй хөгжиж буй Оросын компаниудын нэг. 1991 онд хөнгөн цагааны салбарт хөл тавьж ердөө хэдхэн жилийн дотор  нөлөө бүхий байгууллага болжээ. 
2001 онд байгуулсан "Базовый элемент" компани нь өнөөдөр төмөрлөг, мод боловсруулах, цаас үйлдвэрлэл, эрчим хүч гээд  Орост төдийгүй гадаадын улс орнуудад нэлээд өргөн хүрээг хамарсан үйл ажиллагаа явуулдаг. Дерипаскагийн компани  хуучин ЗХУ-ын бүрэлдэхүүнд багтдаг байсан улс орнуудад идэвхтэй үйл ажиллагаа явуулдаг юм. Сүүлийн жилүүдэд хүрээгээ улам тэлж Ази, Номхон далайн орнуудын зах зээл рүү нэвтэрсэн. 
"Время Евразий" сэтгүүлийн сурвалжлагч  В.Путиныг Дундад Азийн орнуудаар айлчлахад Олег Дерипаска байнга дагалдаж явдгийг онцлон бичсэн байдаг. Яагаад Азийн орнуудад хэрэгжүүлж буй томоохон төслүүдийг сонирхдог  талаар нь Дерипаскагаас асуухад  том бизнес гэдэг үргэлж  шинэ орон зай  хайж байдаг гэнэ. Тэгээд ч жижиг бизнесээс ялгаатай тал нь гэвэл  хүссэн, хүсээгүй төртэй холбогддог. Ялангуяа  санхүүгийн хувьд хуучин ЗХУ-ын бүрэлдэхүүнд багтдаг байсан Дундад Азийн орнууд нь дөнгөж өндийж байгаа. Энэ бүсэд ОХУ нөлөөтэй хэвээрээ гэдгийг ч дурдсан байна. В.Путин Ерөнхийлөгчийн албыг хашиж байхдаа О.Дерипаскагийн  Оросын эдийн засагт оруулсан хувь нэмрийг өндрөөр үнэлдгээ  нэг бус удаа онцлон дурдаж байсныг хэлэх нь  зүйтэй байх. 
Олег Дерипаска 1993 онд Москвагийн  их сургуулийг улаан дипломтой төгссөн. Физикч мэргэжилтэй. Гэхдээ хэзээ ч мэргэжлээрээ ажиллаж байгаагүй. Зарим хүмүүсийн ярьж байгаагаар  физикт ямар ч авьяасгүй гэнэ.  1996 онд Плехановын нэрэмжит  Улс ардын аж ахуйн академийг дүүргэсэн.  Москвагийн  их сургуулийн төгсөх курсийн оюутан байхдаа  "Военная финансово-инвестиционная компания"-ийн санхүүгийн асуудал хариуцсан захирлаар ажиллаж байсан гэдэг. Ангийнх нь хүүхдүүдийн ярьснаар дипломоо авахыг хүлээгээд зүгээр сууж болохгүй гэдгийг аль хэдийнэ ойлгочихсон, маш идэвхтэй оюутан байжээ. Тиймээс ч мөнгө хийх ажилд шаргуу орсон байна. Тэр үед  төрийн нэгэн байгууллагад хэдэн арван тонн элсэн чихэр зарж  хүний санаанд оромгүй их ашиг олсон тухай  одоо болтол ярьцгаадаг. Дерипаска ЗХУ-ын Улсын банкны үнэт цаасны асуудал хариуцсан газарт ажиллаж байсан гэнэ.  
Тэрээр 1968 онд Дзержинск хотод төрсөн.   Орос хүн гэдэг боловч зарим нь түүнийг  беларус гэдэг. Ямар ч байсан  эцэг эх нь Кубаниас гаралтай.  Олег11 нас хүртлээ өвөөгийндөө амьдарч байжээ.  
1991 оны арванхоёрдугаар сард  хоёр танилтайгаа хамтран "РосАлюмин-Продукт" компанийг байгуулж ерөнхий захирлаар томилогдсоноор бизнест хөл тавьжээ. Нэг жилийн дараа Кипрт "Алпро алюминиам продактс лимитэд" , Орост "Алюминпродукт" компаниа байгуулж албан ёсоор бүртгүүлсэн байна.  Үүний сацуу  Оросын бараа, түүхий эдийн бирж дээр брокерээр ажиллаж хөнгөн цагааны үйлдвэрүүдийн хувьцааг борлуулдаг болсон.   Ийнхүү хөнгөн цагаан үйлдвэрлэлээр дагнасан тэрбээр   1993 оноос "Саянский алюминиевый завод"  хэмээх Хакасын томоохон үйлдвэрийн  хувьцааг худалдаж авах болсон. Тун удалгүй тус үйлдвэрийн хувьцаа эзэмшигчдийн хуралдаанаар ерөнхий захирлаар сонгогдсон байна.  Ерөнхий захирлаар ажиллаж эхлээд үйлдвэр нь Оросын шилдэг аж ахуйн нэгжээр шалгарч байжээ. Тухайн үед "Сибирский алюминий" зэрэг томоохон үйлдвэрүүдийг нэгтгэсэн  Үндэсний санхүү-үйлдвэрлэлийн групп байгуулах санал дэвшүүлж байжээ. 
Борис Ельциний ойрын хамтран зүтгэгч асан А.Чубайс Дерипаска хоёр 
          цагтаа сайн найз байсан гэдэг. Тэдний нөхөрлөл удаан үргэлжлээгүй ч маш их зүйлийг "амжуулсан". Оросын "Сибнефть"  компанийн удирдлага хөнгөн цагааны бизнес сонирхох болсон нь Дерипаска, Чубайс хоёрын нөхөрлөх шалтгаан нь болсон. Тун удалгүй "Сиб-нефть", "Сибирский алюминий" хоёр хамтран "Русский алюминий" хувьцаат компанийг байгуулж Дерипаска ерөнхий захирлаар томилогдсон. 
Олег Дерипаска хэвлэл мэдээллийн салбарт идэвхтэй үйл ажиллагаа явуулдаг. 1999 онд "Медиаресурсхолдинг" компанийг байгуулж "Время новостей" өдөр тутмын сонинг байгуулалцсан.  Хоёр жилийн дараа гэхэд  "Сибирь ТВ" телевизийг байгуулахад чухал үүрэг гүйцэтгэсэн байна. Түүнийг интернэтийн "Газета.Ру" сайтыг худалдаж авсан гэж ч ярьдаг. Өөрийнх нь ярьснаар аливаа хэвлэлийг үзэхдээ хоёр зүйлийг л сонирхдог гэнэ. Тэр нь бүтээгдэхүүний сурталчилгаа, өөрийнхөө үзэл бодлыг илэрхийлэх боломж аж. 
Өнөөдөр Оросын зах зээл дээр тэргүүлж буй "Базовый элемент" компаниа байгуулснаас хоёр жилийн дараа "Русский алюминий" хувьцаат компанийн Захирлын зөвлөлийн даргаар томилогдон өнөөдрийг хүртэл энэ албаа хашиж байгаа. 
Олег Дерипаска эхнэр, хоёр хүүхдийнхээ хамт Москвад  амьдардаг. 
           Тэднийх хотын захад хоёр давхар байшинтай. Тэрээр интернэтээс янз бүрийн мэдээлэл цуглуулж, ном унших дуртай нэгэн . "XXI  зуун дахь Оросын стратеги" хэмээх Оросын эдийн засгийн хэтийн хөгжлийн төлөвлөгөөг тусгасан номын зохиогч. Тэрээр Б.Ельцинийг төрийн тэргүүн байхад ОХУ-ын Ерөнхийлөгчийн засаг захиргааны даргаар ажиллаж байсан Валентин Юмашевийн охин Полинатай 2001 онд гэрлэжээ. Дашрамд дурдахад  Валентин Юмашев  2002 онд  Б.Ельциний охин Татьяна Дьяченкотой гэр бүр болсон юм.  Ийнхүү Дерипаска  Оросын  хамгийн нөлөөтэй улс төрчийн гэр бүлд багтсан нь бизнест хөлөө олоход нь маш их дэмжлэг болсон талаар хүмүүс ярьдаг.  Тэрээр  Оросын нөлөө бүхий улстөрчтэй одоо ч дотно харилцаатай.  В.Путинтэй дотно харилцаатай Оросын  цөөхөн олигархийн нэг. Өөрийнхөө бизнесийг хэрхэн хөгжүүлэх талаар Оросын Ерөнхий сайдтай байнга зөвшилцдөг гэдэг. Хэдхэн сарын өмнө  Бүгд Найрамдах намаас АНУ-ын Ерөнхийлөгчид нэр дэвшсэн Жон Маккайн   Дерипаскатай нууцаар уулзсан тухай  хэвлэлээр шуугиж байсан. 
Цагтаа Оросын тэргүүн баячуудын жагсаалтын нэгдүгээрт байсан Роман Абрамович нь Дерипаскатай  маш том наймаа хийсэн  тухай тэдний хэвлэлд нийтэлсэн байна. Өнгөрсөн жил Роман Абрамович "Русала" компанийнхаа хувьцааны 25 хувийг түүнд худалджээ. Ийнхүү Дерипаска  Оросын бизнесийн ертөнцөд нөлөөгөө улам бэхжүүлсээр байна. 

