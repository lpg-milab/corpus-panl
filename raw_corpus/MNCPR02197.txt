Эрдэмтэй, оюунлаг хүмүүсийн ИХ СУРГУУЛЬ болно

Монголчууд сав шимийн ертөнцийн үнэнийг гүнзгий таньж мэдсэнээ "Ертөнцийн гурав" гэдэг гурвалсан хэмнэлт шүлгээр айзам утга төгс, цаглашгүй үнэнээр илэрхийлсэн байдаг.Тэдгээрийн дотор эрдэм номыг "Эрхэм баян"-д тооцон дээдэлж ирсэн билээ.
Энэ онд үүсэл хөгжлийн арван жилийн ойтойгоо золгоод буй тус сургуульд анх багш болон ирэхэд сургуулийн байранд хоёр дээд сургууль нэгэн дээвэр дор байрласан, хоёулаа "Улаанбаатар-Эрдэм" гэсэн нэгдмэл нэртэй байлаа. Нэг мэдэхэд хонхон дуунаар жигдрэх залуу үеийнхний хөл хөдөлгөөнд эрдмийн шуугиант танхим ачааллаа даахгүй болтлоо дарагдаж, сургуулиуд мэргэжлийнхээ чиглэлийг даган тус тусдаа салбарлахаас аргагүйд тулж хичээлийн байраа өөр өөрийн хэсэг болгон тусгаарлаж, үүсгэн байгуулагчид нь анхныхаа "Улаанбаатар-Эрдэм" хэмээх нэрийг ч тус бүрдээ залгамжлан замнахаар шийдэцгээжээ. Хуулийн сургууль "УБ-Эрдэм судлал" хэмээгдэж, манай сургууль "УБ-Эрдэм-Оюу" гэх гурамсан үг бүхий, содон агаад ном эрдмийг шүтсэн орчныхонд эгээ л оносон, бэлгэшээлтэй аятайхан нэртэй болчихсон байсан. Энэ ОЮУ бол эрдэнийн чулууг нэрлэсэн төвд үг бус, оюун сэтгэлгээний чадал, чадамжийг заасан "ухаан билэг" хэмээх утгатай үг, монгол нэр билээ. Сургуулийн удирдлага өөрийн сургуулийг өрөөлөөс ялгахдаа эл үгийг нэмэн чимэглэж авсан нь тийм ч мадагтай болоогүй бололтой. Сургуулиудын нэрийн талаар тухайн үед сонин хэвлэлээр бага сага маргаан нийтлэгдэж байсан ч эрхэм баян эрдэм номыг дээдэлсэн эрдэмтэн багш нар нь сэтгэлгээний цараа, ухааны буурийг зааж энэ талаар хэн хэндээ сэтгэлийн сэвгүй, гомдох хожихын дэнсгүй, ая эвээр зөвшилдөцгөөсөн ажээ. Монголчуудын аливааг нэрлэх сэтгэлгээ бол бэлгэдлийн агуулга, гүн ухаан юм. Нэр төрөө дээдлэхийн хувьд монгол хүний хэмжүүр нь "Дуудах нэрийг эцэг эхээс өгдөг, дуурсах алдрыг өөрөө олдог", "Нэр хугарахаар яс хугар", "Хүн нэрээ, тогос өдөө" хэмээхүй зэрэгт шингээстэй байгаа.Тийнхүү аль нэг хувь хүн, айл гэр, албан байгууллагын сүр сүлд, хөгжил мандлын ирээдүй нь түүний нэр алдартай зохих холбоотойн тул ийнхүү сургуулийнхаа нэрийн талаар танин мэдүүлэхүйн шинжтэйгээр бяцхан хөндөх санаа шижим төрсөн юм .Сургуулийн нэрийн тухайд үүсгэн байгуулагчидтай нь уулзан, түүхийн хуудсыг сөхөх юм бол нэгийг хэлэх нь дамжиггүй ч энэ удаа зөвхөн өөрийн сэтгэлийн толттой "хамтрахаар" шийдэв. "Манай сургууль" гэдэг бүлээн зөөлөн, нөөлөг буян наасан үгийг миний бие өмнө нь, ямагт төрж өссөн нутгийнхаа төгсөж гарсан найм, арван жилийн сургууль, мэдлэг ухааныг минь тэлж, амьдрал мэргэжилтэй золгуулсан улсын их сургуульдаа л хамаатуулдаг байлаа. Харин найман оны тэртээгээс энэ үг, эл ойлголт маань "Улаанбаатар-Эрдэм-Оюу" дээд сургуультай сэтгэлийн шижмээр холбогдон, шинэхэн утга агуулгаар баяжсан. Энэ сургууль намайг ардын багшийн эрхэм нандин албанд анх түрүүн хөл дөрөөлүүлсэн юм. Бахархах зүйл гэвэл энэ мөн. Энэ л сургуулийн оюутнууд их, дээд сургуулийн амьдрал мэдэхгүй намайг хамгийн түрүүн "Багш аа" гэж дуудан олны дунд ичээж байсан. Дурсахаас аргагүй түүх гэвэл энэ бас мөн. Өнөөдөр, оройгүй эрдэмд шимтсэн олон олон шавьтай болж, түүгээр хамгийн баян хүний тоонд орох болж явна, би. Сургууль Улаанбаатар хотноо гал голомтоо үүсгэсэн учраас "Улаанбаатар" хэмээн нийслэлийнхээ нэрээс тэлэлцээ байлгүй. Улаанбаатар гэгдсэн аливаа байгууллага, сургууль соёлын газар элбэг тул одоо энэ ер сонин зүйл биш болсон. Арван жилийн түүхтэй сургууль маань өнөөдөр эрдэм ухаанд эргэлт буцалтгүй шүтсэн, оюун сэтгэлгээний хөгжлийн дээд мандалд тэмүүлсэн олны их орд өргөө болон хөгжих замдаа шуударчээ. Өмчийн хэлбэрээр нь ангилан жагсаасан чансааны албан дансанд манай сургуулийн нэр толгойн арваас буудаггүй болов. Үүсгэн байгуулагчдын онцлогоос хамаарсных уу, яасных уу юутай ч эхний хэдэн жилд тус сургуульд баруун аймгийн хүүхдүүд голцуу элсэж, элгэмсдэг байв. Тэр цагт хүмүүс тус сургуулийг "Аа, Дорж академичийн сургууль уу" хэмээн сургаар мэдэж таньдаг байжээ. Хувийн сургууль гэдэг бол хувь хүний сургууль байсан, хүмүүс ч тийнхүү ойлгодог байсан боловсролын хөгжлийн тийм нэгэн цаг мөчлөг эдүгээ элж улирчээ. Тиймээс дээрх үзэгдэл одоо арилж, манай орны бүх аймаг, түүний дотроос нийслэл хотын дунд сургууль төгсөгчид ч хоёр удаагийн магадлан итгэмжлэлтэй "Эрдэм-Оюу" дээд сургуультай "амьдралааа холбохоор" сэтгэл оюунаараа сонгон авдаг болжээ. Сургууль руу номын гэгээн мөр татуулан саатаж ирэх эрдэмт багш нарын урсгал ч тал бүрийн ундаргатай, сэтгэлгээний чадамж гэсэн нэг л зүйлийн цутгалан болон "хүрхэрч" байх учиртай буй за. Зөвтэй зам, зүйтэй ирээдүй энэ бөгөөд сургууль үүнийг улмаа дэмжих бодлого барих ёстой санагдаж байна. Өнөөдөр сургууль маань мянга давсан суралцагчтай болж, алслагдсан дүүрэг, аймаг орон нутагт ч салбартай болж, бакалавр болон магистрын түвшний сургалт явуулах шатанд шилжээд байна. Ази, Европын хэд хэдэн орны их, дээд сургуультай ном эрдмийн түншлэл тогтоогоод буй. Өргөө ордноо тэлж, долоон давхар хичээлийн шинэ байраа ашиглалтанд авахаар хүлээн дуншиж буй нь сэтгэлд "наран ургуулах" ажгуу. Товчдоо гэвэл, онож оноосон нэр шигээ эрдэмтэй, оюунлаг хүмүүсийн ИХ СУРГУУЛЬ болон өргөжих зам замнал нь цаг ирэх тутам дардан болон буйг тэмдэглэлтэй. "Улаанбаатар - Эрдэм -Оюу" дээд сургууль "ЭРДЭМ ОЮУ" их сургууль болон өргөжих үед эдүгээгийн нэрээ тийнхүү утга төгөлдрөөр ариусган ондоошуулж, зөвхөн Улаанбаатарын төдийгүй улс монголынхоо хэмжээнд, олон улсын дээд боловсролын сүлжээнээ ч хүрээ цараагаа тэлсэн оюуны үйлдвэрлэлийн томоохон төв болно гэдэгт итгэл төгс байна. 
МУ -ын Боловсролын тэргүүний ажилтан Б.Элбэгзаяа 
