Нэг ангийнхан нэгүүлээ "бужигнана"

Монгол хэлний үгсийн санд мянгуулаа, зуу гаран, арвуулаа, хориулаа гэж байдаг болохоос хэзээ нэгүүлээ гэдэг байлаа. Манай анги л лав гучуулаа байсан юмдаг. Одоо чинь "улс хөгжөөд" нэг хүүхэдтэй анги хүртэл бий болж Гиннесийн номон дээрх лугаа хачин явдал тохиох болжээ. Уг наргиантай явдлыг сурвалжилж яваад ирвэй.
Ер нь энэ хичээлийн жил эхлэхээсээ авахуулаад их л сонин содон байлаа. Хагас сайн өдөр есөн сарын нэгэн болоод хүүхдүүд маань хичээлдээ очих хэцүү, байх хэцүү болчихсон. Ихэнх нь гурванд ангидаа очсон. Хэд хоногийн өмнө хүүхдийн маань сургуулийн эцэг эхийн хурал болж би дуудагдаж очив. Ангийн багш нь хэлэх үг байна уу гэхээр нь дуугүй байж чадсангүй "Танай анги хэтэрхий олон хүүхэдтэй байна. (нийслэлийн II сургуулийн 8 г анги 49 хүүхэдтэй) Дөчхөн минутад амжиж яаж шавь төвтэй сургалтыг хийж амжих юм. Хүүхэд тус бүртэй нэг минут харилцана гэхэд цаана нь есөн хүүхэд үлдэнэ биз дээ. Шавьдаа давамгайлсан сургалт гэдэг чинь хүүхэд олширсон одоо үед дэмий ..." гээд л баахан ярьчихсан. Тэгээд яахав ажил юм хойно ойрмогхон нэг газар сурвалжлаганд явах томилолт байхаар нь газрын ойроор энүүхэн Төв аймаг гараад. Энэ хавьд ч гоц гойд юм алга. Замын цагдаагийн нэг сургалт болоод бужигнаан их л харагдана лээ. Тэгэхээр нь тэрүүхэн цаахна Сэргэлэн сум гэж байдгийг гэнэт санаж тавиад туулаа. Уг нь улс даяар их алдартай нутаг юм шүү дээ. Бөх гэхэд л аварга А.Сүхбат, ах дүү хоёр начин Х.Амараа, Х.Түвшинсанаа, түүний аав Хэнмэдэх гуай, Онон уяач гээд бүгд энэ хонхрынх. Хонхор, Түргэний гол, Авдарын уул, нөгөө алдарт Ээж хад маань бүгд Төв аймгийн Сэргэлэн сумын нутаг билээ. Энэ нутгаас хамгийн ланжгар нь төр, нийгмийн нэрт зүтгэлтэн, шинэ цагийн монгол төрийн анхны Ерөнхий сайд болдог Д.Бодоо агсан төржээ. Тийм ч учраас тус сумын есөн жилийн дунд сургуулийг саявтар Д.Бодоо агсны нэрэмжит болгосон харагдана. Энэ хүний тухай их л эвгүйгээр уран сайхны кинон дээр дүрсэлж, тэр хэрээрээ олны дунд асман лам, төрийн хутгуур мэт ойлголтыг төрүүлчихсэн болохоос амьдрал дээр, бодит түүхэнд тийм биш байдаг. Социализмын үед гарсан суртал нэвтрүүлэг голлосон уг киноны хариуг эрхбиш хожим барих байлгүй дээ. За тэгээд Д.Бодоогийн нэрэмжит сургууль руугаа яваад орлоо. 450 хүүхэд суралцах боломжтой, хоёр давхар цагаан байшин, дотроо биеийн тамирын жижиг заалтай, хажууд нь томоо сайхан хүүхдийн цэцэрлэг, яслийг тээр жил Филатова авгай өөрөө бараг барьж өгсөн юм шүү дээ. Энэ дурсгалыг одоо нураагаад хаячихаагүй сумын нийт барилгын талаас илүү хувь нь болж сүндэрлэсэн хэвээрээ байна. Халаалтаа арай өгөөгүй, жаахан зэврүүн сургууль руу дотогшлоход нэг л эл хуль оргиод явчихав. Уржигдар өглөө ес өнгөрч байх үеэр. Жижүүр нь түр алга байсан тул шууд цаашаа хэсэж нэг ангийн хаалга татав. Дотор нь гурван жаал нэг насанд хүрсэн бүсгүй байна. "Танай ангийнхан хайчив" гэхэд "байгаа нь энэ" гэв. Сэргэлэн сумын есөн жилийн дунд сургуулийн 6а анги бүгдээрээ байгаа нь энэ. Тэр дөрөв хоорондоо жаал юм ярьж байгаад удалгүй биеийн тамирын хичээл дараагийн цаг тул заал руу явцгаав. Араас нь дагаж заал орлоо. Цуурай ихтэй зааланд гурав биш арав гаран хүүхэд болчихсон сагс тоглож байна. Уртаашаа хоёр баг болон зөндөө сайхан тоглолоо. Төвийн сургууль бол оочер хүлээгээд биеийн чилээ гаргаж амжихгүй л болов уу. Хүүхдүүд бөмбөг хөөгөөд сүүл рүүгээ жаал ядарч байгаа бололтой. Өөр баг байтугай өөр анги үгүй юм чинь яая гэхэв цааш тоглосоор байгаад хонх дуугаргав. Биеийн тамирын багш эмэгтэйтэй спортын уралдаан тэмцээний талаар ярилцаж хүүхдүүд нь аймгийн аваргаас хэд хэдэн медаль авсан, намрын спартакиад болсон тухай хөөрөлдсөн. Энэ удаагийн хичээл дээр зургаа ба долдугаар ангиуд бүгдээрээ ирээд дээр нь нэмж ноднин сургуулиас гарсан уг нь наймд байх ёстой хоёр хүүхэд гаднаас орж ирснээр арав шахам хүүхэд зааланд тоглосон юм байна. Тэрнээс ном журмаараа гурван хүүхдэд спорт тоглоом заана гэж юу байхав дээ. Ингэхэд танай дунд сургууль энэ хичээлийн жилд хэдэн хүүхэдтэй сургалтаа эхлэв гэж эрхбиш асуусан юм. Яг дөчин долоо. Манай хүүхдийн сурдаг бүлэг биш ангиас даруй хоёр хүүхдээр цөөн есөн жилийн бүхэл бүтэн сургууль байж таарлаа. Хүүхдийн маань ангийн багш "Тэгж их олон хүүхэдтэй ангид хүүхдээ сургах дургүй чинь хүрээд байгаа юм бол Сэргэлэн сум руу явуулчихгүй юу" гэсэн бол ёстой ам руугаа алгадуулах байж. Хөдөөгийн сургуулийн талаар ямар нэгэн хошин өгүүллэг бичих гээд эсвэл уг сумыг зориуд доош нь хийх санаа агуулж ийн бичиж байгаа биш гэдэгт үнэмших биз ээ. Нэг хэсэг засаг захиргааны нэгжийг томсгох буюу сумдыг цомхтгох нь зөв гэж төр засгаас ярьж байснаа больсон доо. Ганц Сэргэлэн биш аймгуудын дэргэдэх бусад олон сумд ийм л байгаа атал яасан бэ? Тэгээд дараа нь тус сургуулийн захирал П.Баасансүрэнтэй уулзлаа. Залуудаа Монголын тэшүүрийн спортод алдар суугаа мандуулж явсан спортын мастер энэ эрхэм өдгөө нутаг орноосоо дайжин хот хүрээ оролгүй бууриа сахин үлдсэн нэгэн аж. Хэрэв Баасансүрэн явчихвал Сэргэлэнгийн сургууль тэгсгээд тарах янзтай тул түүнийг эндээ байж байхыг аймгаас тушаахын ялдамд учирласан бололтой. 2015 онд сумын урд тал Хөшигийн хөндийд Японы буцалтгүй тусламжаар олон улсын нисэх онгоцны буудалтай болно. Бас энэ хавиар төмөр зам баригдаж Богд уулын өврөөр хөл хөдөлгөөн ихсэх зэрэг ирээдүйтэй байгааг харгалзан үзэж сургуулийнхаа галыг таслахгүй байхыг үүрэгдсэн гэж байв. Бааска захирлын яриагаар бол 47 хүүхэд өнөөхөндөө цөөн байгаад санаа зовохгүй харин ч дахиад нэг сургууль нэмж барих талаарх ажил бүтэх гэж байгаа гэв. Япончууд энд нэлээд жил онгоцны буудал барих гэж ажиллана. Тэдний хүүхэд шуухад ирж таараа. Япон Монголын хамтарсан бүр супер сургууль ч болох юм билүү. Их л өөдрөг юм ярина лээ. Тийм л юм байх даа. Ярьж байснаа больчихдог тал бий. Болчихдог ч ерөөл бас байдаг. Захирлын өрөөнөөс гарч эзгүй сургууль дотор цоожтой өрөөнүүдийн хаалга мөргөсөөр онгорхой ганц олдохоор нь орлоо. Тэнд 8 а-гийн сүүлийн цаг зургийн хичээл орох юм байна. Энэ анги уртаашаа таван сайхан хүүтэй. Таван хүү 14 "парт"-ны гуравт нь сууж байна. Нэг нь ганцаараа, дөрөв нь хосоороо. Хүүд үймүүлэх гэхээр цөөдөөд, нөгөө дөрөвтэйгөө сайдсан ч яалаа, муудсан ч яалаа янзтай. Зургийн багш орж ирээд дүрслэх урлагийн шинэ гарсан сурах бичгийн эхний хуудаснаас ангийн нийт хүүхдэд хандан юм уншиж өгөв. Хүүхдүүд нэг ч номгүй тул багшийн уншихыг чих тавин чагнав. Багш "Та тав номтой болоорой" гэв. Хүүхдүүд "За" гэв. Тэгсгээд хичээлийн оргил үе шувтрав бололтой. Бүх хүүхдүүд нусаа шорхийтэл татан ямар нэгэн эрдмийг хичээнгүйлэн дадлагаших ажилдаа орж байна. Хоёр хүүхэд тууш дэвтэр дээр, нэг хүүхэд дөрвөлжин дэвтэр дээр будгийн харандаа гарган зураг зурж , бусад нь буюу үлдсэн хоёр нь зургийн дэвтэртэй аж. Үзэг харандаагаа хийдэг төмөр савны гадар дээрх хүүхэлдэйн зургийг дуурайлган дэвтэр дээрээ буулган "... хүний хүү эрдмийг сурж" өнжив. Анги чив чимээгүй. Багш ширээнээсээ босоогүй. Нэг харах нь ээ багшийн нүдний гал буурч үл ялиг зүүрмэглээд ч авав. Ард нь сууж байсан Баатараа бид хоёр ч дугхийх янзтай. Үүндээ ихэд санаа зовон багш дээр очиж "Надтай хамт яваа энэ нөхөр болбоос зургийн сургуулийг гадаадад дүүргэсэн, томоохон мэргэжлийн кадр билээ. Танай хүүхдүүдэд сонин юм ярьж магадгүй шүү..." гэвэл багш өмнөх данс даягаа янзлан "За яах юм. Түвэг биз дээ" гэв. Уул нь Д.Баатархүү Улаанбаатарт дүрслэх урлагийн дунд сургууль, Украйнд уран зургийн дээд сургууль тус тус дүүргэсэн нэгэн. Багш өөрөө хүүхэд цөөний харгайгаар давхар ажил хийх шаардлага гарсан тул үндсэн ажил нь сургуулийн нярав ажээ. Энэ сургуулийн арван багш бүгд давхар ажилтай гэсэн. Зургийн багш харин их сайхан сийлбэр хийдэг гэсэн шүү. Сургуулийн хичээл тарах хонх дуугараагүй боловч бид зөнгөөрөө завсарлах цаг болсныг мэдэрцгээж суниацгаав. Хүүхдүүдтэй таван үг солив. Тэр тав хурдны морь унадаг гэнэ. Бие хаа нь ч хөнгөн шингэн, чухам морь унуулж байвал таарах жижигхээн биетэй. Сумын данстай бусад үе тэнгийнхэн нь алдарт уяач Онон зэрэг уяачдын морь малыг дагнан хөөцөлдөөд Өлзийт хороолол зэрэг газраар цалин цавагтай ажилд орцгоосон гэнэ. Нэг хүүхэд сардаа 150 мянган төгрөгийн цалинтай зөвхөн морь унадаг ажилтай байдаг гэсэн нь хүүхдийн яриа шүү. Харин үүдэнд тааралдсан бараг хорь хүрсэн болов уу гэмээр настай багш гэх эмэгтэйгээс гуравдугаар ангийг сураглав. Манай галчийн охины багш Рэгзэдмаа удахгүй айл гэр болох гэж байгаа тул ойрдоо тун завгүй. Гэрт нь очоод уулзахгүй юу гэв. Багшийг сураглаад гэрт нь очвол хот явчихаж. Чөлөө аваа байлгүй дээ. Сумын сургуулийн гуравдугаар анги уг нь байгаа ч хаалга нь цоожтой байна. Энэ ангийнхан нэгүүлээ ажээ. Өөрөөр хэлбэл Д.Энх-Орчлон ганцаараа. Рэгзэдмаа багш давхар хоёрдугаар ангитай бөгөөд хүний олноор түрээ барьж гурвын Энх-Орлонг хоёрынхонтой хамт суулгавал улирсан болчих гээд их эвгүй байдаг. Хүний олонсоод байх юмгүй нөгөө хоёрдугаар анги нь дөрвөн хүүхэдтэй. Энэ ангийг хараад олон л элдвийн юм бодогдсон. Ноднин уг нь хоёр хүүхэдтэй байсан боловч өнөө жил ингээд тал нь алга болчихсон. Үлдсэн хүүхдүүд нь биш ээ нөгөө хэн ганцаараа торойтол үлдсэн байдаг. Хойтон хэд үлдэх юм бүү мэд. Хэд юу байхав. Дөрөвдүгээр анги хүүхэдгүй болчихвол эзэнгүй "парт"-нд хичээл заах жаахан тийм юм даа тээ. Үгүй тэгээд "нам засгаас" тэг гээд байгаа юм чинь заахгүй гээд ч яах юм билээ. Тэгэхгүй бол цалин өгөхгүй байлгүй. Хожим ганцаараа нэг анги гэж явсан хүүхэд маань ес төгсөөд "мантааж"-аа хийх байх. Мантаажин дээрээ маниар бол "Төдөн оны долоон сарын нэгний өдөр цөмөөрөө Сүхбаатарын талбай дээр цугларцгаая" гэж бичиж таарна. Тэгээд тэр өдөр Энх-Орчлон ганцаараа ирэн манай ангийнхан... үгүй ер нь юу гэмээр ч юм бэ дээ. Аливаа сурвалжлагад яаж ийгээд гарц аа байг гэхэд нэг өнцөг олддог сон. За байз... За за нэг иймэрхүү сургууль байна лээ. Худлаа гэвэл "Ээж хад" орох замдаа жаахан хойшоо мурийгаад очоод үзээрэй. 
Ж.Гангаа
