№96 (16373)        
1986 оны дөрөвдүгээр сарын 22.
ЛЕНИНИЙ ШАЛГУУР

<< Маркс, Энгельс нарын үйл хэргийг суутаар үргэлжлүүлэгч Владимир Ильич Ленин тэдний сургаалыг түүхэн шинэ нөхцөлд бүх талаар хөгжүүлж, орчин үеийн үндсэн асуудлуудад хариулт егөөд социалист хувьсгал, социалист байгуулалтын онолоор болон дайн, энхийн асуудалд баримтлах үзлийн шинжлэх ухааны системээр ажилчны хөдөлгөөнийг зэвсэглэсэн билээ >> гэж ЗХУКН-ын шинэчлэн боловсруулсан программд заажээ. 

Аугаа сэтгэгч, мэргэд онолч, соён гийгүүлэгч, жолоодогч багш, суут хүний хувьд үлдээсэн Лениний яндаж болшгүй үнэт зүйл бол түүний боловсруулсан социалист хувьсгал, нам, пролетарийн диктатурын тухай социализм, ардчиллын төлөө тэмцэлд пролетари нарын ангийн холбоотны тухай, социализм, коммунизм байгуулах гол зангилгаа асуудлуудын тухай хуучиршгүй мөнхийн сургаал юм, Социализмын төлөө тэмцэлдээ орон бүрийн хувьсгалчид их Лениний мэргэн онолоор зэвсэглэж, түүнээс байнга суралцаж үйл ажиллагааныхаа үнэн зөвийн шалгуур болж байдаг билээ. Урагш давших хөдөлгөөнийхөө алхам бүрийг Лениний сургаалаар хэмжиж, хөгжлийнхөө чиг баримжааг Лениний сургаалаар тодорхойлж, ажлынхаа арга барилыг Ленинч ёсоор цаг үргэлж боловсронгуй болгож байх нь шинэ нийгэм байгуулах тэмцэлд бид бүхний баримтлах дээд зарчим мөн. 

Дэлхий коммунист хөдөлгөөний хамгийн туршлагатай, хатуужилтай отряд - ЗХУКН марксизмленинизмийг орчин үеийн нөхцөлд бүтээлчээр хөгжүүлэн их Ленинээс цуцалтгүй суралцахын үлгэр жишээг үзүүлж, зөвлөлүүдийн орны нийгэм, эдийн засгийг хөгжүүлэх аугаа их үйлсийг зохион байгуулан мэргэнээр удирдаж байна. Даян дэлхийн анхаарлын төвд байж, орчин үеийн ертөнцийн хөгжил дэвшлийн үндсэн хандлага, хүний нийгмийн урагш давших зам мөрийг тодорхойлж, социалист байгуулалтын нийгэм - эдийн засгийн хөгжлийн тулгамдсан асуудлуудыг туйлын ажил хэрэгчээр хэлэлцэн, гүн гүнзгий утгатай. асар их далайцтай шийдвэр гаргасан ЗХУКН-ын XXVII их хурал үүнийг яруу тод харууллаа. Лениний намын их хурал Октябрийн хувьсгалын уйл хэрэг, Лениний сургаалд үнэнчээр тэмцэж, бүтээж ирсэн социалист байгуулалтын дал шахам жилд хуримтлуулсан эдийн засаг, оюуны асар их потенциал, баялаг туршлагадаа тулгуурлан зөвлөлт нийгмийн хөгжлийг шинжлэх ухаан - техникийн дэвшлийн үндсэн дээр хурдасгах цогцолбор зорилт дэвшүүлж, Зөвлөлт Холбоот Улсын төдийгүй, дэлхийн социалист систем, нийт хүн төрөлхтний амьдралд асар их ач холбогдолтой түүхэн үйл явдал боллоо. 

Ленинээс суралцахын гайхамшгийг, Лениний шалгуураар үйл ажиллагаагаа хянан боловсронгуй болгох зарчмыг гуйвшгүйгээр баттай баримтлахын бахдам сайхан үлгэр жишээг Лениний нам, зөвлөлтийн коммунистууд ийнхүү даян дэлхийд дахин яруу сайхнаар нотлон харууллаа. 

Их Октябриар эхэлсэн социализмын ертөнц дэлхийн хамгийн үсрэнгүй хөгжилтэй, бүхэл бүтэн систем болж, нийгмийн хөгжил дэвшлийн гол чиг хандлагыг тодорхойлж байна. Дэлхийн социализм өндөр хөгжсөн эдийн засаг, орчин үеийн шинжлэх ухааны бааз, цэрэг улс төрийн найдвартай потенциалд тулгуурлаж байна. 

В. И. Ленин капитализмаас социализмд шилжих эринд хөгжингүй орнуудад пролетарийн хувьсгал, хоцрогдсон хийгээд дарлагдсан орнуудад үндэсний эрх чөлөөний хосолсон хувьсгал гарах тухайд мэргэнээр урьдчилан тодорхойлсон нь хорьдугаар зуунд хэрэгжин биелсэн юм. Лениний аугаа их зөнч мэргэн, холч сургаалаар замнасны дүнд монголын ард түмэн эрх чөлөөгөө олж, ялсан пролетарийн орны тусламжаар нийгэм соёлын асар их дэвшил хийж, феодалын байгууламжийн танхимд удаан жилээр дарлагдан хоцрогдсон бүдүүлэг байдлаасаа ангижирч түүхэн богино хугацаанд гайхамшигтай сайхан амжилт олсон билээ. Тэрчлэнгээр үндэсний эрх чөлөөний хөдөлгөөний үр дүнд империализмын колонийн систем сүйрэн унаж, олон арван улс орон эрх чөлөө, тусгаар тогтнолоо байлдан олж, социализмын чиг баримжаагаар амжилттай хөгжиж байна. 

В. И. Лениний << өсөн дэвжиж байгаа анги >> гэж тодорхойлсон олон улсын ажилчин анги хорьдугаар зууны эхэн үеэс хоёр дахин өсөж, одоо 700 сая хүнийг эгнээндээ багтаасан орчин үеийн нийгмийн дэвшлийн гол хүч болж байна. Дэлхийн 95 оронд ажиллаж байгаа наян сая гаруй коммунистыг эгнээндээ нэгтгэсэн коммунист, ажилчны намууд социализм, ардчилал, нийгмийн дэвшлийн төлөө тэмцэгчдийн тэргүүн эгнээнд явж, орон бүрийн ард түмэн, хөдөлмөрчин олон түмний язгуур эрх ашгийг тууштай хамгаалж, түүхэн үүрэг нь өргөжин тэлж. хүн төрөлхтний соёл иргэншил, хүний эн тэргүүний эрх амьдрах эрхийг хамгаалах тэмцэлд чухал хандив оруулж байна. 

Октябрийн хувьсгалын өргөн байгуулсан энх тайван, эрх чөлөө, энэрэнгүй ёсны туг дэлхий дахинд сүр жавхлантай намирч байна. Орчин үеийн зөрчил нарийсан гүнзгийрсэн нөхцөлд манай гариг, түүний хамгийн үнэт баялаг хүн төрөлхтнийг цөмийн сүйрлээс аврахын төлөө бололцоотой бүхнийг хийхээс эрхэм зорилт байхгүй бөгөөд энх тайвнаар зэрэгцэн орших тухай Лениний сургаалыг хэрэгжүүлэх, юуны урьд зэвсэглэлээр хөөцөлдөхийг хазаарлан зогсоох, хүнийг үй олноор хөнөөх зэвсгийг хорогдуулж, хураах замаар дайныг сэрэмжлэн зайлуулах ёстой. ЗХУ-ын энхийг эрхэмлэгч санал, санаачилгууд үүнд чиглэж дэлхийн шударга түмний халуун дэмжлэгийг хүлээж байгаа билээ. 

Хорвоод дайны эсрэг хий хоосон хэллэг, яриа, амлалт, заримдаа бүр тангараг ер бусын олон сонсдовч харин дийлэнх улс, нэн ялангуяа орчин үеийн соёл иргэншилтэй орнууд энх тайвныг хангахад үнэнхүү бодит, тэр ч байтугай хамгийн энгийн алхам хийхэд бэлэн байгаа нь хэтэрхий цөөн байна. Энэхүү болон иймэрхүү асуудлуудад ерөнхий мэдэгдэл, ёслол төгөлдөр амлалт, сүржин томъёог аль болох цөөн сонсож, дайны аюулыг бүрэн зайлуулах тухай ярьдаггүй юм аа гэхэд энх тайванд үнэхээр хүрэх хамгийн энгийн, хамгийн ил тод шийдвэр, арга хэмжээг аль болох их авахыг бид чухамхүү хүсч байна >> гэж Ленин хэлжээ. 

Хүн төрөлхтний энх амгалангийн үйл хэргийг амжилтад хүргэхийн тулд Лениний сургаалын гайхамшигтай гүнзгий агуулгад тулгуурлан бүх нийтийн энх тайван байдлыг бүрэн тогтоож болно. Энх тайван нөхцөлийг хангасан үндсэн дээр хүн ардын аз жаргалын үйлсийг улам эрчимтэй бадруулж, социализм, коммунизмын ялалтын тугийг өндөрт өргөж чадна. 

Лениний аугаа их сургаал бүхнийг багтаасан гүнзгий агуулга, хувьсан өөрчлөгч аугаа их чадлаараа хүн төрөлхтний нинжин сэтгэл, оюун ухааныг цэнэглэж, гэрэлт ирээдүйд хүрэх цорын ганц зөв замыг гэрэлтүүлэн гийгүүлж байна. 

