Хаант засагтай орон хааныхаа зарлигийг буцаадаггүй гэдгийг ойлгуулаарай гэсэн

УИХ-ын гишүүн К.Сайраантай ярилцлаа.
-Кувейтээс манайд бэлэглэж байгаа 12 сая ам.доллараар Парламентын ордон барих тухай ярьж байгаа. Гэтэл Ерөнхийлөгч Н.Энхбаяр таныг дуудаад Парламентын ордон барихгүй ээ, өөр зүйлд зарцуулна. Энэ тухай Кувейт рүү хэл гэсэн тухай мэдээлэл гарсан. Үнэхээр ийм уулзалт болсон юм уу? -Парламентын ордон барих тухай асуудлаар Ерөнхийлөгчтэй 2005 оноос хойш уулзсан. Миний санал санаачилгыг их дэмжиж байсан. Саяхан, оны өмнө дөө, нэг уулзалтын үеэр надад өөрийнхөө санал бодлоо хэлсэн. 12 сая ам.доллараар заавал ордон барих шаардлага бий юу, өөр зүйлд зарцуулж болохгүй юу. Эмчилгээ оношлогооны төв ч юм уу, сургууль соёлын газар ч юм уу барьж болох уу. Бид Кувейтийн талд зөвхөн ордон барьж өг гэж шахаад байгаа юм биш биз. Энэ талаар Кувейтийн талтай эргэж ярьж болох уу гэсэн санаа надад хэлсэн. Би өөдөөс нь танд яагаад ийм бодол төрөв гэж асуухад "УИХ-аар энэ асуудлыг хэлэлцэж байхад гишүүд саналаа хэлж байсан, ард иргэдээс ч санал ирж байна. Юу гэхээр, ордон барихын оронд өөр зүйл барья гэж" гэсэн. Би "Төсөл эхлээгүй болохоор өөрчилж болох биз. Гэхдээ үүнийг хоёр тал ярилцаж байж шийдэх асуудал. 800 жилийн ойгоор Кувейтийн ард түмнээс Монголын ард түмэнд хааныхаа зарлиг, нэрээр өгч байгаа өгч байгаа бэлэг шүү. Та УИХ-ын дарга, гишүүд, Засгийн газартай зөвлөх хэрэгтэй байхаа" гэсэн. Ерөнхийлөгч эрх мэдлийнхээ хүрээнд энэ асуудлыг зохицуулж болох байх гэдгээ илэрхийлсэн. -Тантай уулзсаны дараа Ерөнхийлөгчийн гадаад бодлогын зөвлөх Кувейт рүү ярьсан юм уу? -Дараа нь Ерөнхийлөгчийн гадаад бодлогын зөвлөх надтай уулзаж зөвлөлдсөн. Энэ асуудлаар Кувейт руу яривал яах бол гэж. Би хариуд нь "Кувейт найрсаг орон. Иракт довтлох үеэр Кувейт тусгаар тогтнолоо алдаж байх үед нь манайх анхлан дуугарч хамгаалж байсан. Тэр тусыг Кувейтийн ард түмэн мартаагүй. Тийм болохоор алив асуудлыг нээлттэй зөвлөж болно" гэж хэлсэн. Энэ дагуу Цогтбаатар зөвлөх зун манайд ирсэн хан хүүтэй ярьсан байна лээ. Би тэр үед Баян-Өлгийд явж байсан. Шинэ жилийн өмнө болсон явдал шүү дээ. Шейх над руу бас ярьсан. Надад "Чи Ойрхи Дорнодод олон жил байсан. Манай улс орнуудын байдлыг сайн мэднэ. Хаант засагтай орон хааныхаа гаргасан зарлиг тушаалыг буцаадаггүй. Нэгэнт шийдвэр гаргаад зарласан. Харин өөр салбарын туслалцаа шаардлагатай бол төслөө гаргаад ирвэл тусгайлан шийдвэрлэж болно. Үүнийг сайн ойлгуулаарай" гэж надад хэлсэн. Байдал ийм байна гэдгийг би зөвлөхөд нь хэлсэн. Үүнээс өөр сүйдтэй асуудал гараагүй байх гэж хувьдаа бодож байна. Энэ тухай танай сонин дээр гарсан байсан. Арай өөр өнцгөөс нь хараад бичсэн байна лээ. -Та тэр мөнгийг олж ирсэн хүн. Кувейтийн талаас Парламентын ордон барьж өгье гэж шийдчихээд байхад манайх дахиад л асуудал үүсгэж, өөр юм барья гээд байгаа нь цаад талдаа ямархуу сэтгэгдэл төрүүлэх бол... -Ер нь анх Байнгын хорооны хурал дээр Гүндалай ард түмэн ядуу байхад тэр мөнгөөр оношлогооны төв барья гэсэн санал хэлж байсан. Энэ бол монгол төрд, Монголын ард түмэнд, Эзэн Чингэсийн байгуулсан Их Монгол Улсын 800 жилийн ойгоор өгсөн бэлгэ дэмбэрэлтэй зүйл. Тэгээд ч 12 сая ам.доллар гэдэг их мөнгө биш. Үүнээс илүү мөнгө олж ирж болно. Боломж бий, тусалъя, төслөө гаргаад ирээч ээ гэж Кувейтийн тал хэлж байгаа. Тэгэхээр заавал бүтчихсэн зүйлийг тал талаас нь тойрч шүүмжлэхээсээ илүү хамтарч байгаад босгочихвол хэрэгтэй л дээ. Бид парламентын засаглалтай ардчилсан улс шүү дээ. Бэлгэ дэмбэрлээ бодсон ч Ардчилсан Парламентын ордон барихад юу нь буруу байхав. -Парламентын ордон барих тухай байнгын хороо, чуулганаар ярьж байгаа. Хэр урагштай явж байна вэ? -Энэ төслийг хэрэгжүүлэх гол байгууллага бол Кувейтийн хөгжлийн сан. Сангийн төлөөлөгчид өнгөрсөн арваннэгдүгээр сард ирээд манай Сангийн яамтай яриа хэлэлцээр хийгээд, харилцан ойлголцох санамж бичиг үзэглээд явсан. УИХ-аас энэ асуудлыг дэмжсэн тогтоол гарсан шүү дээ. Удахгүй Засгийн газрын хэмжээнд манай төлөөлөгчид айлчилж санамж бичигт гарын үсэг зурах ёстой. Гуравдугаар сарын 1-нээс өмнө асуудлыг шийдчихвэл энэ ондоо багтаагаад санхүүжилтээ авах бололцоотой. Дараа нь зураг төсөл гаргах компаниудыг хоёр талаас шалгаруулах ёстой. Тэр хооронд газрын асуудлыг шийдвэрлэх ёстой. Одоо үндсэндээ гурван газар товлочихоод байгаа. Миний бодлоор Их тэнгэрт баривал их аятайхан санагдаад байгаа. Гэхдээ газрын асуудалд би нэг их орохгүй байгаа. Сайн мэдэхгүй юм. Эрх мэдэлтэй хүмүүс нь шийдэх асуудал. Буцалтгүй тусламжийг хугацаанд нь ашиглахад л би голлон анхаарч байгаа. -Газар гэснээс одоогийн Төрийн ордонтойгоо ойр баривал илүү үр ашигтай юм биш үү? -Ордны баруун, зүүн талд ойрхон газар байгаа гэсэн асуудал явж байгаа. Надад бол газрыг хаана шийдүүлэх нь чухал биш. Манай зарим гишүүд намайг цаашлуулж, "ордон барих мөнгийг газартай нь хамт аваад ирэхгүй яасан юм. Асуудал үүсгэхгүй, нэг мөсөн шийдэхгүй юу" гэж байсан. Хүн юм санаачилж, түүнийгээ биелүүлж болдог юм байна, гэхдээ энэ нь тийм ч амар биш юм гэдгийг биеэрээ мэдэрч байна. -Ер нь барилгын ажил хэдийд эхлэх юм бол? -Энэ оны долоо, наймдугаар сард эхэлвэл маш сайн байгаа. Үнэндээ манай талаас шалтгаалсан хүнд суртал их байна. Аль өнгөрсөн наймдугаар сард 12 сая ам.доллараа зарлачихсан шүү дээ. Үүнээс хойш бид юугаа ч шийдэж чадаагүй байгаа нь алив асуудалд яаж хандаж байгаагийн нэг илрэл. -12 сая ам.долларыг анхнаасаа Кувейтийн тал ордон барь гэж өгсөн хэрэг үү? -Үгүй. Анхны саналыг бид гаргасан. "Зөв санал шиг байхаар нь би анх дэмжсэн юм. Эргээд бодож байхад өөр юманд туслалцаа хүсдэг байжээ" гэж Ерөнхийлөгч хэлж байна лээ. Би яагаад Парламентын ордон барих гээд байна гэхээр, анх 1990 онд АИХ-ын депутат болоод, Үндсэн хууль батлалцаж байхад үеэс миний санаанд үлдсэн байсан юм. Элчин сайд болсныхоо дараа ч энэ тухай Л.Энэбиш даргатай ярьж байсан. Гишүүн болоод ордондоо эргэж орж ирээд Парламентын ордон барих зайлшгүй шаардлагатай юм гэж ойлгосон. Энэ байшин угаасаа тухайн үеийн коммунист намын төв хорооны үйл ажиллагаа явуулахад чиглэгдсэн байгууламж шүү дээ. Ер нь энэ асуудал ийм түргэн бүтчихнэ гэж хэн ч төсөөлөөгүй. Би өөрөө ч бэлэн биш байсан. Тийм ч учраас зураг төсөл, байршил нь бэлэн биш зэрэг бэрхшээлүүд гарч байна л даа. Нөгөө талаас юм бүтээе гэж боломж бололцоогоо ашиглаад эрэл хайгуул хийхэд амжилтад хүрэх юм байна гэдгийг нотолгоо болсон. Дараа дараагийн томоохон хөрөнгө оруулалтын нотолгоо болсон. Дараа нь би Баян-Өлгийд усан цахилгаан станц, мөн Баян-Өлгий, Улаанбаатарт 10 гаруй мянган хүн оршин суудаг, сурдаг эрдмийн хотхон баримаар байна. 
Д.Оюунтуяа

