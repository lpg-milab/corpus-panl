"Гийчин" төв Токиод салбараа нээв

Улаанбаатарт Төв шуудангийн үйлчилгээний танхимд анхны салбараа нээж байсан Аялал жуулчлалын мэдээллийн төв ердөө нэг жилийн дотор Монголд хэд хэдэн салбараа нээсэн төдийгүй энэ даваа гарагт Токиогийн төв Шинжүкү дүүрэгт хаягаа хадаж, хаалгаа нээлээ.
Монголын аялал жуулчлалын мэдээллийн төвийн нээлтэнд ирсэн эрхмүүд энэхүү үйл явдлыг ихэд талархалтай хүлээн авч байв. Тухайлбал, ЗТАЖЯ-ны аялал жуулчлалын бодлого зохицуулалтын газрын дарга А.Ганбаатар "Монголыг зорих мянга мянган зочдын анхны хөтөч, Монголын шинэ дүр төрхийг сурталчлагч ажилдаа орлоо" гэсэн бол МИАТ компанийн захирал Б.Цогоо "Монголд хамгийн онлоороо жуулчилдаг Япон оронд гадаад дахь салбараа анх нээж байгаа нь зүйтэй болжээ" хэмээсэн юм. Мөн тус төвийн нээлтэнд хүрэлцэн ирсэн Японы аялал жуулчлалын томоохон компанийн удирдлагууд Монгол улс Токио хотноо нэр хүндтэй "Club tourism" төвд өөрийн мэдээллийн төвийг байгуулсан нь цаг үеэ олсон чухал хэрэг төдийгүй Монголыг зорих жуулчдын тоо нэмэгдэхэд чухал нэмэр болох нь дамжиггүйг онцлон тэмдэглэж байлаа. Токио дахь салбар нь "Гийчин" төвийн гадаад дахь анхны мэдээллийн төв бөгөөд Монгол дахь салбаруудыг нь оролцуулаад зургаа дахь нь болж байна гэж Зам тээвэр, Аялал жуулчлалын яамнаас манайд мэдээллээ. 

