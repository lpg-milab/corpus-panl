№101 (16691)       
1987 оны дөрөвдүгээр сарын 28
Ханган нийлүүлэх хариуцлага

<< Материал техникийн хангамжийн улсын хороо, яам, тусгай газар нь үйлдвэрлэлийн хэрэглээний бүтцийг төгөлдөржүүлэх, үйлдвэрлэл техникийн зориулалттай бүтээгдэхүүний захиалга, хуваарилалт, ашиглалтад хяналт тавих ажилд анхаарлаа илүү төвлөрүүлэх нь чухал байна >> гэж нөхөр Ж. Батмөнх Намын Төв Хорооны II бүгд хурал ( 1986 он ) дээр хэлсэн юм. Улс ардын аж ахуйд үйлдвэрлэл, техникийн бараа, материалыг зүй зохистой, жигд нийлүүлж, нийтийн үйлдвэрлэлийн тасралтгүй үйл явцыг хангах хариуцлагатай үүрэг гадаад худалдаа, материалтехникийн хангамж, гадаадтай эдийн засгийн талаар харилцах байгууллагуудаас бүрдсэн улсын ханган нийлүүлэх бүхэл бүтэн албадад ногдсон билээ. 

Сүүлийн жилүүдэд материалтехникийн хангамжийн төвлөрсөн системийг ихээхэн бэхжүүлсний дүнд материал хангамжийн ерөнхий болон удирдах газруудын үйл ажиллагааны механизм зүгширч, тархай бутархай байдал, салбар бүрийн явцуу эрх ашгийг урьдал болгодог зуршил үндсэндээ арилж байна. 

Төв, орон нутгийн хангамжийн байгууллагууд жижиг хэрэглэгчдийг бөөний худалдааны дэлгүүр, тойрог тээврээр үйлчлэх, зарим машин механизмыг хэрэглэгчдэд хөлсөөр хэрэглүүлэх, бараа материалыг задлан найруулж жижиглэн савлах, тариалалт, ургац хураалт, хадлангийн үед явуулын үйлчилгээ гаргаж, сэлбэг, багаж хэрэгслийг хэрэглэгчдийн ажлын байранд хүргэж өгөх, чингэлгийн тээвэр нэвтрүүлэх, мөн үйлчилгээг зогсоохгүйгээр эд хөрөнгийн тооллого явуулах зэрэг дэвшилт арга ажиллагааг нэвтрүүлж байна. Гэвч оны эхний улирлын байдлаар авч үзвэл хана, шалны хавтанцар, халаалтын тогоо. хром, шевро, нэхий, зулхай зэрэг эх орны үйлдвэрийн бүтээгдэхүүнээр хэрэглэгчдийг гачигдуулсан бөгөөд барилга, тээвэр, хөдөө аж ахуй, нийтийн аж ахуй, аж үйлдвэрийн салбарын хэрэгцээт импортын бараа, сэлбэг хэрэгслийн 45 70 шахам хувийг зохих хугацаанд нь нийлүүлээгүй учир ашиглалтад оруулах олон барилга байгууламж шалны хулдаас, фанер, кабелийн холбоос, төрөл бүрийн лент, бохирыг холбох хэрэгсэл, гөлмөн төмрөөр тасалдаж ажил саатжээ. Хөнгөн, хүнсний үйлдвэр, хөдөө аж ахуйн зориулалттай гучаад гол нэрийн материалыг гэрээлээгүй буюу хугацаанд нь нийлүүлээгүй нь улс ардын аж ахуйн хэвийн тасралтгүй ажиллагаанд саад болсоор байна, Бараа материалыг нийлүүлэх хугацааг улс ардын аж ахуйн хэрэгцээ шаардлагатай уялдуулахгүйгээр сар, улирлын тодорхой хуваарьгүй гэрээ, контракт хийдгээс үйлдвэр, аж ахуйн газруудын үйл ажиллагааг ихээхэн алдагдуулдаг ноцтой дутагдал давтагдсаар ирлээ. 

Өнгөрсөн онд өгсөн захиалгын дал хүрэхгүй хувьд контракт хийж, гэрээлснийхээ жараадхан хувийг хэрэглэгчдэд нийлүүлсний дээр гадаад худалдааны импорт нэгдлүүд гэхэд 3700 гаруй, комплекс төхөөрөмж нэгдэл наяад нэр төрлийн барааг онд нь багтаан нийлүүлж чадаагүй байна. Ерөөсөө жилд нийлүүлж байгаа импортын барааны бараг гуравны хоёр нь сүүлийн хагасад ногддог зохисгүй байдал олонхи үйлдвэр, аж ахуйн газар улирал, оны эцэст довтолгодгийг зөвтгөх нэг << бодит шалтгаан >> гэгчийг бий болгож байгаа хэрэг юм. 

Хөнгөн нийлүүлэх хариуцлага нь захиалагч, хэрэглэгчийн эрх, үүргийн нэгдмэл байдлаас багагүй шалтгаална. Хэрэглэгч байгууллагууд үүрэгт ажлаа хийдэггүй зохих бэлтгэлийг хангадаггүй мөртөө машин төхөөрөмжийг эвдэж гэмтээсэн, угсралтын ажлыг буруу зөрүү хийснийг харгалзахгүйгээр зайлшгүй шаардлага, улсын эрх ашиг гэдгээр далайлган материал, түүхий эдийг лимит, нормоос давуулан авч хангамжийн тэнцвэр алдагдуулах дутагдал хэвээр байна. 

Улаанбаатарын угаалга, хими цэвэрлэгээний комбинат, барилгын үйлдвэрлэлийн бааз, орон сууцны барилгуудад шаардлагатай 20 55 нэрийн материал, тоног төхөөрөмжийг огт захиалаагүй орхигдуулснаас тэдгээрийг ашиглалтад өгөх үед бэрхшээл учирч олон мянган барилгачин, ажилчин тухайн объектыг хугацаанд нь барьж байгуулахаар хичээл зүтгэл гаргасны үр дүнг талаар болгож, ажилд нь түвэг тарьж байлаа. 

Хангамжийн асуудлаар журам, зааврын дагуу авсан материаллаг нөөцийг зохистой ашиглаж, бага зардлаар их үр дүнд хүрэхийг хичээхийн оронд цаг зуурын бэрхшээл, кампанит ажлыг далимдуулан хуваарь, нором, лимитээс гадуур машин төхөөрөмж, сэлбэг хэрэгсэл ахиу олж авч, их хэмжээгээр нөөцлөн хав дарж байгууллагын явцуу сонирхлыг газар авахуулдаг дутагд, лыг арилгавал зохино, 

Ханган нийлүүлэх хариуцлага нь эцсийн дүндээ эх орны бэлтгэн нийлүүлэгч үйлдвэрүүд, гадаад худалдаа, эдийн засгийн харилцааны болон хангамжийн байгууллагууд төдийгүй хэрэглэгч газруудын эрх үүргийн нэгдмэл байдлаас шууд шалтгаалах учраас тэдгээрийн үйл ажиллагааг эдийн засгийн эцсийн ур дүнтэй сайтар холбохуйцаар аж ахуйн механизмыг боловсронгуй болгох шаардлагатай байна. Юуны урьд үйлдвэрлэл техникийн бараа материалын захиалга хийх, түүнийг боловсруулж нэгтгэх, гэрээлэх бүхий л үе шатны ажлын одоогийн зохион байгуулалтыг өөрчилж, таван жилийн төлөвлөгөөний зохицуулалт зэрэг улс орны эдийн засгийн амьдралын асуудлуудтай нягт холбож өгүүштэй байна. Гадаадын бэлтгэн нийлүүлэгчийн худалдаа, үйлчилгээний бүхий л үйл ажиллагаанд тооцоолон бодох электрон техник, компьютер нэвтэрсэн одоогийн нөхцөлд зохицуулан манан гадаад худалдаа, хангамжийн байгууллагууд үйл ажиллагаандаа өөрчлөлт шинэчлэлт хийх хэрэгтэй байна. Социалист хамтын нөхөрлөлийн орнууд манай улсын хөгжлийг түргэтгэхэд интернационалч тусламж, бүх талын дэмжлэг үзүүлж байгаа гадаад таатай нөхцөлийн давуу талд түшиглэн манай гадаад худалдаа, хангамжийн ажилтнууд улс ардын аж ахуйн хэрэгцээг шуурхай сайн хангахын тулд бараа материалын фондын олдоц, боломжоор баримжаалан урсгалаар биш. харин улс ардын аж ахуйн жинхэнэ хэрэгцээ, эрх ашгийн үүднээс социалист овсгоо гарган эх оронч үүргээ бүтээлчээр биелүүлэх шаардлагатай байна. 

