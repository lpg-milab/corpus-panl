Олимпод амжилт гаргах л үлдлээ

Монгол Улсын гавьяат тамирчин жүдо бөхийн дэлхийн аваргын мөнгөн медальт, самбо бөхийн дэлхийн цомын аварга, Азийн тивийн тоглолтын аварга, Монгол Улсын шигшээ багийн дасгалжуулагч Халиуны Болдбаатартай уулзаж ярилцлаа. 
Саяхан манай жүдогийн баг тамирчид ОХУ-д зохиогдсон тэмцээнд амжилттай оролцоод ирсэнд баяр хүргэе. Тамирчны аливаа амжилтад мэдээж дасгалжуулагч хүний хувь нэмэр багагүй байдаг нь ойлгомжтой. 
-Баярлалаа. ОХУ-д зохиогдсон хоёр тэмцээнд амжилттай оролцоод ирлээ. "Дэлхийн супер цомын аварга"-ын тэмцээнээс манай тамирчид 1 алт, 5 хүрэл медаль өвөрлөж ирлээ. Бас "Европын багуудын нээлттэй тэмцээн" эрэгтэй баг 4:1-ийн харьцаагаар өнгөрсөн оны дэлхийн цомын аваргаар шалгарч байсан гүржийн багийг ялсан. Энэ тэмцээнд эрэгтэй, эмэгтэй баг хоёулаа хурд, хүч, техник, самбаагаараа өрсөлдөн хоёрдугаар байранд орсон. Дээрх хоёр тэмцээн бол Олимпийн өмнө зохиогдож буй томоохон тэмцээнүүд байв. үүнд амжилт гаргана гэдэг бол амаргүй болох нь тодорхой. Гэхдээ би өөрөө Монгол Улсын шигшээ багт олон жил байсны хувьд, мөн тамирчидтайгаа өдөр тутам тулж ажиллаж байгаа дасгалжуулагч хүний хувьд амжилтыг сайжруулах, ахиулах орон зай байна л гэж үзэж байгаа. Цаашид илүү сайн үзүүлэлтэд тамирчдынхаа хамт хүрэхийн төлөө л ажиллана. Тэгээд ч энэ жил Олимпийн жил. Тэгэхдээ бүр газар зүйн хувьд манай улсад хамгийн ойр зохиогдож буй Олимпийн тоглолттой жил. Иймд бид энэхүү тэмцээнийг өөрсдийнхөө гол давааг гэж хараалан ажиллаж байгаа. Дасгалжуулагч хүний хувь нэмрийн тухайд гэвэл бидний хөдөлмөр, чармайлтыг та үнэлж явдагт талархал илэрхийлье. 
-Энэ амжилт юутай холбоотой бол? 
-Манай тамирчид, хамт олны хүчин чармайлт, бас төр засгаас арай түлхүү анхаардаг болсны үр дүн гэж бодож байгаа. Бас жүдогийн сургалт уламжлал болон тогтсон. Энэ нь зайлшгүй амжилтанд нөлөөлж буй хүчин зүйл юм. Гэхдээ уйгагүй хөдөлмөр, амжилтад итгэх итгэл, шантрашгүй чармайлт, мөн гар нийлсэн дасгалжуулагч, тамирчдын баг л амжилтын хамгийн гол хөшүүрэг нь болов уу гэж бодож байна. 
-Ойрын үед өөр тоглолт, тэмцээн бий юу? 
-Удахгүй манай шигшээ багийн тамирчид Японд очиж цөөн хоногийн бэлтгэл хийнэ. Одоо ер нь Олимпийн өмнөх тэмцээн уралдаанууд шувтарлаа даа. Олимпийн өмнө болсон тэмцээнүүдэд манай тамирчид амжилттай оролцож, жүдогоор 11 хүн тамирчдын оргил тоглолт, сорилт болох Олимпод оролцох эрхтэй боллоо. 
-Нэгэнт сонгуулийн үеэр хоёулаа ярилцаж байгаа болохоор энэ тухай асуулгүй өнгөрч болохгүй нь. Танай тойргоос спорт, бие тамирыг дэмждэг хүн нэр дэвшиж байгаа юу? 
-Би Сүхбаатар дүүрэгт амьдардаг. Манай дүүргээс олны танил болсон улс төрчид дэвшиж байх шиг санагдсан. Биеийн тамир спортыг бүгд л дэмждэг байх. Гэхдээ манай тойргоос миний биечлэн сайн таньдаг хүн МАХН-аас нэр дэвшиж байгаа харагдсан. Энэ бол Сү ах. 
-Сү ах гэдэг чинь хэн билээ? 
-УИХ-ын гишүүн Сүхбаатарын Батболд. Тэрээр миний л мэдэхийн спортыг, тэр дотроо их спортыг бодитойгоор дэмжиж ирсэн. Спорт гэдэг зүйлийг хүмүүс бараг мартаж, төрөөс ч, хувийн салбараас ч тачирхан туслалцаа дэмжлэг үзүүлдэг байхад биднийг бодитоор түшээд тулаад явдаг байсан. Хамгийн сүүлд бидэнтэй Доха-гийн Азийн аварга шалгаруулах тэмцээнд явсан. Биднийг бүх талаар л дэмжиж явсан. Гэхдээ миний хувьд түүний чин сэтгэлээсээ биднийг хөгжөөн дэмжиж байсанд баяртай байдаг юм. С.Батболд гишүүн хийморьтой залуу болохоор биднийг дэмжиж түрлэг өгч байсан нь амжилтад бас нөлөөлсөн л байлгүй. 
-С.Батболд гишүүнийг чөлөөт бөхийг дэмждэг, сагсан бөмбөг тоглодог гэдгийг л мэдэх юм байна. Жүдогийнхонтой бас хамтарч ажилладаг юм уу? 
-Зөвхөн жүдогоор зогсдоггүй байхаа. Тухайлбал Доха-гийн тэмцээнд жүдогоос гадна өөр олон төрлийн спортын тамирчид явсан. Бүгд л гишүүнийг дэмжлэгт хамрагдсан байх. Өөрөө даруухан хүн болохоор юу хийгээд яваад байгаагаа сурталчлаад байдаггүй байх. Түүний дотны анд нөхөд нь ч боловсролтой, оюунлаг бас төлөв залуучууд байдаг юм билээ. 
Сагсан бөмбөг үнэхээр сайн тоглодгийг нь хараад би биширсэн. 

