Тамхины хууль бус наймаанд холбогдсон атташег дипломат албанаас хөөхөөр болжээ

Монголын дипломатчид тамхины хууль бус наймаа хийх гэж байгаад Украйн, Унгарын хил дээр саатуулагдсан болон хил гаргах гэж байсан тамхи нь хураагдсан талаар манай сонин хамгийн түрүүнд мэдээлсэн.
Монголын дипломатчдын тамхины наймаанд холбогдсон асуудал анхных биш гэдгийг уншигчид ч санаж буй биз. Энэ удаагийн тамхины наймааны хэрэг нь Монголд мэдээлэгдэхээсээ өмнө аль хэдийнэ Украйны хэвлэлээр цацагдан тамхины наймаачдыг илрүүлсэн талаараа гаалийнхан нь бүх мэдээллийг хэвлэл мэдээллийнхэндээ факсаар хүргүүлж хэвлэлийнхэн нь ч энэ талаар бодитой эсэхийг нь лавлан тодруулж нийтэлсэн байна. Украйн Унгарын хилийн Тиса боомтоор Монголын элчин сайдын яамны дипломат дугаартай "Мерседес спринтер" маркийн микроавтобус энэ сарын гурванд их хэмжээний тамхи хилээр гаргах гэж байгаад баригдсан. Дипломат шууданг задлах ёсгүй ч илгээгчийнхээ нэрийг хоёр гурван янзаар биччихсэн байсныг гаалийнхан анзаарч шалгахад энэ хэрэг илэрсэн гэж гаалийнхны мэдээлэлд дурдсан байжээ. Гэтэл Москвагаас Брюссельд очих ёстой гэсэн энэ хайрцагнууд дээр дипломат шуудангийн тамга дарагдсан байж. Мөн өнгөрсөн наймдугаар сард ч уг боомтоор тамхи гаргах гэж байгаад ийнхүү илэрсэн байна. Украйны зарим хэвлэлд ОХУ дахь Элчин сайдын яамны ажилчид гэж бичсэн бол зарим эх сурвалжийн мэдээгээр Австрид суугаа дипломат ажилтан гэсэн мэдээлэл ирж байсан. Харин Австрид суугаа Монголын Элчин сайдын яамны атташе Сэнгээгийн Даваадоржийг хил дамжсан тамхины хууль бус наймааны хэрэгт гардан оролцсон болох нь тогтоогдсон талаар Гадаад хэргийн яамнаас өчигдөр мэдээллээ. Тэр ч байтугай С.Даваадорж хамсаатан болох Гумаасүрэнгийн Барс гэгчтэй энэ сарын 3-ны өдөр дипломат шуудангийн хуурамч зар бичиг ашиглан Украйн улсын Чопын гаалийн Тиса боомт дээр саатуулагдан манай сонины өмнө нь мэдээлж байсанчлан 67 мянган ширхэг буюу дөчин таван хайрцаг тамхийг хураасан болохыг баталж байна. Уг нь хэдхэн хоногийн өмнө манай сонинд тус яамнаас ирүүлсэн факст Украйны талаас лавлахад ийм зүйл болоогүй, ташаа мэдээлэл авсан байна хэмээн биднийг залруулга гаргахыг шаардаж байсан ч манай сонин дугаар бүртээ энэ талаар Европын хэвлэлүүд юу гэж ярьж буй болон хэрхэн мэдээлснээр нь хүргэж байсан билээ. Энэ хэргийг илрүүлсэн Чопын гаалийн даргаас энэ сарын 15-нд Киев дэх манай консулын төлөөлөгчид албан ёсоор мэдэгдсэн юм байна. Хэрэгт холбогдсон С.Даваадоржийг дипломат паспорт болон дипломат эрх дархаа хувийн ашиг хонжоо олох зорилгоор урвуулан ашиглаж хуурамчаар дипломат шуудангийн зар бичиг үйлдэж, хууль бус наймаа хийн, олон улсын хил гаалийн журам, Монгол Улсын дипломат ажилтны сахилгын дүрэм, ГХЯ, ДТГ-ын хөдөлмөрийн дотоод дүрмийг зөрчин, Дипломат ажилтны тангаргаасаа няцан улмаар Монгол Улс, дипломат албаны нэр хүндэд ноцтой хохирол учруулсан тул түүнийг дипломат албанаас халах шийдвэрийг тус яамны дэргэдэх Төрийн албаны салбар зөвлөлөөс гаргасан байна. Харин нөгөө Г.Барс гэгч нь Ховд аймгийн Жаргалант сумын ИТХ-ын даргаар ажилладаг гэж баримт бичгээ хуурамчаар бүрдүүлэн албан паспорт авсан байжээ. Үүнийг шалгуулахаар Гадаад хэргийн яам ЦЕГ-т асуудал тавина гэдгээ манайд мэдээлсэн байна. Энэ мэдээллийн мөрөөр ямар арга хэмжээ авах талаар Гадаад хэргийн сайд Н.Энхболдоос Япон Францын айлчлалд явахаас нь өмнө тодруулахад "Мэдээллийн мөрөөр шалгаж байгаа. Эцсийн дүн гарахаар зохих арга хэмжээг авна. Энэ асуудал нотлогдвол бид дипломат ёс зөрчсөн хүмүүстэй зохих хариуцлага тооцно. Хэвлэл мэдээллийнхэн та бүхний ажлыг ойлгож шүүмжлэлийг хүлээж авна" гэж хэлж байсан юм. Нэгэнт асуудал тодорхой болж хэвлэлийнхэн бид ч төрийн албанд байгаа алдаа дутагдал ийнхүү илэрч үүнд нь яаралтай арга хэмжээ авсанд таатай хандаж байна. Дипломат ажилтны хариуцлага алдаж улс орныхоо нэрийг хилийн чанадад муугаар дуудуулсан дипломат ажилтанд зохих ёсны хариуцлага тооцож, үнэнийг олон нийтэд хүргэхэд ийнхүү хурдан шуурхай ажиллаж, арга хэмжээ авсанд талархууштай байна. 
Д.Мөнгөндалай
