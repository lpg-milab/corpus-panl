К.Женисгүлийг цагдаагийн олигархиуд хувийн эрх ашгийн төлөө халах гэж байна

Сүхбаатар дүүргийн Цагдаагийн хэлтсийн олон нийттэй харилцах ахлах байцаагч, ахмад К.Женисгүлийг хууль бус үйлдэлтэй тэмцдэгийн хариуд дээд удирдлага нь ажлаас халах "урамшуулал" өгчээ. Тэрээр цагдаагийн байгууллагад тасралтгүй 16 жил ажиллаж байгаа аж.
К.Женисгулийг ажлаас халах болсон шалтгаан нь хууль бус үйлдлийг таслан зогсоосон явдал гэнэ. Манай оронд хууль бусаар орогнож, хэрэг төвөгт орооцолдож буй гадаад иргэдийн үйлдлийг таслан зогсоох болон садар самуунтай тэмцэж явсныхаа төлөө тэрээр дээд удирдлагынхаа зуултад оржээ. Уг нь тэрээр цагдаагийн групптэй явж, зөрчил дутагдлыг камераар бичлэг хийж баримтжуулдаг байтал удирдлагууд нь тоодоггүй аж. Тэрээр иргэдийн болон хорооны Засаг даргын гомдлын дагуу шалгалт хийж "Дөрвөн бэрх", "Марка Пола", "Гера" зэрэг газруудыг хаажээ. Тэнд угаасаа хууль бус бүхий л үйл ажиллагаа явагддаг гэдгийг олон нийт мэддэг. Гэтэл дээрхи газруудын эзэд нийслэлийн цагдаагийн газрын удирдлагуудтай холбоотой байдаг болохоор К.Женисгүлд дарамт учруулсан байна. Гэвч тэр улам зоригтой тэмцсэнийхээ төлөө дарга нарынхаа амнаас "охид бүсгүйчүүд биеэ үнэлэх чамд ямар хамаатай юм бэ. Эр, эм хоёр уулзаа л биз, өвчин туссан бол тэрнийх нь хохь", "Гадаад иргэдийн ингэж хууль бусаар Монгол Улсад тонгочих, хэрэг төвөг өдүүлэх нь цагдаагийн ажилтан чамд бүр хамаагүй" гэж даапаалж шоолсон үгийг сонсжээ. Уг нь Эрүүгийн хуульд биеэ үнэлэх, өвчин зориуд тараах зэрэг нь гэмт хэрэгт тооцогддог. Биеэ үнэлж ДОХ гэгч дэлхийг нөмөрсөн аюулт тахал тархах, улмаар үндэсний аюулгүй байдал алдагдах, гэмт хэрэг гарах нь энэ эрхэм хурандаануудад бүр ч падгүй юм байх. К.Женисгулийн нэрийг сонссон хууль бус үйл ажиллагаа явуулагчид мангаа харсан мэт сүрддэг гэдгийг олон хүн баталж байсныг сонссон. Түүний энэхүү хөдөлмөрч зүтгэлийг нь ч үнэлэх хүн олон бий. Тухайлбал: төр, нийгмийн нэрт зүтгэлтэн Ю.Цэдэнбалын хүү Ц.Зориг түүнд бусармаг хууль бус явдалтай ил тод, зоригтой тууштай тэмцэж буйд нь талархлаа илэрхийлсэн байдаг. Мөн ЦЕГ-ын дарга М.Ганболд Женисгүлийг хэний ч нөлөөнд автахгүй ажлаа хий гэж үүрэгдэж байсан. К.Женисгүл 31 настай, нөхөр хүүхдийн хамт амьдардаг. Тэрээр Зөвлөлтийн арван жилийн дунд сургуульд суралцаж төгсөөд дараа нь Цагдаагийн дээд сургуулийг 1996 онд дүүргэжээ. Эрх зүйч магистр, 2005 оноос ОХУ-ын Санкт Петербург дахь Цагдаагийн академид доктронтурт суралцаж байгаа юм байна. Монголын анхны эмэгтэй доктор зэрэгтэй цагдаа болж байгаа энэ эмэгтэйг хэтэрхий шударга байсных нь төлөө ажил амьдралгүй болгож мэдэхээр болж магадгүй нь. "Монголын төрд шударга байх хэцүү" гэдэг үг уг нь аль тэртээд өнгөрсөн гэдэгсэн. 
