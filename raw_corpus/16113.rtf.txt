№150  (16113)        
1985 оны зургадугаар сарын   22.
Түүхэн шийдвэр, дайчин уриа

Монголын ард түмний түүхэнд шинэ эрин үеийг нээсэн Монгол ардын хувьсгалын яруу алдарт 64 жилийн ойн өмнө манай орны хөдөлмөрчид Намын Төв Хорооны X бүгд хурлын түүхэн шийдвэрийг баяртай хүлээн авч хэрэгжүүлэх ажилдаа шамдаж орж байгаа үед МАХН-ын Төв Хорооны дайчин цогтой уриа бүх орон даяар цуурайтлаа. 

МАХН-ын Төв Хорооны X бүгд хурлаар сайшаасан хөдөө аж ахуйг хөгжүүлэх, хүн амын хүнсний хангамжийг сайжруулан зорилтот Программыг амжилттай хэрэгжүүлэхийн төлөө, МАХН-ын XIX их хурлыг ажил хөдөлмөрийн гарамгай амжилтаар угтах бүх ард түмний оргилсон идэвх санаачилга, урам зоригийг намын дайчин уриа улам бадруулан өрнүүлж байна. 

Ардын хувьсгалын ойг тэмдэглэх бүрийдээ манай ард түмэн эрх чөлөө, зол жаргал, амжилт бүтээлээ бүрийг ялагч марксистленинист сургаалаар зэвсэглэсэн төрөлх хайрт Монгол Ардын Хувьсгалт Намынхаа мэргэн бодлого, улс орныхоо сайн сайхан хөгжил цэцэглэлтийн төлөө мятаршгүй үйл ажиллагаа, социалист байгуулалтад маань бүхий л талаар туслан дэмжиж байдаг аугаа их анд нөхөр Зөвлөлт Холбоот Улс, ах дүү социалист орнуудтай байгуулсан найрамдлаараа бахархаж, ололт амжилтаа улам бүр арвижуулах шинэ их хүч авч байдаг билээ. Ард түмэндээ хандаж гаргасан намын дайчид уриа бол манай амьдралын бүхий л салбарт амьд ажил үйлс, амжилт бүтээл болон хэрэгжиж байдгаараа зоригжуулан зохион байгуулах эрхэм нандин их хүч чадалтай билээ. 

Ардын хувьсгалын яруу алдарт ойг тэмдэглэхдээ өнөөгийн бидний аз жаргал аяндаа хүрч ирээгүй бөгөөд ардын хувьсгалын ялалтыг хангах, эх орныхоо эрх чөлөө, тусгаар тогтнолыг хамгаалан бэхжүүлэх, шинэ нийгэм байгуулах их үйлсэд амь бие, авьяас билгээ зориулсан эрэлхэг дайчид, ахмад үеийнхний зүйрлэшгүй их зүтгэл чармайлтын ач гавьяагаар жаргалант амьдрал цогцлон бүрдэж, эх орны хөгжил цэцэглэлтийн бат суурь танигдсан юм гэдгийг гүнээ ухамсарлаж, ахмад үеийнхнийхээ ач гавьяаг бид хэзээ ч мартдаггүй юм. 

Манай орны хөдөлмөрчид хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программ болон МАХН-ын ээлжит XIX их хурал хуралдуулах тухай асуудал хэлэлцсэн Намын Төв Хорооны X бүгд хурлын шийдвэрийг хэрэгжүүлэх талаар далайцтай ажил үйлс өрнүүлэхээр хамт олон бүр эрхэлсэн хөдөлмөртөө шинэ ахиц, санаачилга гаргах бодол эрмэлзэл, санал боловсруулж, төлөвлөгөө гаргаж байна. 

Ардын хувьсгалын 64 жилийн ойн баярт зориулан гаргасан МАХН-ын Төв Хорооны дайчин урианд сурсан ёсоор хөдөлмөрийн бүтээмж, үйлдвэрлэлийн ур ашгийг дээшлүүлэх, ажлын чанарыг сайжруулах, шинжлэх ухаан техникийн ололт, тэргүүн туршлагыг үйлдвэрлэлд нэвтрүүлэх, хүнсний нөөцийг нэмэгдүүлж, арвич хямгач ажлыг хэвшүүлэх, социалист өмчийг хайрлан хамгаалж арвижуулах, газар бүр зохион байгуулалт, ажлын хариуцлага, сахилгыг бэхжүүлэхэд хөдөлмөртөө бүр хувь нэмрээ оруулж, тодорхой үр дүн гаргах нь дамжиггүй. Энэ нь долдугаар таван жилийн төлөвлөгөөний эцсийн шийдвэрлэх оны эхний хагас жилийн төлөвлөгөөт зорилтын биелэлтийг бодит дүнгээр тодорхойлогдох болно. 

МАХН-ын Төв Хороо манай орны коммунистуудад хандаж, монголын коммунистуудын дээд чуулга МАХН-ын XIX их хурлыг хөдөлмөрийн их амжилтаар угтан, хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программыг хэрэгжүүлэх бүх ард түмний үйлсийг хошуучлан ажиллахыг уриаллаа. Манай коммунистууд намынхаа уриа дуудлагаар эх орны социалист байгуулалтын үе шат бүрийн, шинэ чухал ажил үйлс өрнөх бүрийд ард түмнийхээ тэргүүн эгнээнд гавшгайлж ирсэн тэрхүү хувьсгалч, хөдөлмөрч уламжлал ёсоороо зорилтот Программыг хэрэгжүүлэх ажилд хошуучлах болно. 

МАХН-ын Төв Хороо улс ардын аж ахуйн нийт салбарын ажиллагчдад хандаж 1985 - 1986 оныг гавшгай хөдөлмөрийн ажил болгохоор намын Төв Хорооны X бүгд хурлаас дэвшүүлсэн заалтыг хэрэгжүүлэхийн төлөө бүх хүч анхаарлаа төвлөрүүлэхийг уриалан дуудсаныг орон даяар халуунаар хүлээн авлаа. Тухайлбал, аж үйлдвэр, барилгын салбарт машин техник, тоног төхөөрөмжийн төслийн хүч чадлыг бүрэн ашиглах, үйлдвэрлэлд шинэ техник, дэвшилт технологи, тэргүүн туршлага нэвтрүүлэх, мэргэжлийн ур чадвар дадлагаа дээшлүүлэх, түүхий эд, түлш, эрчим хүч хэмнэх, барилгын ажлын чанар, үр дүнг нэмэгдүүлэх, хөдөлмөр, үйлдвэрлэл, технологийн сахилгыг чанд сахихын төлөө тууштай тэмцэж бодит үр дунд хүрэх болно. Ингэснээрээ шинэ таван жилийн том зорилтыг амжилттай эхлэх баттай бааз суурь бий болгоно гэдгийг манай яруу алдарт ажилчин анги гүнзгий ухамсарлаж байгаа юм. 

Хөдөө аж ахуйн нэгдэл, сангийн аж ахуй, тэжээлийн аж ахуйн малчид, тариаланчид, мэргэжилтэн нар хөдөө аж ахуйн материаллаг баазыг бүрэн ашиглаж, шинжлэх ухаан техникийн ололт, тэргүүн туршлагыг өргөн нэвтрүүлэх замаар уг салбарын тогтвортой өсөлтийг хангах, малыг отроор таргалуулан, ашиг шимийг бүрэн ашиглах, чанар сайтай, арвин их хадлан, тэжээл бэлтгэх ургац хураалтын ажлыг богино хугацаанд, чанар сайтай хийж гүйцэтгэхийг уриалсан намынхаа найдварыг нэр төртэй биелүүлэх болно. Үүний тулд хөдөө аж ахуйн үйлдвэрлэлийн хамгийн хариуцлагатай зун, намрын улирлын кампанит ажлыг бүх талаар эрчимжүүлэх болов. 

Төрөлх Намынхаа Төв Хорооны уриа дуудлагыг манай орны хөдөлмөрчид ажил үйлсдээ удирдлага болгож, дутуугаа гүйцээж, амжилтаа арвижуулж, бэрхшээлийг давж дутагдлыг арилгах амьд хэрэглүүр гэж үзээд заншсан билээ. Ажилд оршин байгаа дутагдлыг арилгах нь амжилт олохын бас нэг чухал нөхцөлийг бүрдүүлэх ёстой. 

Манай намын бодлого улс орныхоо хөгжил цэцэглэлт, ард түмний амьдралын сайн сайхныг хангах, олон улсын энх тайван нөхцөлийг бүрдүүлэхэд чиглэж байдаг нь Төв Хорооны урианд тусгалаа олсон байна. МАХН-ын Төв Хороо уриандаа ЗХУКН, Зөвлөлт засгийн газар, коммунизм байгуулагч зөвлөлтийн баатарлаг ард түмэнд халуун баяр хүргэж, ЗХУКН, Зөвлөлтийн энх тайванч бодлого, оновчтой санал, санаачилгыг бүрэн дүүрэн дэмжиж байгаагаа илэрхийлээд хоёр орон найрамдал, хамтын ажиллагаа цэцэглэн хөгжихийн ариун ерөөл дэвшүүлжээ. 

Марксизмленинизм, пролетарийн социалист интертационализмд үнэнч манай нам, социалист хамтын нөхөрлөлийн орнуудын ард түмэн, ах дүү коммунист ажилчны намуудад баяр хүргэж, империализм, шинэ колоничлол, харгислал, арьсны үзлийн эсрэг, эрх чөлөө тусгаар тогтнолынхоо төлөө тэмцэж байгаа Ази, Африк, Латин Америкийн улс түмний шударга тэмцэлтэй эв санааны бат нэгдэлтэй байгаагаа илэрхийллээ. Намын Төв Хороо манай гаригийн хүн ардад хандаж зэвсэглэлээр улайран хөөцөлдөхийг хазаарлан зогсоох, халуун цөмийн дайны аюулыг сэрэмжлэн зайлуулах, улс түмний энх тайван, аюулгүй байдлыг сахин хамгаалахын төлөө нэгдэн нягтрахыг уриалсан байна. 

Манай орны, хөдөлмөрчид намынхаа зоригжуулагч дайчин урианы хариуд хөдөлмөр бүтээлийн өндөр амжилт, тодорхой үр дүнгээр бэлэг барих зориг эрмэлзэл дүүрэн байна. 

Марксизмленинизмийн тугийн дор Монгол Ардын Хувьсгалт Намынхаа мэргэн удирдлагаар социализмын бүрэн ялалт өөд цог золбоотой давшицгаая! 

