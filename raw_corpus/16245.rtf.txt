№282 (16245)
1985 ОНЫ АРВАН НЭГДҮГЭЭР  САРЫН 23.
Бодын суурь

Манай улсын мал сүргийн хорь гаруй хувийг эзэлдэг бод малыг арав гаруй мянган суурьд зохион байгуулан маллаж байгаа бөгөөд хариулга, маллагааг сайжруулж, тарга хүчийг нь чамбайруулан, онд бүрэн оруулж, зуун хээлтэгчээс бойжуулах төл, нэгжээс авах ашиг шимийг нэмэгдүүлэх талаар баялаг туршлага хуримтлуулсан тэргүүний сайчуудын эгнээ жилээс жилд өргөжин, амжилт бүтээлээрээ алдаршиж байна. БНМАУ-ын хөдөлмөрийн баатар, алдарт тэмээчин Н. Хүрээт, адуучин С. Шарбанди, О. Мажиг, үхэрчин Г. Данзандаржаа нараас гадна тэдний туршлагаас шамдан суралцаж, улс, аймаг, сумын аварга малчны болзол хангасан Дорноговь аймгийн Хатанбулаг сумын тэмээчин С. Чимиддорж, Өвөрхангай аймгийн Хайрхандулаан сумын үхэрчин Ц. Сандуйбазар, Увс аймгийн Өндөрхангай сумын адуучин Л. Гангаа нарын зэрэг тэргүүний тэмээчин, адуучин, үхэрчин олон арав байна. 

Бод малын суурь бүрийн ажиллагаа жигдэрч, тэргүүний сайчуудын туршлагыг өргөн нэвтрүүлж, бодод тавих халамжийг богийнхоос дутахгүй сайжруулж, суурийн хөдөлмөр зохион байгуулалтыг боловсронгуй болгох талаар орон нутгийн нам, улс, хөдөө аж ахуйн байгууллагын удирдах хариуцлагатай, мэргэжилтнүүд тодорхой арга хэмжээ авч хэрэгжүүлэхэд эргэлт гаргаж чадсансан бол бод малыг энэ таван жилд өсгөх бололцоо их байлаа. 

Бод малын суурийн хөдөлмөр зохион байгуулалт авцалдаа уялдаа муутай, боловсронгуй биш, хариулга маллагаа бүдүүн бараг учраас алдах, үрэгдэх, хээл хаях, турж эцэх зэрэг элдэв шалтгаанаар хорогдох явдал буурахгүй байна. 

Зөвхөн сүүлийн гурван жилд гарсан бод малын хээл хаялт, сувайралтыг хэрэв дөчин хувь хүртэл бууруулж чадсансан бол жилд дунджаар 800 мянган төл нэмэн бойжуулж, 17 сая шахам литр сүү ахиу үйлдвэрлэх бодит боломж байжээ. 

Бусад сүргийг бодвол өвөрмөц нөхцөлд байдаг учраас бод малын хариулга, маллагаа хяналт муутай, технологи нь боловсронгуй биш, бодын суурийг материаллаг баазаар хангах, ялангуяа ингэ, гүүг хашаанд төллүүлэх талаар нэгэнт хуримтлуулсан туршлагыг үйлдвэрлэлд шуурхай нэвтрүүлэхэд бага анхаарсан зэрэг шалтгаанаар бод малын алдагдал нэмэгдэж, түүний уршгаар улс ардын аж ахуйд их хохирол учруулж байна. 

Өвлийн улиралд бод малыг бэлчээрт зөнд нь орхиж, цасанд найдан, усаар дутагдуулж зутраадаг, ер нь цас хатуурснаас адуу түүнийг давчиж, идэшлэх хугацаа нь богиносох, гүү дотроосоо хайрагдан, тарга тэвээрэг алдаж, улмаар хээл хаядаг байна. Бод малыг харзны болон худгийн усаар байнга усалж занших, тарга хүч нь буурч, ядарч доройтох төлөвтэйг тэжээж тэнхрүүлэх цэг байгуулан, тэнд цаг алдалгүй тордож бөөцийлөх санаачилга дутаж байна. 

Архангай аймагт адуу, Өмнөговь, Говь-Алтай, Баянхонгор аймагт тэмээ тэжээх цэг байгуулж, үр дүнтэй туршсанчлан улсын хэмжээгээр бүх нэгдэл, сангийн аж ахуйн тавь гаруй хувь нь Өвөрхангай аймгийн Бүрд сумын туршлагаар өсвөр үхэр эрчимтэй бойжуулах бааз, цогцолбор байгуулсан байна. Гэвч эдгээр нь үзүүлэн, сурталчилж төдий хэлбэрдсэн, нэр тор хөөцөлдсөн зүйл болж хувирах ёсгүй байна. 

Бод малыг богоос дутахгүйгээр өвс, тэжээл, ус, хужраар хангахын зэрэгцээ үхрийн худгийг өдөр бүр цэвэрлэж, хэвтрийг байнга хуурайлж, нэмнэж, эвэр туурайг дулаалах зэргээр халамжлан, тусгай байр хашаанд өвөлжүүлж, Өвс тэжээл, усаар хангах, хэвтэр норж, дороосоо жиндэж тарга хүчээ амархан алдахаас болгоомжлох, үүнд бүх төрлийн хяналтыг чиглүүлэх нь чухал юм. 

Мал сүргийг өвөлжүүлэх, хаваржуулах бэлтгэлийг хангах явцад хяналт тавихдаа зөвхөн бог малын суурьд голчлон анхаараад бодын сууриудыг тийм хэмжээнд хүргэх тухайд жигд шаардлага тавьдаггүй, малыг сар бүр тогтмол тоолж, алдагдсаныг тухай тухайд үгүйлж, эрж сураглаж одох ажил зохиодоггүй, бод малыг байнга хариулан маллах журмыг хэвшүүлдэггүйгээс энэ төрлийн мал их хорогдож байгааг сум, нэгдлийн нам, захиргаа, хууль, хяналтын байгууллагууд нухацтай анхаарч, өөрчлөлт гаргах хэрэгтэй. 

Бод малын суурийн малчдын хариулгыг дээшлүүлэх, тэднийг тогтвортой амжилт гаргах нөхцөл бололцоог бүрдүүлэхэд суурийн ахлагчдад ихээхэн хариуцлага хүлээлгэж, тэд ч суурь бүрийнхээ малыг нүдлэн хамгаалж арчилгаа маллагааг сайжруулахад өөрсдөө үлгэр үзүүлж, нарийн тооцоо, дүгнэлттэй ажиллавал хожно. 

Бод малын суурь нь төвлөрсөн газраас нэлээд алслагдсан байдаг учир тэнд зохиох үзэл суртал соёл хүмүүжлийн ажлыг сайжруулж, тайлан тооцоотой хяналтыг нарийсгаж, нэг бодын алдагдлаас болж гарах хохирлыг малчдад эдийн засгийн үзүүлэлтээр нарийвчлал ойлгуулж, түүнд тавих анхаарлыг сайжруулах хэрэгтэй байна. 

