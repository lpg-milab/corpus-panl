Гэрлэлтээ батлуулахгүй байх нь хариуцлагаас зугтсантай адил

Гэр бүл гэдэг ямар чухал ойлголт болохыг хэн хүнгүй мэднэ. Гэвч энэ талын эрх зүйн мэдлэг, ойлголт манайханд зарим талаараа төдийлөн төлөвшөөгүй явж ирсэн. 
Тиймээс гэрлэлт болон түүнтэй холбогдох зарим асуудлаар зөв ойлголт өгөх нь зүйтэй болов уу. Монгол Улсын "Гэр бүлийн тухай хууль"-д "гэрлэлт" гэж хуулиар тогтоосон насанд хүрсэн эрэгтэй, эмэгтэй хоёр, сайн дурын, чөлөөтэй, тэгш эрхийн үндсэн дээр гэр бүл болох зорилгоор хуульд заасны дагуу төрийн эрх бүхий байгууллагад бүртгүүлэхийг; "гэр бүл" гэж гэрлэлтийн үр дүнд бий болсон, эд хөрөнгийн бус амины болон эд хөрөнгийн эрх, үүргээр холбогдсон хамтын амьдрал бүхий гэр бүлийн гишүүдийг; "гэрлэгчид" гэж гэрлэлтээр холбогдсон харилцан тэгш эрх эдэлж, адил үүрэг хүлээх нөхөр, эхнэрийг; "гэр бүлийн гишүүн" гэж гэрлэгчид, тэдэнтэй хамт амьдарч байгаа төрсөн, дагавар, үрчлэн авсан хүүхэд болон төрөл, садангийн хүнийг хэлнэ хэмээн хуульчилсан. Тэгэхээр гэр бүл бол хамтын амьдралын үр дүнд бий болж, тэд харилцан зөвшилцөж, улмаар оршин суугаа газрынхаа Засаг даргын Тамгын газрын иргэний бүртгэлийн байгууллагад очиж гэрлэснээ албан ёсоор бүртгүүлж, баталгаажуулна гэсэн үг юм. Улсын хэмжээнд 1990-ээд оноос хойших хугацаанд жилд дунджаар 11000-16000 орчим хосууд гэрлэлтээ төрийн захиргааны эрх бүхий иргэний бүртгэлийн байгууллагад бүртгүүлж, амьдралаа холбон аз жаргалаар дүүрэн амьдарцгааж байна. Нөхөр, эхнэр хоёр гэрлэлтээ бүртгүүлснээр тэдний нийгмийн өмнө хүлээх үүрэг өндөржиж, хамтын амьдралаа сайн сайхан авч явах, үр хүүхдээ өсгөн хүмүүжүүлэх хариуцлага нэмэгдэнэ. Гэр бүлийн гишүүд, гэрлэгчид бие биеэ, эцэг, эх нь үр хүүхдээ, хүүхэд нь эцэг, эхээ хуулийн дагуу тэжээн тэтгэх үүрэгтэй. Албан ёсоор гэрлэлтээ батлуулсан хосуудын хувьд "сална" гэж хэлсний зоргоор хоёр тийшээ болчихдоггүй, өөрөөр хэлбэл, хууль ёсны гэрлэлтээ цуцлуулсны дараа л тэд сая салах боломж бүрдэнэ. Тэгэхээр албан ёсны баталгаатай гэрлэгчдийн тухайд хүлээх үүрэг, хариуцлага хуульчлагдсан байдаг юм. Гэрлэлтийг албан ёсоор бүртгүүлсэн үеэс эхлэн хосууд нь гэр бүлд тооцогдож, улмаар тухайн гэр бүлийн гишүүд бие биенийхээ өмнө харилцан үүрэг хүлээж, эрх эдэлнэ. Мөн хосууд гэрлэлтээ бүртгүүлэн албан ёсоор гэр бүл болсноор төрөөс үзүүлэх халамж, дэмжлэгийг эдлэх эрх бий болно. Гэрлэлтээ бүртгүүлэх явдал гурав дахин өссөн УИХ залуу гэр бүлийг дэмжих зорилгоор "Хүүхдэд тэтгэмж олгох, хүүхэд, гэр бүлд мөнгөн тусламж үзүүлэх тухай хууль"-ийг батлан 2006 онд гэр бүл болж, гэрлэлтээ бүртгүүлсэн хосуудад төрөөс тусламж үзүүлэх арга хэмжээг авсан билээ. Энэ хууль батлагдан гарсантай холбогдон улсын хэмжээнд 2006 онд 50502 гэр бүл гэрлэлтээ бүртгүүлсэн нь өмнөх оны гэрлэгсдийн тооноос 3,1 дахин өссөн байна. Энэ онд Улаанбаатар хот, Хөвсгөл, Орхон, Өвөрхангай аймагт хамгийн олон иргэд гэрлэлтээ бүртгүүлсэн байна. Нийт гэрлэгсдийн 98,6 хувь нь анх удаа, 1,3 хувь нь хоёр дахь удаагаа гэрлэлтээ бүртгүүлсэн байна. Албан ёсоор гэрлэлтээ бүртгүүлээгүй, хамтран амьдарч байсан, хүүхэдтэй залуучууд ч гэрлэлтээ бүртгүүлсэн болох нь дээрх тоон үзүүлэлтээс харахад илэрхий байна. Нөгөө талаас 2004 оны сонгуулийн үед улс төрийн намууд хүүхэд, гэр бүлд мөнгөн тусламж үзүүлнэ хэмээн амлаж байсныг хүлээж, гэрлэлтээ бүртгүүлээгүй байсан залуучууд ч гэрлэлтээ бүртгүүлсэн болно. Энэ нь 2004 оноос хойших хугацаанд нийт 11463 хүүхэд эцэг тогтоосны бүртгэлд бүртгэгдсэн Иргэний бүртгэл, мэдээллийн улсын төвийн мэдээ, судалгаагаар нотлогдож байна. 2006 онд гэр бүлээ бүртгүүлсэн гэрлэгсдийн талаар судалж үзэхэд нийт гэр бүл бологсдын 43988 буюу 87,1 хувь нь 35 хүртэл насны гэрлэгчид байгаа нь гэрлэх нас харьцангуй хойшлогдож байгааг харуулж байна. Жишээлбэл: судалгаанаас үзэхэд 20-29 хүртэл насны гэрлэгсэд нийт гэрлэгчдийн 70,6 хувийг эзэлж байна. Бэлгийн амьдрал таараагүйгээс гэр бҮл салах нь цөөнгүй Гэрлэлтийн асуудалтай хамт хөндөн бичигдэх нэг сэдэв бол гэр бүл цуцлалт билээ. Түүнчлэн 2006 онд улсын хэмжээнд 1354 гэр бүл гэрлэлтээ албан ёсоор цуцлуулсан нь 2005 онтой харьцуулахад 22 хувиар буурсан байна. Нийт гэр бүл цуцлуулагчдын 16 хувь хүүхэдтэй болсныхоо дараа гэр бүл салжээ. Судалгаанаас гэр бүл цуцлуулж байгаа шалтгаан, нөхцөлийг авч үзвэл амьдралын явцад зан харьцаа тохироогүй, бэлгийн харьцаа таараагүй, албан тушаал нөлөөлсөн, гэр бүлийн талаар тогтворгүй гэх шалтгаан зонхилж байгаа юм. Сүүлийн үед гэрлэлтийн бүртгэл нэмэгдэхийн сацуу гэр бүл салалт өснө хэмээн олон хүн таамаглан ярьж байсан. Гэтэл гэр бүл цуцлалтын байдал ийнхүү багассан нь залуучууд гэрлэхдээ бие биенээ сайтар судалж, боловсрол, мэргэжил эзэмшиж, амьдрах орон гэр, байр сууц, ажил алба зэрэг нийгмийн асуудлаа шийдвэрлэснийг эрхэмлэдэг болсон, нөгөө талаар гэрлэх насны тухайд 3-5 жилээр хойшлогдсон явдал хэмээн үзэж болох талтай. Гэрлэлтийн бүртгэлийн явцад гарч буй нэг асуудал нь иргэд гэр бүл болж хамтран амьдардаг боловч, гэрлэлтээ албан ёсоор бүртгүүлдэггүй, дундаасаа хүүхэд төрүүлсэн хэрнээ хүүхдээ төрсөн эцгээр нь овоглуулж, эцэг тогтоосны бүртгэл хийлгэх явдал сүүлийн гурван жилд нэлээд өсөх хандлагатай байсан. Судалгаанаас үзэхэд нийт гэрлэсэн хосуудын 12,4 хувь нь гэрлэлтээ бүртгүүлэхээс өмнө хүүхэд төрүүлсэн байсан. Энэ нь тэд гэр бүлээ батлуулахгүйгээр, гэр бүлийн адил хамтран амьдардаг боловч, нийгэмд хүлээх үүрэг, хариуцлагаас зайлсхийх өөрөөр хэлбэл албан ёсны гэрлэлтийн гэрчилгээгүй учир "салъя" л гэвэл тэдэнд ямар нэгэн хаалт саад байхгүй амархан салчихна гэсэн ойлголтыг давхар агуулдаг болов уу гэсэн эмзэглэлийг төрүүлдэг билээ. Залуучууд сүүлийн үед хамтран амьдрахыг хүсдэг бөгөөд тэднийг гаднаас харахад адилхан гэр бүл атлаа хамтран амьдрагчид нь хууль ёсны баталгаатай гэр бүлээс хамаагүй хэврэг, салахад саадгүй байдаг нь илэрхий харагддаг. Эндээс л гэр бүлийн хос багана болж амьдарч байгаа хэрнээ хамтран амьдрагсад яагаад ийм баталгаагүй нөхцөлд байхыг хүсдэг юм бэ гэсэн асуулт сонирхол татаж байгаа юм. Энэ асуудлаар явуулсан судалгаа байдаг юм билээ. Гэхдээ л гэр бүл болж гэрлэлтээ бүртгүүлэхгүйгээр хамтран амьдрахыг хүсэгчид нь Монгол Улсын "Гэр бүлийн тухай хууль"-д хүлээсэн эрх, үүргийг биелүүлэхээс татгалзсан, гэр бүлээ батлуулахын давуу талыг ойлгодоггүй хэсэг бүлэг хүмүүсийн асуудал юм болов уу. Төрөөс "Хүүхдэд тэтгэмж олгох, гэр бүлд мөнгөн тусламж үзүүлэх тухай хууль"-ийг батлан гаргасан явдал нь хамтран амьдрагсад болон гэрлэлтээ бүртгүүлээгүй байсан гэр бүлийг төрийн эрх бүхий байгууллагад "гэрлэлтээ" бүртгүүлэх хандлагыг нэмэгдүүлсэн эрх зүйн ач холбогдолтой арга хэмжээ болсон. Нэгэнт л гэр бүлийн адил хамтран амьдарч, үр хүүхэдтэй болсон л бол тэд Монгол Улсын "Гэр бүлийн тухай хууль"-иар гэрлэлтээ бүртгүүлж, эцэг, эх байх эрхээ эдэлж, үр хүүхэд, гэр бүлийн гишүүд, төрийн өмнө хүлээх үүргээ биелүүлэн аж төрөх нь хууль ёсны эрхийн асуудал. Гэрлэгсэд гэрлэлтээ бүртгүүлж, гал голомтоо бадраан, сайн сайхан амьдрах нь монголчуудын уламжлалт зан заншил, төрт ёсоо дээдэлдэг  ард түмний ухаалаг шийдэл билээ. Тиймээс залуус маань оршин суугаа аймаг, нийслэл, сум, дүүргийн Засаг даргын Тамгын газрын иргэний бүртгэлийн албанд дараахь баримт бичгийг бүрдүүлэн очиход таны гэр бүлийг баталгаажуулж, бүртгэнэ гэдгийг анхаарах хэрэгтэй. Гэрлэлтээ бүртгүүлэхийг хүсч буй залуус: -Гэрлэгсдийн иргэний үнэмлэх -Гэрлэсэн эсэх тухай иргэний баримтын төв архивын лавлагаа -Эрүүл мэнд төвийн эрүүл эсэх тухай эмчийн тодорхойлолт -Гэрлэгсдийн хамтран гаргасан өргөдлөө авчирна. 
ИБМУТ-ийн тамгын хэлтсийн ахлах мэргэжилтэн Д.Янжмаа 

