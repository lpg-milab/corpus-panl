№172 (16449)       
1986 оны долдугаар сарын 19.
Үндсэн фондын ашиглалт

Нэгэнт бий болсон потенциалыг бүрэн ашиглах нь шинээр барилга байгууламж барих, хүч чадал нэмж ашиглалтад оруулахаас дутуугүй өгөөжтэй, эдийн засгийн төдийгүй техникийн ихээхэн ач холбогдолтой учраас орчин үеийн эрчимжсэн үйлдвэрлэлийг хөгжүүлэх үндсэн чиглэлийн нэг болж байна. 

Манай улс ардын аж ахуйн салбарт ЗХУ, социалист бусад орны тусламжтайгаар техник, технологийн шинэхэн ололтод үндэслэсэн олон сайхан үйлдвэр, өндөр механикжсан ферм, аж ахуй, худалдаа, үйлчилгээний газруудыг барьж байгуулж, дотоодод төдийгүй олон улсын зах зээлд эрэлт хэрэгцээтэй бүтээгдэхүүн үйлдвэрлэх боллоо. Эрэлт хэрэгцээ байнга өсөн нэмэгдэж байдаг учраас үйлдвэрлэлийг давшингуй хөгжүүлэх шаардлага зайлшгүй дагалдаж байдаг. Тэр бүхнийг гагцхүү шинэ хүч чадал нэмэх замаар шийдвэрлэх боломжгүй. Аль ч үйлдвэр газрын төслийн хүч чадлыг хугацаанд нь эзэмшиж, тогтвортой байлгаснаар хэрэгцээг хангаж чадахыг Багануурын уурхай, монгол, зөвлөлтийн хамтарсан аж ахуйн << Эрдэнэт >> үйлдвэр зэрэг томоохон объектуудын төслийн хүч чадлыг эзэмшсэн туршлага харуулж байна. Түүнчлэн Улаанбаатарын гурилын комбинат, Дарханы хүнсний комбинат, Нэхий эдлэлийн үйлдвэр, Борнуурын саалийн механикжсан ферм зэрэг хамт олон үйлдвэр, фермийнхээ хүч чадлыг амжилттай эзэмшиж, улс ардын аж ахуй, хүн амын хэрэгцээт бүтээгдэхүүнийг цаг тухайд нь нийлүүлж байна. Эдгээр тэргүүний хамт олны туршлагаас үзэхэд төслийн хүч чадлыг хугацаанд нь эзэмших, улмаар хүрсэн түвшинг тогтвортой хадгалах нөхцөлийг хангах зорилтыг бур тоног төхөөрөмжийн угсралт, тохируулгын үеэс тавьж, үйлдвэрлэлийн явцад системтэй үргэлжлүүлдэг байна. 

Шинэ үйлдвэрийн ажилчид, инженер техникчдийг машин тоноглолын угсралтын ажилд оролцуулж тэдгээрийн угсаргаа, задаргааг биечлэн хийлгэж дадлагажуулах замаар боловсон хүчнийг бэлтгэдэг практик шинэ техникийг богино хугацаанд эзэмшиж, хүч чадлыг дүүрэн ашиглах гол арга замын нэг болохыг дээр дурдсан үйлдвэрүүдийн болон нийслэлийн дөрөвдүгээр цахилгаан станцын туршлага харуулж байна. Энэчлэн шинэ үйлдвэрийн ирээдүйн ажиллагааг бүх талаас нь ялангуяа мэргэжилтэй боловсон хүчин, материалтехникийн хангамж, хагас болон бэлэн бүтээгдэхүүнийг нийлүүлэх газар, зах зээлийг олон талаас нь бодож боловсруулснаар хүч чадлыг бүрэн ашиглах үндэс суурийг тавьж байна. ХарамсалтаЙ нь зарим газар ингэж иж бүрэн хандахгүй байгаагаас болж төслийн хүч чадлыг эзэмших хугацаа удааширч, бүтээгдэхүүний гаргалт, ажлын эцсийн үр дүн бууран, хөдөлмөрийн хамт олны сэтгэл санаа, урам зоригт ч муу нөлөөлж байна. Тухайлбал, технологийн хэрэгцээний усны хангамжийг оновчтой шийдвэрлээгүйгээс Өвөрхангай аймгийн Өвдөгхудагийн ханын материалын үйлдвэрийн төслийн хүч чадлыг эзэмших ажил удааширч бүтээгдэхүүний гаргалт, чанарт муугаар нөлөөлжээ. Сүүний механикжсан ихэнх фермд 100 үнээнээс бойжуулах тугалын тоо, нэг үнээнээс саах сүүний хэмжээ төслийн үзүүлэлтийг хангахгүй олон жил болж байна. Хүнсний үйлдвэрүүд ялангуяа сүүний үйлдвэр, мах комбинатууд улирлын ажиллагаанаас хамааран ид ажлын үед тоног төхөөрөмжийг хэд дахин илүү ачаалал, ажилчдыг илүү цагаар ажиллуулаад ачаалал буурсан үед сул зогсоход хүрэх нь цөөнгүй, мөн металл боловсруулах засварын үйлдвэрийн ялангуяа албан газар, үйлдвэрүүдэд суурилуулсан металл зорох суурь машины хүч чадлын ашиглалт маш доогуур байна. 

Хөрөнгө их зарцуулахгүйгээр хүч чадлыг гүйцэд эзэмших өөр нэг арга машин тоноглолын ашиглалтын ээлжийг нэмэгдүүлэх нөөцийг алдаж болохгүй. Манай аж үйлдвэрийн салбарын хэмжээнд ээлж ашиглалтын коэффициент 1, 5 хүрч байгаа боловч ЗХУ бусад социалист оронд гол төлөв 2 - 3 ээлжээр ажилладаг хөнгөн, хүнсний амин төрлийн үйлдвэрүүдтэй харьцуулбал нэлээд доогуур байгаа нь тоног төхөөрөмжийн сул зогсолт материал, түүхий эдийн тасалдал зэрэг зохион байгуулалт, хүний ажиллагааны дутагдлаас голчлон шалтгаалжээ. Иймд үйлдвэрийн төслийн болон машин төхөөрөмж бүрийн хүч чадал ашиглалтыг зарим салбарын төлөвлөгөөний гол үзүүлэлтийн нэг болгох, эзэмшсэн техникээ дүүрэн ачаалалтай бүрэн чадлаар нь олон жил ариг гамтай ашигласан машинч, жолооч, бусад мэргэжлийн хүмүүсийг урамшуулах, үйлдвэрийн газруудыг шинэчлэн тоноглох асуудалд ялгавартай хандах зэргээр төлөвлөлт, санхүүгийн механизмыг ашиглах талаар эдийн засгийн төв болон салбарын байгууллагууд хамтран ажиллах нь зүйтэй. 

МАХН-ын XIX их хурлаас << Нэгэнт бий болсон үйлдвэрлэлийн потенциалын ашиглалтыг сайжруулах нь шинэ хуч чадал бий болгохоос дутуугүй чухал ач холбогдолтой асуудал том. Машин, тоног төхөөрөмжийг төслийн хүч чадалд нь хүргэж ашиглах, ээлж нэмэгдүүлэх, шинэ техник, технологийн үндсэн дээр өргөтгөл, шинэчлэлт хийх, ажилчдын мэргэжлийн ур чадварыг дээшлүүлэх, материал, түүхий эдээр тасралтгүй хангах зэргээр бүх нөөцийг дайчлах хэрэгтэй байна >> гэж заалаа. Намын энэ зарчмын заалтыг биелүүлж, фондын өгөөжийг дээшлүүлэхийн тулд ажлын байр бүрийг аттестатчилж, суурилуулаагүй төхөөрөмжийг суурилуулж ашиглах, илүүдэлтэйг шилжүүлэх, борлуулах, сул чөлөөтэй талбайд машин тоноглол нэмэх дэс дараатай арга хэмжээг тууштай хэрэгжүүлбэл зохино. 

