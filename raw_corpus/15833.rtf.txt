№184  (15833)  
1982 ОНЫ НАЙМДУГААР САРЫН 2
ЧАНАР, ҮР АШГИЙН АЯН

Төв, орон нутгийн хэвлэл, мэдээллийн байгууллагууд энэ онд << Чанар, үр ашгийн аян >> зохион байгуулж, нийтийн хүч, анхаарлыг төвлөрүүлэхэд чиглэсэн нийтлэл, нэвтрүүлэг, зохион байгуулалтын олон хэлбэрийн нэлээд ажил зохиож байна. 

<< Залуучуудын үнэн >> сонин чанар, үр ашгийн сэдвээр олон материал нийтэлсний дотор << Бүтээгдэхүүний чанар >> цуврал хичээл нь залуучуудын эдийн засгийн боловсролыг дээшлүүлэхэд ач холбогдолтой хэлбэр болж байна. БНМАУ-ыг тунхагласны 60 жилийн ойг угтаж МХЗЭ-ийн Төв Хорооноос залуучуудын дунд зарласан << Ажлын минут бүрийн үр ашиг, бүтээгдэхүүн бүрийн чанарын төлөө >> уралдааны явцыг тус сонин << Чанар, үр ашгийн аянтай >> нягт холбон сурталчилж, тэргүүний хамт олон, хүмүүсийн  туршлагыг өргөн нийтлэхийн хамт, эсгүүрийн ажлыг шефэлж, эсгүүрчдийн амлалт үүрэг, ажил үйлсийг өргөн тусгах зорилтоор арьс ширний л үйлдвэрийн нэгдэлд сурвалжлан мэдээлэх групп байгуулан ажиллуулж байна. 

Хэнтий аймгийн << Урагшаа >> сонин оны эхээр << Чанар. . . чанар. . . бүхий ажлын чанар >> гэсэн асуудал дэвшүүлсэн өгүүллээр << Чанар, үр ашгийн аянг >> эхэлжээ. Тус сонины газар аймгийн хүнсний үйлдвэрт << Чанар, үр ашгийн аян >> сэдэвт өдөрлөг зохиож, түүнд холбогдох байгууллагын удирдах хүмүүсийг оролцуулан асуулт тавьж, өгсөн хариуг нь " Ажилчдын санал, хүсэлтэд дарга нар хариулж байна >> гэсэн гарчгийн дор нийтэлсэн нь аятайхан хэлбэртэй болсны дээр аймгийн хоцорч байгаа салбарын ажлыг өөд татаж сайжруулахад нийтлэл, зохион байгуулалтын ажлыг чиглүүлж, хэлэлцүүлэг, сонины бага хурал, редакцийн дуудлага, уншигч редакцийн уулзалт, редакцийн шеф ажил, хамтын үзлэг зэрэг олон хэлбэрийн ажил зохиож, үр дүнд хүрч байна. 

Энэ мэтээр << Чанар, үр ашгийн аянг ажил хэрэгчээр зохион явуулж байгааг төв, орон нутгийн сонин хэвлэлийн газрын ажлын олон баримт жишээгээр дурдаж болох юм. Монголын сэтгүүлчдийн холбооны хороо, БНМАУ-ын Үнэ стандартын улсын хороо, аж ахуйн таван яам хамтран зарласан << чанар, үр ашиг 84 >> уралдаанд амжилттай оролцохын тулд Дархан хотын намын хороо, АДХ-ын гүйцэтгэх захиргаа, үйлдвэрчний эвлэлийн зөвлөл, хувьсгалт залуучуудын эвлэлийн хороо, сэтгүүлчдийн хотын салбараас хотын үйлдвэр, аж ахуй, соёл, үйлчилгээний газруудын нам, захиргаа, олон нийтийн байгууллагын удирдах ажилтан, инженер техникчдийн дунд << Чанар, үр ашиг 84 >> уралдааны болзол зарласан нь санаа авууштай ажил юм. 

Гэвч төв орон нутгийн хэвлэл мэдээллийн байгууллагаас зохиож байгаа << Чанар, үр ашгийн аян >> жигд биш байна. Нэлээд сонины газар << Чанар, үр ашгийн ажил >> хожуу эхэлсний дээр << Утга зохиол, урлаг >> , Дорноговь аймгийн << Ялалт >> , Увс аймгийн << Тэргүүний малчин >> зэрэг сонинд эхлэл төдий, энэ чиглэлийн нийтлэл нь далайц муутай, урсгал шинжтэй байна. Булган аймгийн << Дэвшилт >> , Төв аймгийн << Анхдугаар таван жил >> сонины эхний хагас жилийн дугаарыг сөхөж үзэхэд << Чанар, үр ашгийн аян >> эхлээгүй байв. << Чанар, үр ашгийн аяны >> хүрээнд зохиож байгаа ажил, нэвтрүүлэг нь урьд жилүүдийн << Арвилан хэмнэлтийн аяны >> хэмжээнд төдийлөн хүрэхгүй байгааг радио, телевизийн редакц анхаарах ёстой. 

Цаашид хэвлэл, мэдээллийн байгууллагууд << Хүн бүрийн ажлын чанараас нийт ажлын чанар шалтгаална >> гэсэн уриан дор бүх салбарт ажлын хариуцлага, хөдөлмөрийн сахилгыг бэхжүүлж, арвилан хэмнэлтийн зарчмыг тууштай нэвтрүүлж, гологдол бүтээгдэхүүн, ажил, үйлчилгээний доголдол гаргахгүйн төлөө хөдөлгөөнийг өрнүүлэхэд уг аяныг чиглүүлэх ёстой. 

Үүний хамт << Чанар, үр ашгийн аяны >> нийтлэл, нэвтрүүлэг нь систем муутай, бичлэгийн төрлөөр цөөн, ихэнхдээ мэдээллийн хэлбэртэй байгааг анхаарч, аяны хамрах хүрээ, авч ярих асуудлыг зөв сонгож, туршлагыг аргачлан харуулсан, дутагдлыг илчлэн шүүмжилж арилгах арга замыг заасан сурвалжлага, найруулал, асуудал дэвшүүлсэн өгүүлэл, шог найруулал, хамтын үзлэгийн болон эргэн сурвалжилсан материал, хөдөлмөрчдийн санал бодлыг тусгасан захидал зэргийг нийтлэл, нэвтрүүлэгт өргөн оруулах талаар нийт редакц тодорхой хандвал зохино. 

Ажил таслах, сул зогсох, захиргааны чөлөө олгох явдлыг багасгах замаар ажлын цагийн шууд гарздалыг бууруулж байгаа удирдлага илүү шат дамжлагыг арилгаж, хүмүүсийн үүрэг хариуцлагыг өндөржүүлэх, ажиллах хүч, цалингийн фондыг хэмнэх байгалийн баялаг, дотоод нөөц бололцоог ашиглах материал түүхий эд, түлш, эрчим хүч, хэмнэх дэвшилт норм нормативыг тогтоох бүтээгдэхүүн, ажил, үйлчилгээний чанарыг сайжруулж, өөрийн өртгийг хямдруулж байгаа зэрэг туршлагыг эрэн хайж, нийтийн хүртээл болгох нь << Чанар, үр ашгийн аяны >> чухал зорилтын нэг юм. 

Мөн хэмнэх нэрээр чанарын үзүүлэлтийг бууруулдаг, үнийн дүнгээр хөөцөлдөж нэр төрлийн төлөвлөгөөг таслах, цаг үеийн ажлыг муу зохион байгуулж байгаа зэрэг дутагдлыг таслан зогсооход нийтлэл, нэвтрүүлгийн дайчин хурц үзүүрийг чиглүүлж, мэргэжлийн болон хяналт шалгалтын бусад байгууллагатай хамтран үзлэг шалгалт хийх, нээлттэй захидлын өдөрлөг зохиох, үр дүнг эргэн сурвалжлах зэрэг хэлбэрийг чадамгай ашиглах нь чухал байна. 

<< Чанар, үр ашгийн аяны >> хүрээнд хэвлэл, мэдээллийн байгууллагын зохиож байгаа ажил, нийтлэл, нэвтрүүлгийн чанар, үр нөлөөг дээшлүүлэх талаар манай сэтгүүлчид илүү чармайлт гаргаж, улам дайчин давшингуй санаачилгатай ажиллах хэрэгтэй. Үүний хамт хэвлэл, мэдээллийн нийтлэл нэвтрүүлгээр дэвшүүлж тавьсан асуудал, шүүмжилсэн дутагдал, дэлгэрүүлэх туршлагын мөрөөр үйлдвэр, аж ахуйн газар, үйлчилгээний байгууллага бүр тодорхой ажил зохиож, хяналт шалгалт, удирдлага, зохион байгуулалтын ажлын нэг хэсгийг түүнд төвлөрүүлэх нь аймаг, хотын намын хороо, яам, тусгай газрын эрхэм хариуцлагатай үүрэг болж байна. 

