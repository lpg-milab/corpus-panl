№14(15663)
1984 ОНЫ НЭГДҮГЭЭР  САРЫН 17.
Уран сайхны шүүмжлэл

<< Социалист утга зохиол, урлаг, түүний бүх төрлийн хэлбэрийг хөгжүүлэх, хөдөлмөрчдийн уран сайхны соёлын хэмжээт дээшлүүлэхэд нөлөөлөх үүрэг бүхий утга зохиол уран сайхны шүүмжлэлийг онцгой ач холбогдолтой гэж нам үзэж байна. Энэ ажлыг өрнүүлж бүх талаар идэвхжүүлэх нь намын байгууллага, уран бүтээлчдийн эвлэл, холбоодын үүрэг мөн >> гэж МАХН-ын XVIII их хурал заасан юм. Энэ заалтыг удирдлага болгож, уран сайхны судлал, шүүмжлэлийн асуудлыг Монголын зохиолчдын эвлэлийн хороо, Хөгжмийн зохиолчдын холбоо зэрэг газар ээлжит бүгд хурлаараа авч хэлэлцэв. Дүрслэх урлагийн онол болон уламжлал, шинэчлэлийн асуудлыг монгол, зөвлөлтийн зураачдын холбоодын хорооны нарийн бичгийн дарга нарын газар хамтран хэлэлцсэн байна. Киноны урлагийн тулгамдсан асуудлаар монгол, зөвлөлтийн судлаачдын уулзалт, семинарыг монголын урлагийн ажилтны холбоо зохион байгуулав. Энэ бүхэн нь үр дүнтэй боллоо. 

Тодорхой сэдвээр шүүмжлэгчдийн дунд уралдаан зарлаж дүгнэх, судлагч шүүмжлэгчдийн семинар хийх, зөвлөлтийн эрдэмтэдтэй санал солилцох, утга зохиол, урлагийн онолын тулгамдсан асуудлаар хамтын бүтээл туурвих, дэлхийн сонгодог мастеруудын бүтээлийг эх хэлнээ системтэй орчуулж, нийтийн хүртээл болгох, шүүмжлэгчдийн дугуй ширээний яриа зохион байгуулах олон хэлбэрийн ажил манай утга зохиол, урлагийн амьдралд хэвшиж байна. 

Төвийн сонин, сэтгүүлийн редакциуд ч уран сайхны судлал, шүүмжлэлийг багагүй анхаардаг болжээ. Сүүлийн жилүүдэд Ц. Хасбаатарын << Яруу найргийн тухай бодол >> , X. Сампилдэндэвийн << Орчин үеийн яруу найргийн уран чадварын асуудалд >> Б. Ганбатын << Урамтай үг хэлье гэвч уруул давсангүй >> зэрэг нэлээд чамбай шүүмж, шүүмжлэлийн өгүүлэл гарлаа. 

Ш. Цэнд-Аюушийн монгол туужуудын тухай, Г. Жамсранжавын уран бүтээлийн ертөнцөд сурвалжил сан судалгааны цуврал бүтээлүүд уншигчдын гарт хүрэв. << Монголын утга зохиолын судлал, шүүмжлэл >> , << Утга зохиол, урлагийн хөгжил >> зэрэг хамтын сайн бүтээлүүд хэвлэгдэв. 

Дээр дурдсан арга хэмжээ хийгээд, манай шүүмжлэгчдийн бүтээл туурвилууд нь социалист утга зохиол, урлагийг хөгжүүлэхэд чухал үүрэг гүйцэтгэж, хөдөлмөрчдийн уран сайхны соёлын хэмжээг дээшлүүлэх үйлсэд идэвхтэй тусалж байна. Гэвч манай утга зохиол, урлагийн амьдралд агуулгын талаар өнгөцхөн, уран сайхны хувьд сулавтар, цагийн урсгалыг давах чадваргүй чанар муутай бүтээл ч үзэгдсээр байна. Манай уран бүтээлчид өнөөгийн хүмүүсийн хүсэл эрмэлзэл, соёлын түвшинг харгалзан үзэж, тэдний сэтгэл, бодлыг эзэмдэж байдаг шинэ нийгмийн байгуулалтын чухал асуудлуудыг өөрсдийн бүтээлд тэр бүр өргөн цар хүрээнд, хөгжил хөдөлгөөнд нь яруу тод нээн харуулж чадахгүй байна. Гэтэл уран бүтээлчдийн дотнын туслагч, зөвлөгч болсон шүүмжлэгчид шинэ бүтээлүүдэд шүүмж бичиж, задлан шинжлэх замаар залж чиглүүлэх явдал хангалтгүй байна. 

Шүүмж, шүүмжлэлийн өгүүлэл нь нэгдүгээрт, энгийн ойлгомжтой, үг хэллэгээр сонирхолтой бичигдсэн туйлын зарчимтай, хөдөлбөргүй үнэн байх, хоёрдугаарт, уншигчдад шинийг өгүүлж зохиогчид халуун сэтгэлээр туслахад чиглэсэн, гуравдугаарт, шинжлэх ухааны гүн үндэслэлтэй, уран бүтээлийг нийгмийн амьдралын диалектик хөгжилд авч үзсэн, манай социалист соёл, урлагийг хөгжүүлэхэд хувь нэмрээ оруулахуйц байх ёстой юм. Гарч байгаа шүүлтүүд энэ шаардлагыг хангахгүй байна. Зарим хүний ялангуяа залуу уран бүтээлчдийн анхны ном, жүжиг, кино, зураг, ая дуу шүүмжлэгчдийн анхааралд өртөхгүй өнгөрөх нь олонтаа байна. Соёлын Яам олон уран бүтээлийн эвлэл, холбоодын дэргэдэх уран сайхны зөвлөл, секцүүд ч энэ ажлыг гардан зохион байгуулахгүй, шүүмжлэгчдийн санаачилгад найдаж суудаг болсон байна. Судалгаанаас үзэхэд, олонхи аймаг, хотын театр, чуулга, соёлын ордны тайзнаа сүүлийн гурван жилд тавигдсан шинэ уран бүтээлийн талаар орон нутгийн болон төвийн хэвлэлд нийтийн анхаарлыг татсан дорвитой шүүмж гарсангүй. Төвийн мэргэжлийн урлагийн байгууллагуудын шинэ уран бүтээлийн нэлээд хэсэг, << Монгол кино >> үйлдвэрт бүтээсэн зарим уран сайхны кино ч мөн иймэрхүү байдалтай байна. Зарим шүүмж, шүүмжлэлийн өгүүлэл нь утгыг тайлбарлан хүүрнэсэн аяс тай, дайчин далайцтай биш байна. Тийм шүүмж, шүүмжлэлийн өгүүлэл нь уран бүтээлийг өргөн цар хүрээнд ангич, намч байр сууриас, онолын өндөр түвшинд тал бүрээс нь задлан шинжилж, ул суурьтай үнэлэлт дүгнэлт өгч чадахгүй байна. Соёлын Яам, уран бүтээлийн эвлэл, холбоодоос судлагч, шүүмжлэгчдийг идэвхжүүлэх талаар зохиож байгаа ажил нь алдаг оног шинжтэй байна. Үүнд манай урлагийн байгууллага, уран бүтээлийн эвлэл, холбоод, тэдгээрийн дэргэдэх намын байгууллага зарчимт дүгнэлт хийж ажиллавал зохино. 

Утга зохиол, уран сайхны шүүмжлэл бол сонирхон бичигч цөөн хүний сайн дурын ажил биш. Иймд утга зохиол, урлагийн судлал, шүүмжлэлийн бодлогыг тодорхойлон залж чиглүүлж хөгжүүлэх, шүүмжлэгчдийг өсгөж хүмүүжүүлэх, сургууль, практикаар системтэй сургах, давтан бэлтгэх, бүтээл туурвил хийх бололцоогоор хангахыг уран бүтээлийн эвлэл, холбоод онцгой анхаарч ажиллах хэрэгтэй. 

Нам утга зохиол, урлагийг хөгжүүлэхдээ юуны өмнө шинжлэх ухааны үндэстэй зарчимт шүүмжлэл, судлалд тулгуурладаг юм. Тийм шүүмж, шүүмжлэлийн өгүүллүүд нь манай социалист утга зохиол, урлагт хөдөлмөрчдийн хүсэл бодлыг эзэмдсэн асуудлыг голлон тусгахад уран бүтээлчдэд гүн туслалцаа үзүүлдэг. Намын хүлээлгэсэн энэхүү өндөр итгэл найдварыг нэр төртэй биелүүлж, МАХН-ын их хурлаас утга зохиол, урлагийн өмнө дэвшүүлсэн зорилтыг хэрэгжүүлэхэд бүх судлагч, шүүмжлэгчдийн хүч мэдлэг, оюун билгийг чиглүүлэн ажиллуулж, уран сайхны судлал, шүүмжлэлийн чанарыг шинэ шатанд гаргах эрхэм үүрэг нийт уран бүтээлийн эвлэл, холбоод, тэдгээрийн дэргэдэх намын байгууллагын хойшлуулшгүй зорилт болж байна

