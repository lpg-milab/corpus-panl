Бууж морддог Буянт-Ухаагийн сониноос

1957 оноос иж бүрэн ашиглалтад орсон Буянт-Ухаа буудал өдгөө жилдээ нэг сая орчим зорчигч тосох хүчин чадалтай гэнэ. Нисэх онгоцны буудаг, хөөрдөг газрыг Буудал гэж манайхан нэрлэдэг.
Бас зорчигчдын түр саатан хүлээдэг утгаар нь зочид буудалтай адилтгаж ч болох юм. Засгийн газрын нэгэн томоохон агентлаг Буянт-Ухаа буудал нь улсад Эрдэнэтийн дараа орох олон тэрбумын ашиг өгдөг газар. Саяхан уг олон улсын Нисэх буудлын албаны дарга Д.Эрдэнэбаттай уулзаж Ж.Бушийг хэрхэн хүлээн авав, Дотоодын нислэгт явж байсан онгоцны дугуй яагаад салчихав зэрэг энэ хавийн шинэ сонинг яриулсан юм. "Хангарьд" компанийн "нойтон түрээс"-ээр нисдэг АН-38 онгоц тэр өглөө Сүхбаатар аймгийг зорин хөөрчээ. Буудлын цамхаганд байсан харуул дөнгөж хөөрсөн онгоцны гэдэснээс нэг жижигхэн хар юм хаягдахыг гайхан ажиглаж төвдөө мэдэгдсэн аж. Тэгээд нисэхийн хашаан дотор юу ойчсон юм бол гээд хайж явтал нэг дөрвөлжин төмөр хэвтэж байсан байна. Цаана нь өвсөн дотор өрөөсөн урд дугуй ч олдох нь тэр. Энэ хооронд онгоц хэдийнэ Богд уул даваад арилж өгсөн байна. Нисэх буудлынхан даруй түргэн авч, экипажийг эргээд буу гэж командалжээ. Буянт-Ухаад гал командын 76 метр холоос ус шүрших өндөр хүчин чадалтай хоёр ч машин бий. Ийм хүчирхэг ус шүршигч манайд өөр байдаггүй. Чадварлаг орос нисгэгч онгоцыг хойд хоёр дугуйн дээр нь шороон замаар дэгдүүлж ердөө 20 метр зайд гудруулан годройтуулалгүй зогсоож чаджээ. Хэрэв цементэн дээгүүр тачигнуулсан бол төмөр бетон хоёрын хавиралдаанаас илүү их оч хаяж гал алдах байсан гэнэ. Ийн зорчигчдоо амьд мэнд салгаж авсандаа уг буудлынхан баяртай сууна лээ. АНУ-ын Ерөнхийлөгчийг угтаж үдэх ажиллагаа нүсэр өрнөжээ. Арваад хоногийн өмнөөс нийтдээ 15 онгоц уг буудал дээр буусан аж. Хамгийн том байлдааны нүсэр онгоцны дотроос нь найман машин дөрвөн нисдэг тэрэг, бас бус янз бүрийн техник гарч ирсэн гэнэ. Ж.Бушийн жолооч нар нь хамгаалалтын албаны боссууд нь байдаг бололтой. Жолооч атлаа тусгай унаатай, эрх мэдэлтэй нь сонин санагдсан гэнэ. Хоёр ч үнэрч нохой, буу саадаг гээд сэтгэл зүйн дарамтанд ормоор сүрлэг хамгаалалт бий болж тэр өдрийн бүх нислэг зогсчээ. Манай Буянт-Ухаа буудал, Иргэний чиглэлийн ямар ч онгоцыг хүлээн авах чадвартай гэдгээ энэ үеэр үзүүлж дотоод гадаадын мэргэжил нэгт нөхдөөсөө өндөр үнэлгээ авсан гэнэ. Ж.Буш Бойнг-747-200 маркийн яг ижилхэн хос онгоцтой буусан бөгөөд хоорондоо таван минутын зайтай суулт хийсэн. Эрхэм зочид Монголын буудлаас шатахуунаа сайтар цэнэглэж авсан, онгоцны хаалга онгойх үед шат авч хэрэглэснээс өөр бусад ажиллагааг өөрсдөөсөө цэвэр гаргажээ. Нисэх буудал дээр ердөө хоёрхон монгол хүн ажилласан бусад нь эрхэм Ерөнхийлөгчийн ажлын албаныхан. Ерөнхийлөгч Монголд дөрөв бус таван цаг саатсан гэнэ. Харин ачаа тээш, сүүлчийн онгоц нь уржигдар л нэг юм бүрэн харьцгааж байгаа аж. Буянт-Ухаад энэ жил 400 гаруй мянган зорчигч хөл тавьсан нь жил ирэх тусам өсөн нэмэгдэж буй жуулчидтай холбоотой аж. Эх орны үүд хаалга, газар тул энэ буудал туйлын цэвэрхэн, цэмцгэр, орчин байхыг шаарддаг. Аливаа буудлыг бие засах газраар нь шинждэг гэсэн. Олон цаг ниссэн ядарсан хүний эхний тухлах газар нь энэ тул аргагүй юм. Манай өөрийн онгоц хойшоо Москва, Эрхүү, Берлин хүртэл урагшаа Бээжин, Сөүл, Токио гэсэн тоймтой хэдэн чиглэлээр байнга нислэг хийдэг. Гаднаас ОХУ, БНХАУ-ын компаниудын онгоц буудаг тул зорчигчдод ямар унаа хэрэглэх тал дээр сонголт бий болсон гэж нисэхийнхэн ярьж байв. Тэдэн дундаа МИАТ-ийн үйлчилгээ, хоол ундыг гадна дотныхон суугаад бууж ирэхдээ их л ам сайтай ярьцгаадаг. Манай нисэх буудал нь өө хэлсэн хүнд жаахан налуудуу. Бас өдөр бүр салхилдаг ганцхан баруун хойноосоо бууж нисдэг нь нисгэгч нараас ихээхэн ур чадвар шаарддаг. Нисэхийн эргэн тойрон 8 км талбайд өндөр байшин айл байх ёсгүй. Гэтэл нисэх Яармагийн гэр хорооллын нүүрсний утаа заримдаа нислэгийг саатуултал багширдаг байна. Д.Эрдэнэбат өөрийн ажлын талаар хэлэхдээ "Манай Буянт-Ухаа Олон улсын нисэх буудал нь өвөлжилтийн бэлтгэлээ онц хийсэн. Монгол Улсын үүд хаалгыг илэрхийлсэн энэ орчин маань орчин үеийн хэнээс ч дутахгүй буудал байна гэж саяхан ирсэн АНУ-ын Ерөнхийлөгчийн ажлын албаныхан дүгнэсэнчилэн өөдрөг явна даа. Ирэх жил болох 800 жилийн ойд зориулж их юм хийнэ. Нүүр улайлгахгүй ээ" хэмээсэн юм. 
Ж.Гангаа
