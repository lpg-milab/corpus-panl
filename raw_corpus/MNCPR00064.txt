Ахмадууд хүчирхийлэлд өртсөнийгөө баримтжуулж олон улсад цацна

- Төлөөллөө явуулсан төрийн өндөрлөгүүд өөрийн биеэр хүлээн авалгүй, тусдаа янз бүрийн тайлбар хэлүүлжээ - Тайван жагсаал цуглаан хийнэ гэдгээ эртнээс мэдэгдэж, Монголын бүх ээжийг төлөөлсөн 21 хүн төрийн гурван өндөрлөгт хандах гэтэл цагдаа хүчнийхэн зодож, танхайрсныг ахмадууд өчигдөр хэвлэлийн бага хурал зарлан мэдээллээ. 
Ахмадуудаа, ард түмнээ тоохоо байсан улстөрчдийн халаасны мэдээллийн хэрэгсэл болсон хэмээн "ТВ-9", "Зууны мэдээ" сонины нийтлэлийн бодлогыг удаа дараалан буруушаав. "Монголын чөлөөт ахмадын холбоо"-ныхон өөрсдийнхөө (МЧАХ) тооцоолсноор өнгөрсөн 3-ны өдрийн 13 цагт эхэлсэн тайван жагсаалд 1600 гаруй ээж болон ээжүүдийг хайрладаг хүн оролцлоо хэмээв. Тэдний төр засагт хүргэхээр зорьсон асуудал нь өрх толгойлсон эмэгтэйчүүдийн асуудлуудыг нааштайгаар шийдвэрлэх, нөхөн олговрын ялгавар буюу ээжүүдийн хэлмэгдүүлэлт, тэтгэврийн хэмжээ бага байгаа тухай, ахмадууд эрхээ хамгаалах, хэрэгжүүлэх гэсэн тэмцлийг төрөөс эсэргүүцэж байгаа тухай зэрэг байсан юм. Тэр өдрийн цуглаан эхлээд төрийн ордны ард очин, улмаар 21 ээжийн төлөөлөл ордон руу ороход нэгдүгээр давхрын хурлын танхимд Ерөнхийлөгчийг төлөөлж Тамгын газрын дэд тэргүүн Чойжилсүрэн, УИХ-ын даргыг төлөөлж, УИХ-ын Тамгын газрын дэд тэргүүн Ганбат, Ерөнхий сайдыг төлөөлж Засгийн газрын хэрэг эрхлэх газрын дэд тэргүүн Сүхбаатар нар хүлээн авсан тухай тоочсон. Төлөөллөө явуулсан төрийн өндөрлөгүүд өөрийн биеэр хүлээн авалгүй тусдаа янз бүрийн тайлбар хэлүүлжээ. Ордон руу орсон ахмадын төлөөлөлд нийт өндөр настнууд Ерөнхий сайдтай заавал уулзаарай хэмээн "үүрэгдсэн" байжээ. Зорилгоо огт биелүүлж чадаагүй тэд хэлэх үгээ ололгүй ордноос гарсан гэж хуучлав. Тэд дараагийн шатанд Нийслэлийн иргэдийн тэргүүлэгчдийн хурлын (НИТХ) дарга Н.Болормаад тулган шаардах бичиг хүргэхээд төлөвлөсөн байсан. Энэ нь МЧАХ-ны одоо байрлаж байгаа байрыг хураан, зориулалт ашиглалтыг нь өөрчлөх төлөвлөгөөг өөрчлүүлэх асуудал байсан юм билээ. Ахмадуудын олж сонссоноор тэрхүү байрыг солонгосчуудад худалдсан бөгөөд ирэх зургадугаар сар гэхэд суллаж, шинэхэн "эзэд" нь өөрсдийн хэрэглээнд зориулан өөрчлөн ашиглах бололтой. Энэ шийдвэрийг цуцалж, тэрхүү байрыг бүрмөсөн ахмадуудын мэдлийнх болго гэсэн шаардах бичиг хүргүүлэх гэхэд нь цагдаагийнхан хүч хэрэглэжээ. Хөгшчүүдийг заамдан барьж авч, гар хурууг нь шалбалан цус гоожуулсан гэнэ. Тийн цагдаа нараар чаргууцалдуулан байж Н.Болормаа даргын өрөөний үүдэнд хэдэн хүний төлөөлөл очтол тэрээр хаалгаа түгжин бүгжээ. Сүүлдээ дэд хурандаа н.Даваахүү гэгч олон цагдаа дагуулж ирж, хөгшчүүдийг гарыг нь мушгин чирч, өвгөчүүдийг шанаадан ёстой л нэг гарынхаа зугааг гаргасан хэмээн гомдоллов. Зарим хөгшчүүдийг ачиж явах гэж машин руугаа чирсэн гэнэ. Энэ бүх байдлаас болж тэд тэмцлийн дараагийн шатанд шилжиж байгаагаа хэлсэн. Н.Болормаа даргыг нийслэлчүүдийн нэрийн өмнөөс НИТХ-д сонгогдсон атал ахмад хүн биш гэхэд энэ хотын иргэн гэдэг хувиар нь хүлээж авч уулзах нь бүү хэл доромжлон гутааж, цагдаа нарын зодуур болгосон гэж үзжээ. Тиймээс Н.Болормааг огцруулах хүсэлтээ холбогдох шатанд хүргэх гэнэ. Тэрчлэн Нийслэлийн цагдаагийн хэв журмын дэд хурандаа н.Даваахүүг Улсын ерөнхий прокурорын дэргэдэх мөрдөн байцаах хэлтэст өгөх шийдвэр гаргаж. Ахмадуудыг доромжлон хүч хэрэглэсэн энэ асуудлаар Хүний эрхийн үндэсний комисст гомдол гаргана гэв. Энэ мэт ахмадуудын эсрэг хэвлэл мэдээллийн хэрэгсэлтэйгээ, цэрэг хүчнийхэнтэйгээ ажилладаг төрийн аппаратын хүчирхийллийг баримтжуулан олон улсын хэмжээнд цацахаар төлөвлөж байгаагаа ч хэллээ. 
Б.ХАЖИДМАА 