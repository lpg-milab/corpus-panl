Англи хэл сурч ядан яваа эрхэм танаа

Хамгийн түрүүнд аль болох олон үг тогтоож авахыг хичээ. Тэгээд зөв дуудлагыг нь ягштал мэдэж ав. Буруу дуудаж сурвал таны яриаг хүн ойлгож чадахгүй. Хүнээс асуухаас илүү толь бичгээс дуудлагыг нь хар.
Эсвэл англи, америк иргэдээс асууж ав. Дэлхийн олон орны иргэд англи хэлийг нэлээд "эвдэж" ярьдаг. Ялангуяа мексик, израйль, хятад хүмүүсийн дуудлага яггүй хазгай байх нь элбэг. Англи яриаг BBC, Voice of America (YOA), Arirang, National Geographic Channel зэрэг олон сувгаас сонсож болно. Дуудлага хичнээн чухал байдаг талаар ганц жишээ татъя. Миний нэг америк танил маань надад нэгэн удаа "Осондош", "Осондош" гээд, осолгүй л монгол хүний нэр хэлээд байлаа. Гэтэл би ойлгодоггүй. Хэд дахин хэлүүллээ. Дахин ахин хэлүүлж ядаад цаас үзэг гарган өгвөл өнөөх маань "Лувсандаш" гэж бичсэн. Эндээс та анзаараа биз ээ. Англи хэл сурЧ Яах юм, цаашаа Ингэж боддог хүмүүс бий. Бололгүй яах вэ, тэдний л эрх. Гэхдээ та байгууллага, анги дотроо хамгийн хойно хоцорч, хамгийн түрүүнд заазлагдах осол бий. Танд Англи, эсвэл АНУ, Япон, өөр хаа ч юм, сар, эсвэл жилээр сурах, мэргэжлээ дээшлүүлэх алтан боломж олдож гэж бодъё. Бүх зардлыг гадныхан дааж, бас сар бүр 500-1000 долларын тэтгэлэг өгнө гэж бодъё. Та мэргэжилдээ маш сайн, ажлын газартаа дээгүүрт ордог байж. Гэвч та англи хэлээр лекц сонсоод ойлгох, мэргэжлийн номуудаа ашиглах чадваргүй байсан учир танаас мэргэжилдээ хавьгүй тааруу ч хэл сайтай өөр хүн гадаад оронд одож, та хоцрох нь бараг л гарцаагүй. Өнөөдөр их, дээд боловсрол эзэмшигчдийн 80-аас багагүй хувь нь зөвхөн монгол хэл дээр гарсан сурах бичгүүдийг судалж байх шиг. Зүй нь бол дэлхийн шилдэг их дээд сургуульд хэрэглэж байгаа сурах бичгүүдийг англи хэл дээр нь судалж, эсвэл Билл Гейтсийн "Сэтгэлгээний хурдаар хийх бизнес" ч юмуу саяхан сансрын хиймэл дагуулыг устгаж дэлхийд шуугиан тарьсан хятад инженерийн бүтээлийг судлахад англи хэл яах аргагүй чухал болчихлоо. АлхгҮй хҮн ганц хадаас Ч дийлэхгҮй Хэл сурах гол зэмсэг-алх бол сайн толь бичиг. Манайхан "Алтангэрэлийн толь" гэхээр андахгүй. Оюутнуудын 80-90 хувь нь энэ толийг ашиглаж, англи хэлний мэдлэг сайтай 10-20 хувь нь л англи үгийг англиар тайлбарласан толь хэрэглэж байгаа болов уу. Гэвч Алтангэрэлийн толь бичгийн үгийн тоо 30 гаруй мянга буй нь цөөдөж, TOEFL, IELTS-д бэлдэх хүний хэрэгцээ хангадаггүй. Oxford, Longman-ийн дундаж толь 45-100 мянган үгтэй байдаг учир баргийн ховор, хуучин, нарийн мэргэжлийн үгсийн тайлбарыг олж болдог. Хэл сурах дӨт зам гэж юу вэ? "Чадах хэрээр их унш" /Read as much as you can/ гэж TOEFL-ийн америк багш нар "үгийн баялаг нэмэгдүүлэх хамгийн гол арга" хэмээн номондоо зөвлөн бичсэн байдаг. Зарим хүн өдөр бүр нэг цагийг англи хэл сурахад зориулж, үүндээ сэтгэл ханасан явдаг. Гэтэл барууны шилдэг багш нар бол "Чадах чинээгээрээ их цагийг зарцуул" гэж зөвлөж байна. Иймээс та нэг биш, боломжтой үедээ 6, 8, 10 цаг ч зарцуулж болно шүү дээ. Үүнийг бичигч би ч өдөр бүр зарцуулах цагаа ихэсгэж байж л англи, орос ном уншиж сурсан. Тийм дааж давшгүй хэцүү зүйл огт биш юм билээ. Гадаад хэлийг шууд дүрмээс эхлэн заах нь баргийн тэвчээртэй хүнийг уйдуулж мохоочихдог. Иймээс сонсох, ярих, унших, бичих харьцааг тухайн оюутанд тэнцвэртэй барьж, оновчтой тохируулан сургах нь багшийн гол эрдэм байх ёстой мэт. Орчин үед англи хэл дээр хялбаршуулсан номуудыг Easy star -200 үгтэй, beginner 300, elementary 600-1000, pre-intermediate 1500, intermediate 1700, upper intermediate 2300, advanced 3000 орчим үгтэйгээр гадаадын хэвлэлийн газрууд гаргаж байна. Даанч Монголд бараг орж ирдэггүй. Англи хэл суръя гэж шийдсэн, ажилсаг хүн бол 200-хан үгтэй, зурагтай номыг толь бичиг ашиглан ганц цагийн дотор уншчих боломжтой. Тэгснээр англи үгүүд мартагдашгүй хоногшиж, хүн өөрөө анхны номоо уншин урамшиж, дараагийн номыг унших, түвшнээ ахиулах тэмүүлэлтэй болдог. Ер нь дотоод сэтгэлийн хүчтэй тэмүүлэл байхгүй бол хэл сурна гэж бараг үгүй юм. Дараа нь 300, 600, эцэст нь 3000 үгтэй ном уншиж сурсан хүн толь бичгээ ашиглаад ямар ч шинжлэх ухааны ном бүтээл унших суурь чадвартай болдог. Хэл сурах дөт зам гэдэг энэ л юм. Ихэнх хүмүүс нэг сайн багшид мөнгө өгөөд л, тэр багш л сургаж өгөх юм шиг санадаг. Гэтэл хэлийг хүн өөрөө л сурдаг. Мэдээж, сайн багш гараас нь хөтөлнө л дөө. Ном, сурах бичгийг сонгохдоо болж өгвөл Англи, Америк, Кембриж, Оксфордын их сургуульд хэвлэгдсэнийг нь олж ав. Алдаа эндэл бараг байдаггүй, итгэл даадаг. Танд ойлгомжтой, бие даан хийхэд эвтэйхэн, өгөөжтэй номыг сонгохыг хичээ. TOEFL хэцҮҮ юу? Яггүй боловч маш сайхан сонирхолтой шалгалт. TOEFL гэдэг нь "Test of English as а foreign language" буюу товчдоо бол англи хэлний чадвар шалгах тестийг нэрлэдэг, 150 орчим асуулттай, хоёр цаг гаруй сууж хийдэг, 140 долларын төлбөртэй, материалыг АНУ-д хянадаг, интернэтээр авдаг шалгалтын дээд оноо нь 120, англи хэлээр ярьдаг орнуудын их дээд сургуульд сурч тэнцэнэ гэдгийг харуулдаг шалгалт юм. Англиар ярих чадвар, дүрмийн мэдлэг, англи өгүүлбэрийн алдааг олох, англи яриаг сонсоод ойлгох, текстийг тольгүйгээр уншиж ойлгох, зохион бичих чадвар зэргийг шалгаж, томъёоны дагуу маш шударга оноо өгдөг. Таны оноог зөвхөн танд л шуудангаар ирүүлж, нууцыг тань хүндэлнэ. Дэлгэрэнгүй мэдээлэл бүхий эмхэтгэлийг Соёлын төв өргөөнд байрлах Боловсролын зөвлөгөө мэдээллийн төвөөс төлбөргүй тараадаг. Хоёр жилийн өмнө "Абсолют" хэлний төвийн урилгаар TOEFL түвшин тогтоох шалгалтыг хэдэн сар авах завшаан тохиосон юм. Хуулна гэдэг хүй нэгдлийн ойлголт TOEFL-д огт байдаггүй. Өөрийнхөө түвшнийг үнэнээр нь мэдэх гэдэг учраас ямар ч хүн хуулна, хажуу тийш харна гэж байхгүй. Тэр үед TOEFL-н дээд оноо нь 677 байж. Монголд 650 авсан хүн над хоёр, гуравхан л таарсан. Шалгуулдаг байсан 150 хүнээс ихэнх нь 360-470 орчим оноотой, 500-аас дээш хорь гаруй, 600 хүрдэг нь дөрөв, тав орчим байв. Ер нь 550-иас дээш оноо авахад яггүй. Уйгагүй хөдөлмөрч, нэлээд өндөр чадвартай, хорь орчим мянгаас доошгүй үг мэддэг, сонсох ойлгох хурд өндөр байх ёстой. Та гадагш явах зорилгогүй хүн бол 35 доллар төлөөд Institutional TOEFL өгөөд англи хэлний чадварын түвшнээ тогтоолгочих. Учир нь өнөө үед Улаанбаатар хотод ажилд ороход энэ шалгалтын дүнгийн хуудсыг хэлний боловсролтой хүмүүс зохих ёсоор үнэлж ажилд авдаг боллоо. Ямар ном, багшийг сонгох вэ? Бие даан сурах хүн бол Headway, Interchange 1-3 дажгүй. Энэ хоёр ном нэлээд олон жил хэрэглэгдэж байгаа учраас зарим хүн уйдаж байж болох. Гэхдээ бүрэн судалбал intermediate түвшинд хүрч болно. Одоо бол Enterprise 1, 2, 3, 4 багц ном аргагүй толгой цохиж байна. Сурах бичгийн зэрэгцээ үгийн сангаа аль болох баяжуулахын тулд эхлээд хялбаршуулсан ном олж унш. Бие даан орчуулаад сайн багшаар хянуулж үз. Хэлний төвд сурах гэж байгаа бол эхлээд хичээлд нь сууж үз. Өгөөжтэй байвал тэр багшаа сонгож болно. Ихэнх хүмүүс шууд л хэдэн сарын төлбөрөө хийчихдэг, гэтэл багш, хичээл нь таалагдахгүй бол хэцүүдэж цаг, мөнгөний гарз болдог. Сүүлийн үед "Англи хэлний жинхэнэ хар ярианд суралц" хэмээн их рекламдах боллоо. Гэтэл монгол хэлний хар ярианы үгс гэвэл бүдүүлэг, марзан, этгээд үгс байх уу? "Яг ш дээ, харагдаач, хулхидах, хошгируулах" гэх мэтийн үгс. Гэтэл залуус хүүхдэд заавал ийм юмсыг нь сургаж яах юм? Ном борлуулах гэж ядсан ганц хоёр хүнд л ашигтай, олон нийтэд бол мэдээж сөрөг нөлөөтэй. Ингэж ярихад англи, америк хүмүүст соёл муутайгаа харуулж таарна. "Хар ярианы үгс" гэдгээр өвөрмөц хэллэгүүдийг хэлж байгаа бол заавал "хар" хэмээх тааруу үгээр нэрлэх нь соёлтой хүмүүст гологддогийг зарим хүмүүс хэлдэг.
Х.Энхбат 

