Хог хаягдлыг багасгах шинэ санаа олжээ

Нийслэл хотод хүн амын төвлөрөл ихэсч тэр хэрээр хотын хог хаягдал дийлдэхээ болиод удаж байна. Бүр хогийн асуудлаар кампанит ажил өрнөж "Нийслэлийн соёл хогондоо" шоу зохион байгуулагдлаа.
Үүний үр дүнд нийслэлийн иргэд идсэн чихрийнхээ цаасыг шууд хаячих нь цөөрсөн байж магадгүй ч хотын хог асуудал хэвээр байна. Сүхбаатар дүүргийн Ү хорооны иргэн Л.Баянмөнх хотыг хогноос салгах шинэ төсөл боловсруулжээ. Тэрбээр хогоо бункерт хаядаг угсармал орон сууцанд амьдардаг бөгөөд гэр рүүгээ орж гарах бүрт орцны үүдээр хөглөрөх хог, хаягдал, түүний эхүүн үнэр, тэр үнэрийг ажрахгүй хогтой зууралдах ачигч нарыг харах тоолондоо үүнийг өөрөөр шийдэх боломж байдаггүй юм байхдаа гэж бухимддаг байж. Энэ үүднээс бункерийн хог хаягдлыг яаж эмх цэгцтэй байлгах талаар судалж эхэлжээ. Нэг жил хэртэй судалсны эцэст тэр арга замыг шийдэх сэжүүрийг олохын зэрэгцээ заавал бункер гэлтгүй гэр хороолол, зуслан, бусад орон сууцны хог хаягдлыг багасгаж болох санааг олжээ. Тодруулбал, кранаар өргөх боломжтой ёроол нь нээгддэг савыг гэр хороолол, орон сууц, зуслангийн айл өрхүүдэд аль болох ойрхон байрлуулж тэр саванд хуримтлагдсан хогийг нь өөрөө өргөж ачдаг, мөн өөрөө асгадаг машин байх шаардлагатай гэнэ. Ёроолоороо онгойдог савыг ч яахав захиалаад хийлгэчихнэ. Харин тэр өөрөө өргөөд, өөрөө асгадаг машиныг хаанаас олох вэ. Үүнийг хаанаас хэдэн төгрөгөөр авахаа С.Баянмөнх аль хэдийнэ төлөвлөжээ. Тэрбээр өдгөө манай хог тээвэрлэлтэд дийлэнхдээ ашиглаж байгаа ОХУ-д үйлдвэрлэгдсэн хог хаягдал тээвэрлэхэд зориулалтын бус самосвал, зарим нэг аж ахуйн нэгжүүдийн оруулж ирсэн бага, дунд оврын өөрөө буулгагч машин, сүүлийн үед Япон улсын тусламжаар оруулж ирсэн зориулалтын хогийн машин аль аль нь манай орны нөхцөлд тохиромжгүй гэж үзжээ. Харин түүний тооцоолсон техник нь хог ачих ажиллагааг хөнгөвчлөх, хэрэглэхэд хялбар дээр нь хямд төсөр гэнэ. Гэр хорооллын болоод зуслан, орон сууцны хогийг зөв саванд байрлуулж хамгийн богино хугацаанд ачиж тээвэрлэхээр боловсруулсан түүний төслийн нэг хэсэг нь бункерийн хог, хаягдлыг ачиж тээвэрлэх арга юм. Энэ нь бункер бүрт олон дахин ашиглах зориулалттай хүнд даацын хог хадгалах уутыг байрлуулах. Уг хоолойгоор дамжин хог уутанд орох бөгөөд түүнд хуримтлагдсан хог хаягдлыг машины өргөх төхөөрөмжөөр шууд өргөж тэвшин дээр гаргаад уутны ёроолын уяаг тайлахад хог өөрөө асгарах ба суларсан уутыг бункерт буцааж байрлуулах гэнэ. Энэ ажиллагаанд ердөө таван минут шаардагдах аж. Хог хуримтлуулахад ашиглах гурван тоннын даацтай уутыг "Эрдэнэт" үйлдвэрийн баяжмал савлах зориулалтаар үйлдвэрлэдэг бөгөөд нэг бүрийн үнэ нь15000 орчим төгрөг болох аж. Энэ нь ус чийгэнд тэсвэртэй эдэлгээтэй материалтай учраас урж шатаагаагүй тохиолдолд 2-3 жил ашиглах боломжтой гэж тооцоолжээ. Тэрбээр хогийг машины өргөх төхөөрөмжөөр өргөж ачих зориулалт бүхий уут болон хогийн савны иж бүрэн ашигтай загварыг санаачлан Монгол Улсын оюуны өмчийн газарт бүртгүүлж ашигтай загварын гэрчилгээгээ авчихаад байгаа юм байна. 
Д.Цогзолмаа

