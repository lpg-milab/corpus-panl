№65 (16342)            
1986 оны гуравдугаар сарын 16.
ТООЦОО ГОЛ ЗАРЧИМ

Социалист үйлдвэрлэлийн харилцааг байнга төгөлдөржүүлэн үйлдвэрлэх хүчний шинж чанарт зохицуулж, нийгмийг урагш хөгжүүлэх, үр ашиг, чанарын үзүүлэлтийг дээшлүүлэх, аж ахуйн гарлагатай шинжийг даван туулж, хүний хүчин зүйлийн ролийг өндөржүүлэхэд аж ахуйч, арвич хямгач ажиллагаа шийдвэрлэх үүрэгтэй учраас энэ нь нам, улсын бодлогын хэмжээнд тавигдсаар ирлээ. Манай нийгмийн эдийн засгийн үндэс болсон социалист өмч, үйлдвэрлэлийн хэрэгслийг үр бүтээлтэй эзэмшин, хамтын чармайлтаар материал баялгийг бүтээдэг хөдөлмөрийн хамт олон бүр аж ахуйн тооцоот зарчмыг хэвшүүлсэн цагт үйлдвэр, завод, ферм, суурийнхаа жинхэнэ эзэн болж ашигт ажиллагааг хангаж чадна. Байгууллага бүрийн үйлдвэрлэлийн үйл ажиллагааны үр дүнг мөнгөн хэмжүүрээр тодорхойлж, тэдгээрийн өөр хоорондын болон улс нийгэмтэй харилцах эдийн засгийн үзүүлэлтийг аж ахуйн тооцооны аргаар илэрхийлэх ёстой. 

Аливаа үйлдвэр, аж ахуйн газрыг анх байгуулаад улсаас хуваарилан олгосон үндсэн болон эргэлтийн хөрөнгийг зохистой ашиглан, үйлдвэрлэл, аж ахуйн үйл ажиллагааг бие даан явуулж, хөрөнгийг зохих өгөөжийн хамт ашиглалтын хугацаанд улсад оруулах хариуцлагыг нийгмийн өмнө үйлдвэр хүлээдэг билээ. Зөвхөн тухайн жилийн үйлдвэрлэл, үйлчилгээний зардлыг нөхөөд тодорхой хэмжээний ашигтай ажилласнаар аж ахуйн тооцооны зарчим, тэр тусмаа орчин үеийн эдийн засгийн өндөр шаардлагыг бүрэн хангадаггүй учир хамгийн бага зардлаар хамгийн өндөр үр дүнд хүрэх зорилт тавьж, шинжлэх ухаан техник, технологийн шинэхэн ололтыг үйлдвэрлэлд нэвтрүүлэн, хөдөлмөрийн бүтээмжийг цуцалтгүй дээшлүүлэх. бүтээгдэхүүний чанарыг сайжруулах, материаллаг нөөцийг зохистой ашиглах, арвилан хэмнэх замаар үйлдвэрлэлийг эрчимжүүлэх зарчмыг аж ахуйг эдийн засгийн аргаар удирдах ажлын амин сүнс болгох ёстой. 1986 оны төлөвлөгөөт үзүүлэлтүүдэд тулгуурласан тооцооноос үзэхэд аж үйлдвэрийн салбарт хөдөлмөрийн бүтээмжийг зөвхөн нэг хувь нэмэгдүүлэхэд 21 орчим сая төгрөг, материаллаг зардлыг мөн хэмжээгээр хямдруулахад дөчөөд сая төгрөг нийтдээ ная гаруй сая төгрөгийн хуримтлал олж, 300 ортой хорь шахам нэгдсэн больницыг бүтэн жилийн турш санхүүжүүлэх боломжтой. 

Нөөцийг бүх талаар ашиглахад аж ахуйн бүх механизмыг чиглүүлэн, үйлдвэрлэлийг завсрын үр дүнгээс эцсийн өндөр өгөөжид шилжүүлэх талаар сүүлийн жилүүдэд авч байгаа арга хэмжээнүүд нь чухамдаа аж ахуйн тооцоог нэгж, хэсэг бүрт үйл ажиллагааны хэм хэмжээ болгоход чиглэж байна. 

Өнгөрсөн оноос хөнгөн, хүнсний салбарын үйлдвэрүүд болон Холбооны Яамны системд туршиж, энэ жилээс түлш, эрчим хүчний салбарын үйлдвэрүүд, Усны аж ахуйн Яамны системд үргэлжлүүлж байгаа эдийн засгийн туршилт нь улс ардын аж ахуйн бүхэл, бүтэн салбарыг аж ахуйн тооцоонд шилжүүлэх томоохон алхам болж байна. 

Удирдлагыг аж ахуйн үндсэн нэгжид ийнхүү ойртуулж үйл ажиллагааг нь тэдгээрийн төлөвлөгөөт зорилтын биелэлт, үр ашгийн үзүүлэлтийн дээр хамтад нь дүгнэх системд оруулснаараа ардчилсан удирдах зарчмыг бүх талаар бэхжүүлэхийн зэрэгцээ хамт олны аж ахуйн тооцоот бие даасан байдлыг тууштай хөгжүүлэх, тэдгээрийн дотоодод аж ахуйн тооцооны эндсэн зарчмуудыг зохистой нэвтрүүлж, хамт олны бие даасан байдал, социалист авхаалж самбаа гай ажиллагааг хөгжүүлэхэд хүчирхэг түлхэц өгнө. 

Гэвч туршилтын явц, урьдчилсан дүнгээс үзэхэд ерөнхийлөн ярих, барагцаагаар удирдах, хэлбэрдэх дутагдал байгаагаас Хөнгөн, хүнсний үйлдвэрийн Яамны харьяа үйлдвэрлэлийн нэгдлүүдийн үйлдвэр, цех, хэсгүүдэд аж ахуйн дотоод тооцоо нэвтрүүлэх заавар, журмыг хэрэгжүүлэх талаар таван жилийн өмнө авсан зохион байгуулалтын арга хэмжээнээс өөр амьдралд хэрэгжсэн биетэй зүйл хомс байгаа нь арьс, ширний үйлдвэрийн нэгдлийн 12 үйлдвэр, 33 цех, 12 тасгийн дөчөөд хувь нь аж ахуйн дотоод тооцоо нэвтрүүлээгүй баримтаас харагдлаа. Дотоод тооцоог зохих ёсоор нэвтрүүлэхгүйгээр аж ахуйн тооцоог бэхжүүлэх, тэр тусмаа бүрэн аж ахуйн тооцоог нэвтрүүлэх зорилт хоосон яриа болж хувирна гэдгийг үйлдвэр, аж ахуйн газрууд анхаарч дүгнэлт хийвэл зохино. 

Ер нь орлогоороо зарлагыг нөхөх зарчмыг үл тоомсорлох, ажлын эцсийн өндөр ур дүнгийн төлөө хүлээх хариуцлагыг сулруулах, материаллаг сонирхлын журмыг зөрчсөнөөс үйлдвэрийн газар, ялангуяа хөдөө аж ахуйн нэгдлүүд санхүү, эдийн засгийн чадвараа алдаж, улсын төсвөөс дотац авах, зээлийн хугацаа хэтрүүлэхэд хүрч аж ахуйн тооцооны зөрчилд ордог байна. Аж ахуйч биш байдал даамжирснаас Төв, Өмнөговь зэрэг аймгийн нэг биш нэгдлүүд улсаар тэтгүүлэх сонирхолд автагдсан нь юуны урьд тийм аж ахуйг удирдаж байгаа намын гишүүд, намын байгууллагын ажлын арга барил хоцрогдмол, эдийн засагч биш байдлын илрэл мөн. 

Аж ахуйн тооцоот зарчим нь зөвхөн үйлдвэр, аж ахуйн газрын үзүүлэлт төдий зүйл биш бөгөөд шинжлэх ухаан, соёлын салбарт ч нэг адил хамаарах түгээмэл ач холбогдолтой юм. 

Шинжлэх ухааны Академийн болон салбарын яамдын эрдэм шинжилгээний хүрээлэн, зураг төслийн институтууд, их, дээд сургуулийн эрдэм шинжилгээний лабораториудын ажлын практик өгөөжийг дээшлүүлэх, тэдгээрийг аж ахуйн тооцоонд шилжүүлэх нь тухайн байгууллагуудыг эдийн засгийн хувьд бэхжүүлэхэд төдийгүй шинжлэх ухаан, үйлдвэрлэлийг илүү сайн холбож, хөгжлийг түргэтгэхэд чухал түлхэц өгөх ёстой. 

Аж ахуйн тооцооны зарчмыг нийгмийн үйлдвэрлэлийн хүрээгээр хязгаарлахгүйгээр амины болон байгууллагын туслах аж ахуйд ч тууштай баримталж, түүнийг ажилчнаас эхлээд сайд, инженер, академич хүртэл нийтээр хэвшүүлж, заавал мөрдөх хэм хэмжээ болгосон цагт улс орны эдийн засгийн потенциал улам зузааран бэхжих болно. 

