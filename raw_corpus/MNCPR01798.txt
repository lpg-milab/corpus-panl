Наанаа ажин, цаанаа дажин

Улс төр түр завсарлага авсан мэт өнгөн талдаа нам гүм оргив ч цаанаа ид бужигнаж байна.
Удахгүй хуралдах ХХҮ Их хуралд бэлтгэх нэрийн дор МАХН-ын бүлэглэлүүдийн далд ажиллагаанууд идэвхжиж байгаа бол сөрөг хүчин өнөө маргаашгүй эх орондоо ирэх удирдагчаа хүлээзнэн ажиглалтын байдалд байна. Тэдний зарим нь гамшигт нэрвэгдсэн бүс нутаг, тэнд орхигдсон долоон мянга орчим иргэдийн хувь заяанд анхаарлаа хандуулан төр засагт шахалт үзүүлэх оролдлогууд хийж буй ч төдийлөн үр дүнд хүрэхгүй байгаа юм. Мөн Ардчилсан намын зүгээс удаа дараа осол эндэгдэл гаргаад буй иргэний нисэхийн удирдлагуудтай хариуцлага тооцохыг Засгийн газрын тэргүүнд анхааруулж шаардлага хүргүүлсэн ч эх сурвалжийн мэдээлж байгаагаар тун инээдэмтэй нөхцөл байдал үүсээд байгаа юм байна. Тэснэ тэснэ гэхэд яаж тэсэхэв гэгчээр ЗТАЖ-ын сайд Ц.Цэнгэл ИНЕГ-ын дарга С.Батмөнхөд хариуцлага тооцох шийдвэрээ гаргаад дээш нь өргөн барьж орхитол мөнөөх айж ичихийг мэдэхээ байчихсан С.Батмөнх дарга нь огцрох нь битгий хэл ажилтнууддаа ажил хаялт зохион байгуулаарай гэж зарлигдчихаад Канад руу "зугтчихсан" гэнэ. Салбарын сайдынхаа өөдөөс салаавч үзүүлж сагадаг энэ эрхэм Засгийн газрын хэрэг эрхлэх газрын дарга Су.Батболдын халаасны хүн гэдгийг МАХН-ынхан ил тод ярьдаг. Харьяа агентлагуудынхаа дарга нарыг толгой мэдээд томилчих эрхгүй одоогийн сайд нарын бодит эмгэнэл яах аргагүй энэ зовлон юм. Онгоц уналаа, унах шахлаа, ослын буулт хийлээ... гэх энэ энгийн биш мэдээллүүдийг бид унтаад сэрэхдээ л хүлээж авдаг болсоор бараг дөжирсөн гэхэд хилсдэхгүй. Ардаа татаастай агентлагийн захирлуудтай хариуцлага тооцож болохгүй болохоор танхимын тэргүүн нь өөрөө тооноороо чулуу шидээд сууж байхаас өөр яах билээ. Ерөнхий сайдын зүгээс дөрвөн сайдаа огцруулах санал оруулж ирээд эгүүлэн татсаныг ажиглагчид янз бүрээр тайлбарлаж байгаа ч лидерийн хувьд өөртөө хасах оноо авчирсан алхам болсныг нь хэн хүнгүй хүлээн зөвшөөрч байгаа юм. Барагтайд хөнгөдөж үзэгддэггүй М.Энхболдын энэ хачирхалтай түргэдсэн алхмын учрыг тайлж чадаагүй шахам байх зуур тэр ахиад л дөрвөн сайдыг огцруулах асуудлаа Засгийн газрын хуралдаанд оруулж ирэхээр шийдсэн тухай мэдээ ирж байна. ЗҮгээр байхад оролдсон намын дарга руугаа зӨрҮҮлээд тэвнэ шидсэн нь Огцруулахаар "яллагдсан" дөрвөн сайдын дотроос Хууль зүйн сайд Д.Одбаяр танхимын тэргүүнийхээ эл шийдвэрт хамгийн их эгдүүцсэн. Тэрбээр намын даргынхаа өөдөөс "Өөрийн тань нэр холбогдсон ноцтой баримт миний гарт байна шүү, хохь чинь шүү" гэж ил тод мэдэгдэж шуугиан тарьсан. Залуу сайдын энэ алхмыг улс төрийн хүрээнийхэн олон талтай хүлээж авсан нь нууц биш. МАХН-ын доторх Ерөнхийлөгчийн талыг баримтлагчдын эгнээнд эвсэн орж, "Элсний" 13-ын нэгээр нэрээ бүртгүүлсэн түүний энэ алхам Ерөнхий сайдыг саналаа буцааж татахад хүргэсэн хэмээн зарим нь итгэж эхэлж байтал М.Энхболд ахин саналаа оруулж ирэх шийдвэр гаргасан нь сонирхол татна. Хууль зүйн сайд хүний хатгаасаар хөдөлж хуудуутай үзүүр атгаад гэнэдчихэв үү, эсвэл М.Энхболдын мөр сэрдсэн хэрэг дотроос нь олдож өгсөнгүй юу. Юутай ч энэ явдлын дараа залуу сайдыг хүмүүс хүнийх нь хувьд жаахан өөлж эхэлсэн дүгнэлтүүд улс төр орчмоор явж байна. Т.Бадамжунай, Г.Занданшатар, У.Хүрэлсүх нарыг Хадгаламж банкнаас алга болсон 14 тэрбумын хэрэгт сэжигтнээр татан шалгаж эхэлсэн явдал МАХН-ын доторх бүлэглэлүүдийг жинхэнэ хөдөлгөөнд оруулж эхэлсэн. М.Энхболдын завийг хөмрөхөөр төнхөж үзсэн хамгийн том сануулга дээрх хэрэг юм. Удаахь довтолгоо хотын даргыг огцруулах гэсэн оролдлого. Нийслэлийн иргэдийн хурлын дотор хатагтай Н.Болормаагийн удирдлаган дор хэсэг нөхөд зохион байгуулалтад орж, Ц.Батбаярыг огцруулах бичиг өргөн барьсан явдал санамсаргүй салхи биш байв. М.Энхболдын бөөр нуруунаас зэрэг зэрэг хавсран довтолсон эдгээр дайралтууд МАХН-ын доторх засаглалын төлөөх том тулааны үргэлжлэл юм. УдахгҮй болох ХХҮ их хурлаас юу хҮлээж байна вэ? Хэдийгээр эрх мэдэлтнүүдийн л их хурал болж өнгөрдөг түүхтэй ч энэ удаагийн хурлаасаа гишүүд нь их зүйлийг хүлээж байгаа бололтой. 678 төлөөлөгч сонгохоор тогтсоны 540 нь сум, баг, хорооноос сонгогдсон эгэл гишүүд байна хэмээн тунхаглаж байгаа ч аль хэдийнэ С.Баярын хамар доогуур цаадуул нь "ажиллаад" эхэлчихсэн гэнэ. Эднийх ирэх сонгуульд нэр дэвших боломжтой хэмээн үзэж 200-гаад хүний нэрсийг хэлэлцүүлэг явуулж тодруулсан ч энэ явдал намын тэргүүн эгнээнд хориод жил данхайсан хуучин кадруудын зүгээс маш ширүүн эсэргүүцэлтэй тулгараад байгаа аж. Бусад улс төрийн хүчнүүд парламентыг мэргэшүүлнэ гэж тэмүүлж байхад манайх мэргэшсэн хэдээсээ салж мэдэх мэдэхгүй баахан юмнуудыг гаргаж ирж дамжаа дүүргүүлэх гэж байна, С.Баярын явуулсан тэр балай зүйлийг архив руу чулуудах хэрэгтэй хэмээн загнасан архагууд олон байгаа гэнэ. МАХН Ардчилсан намыг бодвол энэ мэт дотоодын ил тод өрсөлдөөн бараг хийж үзээгүй нам. Тэгэхээр ийм зүйлд хариг хажиг хандах нь аргагүй. Нэг хэсэг нь Н.Энхбаярын нөлөөнөөс холдох хүсэлгүй, М.Энхболдыг хүлээн зөвшөөрөх дургүй байхад, зарим хэсэг нь экс даргын хаанчлалыг бүрмөсөн арчихын тулд бүтэн нойртой хонож чадахгүй тэлчилж явна. Энэ хоёр бүлэглэлээс гадна Н.Багабанди, С.Баяр,Ч.Улаан гэх кандидатуудын тухай таамаглал нам дотор хүчтэй яригдаж байна. Элдэв бүлэглэл дагадаггүй төвийг сахидаг дундчуудын, хуучнаа санагалзан одооны залуусаа үзэж чадахгүй харааж суудаг хөгшчүүлийн гэх мэт тодорхой бүлэглэлүүд Н.Багабандийг аврагч гэж үздэг. Түүнийг хар цагаан дагах фанатикууд ч эл намд бишгүй олон. Бага хурлын танхимд инээд алдаж алга ташуулсаар морилсон Н.Багабандийн алхмыг зүгээр ч нэг явдал биш гэж ажиглагчид үзэж байгаа юм. Тэр намд жинхэнэ ёсоор эргэн ирэх үү гэсэн асуулт Их хурал угтан цагаан байшингаар тэнэж яваа нь заримд нь айдас, заримд нь дургүйцэл, заримд нь хүлээлт болж байна. Нөгөө нэг кандидат С.Баяр. Тийм ээ. Н.Багабандиас салгуу гэрэлтэх болсон С.Баяр. Н.Багабандид багагүй олон дайсан бий бол Баярт бараг байхгүй. Түүний намд ирээд хийх гэж үзсэн олон шинэ алхам, угаас яс цусанд нь орших биеэ даасан шазруун агуулга, олны дундах талархалтай нэр хүнд яах аргагүй дэмжигчдийн хүрээг тэлж байна. С.Баяр энэ удаа намыг М.Энхболдоос авах гэж Н.Энхбаяртай хавсарч дайрах уу, үгүй юу. Ч.Улаан. Түүнийг "Элсний" 13-аас зүтгүүлнэ гэх таамаглал хамгийн хөнгөн таамаглал юм. Тэр намын даргын суудал руу Н.Энхбаярын хяналтаас гадуур дур мэдэн хэзээ ч алхахгүй. Тийм боломж түүнд байхгүй. Нөгөөдөхөд нь ч Ч.Улааныг тэгж оодруулах бодол үгүй. Улааныг Ерөнхий сайд, намын даргын зиндаанд харж болох лидер мөн үү гэвэл мөн. Гэвч энэ яваа насанд нь тэр эрхэмд эдгээр суудалд залрах хувь тохиохгүй л болов уу. Ингэж харах өдий төдий шалтгаан бий. Ц.Мөнх-Оргил.Түүний нэрийг Ерөнхийлөгч дэмжиж байгаа нь үнэн. Их хуралд бэлдэх ажлын хэсэгт "Элсний" 13-аас Ц.Мөнх-Оргил, Л.Одончимэд, Д.Одбаяр, А.Цанжид, Ч.Улаан нар орсон явдлыг намынхан нэг их таалахгүй байгаа. "Элснийхэн" энэ үедээ арга буюу Энхбаярын сценариар ажиллаж байгаа ч Ч.Улаанаа ч, Ц.Мөнх-Оргилоо ч цаанаа дэмжихгүй байх магадлалтай. Тэд бүгд дааж давшгүй амбицтай. Тэрийгээ ч хэн хэн нь мэднэ. Явж явж эцсийн сонголтыг эд биш Энхбаяр хийнэ. Их хурлын сураг дор энэ мэтээр алалдаж, уралдаж буй ч энэ удаа Н.Энхбаярын эрх ашиг, хүсэл сонирхол л эз дийлэх нь үндсэндээ тодорхой харагдана. Алалдаж алалдаж ашиг сонирхол дээрээ эвлэлдэнэ МАХН-ын дотор болж буй элдэв процессыг улс төрийн амьдралын ердийн хуулиар авч үзэх аргагүй болдог нь үнэн. Зарчим, ёс суртахуун, улс орны эрх ашиг гэх мэт ойлголтууд тэдний ууж идсэн, хулгай хийсэн, хуйвалдсан, хэрж хэлхэлдсэн хэрэг явдлуудын ээдрээн дээр хүрээд л бутран унадаг. Одоо ч ялгаагүй жамаараа явж байна. Хотын даргыг авч хаях сүржин эхлэлтэй төлөвлөгөөг зогсоолоо. Намын даргын тухайд ч тохиролцоонд хүрч байгаа мэдээ ирж байна. Хэрэг явдалд холбож, түдгэлзүүлэх барих дээрээ тулж байсан гишүүдтэй холбоотой сценарийг ч зогсоох бодлого явсан нь тодорхой болжээ. МАХН-ын доторх хотын гэх бүлэглэлийг гэмт хэргийн үүр уурхай хэмээн харлуулсан ажиллагаа, Су.Батболдын холбогдсон 100 саяын авлигын хэрэг, Ч.Улааны хаягтай сүүлийн хэдэн жил тасралтгүй яригдаж байдаг залхмаар мэдээллүүд, удахгүй газрын албаны Төмөрхуяг нарын албан тушаалтнуудыг дархан цаазат газрыг томчуудад хуваан олгосон хэргээр нь баривчлах чимээ, орд газрууд, ашигт малтмал тойрсон хулгайн сүлжээ, гаалийн Баатарыг магадлангаар суллах яриа гээд өдий төдий хэрэг явдлууд өөд өөдөөсөө эсрэгцэн зогссоноор энэ удаагийн дажин түр өндөрлөхөөс өөр гарцгүй байдалд шилжсэн гэх. Үдээс хойш дэгдсэн хаЧирхалтай сенсаци Дугаар шилжихийн өмнөхөн бидэнд гайхмаар нэг мэдээ, гайхаад байхааргүй өөр нэгэн мэдээ ирлээ. Хэвлэл мэдээллийн бусад нөхөд мөн л энэ чимээг дуулчихсан, энгийн нэгэн уншигч хүртэл сонсчихсон утсаар лавлаж байна. Ямар ч байсан "мэдээ"-г маш сайн тараасан нь мэдэгдэж байлаа. Гайхмаар мэдээ нь МАХН-ын бүлгийн дарга Ц.Нямдоржийг баривчлах гэнэ гэсэн мэдээ байв. Харин гайхаад байхааргүй нь Н.Энхбаяр М.Энхболд нар тохиролцоонд хүрч байна гэнэ. Ц.Нямдоржийг бүлгийн даргаас зайлуулчих, тэгээд намын даргатайгаа үлд гэсэн үг Ерөнхийлөгчийн амнаас унажээ гэсэн мэдээ байв. Хэдэн жилийн өмнө МАХН-ын тодорхой бүлэглэлийн зүгээс Н.Багабанди С.Зоригийн амийг бүрэлгэсэн хэрэгт холбогдсон байна гэсэн нэгэн жигтэй мэдээг явуулж билээ. Үдээс хойш ирсэн Ц.Нямдоржийг баривчлах гэнэ гэсэн мэдээ яагаад ч юм тэр үеийг санагдуулаад байв. Түүнийг хууль зассан гэдгээс илүүтэйгээр "саяны осолдсон нисдэг тэргийг хэдэн жилийн өмнө муутгаж сольсон" гэх нэгэн ноцтой асуудалд холбосон мэдээ тараагаад байгаа билээ. Энэ өдрүүдэд хүч тэнцүүхэн талуудын дажин өглөө баруун талд ашигтай юм шиг байснаа үдээс хойш зүүний магнай давамгайлан тун ч тогтворгүй үргэлжилж байна. Гэхдээ төгсгөл нь жам ёсоороо тодорхой харагдана. 
Б.Ганчимэг
