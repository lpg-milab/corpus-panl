Цаст уулын өврөөр цөст хүмүүн амьдардаг

Аав минь Ховд аймгийн Эрдэнэбүрэн сумын уугуул өөлд хүн. Би ч бас тэр нутгийн хөвүүн. Гэхдээ Архангай аймгийн Булган уулын өвөрт эхээс мэндэлжээ. Миний бага нас Ховд, Улаанбаатар хот, дахиад Ховд аймагт өнгөрч Сэлэнгэ аймагт ажиллаж амьдарч гал голомтоо асаасан хүн. Найз нөхөд минь намайг "олон нутагтан" хэмээнэ. Ер нь бол эзнийг нь хайх юмгүй, сэтгүүлч Б.Цогзаяабаатарын өгсөн нэр. Архангайнхан намайг нутгийн хүү гэж бодно. Аргагүй тэнд төрсөн минь үнэн. Ховдынхон яг мэддэг хүмүүс нь манай нутгийнх гэнэ. Уугуул нутаг минь, дунд сургууль дүүргэсэн газар. Сэлэнгийнхэн алтан нутаг л гэнэ. Суугуул нутаг байсан юм чинь. 
Гэвч төрөлх нутаг ганц л байдаг. Хүн төрөлх нутагтайгаа хэн ч үл харах нарийн шижмээр холбоотой. Сэтгэлд минь "Цамбагарав" мөнх цаст уул сүндэрлэн Ховдын гол, Шургийн гол урсаастай, Хар усны булаг ундраастай. Эрдэнэбүрэнгийн өөлдүүд дэндүү цөөхүүлээ. Оросын их эрдэмтэн Б.Я.Владимирцов гуай өнгөрсөн зууны эхээр бичсэн номондоо бүр Дамбий өөлд гэж тэмдэглэсэн байдаг нь учиргүй баяр төрүүлж билээ. Уг нь өөлдүүд газраар нэг тархчихсан болохоос биш бас ч тийм цөөхөн биш. 
Ёстой атгасан шагай цацах шиг л тархаасан байдаг юм. Монголын нутагт дөрвөн зүг, найман зовхист буй. Миний мэдэхийн Сүхбаатарын уугуул нэрт туурьч Д.Маам гуай "Би өөлд хүн" гэдэг байлаа. Баянхонгорын уугуул, эдүгээ цагийн их туульч Т.Галсан гуай бас өөлд бөлгөө. Цагийн аяс, тэмцэл тулааны эрхээр ийн тархжээ. Нийлбэл нэг "юм" болох гээд байсан юм байлгүй дээ. Манай нутагт жар далаад онд нүүдэлчний аж амьдрал, зан заншил бараг эвдрээгүй хэвээрээ байсан. Өвөл нь цагаан нэхий дээлээ хөдөрч ээтэн монгол гутлаа углаж үнэгэн лоовуузаа өмсдөг байв. Хуучнаараа арвай будаагаа хуурч гар тээрмээр замбай гурил хийнэ. Манай Долгор бэргэн эгч тун сайхан замбай хийдэг сэн. Хуурсан буудай жигтэйхэн амттай. Хүүхэд бол тэсгээхгүй. Тэднээс харамлана. Надад бол өгнө. Намайг төрсний дараахан өвөө аавын бие чилээрхэн манайх Ховд хот руу нүүдэл хийсэн юм билээ. Бага нас минь Сангийн хэрэм орчим өнгөрсөн. Хожмоо нэртэй хөгжмийн зохиолч болсон Х.Баатар ахын нуруунаас буудаггүй байсан гэнэ лээ. Ийн энэ аялгуут ахаар хүлэг морио хийж өсчээ. Би айлын том хүү байсан мөртлөө дөрөв, тав хүртлээ дүү нартайгаа мөөм, өвөр булаалдан ээжээр үргэлж үүрүүлж явдаг эрхийн тэнэг байжээ. Би аль багын хүний яриа сонсох дуртай, том том үг ярьсан хөвүүн байсан гэдэг юм. Санаанд орсноо ярина. Үзэж харсан юм шиг хэнэггүй залдаг байсан гэсэн. Манай хашаанд аавын танил Алдар ахынх хөдөөнөөс нүүж ирэн буусан юм. Өндөр ах хоршооны нярав хүн байлаа. Одоо бодоход тооцоо тайлан энэ тэр нь нийлээгүй дутагдал гарсан юм бол уу даа. Шоронд хэдэн хоног хоригдсон юм даг. Мэдээж эхнэр, хүүхэд нь ямар олиг байхав дээ. Бага байсан ч энэ бүхэнд сэтгэл зовсон юм уу даа. Нэг өглөө босоод ундаа уулгүй шууд тэднийд гүйж ороод өнөөдөр өндөр ах ирнээ гэж хээвнэг хэлчихээд гарчээ. Хүүхдийн үгийг монголчууд бэлгэшээдэг хойно их л баярлаж байсан. Нээрэн тэр өдөр гэрийн эзэн "хэцүү нэртээс" гарч ирж билээ. Үүнээс хойш намайг "амны бэлгэтэй хүү" гэж орох тоолонд том хүн шиг цай аягалан таваг тавьдаг сан. Бас чихрээр мялаана. Аав минь бага залуугаасаа нутгаасаа гарч Баян-Өлгий аймгийн Цагааннуурт ачигч хийж байжээ. Нярав нь баахан чулуу өгөөд нэг хайрцаг ч юм уу нэг уут гурил зөөж хураахдаа нэг чулуу өвөртлөөд бай гэдэг. Орой нь нярав өвөр дэх олон чулууг нь тоолж хийсэн ажил, хураасан барааных нь дүнг гаргадаг байж. Ингэж явж тоо сурч. Дараа шүдэнз, тамхины нүүр барааны хаягаас уншиж бичиж сурчээ. Аав минь хачин ойтой хүн байсан. Бүр хэзээ хойно агент хийж байхдаа хичнээн ч нэр төрлийн бараа авсан ч үнийн дүнг үнэнээр хэлнэ. Дөрвөн аргын тоог ч цээжээр бодно. Зэрэг дэвшүүлэхэд ч хүрд харж байгаа юм шиг л хэлнэ. Тригонометр, алгебрийн бодлогыг өөрийн аргаар бодож өгдөг бодох арга нь жаахан ондоо хариу нь бол нэг ижил байдаг сан. Аав минь нутгийнхаа төдийгүй улсынхаа анхны санхүүгийн мэргэжилтэн. Цагааннуурт ачигч, дараа нь нярав хийж байгаад санхүүгийн техникумд шалгуулж орсон гэдэг. Аавын хамгийн бага дүү Гэндэнравжаа бас санхүүгийн сургууль төгсөн Баян-Өлгийд ажиллаж байгаад цэл залуугаараа өвчний учир таалал төгссөн юм билээ. Хэдийгээр хорин хэдэн насандаа бурхны оронд одсон ч охин үрээ үлдээжээ. Охин нь Сайнсүүл эгч бөгөөд хожим цагаан сар болгоноор үүр цүүрээр манайд ирж тогоо барин орсон гарсныг цайлж хооллож тус болно. Аав минь үүнд их баярладаг сан. Аав минь Санхүү эдийн засгийн техникумд сурч байснаа хуучилна. Тэр үед Цэдэнбал гуай хичээлийн эрхлэгч, Рагчаа, Лувсан дарга нар багшилдаг байж. Түмэн багшийг гойд хүндэтгэлтэй ярина. Говиос манай ангид лам дээлтэй Жамц нэртэй гурван банди ирж байсан нь Моломжамц, Дамбийжамц гээд л ярих. Сургууль төгсөхөд онц төгссөн оюутнуудыг Эрхүүгийн дээд сургуульд дэвшүүлэн сургахад аавын нэр ч багтжээ. Гэвч нутагтаа очин аав ээж, ахан дүүстэйгээ уулзаж  буцаад ирэх хооронд оюутнууд явчихсан байлаа. Тэр үеийн шуудангийн машин гэдэг Улаанбаатар Ховдын хооронд сар явахад гайхах юмгүй байж. Нэгэнт сургуулиасаа хоцорсон ч нэг их юманд бодсонгүй. Дорноговь аймгийн банкны ерөнхий ня-богоор томилогдон ажиллажээ. Аавын "нүүдэлчин" амьдрал ингэж эхэлжээ. Очсон аймагтаа нэг жил ажиллаад нэг хүн сайн сургаад дараагийн томилолтоо авна. Баянхонгор, Увс, Архангай гээд "тэнэж". Аав минь олон газар явж элдвийн юм үзсэн болоод ч тэр үү, ихэд нийтэч баргийн юмыг тоохгүй нөхөрлөлийг эрхэмлэдэг нэгэн байв. Сүүлд банкны ажлаа больж худалдаа, хоршооны ажил хийсэн. Дээхнэ Ховдын зээлийн гудамжинд "Ойдовын дэлгүүр" гэсэн аавын нэртэй дэлгүүр байсан. Аавыг энэ дэлгүүрт ажиллаж байхад Ринчен Бимбаев (аав ингэж нэрлэдэг байв) ирж, бодвол хөдөөгийн хүүхдүүдэд өгөх гэсэн байх хэдэн кг хатуу чихэр авчээ. Аав ещё юу авах вэ гэж асуухад их эрдэмтэн-Ондоон юм авахгүй гэж хариулсан гэдэг. Харь үгээр битгий ярь гэдгийг нэн энгүүн хэлсэн байгаа биз.  
Буурал эрдэмтэн маань алхам тутамдаа жирийн хүмүүст эх хэлээрээ зөв ярьж хайрлан хамгаалах тухай сургаалаа айлдан буруу зөрүүг засч явдаг байж дээ. Аав биднийг яблок  авъя гэхэд алим бол авна аа гэж инээдэг сэн. Би их хожуу аавыг яагаад намд элсээгүй юм бэ гэж асуухад 
-Наймаа панз үсэргэдэг хүнд хэрэггүй эд гэж товчхон хэлж билээ. Аав сайхан эдлэл хэрэглэдэг байв. Төө урт цагаан ганс зууж сайхан хаш хөөрөг барина. Үнэ таарвал арилжиж л орхино. Удахгүй өөрийг авчихсан л байна. Алтан бөгж зүүнэ. Гурав эмжсэн дээл өмсөнө. Нударгатай дээл өмсөх нь манай нутагт их содон харагддаг сан. Даавуун дээлийг торгоор доторлуулна. Хүн гэдэг хачин. Торгыг наранд гандааж гадагш нь харуулж хүнд үзүүлж гайхуулах гэх юм. Уг нь торгоны зөөлөн, тансгийг биедээ наах учиртай юм гэх. Хэдэн ах, дүү нараа эдлэж хэрэглэхгүй юм бол энэ их мал хариулж биеэ зовоох ямар хэрэг байна гэж загнах энүүхэнд. Аавын "нөөцөнд" хоргой, торго боодлоороо байх. Залуу цагтаа банкинд ажиллаж байхдаа хожмын ач тусыг бодолцож худалдан авсан баахан "облигаци" байх. Хожим нутагтаа очоод өнчин дөрвөн хүүхдээ өсгөж зүдэхэд тэр облигаци тун хэрэг болсон. Гэхдээ тийм амархан төгрөгөөр солигддоггүй, зөвшөөрөл авах гэж их л ажил болно. Аав минь 40-өөдхөн насандаа бэлэвсрээд сахлаа ургуулсан. Ер нь хууз хүн байсан юм. Ёстой бавайсан цагаан сахалтай байв. Хожим үеийн нөхдөө яагаад залуугаараа сахал тавьсан тухай асуухад 
-Хэдэн хүүхдээ хойт эхийн царай харуулахгүй гэхдээ тэгсэн юм гэж билээ. Өөлдүүдийн ерийн нийтлэг төрх бол нэг их гоёж гоодохгүй, найр наадам гэхгүй, ихэд хөдөлмөрч, нэр төрөө эрхэмлэдэг хүмүүс байдаг. Олны дунд байхдаа тэгтлээ түрүүлж дуугарахгүй, аясыг харсан байдалтай, гэхдээ дотроо өөрийн бодолтой. Магадгүй энэ зан чанар цөөхүүлийн шинж ч байж мэднэ. Дээр үед ч ийм л байсан гэж аав өгүүлээд "Яагаад манай нутагт хувьсгал гараагүй халх нутагт гарсан гэж бодож байна" гэж асуугаад "тэнд ноёд нь албатаа мөлждөг, дорд үздэг байсан. Манай өөлд хошууны захирагч жирийн ард шигээ л хонио хариулаад явдаг байсан" гэж өөрөө хариулан хэлсэн нь санаанаас ердөө гардаггүй юм. Манай өөлдүүд бусдаас илүү гарах гэж биеэ зовоохгүй, бусдын дор орох гэж биеэ оторлохгүй. Ер нь их л тайвуухан амьдарна. Харин нэрээ ихэд эрхэмлэнэ. Чимээгүй байж байгаад жигтэйхэн шооч улс. Энэ бол магадгүй хүмүүжлийн арга ч байж болно. Жаахан бүтэл муутай нэгнийг "Тэдний сэрээ" гэж аавынх нь нэрээр хэлнэ. Энэ "сэрээ" нь тийм ч хортой бус унхиагүй, унтаахай, худал залдаг, эсвэл ердөө л морины нуруу тэсгээдэггүй нэгэн байх. Ахас ихэсийг хүндэтгэнэ. Тэдний өмнүүр сүүтэгнэх, урдуур нь өрсөж яривал ёстой "сэрээ" болно. Өөрийн гэх ёс зан заншил амьдралын хэв маягаа хадгалсан, ахас ихэсээ хүндэтгэсэн энэ байдал нь өөрсдийгөө хадгалан зуун зуунд өөлдийгөө авч үлдсэн буй заа. 
Эрдэнэбүрэнгийн өөлдүүд цөөхүүл мөртлөө нэг их нутгархаад байдаггүй юм. Хэдэн жилийн өмнө сумын ойгоор хэвлэгдсэн ном эргүүлж байгаад танил эрдэмтний нэрийг олж уншаад "Энэ хүү чинь манай нутгийнх гэж үү" гэж үнэхээр гайхаж билээ. Гурван мянган хүн амтай нэг сумаас гэхэд гучаад эрдэмтний нэрийг тоолчихож билээ. 
Аав далаад оны үед "манай өөлдүүд "Толгой гайгүй" хүмүүс байдаг юм шүү дээ. Харин бусдаас дээш гарч онцгойрохгүй дундыг барьдаг зан л саад болдог байх. Хуучны цагт Ядамсүрэн дараа нь Дамдинжав хоёр л орлогч сайд болсон. Бүр хоёулаа тээврийн яамны орлогч сайд болсон гэх. Чадалтай сэхээтнүүд бий. Гэвч хэлтсийн даргаас хэтэрдэггүй юм гэж зэмлэх шиг, бахархах шиг өгүүлж билээ. Сурч боловсроход хүний дор орохгүй гэх, бусдаас би юугаар дутсан юм гэх хичээл чармайлт, нэр төрөө эрхэмлэх нь бас нөлөөтэй гэж бодож байна. Хүний оюун ухаан, бие бялдарт орон нутгийн байгаль, гол ус бас нөлөөтэй юм шиг санагдана. Тэр уулын цэнгэг агаар, горхины тунгалаг ус... 
Эрдэнэбүрэн сумынхан нүүхгүй байхын аргагүй дөрвөн улирлын нутагтай. Нүүхдээ зүгээр буурь сэлгэхгүй гуч дөчин км хол нүүнэ. Хүүхэд байхад хамгийн их хүлээдэг юм наадам биш нүүдэл байлаа. 
Одоо бол хүмүүс бараг "Тунгалаг Тамир" киноноос мэдэх цүү хаяж тоглох бол манай нутгийн багачуулын зун, намрын гол тоглоом. Одоо ч тийм л байгаа. Цүү хаях зарим нутагт цагаан мод хаях гэдэг нүүдэлчдийн учир начиртай наадам юм шүү. 
Ховдын голын хөвөөгөөр "Алтан гургалдай" шувуу байдаг юм. Гэхдээ дуунд гардаг шиг тийм уянгатай дуугардаггүй л юм даа. Аль нутгийн гургалдай тийм гоё дуу хоолойтой юм бол мэдэхгүй. Хол нутгийн үзэсгэлэнт тогос шувуу ч бас гоё дуугардаггүй юм билээ. Гаднаас харахад ийм гоё шувуу сайхан уянгалаг дуугарна гэж бодмоор. Энд би аавынхаа нэг философийг хэлэх гэсэн юм. Гадаад өнгөнөөс дотоод үзэсгэлэн, гоо сайхан мөн чанар чухал. Өөлдүүд нэг иймэрхүү сэтгэхүй, үнэлэмжтэй бөлгөө. 
Аавын ахан дүүс олуулаа ч ааваас бусад нь нутгаасаа холдоогүй. Жирийн шударгуу, үнэнч, малчид байсан. Харин үр хүүхдүүд нь одоо бараг цөм хотын иргэд болжээ. Цагийн эрхээр хөгшид маань бурхны оронд оджээ. Зургаан хүү, ганц охин төрөх нь үнэхээр сонин үйл явдал болсон учир эгчид минь "сонин" нэр өгчээ. Авга эгч минь хотод тогтохгүй нутаг амьтай. Ная гарсан гэхэд ухаан санаа цэлмэг. Нутгийн хэн нэгний яриа болоход удам судраар нь ярина. Хотод манайхны хамгийн том нь Лхагвасүрэн эгч. Хүргэн ахыг Р.Бумцэнд гэдэг мянгад эр бий. Лхагвасүрэн эгч минь аль эрт насны тэтгэвэрт суусан ч надад нөгөө л Ховд аймгийн төвийн 10 жилийн дунд сургуулийн 10-р ангийн сурагч шиг л санагдана. Эгчийг аравдугаар ангид сурч байхад Улаанбаатар хотоос монгол дээл өмссөн, үндэсний үзэлтэй багш ирж билээ. Энэ бол хожмоо нэрт эрдэмтэн болсон М.Шинэхүү. Энэ эрхэм багш 10-р ангийн сурагчдаар хэн эхэлсэн нь мэдэгдэхгүй дугуй тойргоор гарын үсэг зуруулж заргын бичиг үйлдүүлж байсан "эсэргүү". Тэр хэцүү үед энэ бол ёстой эр зоригтны ажил байв. Төрөлх нутагтаа тэр болгон санаснаар очиж чадахгүй юм даа. Улсын наадмаар нутгийн бөх начин болоход баярлаж л суух. Арван тавхан насандаа "Өөлд аялгуу", "Гэгээн аялгуу" гэсэн шүлгийн хоёр ботио хэвлүүлсэн Г.Од охины шүлгийг уншаад нутгаа, өөлд түмнээ санах шиг. Нутгийн минь энэ шүлэгч охин арван настайдаа "Цэцгэнд шивнэсэн аялгуу", арван нэгэн настайдаа "Алтан бумбын өөлд аялгуу" арван хоёртойдоо "Өөлд гүнжийн намуухан аялгуу", арван гуравтайдаа "Өөлд өвөөгийн тансаг аялгуу", арван дөрөвтэйдөө "Өөлд эмээгийн ялгуун аялгуу", "Час улаан, тас хар өөлд аялгуу" гэсэн номууд хэвлүүлжээ. Энэ жаахан охин шүлэг бичих төдийгүй уран хатгамал, зураг зурах авьяастай. Нэр шигээ л од аж. Энэ бол юун тэр начин болох, улсын наадамд морь айрагдах... Энэ охины авьяасыг зүгээр гайхах, магтах биш яруу найргийн зөв сэтгэлгээ төлөвшүүлэхэд тусалж дэмжмээр бодогдоно. Нутгийн минь жирийн багш хүн "Өөлд аман аялгууны ойллого" "Өөлд ардын аман зохиол" гэсэн эрдэм шинжилгээ судалгааны ном бичсэнд баярлах сэтгэл төрнө. Энэ хүн бол С.Баттулга бөлгөө. Нилээн хэдэн жилийн өмнө намайг 4-р анги иөгсөх үед сургуулийн захирал байсан Намсрай багшийн номыг хүүхдүүд нь хэвлүүлсэн. Тэр ном миний номын санд дээгүүр залаастай байдаг. Нээрээ удам судар үүх түүх, ёс заншлаа бид л бичиж үлдээхгүй бол он цаг алслан холдсоор байна. Өөлдийн түүхийг эрдэмтдээр захиалан бичүүлэн ивээн тэтгэж хэвлүүлсэн нутгийн Д.Буяндалайд талархан явдгаа хэлмээр санагдана. Нээрээ аавын хэлдгээр өөлдүүд бид "сонин" хүмүүс шүү. Улаанбаатар нэг хотод амьдарч байгаа мөртлөө одоо болтол уулзаж учраагүй, сэтгэлийн үгээ нээлцээгүй явдаг. Өөлдүүд "Хөх тэнгэр" гэнэ. Цаст цагаан уулаа гэнэ. Өөрсдийнхөө нандин зандан таван шүтээнээ бүрэн бүтнээр нь эдүгээ хүртэл хадгалан шүтэж яваа нь өөлдүүдийн бас нэг дотоод мөн чанар, нууц бөлгөө. Манай нандин таван шүтээн Гандантэгчинлэн хийдэд байдаг юм. Цагаан сараар нэг мөргөж бүхнээ даатгах аз завшаан тохиолдоно. 
Ховдод хуучин цагийн алдартай "Өөлдийн шар сүм" байсан. Ерээд оны сайн цагийн эхээр шар сүмээ сэргээн нутгийн хөвүүн суугаа хүний дайтай бурхан алт мөнгөөр бүтээлгэн залсан юм гэж сонссон. "Өөлдийн шар сүмийн туурь, буурь Буянт голын хойд дэнж дээр байдаг сан. Одоо тэнд эзэнгүй хүн амьтны ойрыг бодон байгуулсан Ховд хот дотор нэг сүм хийд бололтой. Сураг сонсвол хуучин Артелийн улаан буланд гээгүй байгаа даа. Уг нь хуучин буурин дээр нь сэргээн "Өөлдийн шар сүм" гэх эртний алдрыг эргүүлэн авчрах сан. Миний мэдэхийн Амарбаясгалан хийд хүн амьтнаас, аймаг сумаас зайдуу аглаг уулын энгэрт байдаг. Одоо тэр хуучин буурин дээрээ  сэргэн мандаж байна. Энд сүсэглэн мөргөх гэж хаа хол аймаг сумаас бүр гадаадаас хүмүүс ирж байна. Бид яагаад алдарт шар сүмээ хуучин уламжлал, шинэ санаагаар бүтээн чадахгүй гэж. Ховд хотоосоо нарийн яривал автобусны хоёр буудлын дайтай газар шүү дээ. Сүсэг бишрэлтэй бол хорин өртөө газраас ч зориод л очно гэж бодогддог юм. Авга ах Соном (Бид Мом гэж авгайлдаг) багад хүү амьтны хөл татрахаар өрхөө бүтээж байгаад түвд ном дүнгэр дүнгэр уншдаг сан. Жилд 2-3 удаа "эвдрэхийн" сахиул өвгөнийд очиж зул өргөн ном уншина. Одоо бодоход бурхан багшийн дүйцэн өдрүүд л байж дээ. Намайг дунд сургуульд байхад "Өөлдийн дарь эх" эмгэн байлаа. Үс гэзэг нь ч үг хэл нь ч сүрдмээр байсан санагдана. Аав хэрэг болгож хааяа очино. Хоёул нанчид хүүртнэ. Нэг удаа намайг дагуулан очиж хувь тавиланг минь асуусан юм даг. Хэлэх юмаа зүгээр л ном харж уншиж байгаа мэт түгдрэлгүй ярина. Тэр ярьсан зүйл сүүлд бүгд таарч байсан шүү "Дарь эх минь!" "4 нүдтэй хүү байна. Бузартуулав" гээд архиар тургиж намайг ариусгасан. Бүр сүүлд тэр дөрвөн нүдний учрыг олж билээ. Гурван аймгийн нутгаас харагддаг "Цамбагарав" цаст уулыг Цамба гэдэг хүү анх оргил дээр нь гарсан учир ийн нэрлэсэн мэт нэг зүйлийг олж уншсан санагддаг юм. Их л инээд хүрч билээ. Цамба маань самгардаар эртний Брахиа тэнгэрийн нэр. Хожим Ловон Бадамжунай энэ тэнгэрийг шашныг хамгаалагч арван догшдын нэг болгосон юм гэдэг. Цамба бурхан гурван цагийг эзэмдэгч гурван мэлмийтэй, баруун гартаа илдтэй, зүүн мутартаа цалам барьсан, цагаан хувцастай, цагаан морьтой бөлгөө. Нээрэн "Цамба гарав" уул минь мөнхийн цасан цагаан өмсгөлтэй билээ. Гарав хэмээх нь төвдөөр цагаан гэсэн үг аж. Тэгхээр "Цагаан Цамба бурхан", "Цагаан тэнгэр" юм. Саяхан зурагтаар усны нөөц, ундаргыг сайжруулах тухай нэг нөхөр ярихдаа "Цамбагарав" уулын мөнх цас мөсийг хайлуулан урсгах төлөвлөгөөтэй байгаа тухай ярьж байна. Даанч зурагтын цаанаас ярьсан тулдаа тэр эр мэнд үлдэв бололтой. 
Шүтээн болсон бурхан уулын мөнх цасыг хайлуулж урсгах санаа яаж тэр эрд төрөв өө гэж бодохоор одоо болтол тайвширч чадахгүй л явна. 
Цаст уулын өвөрт цөст хүмүүн амьдардаг юм шүү гэж хэлэхээс. 
О.Сономпил 

