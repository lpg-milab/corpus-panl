Моргэйжийн моод дэлхийд дуусч байна

"Моод Монголоор дуусдаг" нь заримдаа ч хэрэг болох юм аа. Монголчууд моргэйжээр байртай болох тухай мөрөөдөж, УИХ-д Ипотекийн тухай хууль чих дэлсч байх үед дэлхийд моргэйж хямралын ид үедээ орж, зээлээр байр авагсдад хөрөнгөө гаргасан банкууд дампуурч эхлээд байна.
Моргэйжийн онол ид хүчээ авч, хүмүүс хөлсний байранд өгөх төлбөрөө банкинд төлөөд урт, удаан хугацааны туршид үргэлжлэх эл арга хэмжээний дараа байртай болно гэсэн яриа манайхныг догдлуулж байсан шиг америкчууд ч энэ жишгээр мөрөөдлийнхөө байртай болсон гэдэг. 1950-иад оноос америкчуудыг орон сууцжуулах их хөдөлгөөн эхэлж, энэ бэрхшээлийг давах боломжит аргаар моргэйжээр байртай болох асуудал тавигдсан байна. Ингээд 1980-аад он гэхэд энэ улсын хүн амын 80 орчим хувь нь орон сууцтай болж чадсан их амжилт нь хувьсгалын ачаар монголчуудын 95 хувь нь бичиг үсэгтэй болж чадсантай л адилхан хэрэгт тооцогдож байжээ. Гэвч сүүлийн жилүүдэд тухайлбал 2005 оноос эхлэн дэлхий дахинд моргэйжийн хямрал дуулдах боллоо. Энэ хямрал өнгөрсөн хавраас илүү хүчтэй яригдах болоод байна. Гуч, дөч, тавин жилийн дараа байрныхаа төлбөрийг төлж дуусахаар банкнаас зээл авсан хүмүүс хэлсэндээ хүрч, өр зээлээ барагдуулж чадахгүй болсноор АНУ-д олон банк дампуурлаа зарлаж үүдээ барихад хүрч байна. Моргэйжийн чиглэлээр байгуулагдсан олон банк энэ хэрэг явдлын улмаас сүйрч, бүр эдгээр банкуудад зээл өгсөн хилийн чанадын томоохон банкууд ч дампуурлын ирмэгт тулжээ. Олон сая хүмүүс төлбөрөө төлж чадаагүйгээс байраа хураалган гэрийнхээ гадаа хонож байгаа тухай ч мэдээлэл байна. Гэхдээ төлбөрөө төлөөгүй атлаа байрандаа үлдэгсэд нь гадаа гарагсдаас олон байгаа аж. Хоосон байшингууд нь бэлэн мөнгөгүй болсон банкуудыг тэжээж чадахгүй байгаа нь мэдээж. Энэ хямралаас гарах гэж банкууд өнгөрсөн хавраас эхлэн хүүгийн хувийг таван хувиас буулгахгүй байлгах, зээлдэгчдийг орлогын мэдээллээ тогтмол өгдөг байх гэсэн шаардлагыг тавьж байгаа ч мухардлаас гарах арга нь энэ болж чадна гэдэгт мэргэжилтнүүд итгэхгүй байгаа ажээ. "Би амьдралдаа энэ мэт зүйлийг хэзээ ч үзэж байгаагүй" гэж Нью-Йоркт байрлах "Американа Моргэйж" групын ерөнхийлөгч Боб Мултан ярьжээ. Үнэхээр моргэйж, ипотекийн асуудал анх яригдаж ирэх үед энэ салбарт бизнес хийхээр зориглосон тэрбээр ийм асуудал босно гэж төсөөлөөгүй байсан биз. Моргэйжийн зээлд хамрагдагсад өөрийн гэсэн бэлэн мөнгөгүй, эдийн засгийн хувьд боломж муутай хүмүүс байж, сүүлийн жилүүдийн эдийн засгийн өөрчлөлт нь цаанаа банкуудаас зээл авсан Моргэйжийн банкуудын хувьд үхлийн цохилт болжээ. АНУ-д моргэйжийн зээл нь хоёр төрлөөр хөгжсөн бөгөөд нэг нь итгэлцлийн зээл байсан нь өнөөдрийн хямралын эхлэл болжээ. Одоо бүр АНУ-ын Моргэйжийн банкуудад зээл олгосон Францын томоохон банк болох "BNP Paribas" дампуурахдаа тулаад байгаа гэхээр АНУ-д өрнөөд байгаа үл хөдлөх хөрөнгийн зах зээлийн хямрал тив алгасч эхэлсний баталгаа болно. Дэлхийн төв хэмээн хүлээн зөвшөөрөгдсөн АНУ-д үүсээд байгаа энэ хямрал томоохон биржүүдийн хэвийн үйл ажиллагаанд ч нөлөөлөөд эхэллээ. Энэ хэрэг явдал хэнд хожоотой болж, бас хэнд алдагдал үүрүүлж байгаа вэ гэсэн энгийн асуултад өмнө нь байшин худалдан авагчид хожиж, зээл өгөгчид ялангуяа Өмнөд Калифорнид үнэтэй байшин зарагчид монжигдсон гэсэн энгийн хариулт байгаа аж. АНУ болон энэ улсыг дуурайгч улс орнуудын хувьд нүүрлэх нь тодорхой болсон ипотекийн зах зээлийн хямралыг гэтлэх арга замыг дэлхийн эдийн засгийг тодорхойлогч томоохон байгууллагууд хамтран ярьж эхлээд байна. Америкчуудын өөрсдийнх нь үзэж байгаагаар энэ хямралд 50 тэрбумаас 100 хүртэлх тэрбум ам.долларын алдагдал хүлээх нь тодорхой аж. Олон жилийн хүүгээр ашиг олохоор тооцоо гарган, санхүүгийн байгууллагуудын хошууран орж байсан энэ салбарт өрнөөд буй хэрэг явдал бидэнд томоохон сургамж болох биз ээ. Юутай ч гэсэн бидний хоцорч байгаа нь энэ удаад хэрэг боллоо. Моргэйжийн моод дэлхийд дуусч байгаа энэ цагт Монголд эхлэхгүй байлгүй дээ. 
Э.Энэрэл
