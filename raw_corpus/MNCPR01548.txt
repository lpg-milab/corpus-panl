БИД "МОНГОЛРОСЦВЕТМЕТ" НЭГДЛИЙГ ХЭР САЙН МЭДЭХ ВЭ?

"Монголросцветмет" гэдэг байгууллагын талаар сүүлийн нэг жилд нилээд шуугсны дүнд олон түмэнд энэ нэр аль хэдий нь танил болжээ. Төрийн өмчийн хороог даргалж байсан З.Энхболд тус нэгдлийн өмч хөрөнгийг хэрхэн шамшигдуулсан талаар маш олон баримтыг нийтэд удаа дараа цацаж байсныг та санаж байгаа болов уу. 
Тэгвэл би энэ удаа тус байгууллагын өнөөгийн байдлын талаар нэмж зарим зүйлийг уншигчиддаа хүргэхээр зорилоо. "Монголросцветмет" нэгдэл анх 1973 онд хоёр улсын Засгийн газар хоорондын хэлэлцээрээр байгуулагдсан бөгөөд бүрэлдэхүүнд нь "Бор-Өндөрийн" уулын баяжуулах үйлдвэр, "Өргөний" болон "Айрагийн" жонш олборлох үйлдвэрүүд, "Хашаат худгийн" нүүрсний уурхай, "Зэрэгцээ"-гийн алтны уурхай зэрэг томоохон аж ахуйн нэгжүүд багтдаг юм байна. Мөн үүний дээр тус нэгдэл нь "Шижир алт", "Асгат мөнгө", "Дружба интернейшинал" компаниуд болон Москвад байдаг "Торговый дом", "Эм энд Жи" зэрэг компаниудад хөрөнгө оруулсан хувьцаа эзэмшигч юм. Сүүлийн үед "Баргилт" төмрийн хүдрийн орд газрыг түшиглүүлэн БНХАУ-ын "Бугатын" төмөрлөгийн үйлдвэртэй хамтарсан компани байгуулах талаар ч гэрээ хэлцлүүд байгуулагджээ. Энэ их айлд 2400 гаруй хүн ажилладаг нь Монголдоо "Эрдэнэт"-ийн дараа орох л том үйлдвэр гэсэн үг. Өөрөөр хэлбэл, хуучин их гүрний тусламж дэмжлэгтэйгээр баригдсан бидний хувьд хоёр дахь саалийн үнээ гэж хэлж болох магнат. Ийм ч учраас хэн бүхний анхаарлын төвд байхаас өөрцгүй том бялуу аж. Гэтэл бараг үл мэдэгдэх шалтгаанаар сүүлийн хоёр гуравхан жилд тус нэгдлийн үйлдвэрлэл буурч, хамгийн ноцтой нь санхүүгийн хүндрэлд орж эхэлсэн дүр зураг байх юм. Дэлхийн зах зээл дээр жоншны үнэ боловсруулалтын түвшингээсээ хамааран 150-170 ам.доллар болж өссөн гэж мэргэжилтнүүд ярьдаг. Гэтэл энэ үнийн өсөлттэй зэрэгцээд жоншны үйлдвэрлэл нь хорогдож, санхүүгийн чадавхи нь ихээхэн буурсан нь хачирхалтай байгаа биз. Жонш нь төмөрлөгийн үйлдвэрлэлд их хэмжээгээр ашиглагддаг бүтээгдэхүүн бөгөөд үүнийхээ хэмжээгээр хэрэгцээ шаардлага нь цаашид ч өсөх нь мэдээж. Жоншны үнэ дэлхийн зах зээл дээр ийн өндөр байхад үйлдвэрлэлээ нэмэгдүүлж үр ашигтай ажиллах боломжтой шүү дээ. Эндээс жирийн логикоор бодоход менежмент нь тун тааруухан байжээ гэж үзэж болох талтай. Тэр тусмаа "Монголросцветмет" нэгдлийг үйлдвэрлэлийн хүчин чадлынхаа хувьд дэлхийд айргийн тавд ордог үйлдвэр гэж "Зууны мэдээ" сонин дээр бичсэн байна лээ. Нэгдлийн үйл ажиллагаа ямар хүчин зүйлээс болж доголдов, юу нөлөөлөв гэдгийг одоо зах зухаас нь сонирхрцгооё. Энэ сард болсон тус нэгдлийн Монгол-Оросын хамтарсан Зөвлөлийн хурал болж, үйл ажиллагаанд нь үнэлэлт, дүгнэлт өгч, ерөнхий захирлыг нь ч өөрчлөх шийдвэр гаргажээ. Үйлдвэрлэлийн үндсэн үзүүлэлтийг авч үзэхэд үндсэн үйлдвэрлэл нь өөрөөр хэлбэл, товарын жонш үйлдвэрлэл нь 2004, 2005 онд жил дараалан буурсан дүнтэй байх юм. Энд янз бүрийн шалтгаан байж болох л доо. Хамгийн хачирхалтай нь 1 төгрөгийн бүтээгдэхүүн үйлдвэрлэхийн тул 1,12 мөнгө зарсан гэсэн яриа байх юм. 2004 онд нэг тэрбум гаруй төгрөгийн алдагдалтай байснаа 2005 онд 2,0 гаруй тэрбум төгрөг болж ганцхан жилийн дотор алдагдал нь дахиад тэрбум төгрөгөөр нэмэгдсэн гэж дуулсан юм байна. Дэээрх хоёр тооноос харахад үйлдвэрийн менежмент нь үнэхээр буруу явж иржээ гэж дүгнэхээс өөр арга алга. Буруу замаар будаа тээвэл буцахдаа юу тээдэг гэдэг билээ. Тус нэгдлийг ихээхэн өртэй, ачуулсан жоншныхоо үнийг оросуудаас авч чаддаггүйгээс санхүүгийн хүндрэлд орсон, шаардлагатай сэлбэг хэрэгслээ авч үйлдвэрлэлийн хэвийн ажиллагааг хангаж чадахгүй байдалд хүрсэн гэдэг. "Бор Өндөрийн" баяжуулах фабрик бараг одоо бараг хаалгаа барихдаа хүрч байгаа гэж сонсогдоно. Хэрэв энэ үнэн бол тус нэгдэл санхүүгийн гүнзгий хямралд орсон бололтой. ОХУ-тай хамтарсан үйлдвэр мөртлөө Орост нийлүүлсэн бүтээгдэхүүнийхээ үнийг авч чадахгүй байна гэдэг нь бүр ч хачирхалтай. "Монголросцветмет" нэгдлийн удирдлага олон улсад хэвшин тогтсон гадаад худалдааны зарчмаар худалдаагаа явуулдаггүй, өөрөөр хэлбэл, хэсэгчилсэн урьдчилсан төлбөр, аккредитив гээд арилжаа хийгч хоёр талын байгуулсан контрактын үүргийн биелэлтийг банк үйлчлэн хянадаг нөхцөлөөр худалдаа хийгддэггүй гэсэн үг. Нөгөө талаас нь бодоход тус нэгдлийн гадаад худалдаа нь ямар нэгэн зувчуулагч зуучлагч этгээдээр дамждаг юм байна гэж ойлгож ч болохоор. Нэгдэл өөрөө гадаад түншүүдтэйгээ олон улсын жишгээр гэрээ хэлэлцээ хийх чадваргүй юу эсвэл энд ямар нэгэн эрх ашгийн сонирхол байсан уу гэдэг хоёр асуулт ч өөрийн эрхгүй төрж байна. Үйлдвэрлэсэн бүтээгдэхүүнээ зах зээлийн үнээр борлуулж, аль болохоор бага зардлаар үйлдвэрлэл аж ахуйгаа хөтлөн явуулах нь зах зээлийн менежментийн үндсэн зарчим. Гэтэл нэгдэл нь данхайсан нүсэр бүтэцтэй, үйл ажиллагааны зардал ихтэй өөрөөр хэлбэл, зардал хэмнэх менежмент огт хийдэггүй гэдгийг л харуулаад байна. Энэ бүхнээс дүгнэхэд "Монголросцветмет" гэгдэг энэ том үйлдвэр нь одоо хүртэл зах зээлийн тогтолцоонд ороогүй, социализмынхаа замаар гэлдрээд байгаа юм биш биз гэсэн бодол өөрийн эрхгүй төрнө. Тус нэгдлийн харьяа үйлдвэрүүдийн техник, технологийн түвшин, сахилга, зохион байгуулалт сайн байна гэж саяхны нэгэн сонинд гарсан ярилцлагад бичсэнээр хэлэх үндэслэл тааруухан юм. Зах зээлийн өнөөгийн нөхцөлд алдагдалтай ажиллаж буй аливаа аж ахуй дампуурах ёстой. Зах зээлийн хууль тийм. Гэтэл хоёр жил дараалан алдагдалтай ажилласан байхад нэгдлийн удирдлага юу хийж байсан нь тодорхойгүй. Үндсэндээ менежмент нь эзэнгүйдсэн юм бус уу. Өөрөөр ойлгох арга алга. Эсвэл удирдлагынхаа менежментийг одоо тус нэгдэлд ажиллаж байгаа оросууддаа бүрмөсөн тавиад туучихсан юм уу. Хэрэв тийм бол бүтээгдэхүүнээ ачуулчихаад төлбөрөө зориуд авч чадаагүй байгаа нь үүнтэй холбоотой байж ч магадгүй бололтой. Тус хамтарсан нэгдэл нь үр ашигтай ажиллаж, Монгол улсад татвар төлж, үлдсэн ашгаа хувь нийлүүлэгч хоёр тал болох Монгол улс, ОХУ-ийн Засгийн газарт ногдол ашиг өгч байх учиртай билээ. Хамтарсан үйлдвэрийн хувьд Засгийн газар хоорондын хэлэлцээрийн дагуу тус нэгдлийн гадаадаас авч буй бараа, материалд гаалийн татвар болон НӨАТ ноогдуулдаггүй, өөрөөр хэлбэл, өнгөрсөн хоёр жилийн хугацаанд тус нэгдлийн үйлдвэрлэлдээ хэрэглэсэн гадаад материалын үнэ нь "Эрдэнэт" үйлдвэртэй харьцуулахад 20 гаруй хувиар хямд байсан гэсэн хэрэг. Гэтэл гаалийн статистик мэдээнээс нь үзэхэд хүчин чадлаасаа хэтэрсэн материал, сэлбэг, шатахууныг хөнгөлттэй нөхцлөөр гаднаас татваргүй оруулсан байх юм. Ийм байхад үйлдвэрлэлийг бууруулж, алдагдалд оруулан дампуурлын ирмэгт аваачсан нь нэн ойлгомжгүй, хэтэрхий хариуцлагагүй явдал гэдгийг Д.Бямбасүрэн гуайн хэлдгээр дунд мэргэжлийн нягтлан бодох ч тооцоод үзчихээр хэн бүхэнд энгийн зүйл аж. Ер нь тус нэгдлийг зориуд дампууруулах бизнесийн бүлэглэл ажиллаад эхэлчихсэн байгаа юм биш биз. 2003 онд ч билүү "Монголросцветмет" нэгдлийг УИХ-ын шийдвэрээр хувьчилж Үл болох объектын жагсаалтаас гаргаж хувьчлах объектын жагсаалтад оруулсан гэдэг. Эндээс үүдэн дампууруулж байгаад хямдхан хувьчилж авах гэсэн бизнесийн сонирхол яваад байна гэж хардаж ч болмоор. Хэний сонирхлыг татаж ямар бизнесийн бүлэглэл энэ санаагаа хэрэгжүүлэхээр морио эмээллэчихээд байгаа нь одоохондоо таавар төдий л байна. Эцэст нь хэлэхэд Монгол түмний маань саалийн томоохон үнээ гэж үзэж болох "Монголросцветмет" гэдэг аж ахуй ийнхүү элгээрээ хэвтчихжээ. Одоо саалийн үнээгээ сэхээн амьдруулж сүүтэй болгох нь хоёр талын хувь нийлүүлэгчид, тус нэгдлийн менежментийн арга ухаан, хүчин чармайлтаас л хамаарах болжээ. Ш.Дэмчигрэгзэн 

