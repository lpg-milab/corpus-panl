"Монгол хэлээрээ зөв ярьж сурцгаая" гэсэн уриалга гаргана

"Монгол тэмүүлэл-сайхан Монгол орон" аяны хүрээнд "Монгол хэлээрээ зөв ярьж сурцгаая, монгол хүний хэв шинж дархлааг тодорхойлох нь" сэдэвт бага хурал өчигдөр Монголын хүүхдийн ордонд болов.
Ертөнц дахины энх тайвны Монголын холбооноос зохион байгуулсан энэхүү хуралд "Төрийн түшээдийн ёс зүй", "Дэлхийн нэгэн сайхан хэл", "Монгол хүний хэв шинж дархлааг тодорхойлох нь", "Монгол хүний ёс суртахууныг төлөвшүүлэх нь", "Монгол хүний боловсрол хөгжлийн зорилт" сэдвээр Ерөнхийлөгч асан П.Очирбат, бурханч лам Г.Пүрэвбат, Гэр бүлийн боловсрол төвийн тэргүүн Н.Удвал, доктор С.Удвал, Боловсролын хүрээлэнгийн захирал Н.Бэгз нар илтгэл тавилаа. Эмч, багш мэргэжлээр суралцаж буй оюутнууд оролцсон уг хэлэлцүүлгийн гол зорилго нь монгол хэлээрээ зөв ярьж сурахаас гадна монгол хүний хэв шинжийг тодорхойлох зөвлөмж уриалгыг гаргах гэнэ. XXI зууны эхний 20-иод жилийн дараа Монголын залуус нэгээс хоёр гадаад хэлний мэдлэгтэй, компьютерийн боловсрол, мэдээлэл ашиглах чадвартай болсон байх аж. Үүний үндэс нь мэдээж төрөлх хэлээрээ зөв ярьж сурах гэдгийг сануулж байсан. Мөн эх орныхоо бүрэн бүтэн байдлыг хадгалж чадахгүй байгаа, экологийн тэнцвэр алдагдаж, чанаргүй бүтээгдэхүүн хэрэглэж буй зэрэг нь хүний ёс зүйгүй үйл ажиллагаатай холбоотой гэнэ. Тиймээс хүмүүст зан төлөвийн боловсрол олгох нь нэн чухал байгааг энэ үеэр ярив. Харин монгол хүний тэмүүлэл нь эх орондоо эмээх зүйлгүй, элбэг дэлбэг, эрүүл орчинд урт наслахад оршдогийг ч дурдаж байлаа. Түүнчлэн УИХ-ын гишүүд ёс зүйгүй байгааг онцолж гадаадын бусад орны парламентын гишүүд ёс зүйгүй авирласан тохиолдолд ямар арга хэмжээ авдаг зэргийг иш татан сонирхуулсан юм. Тухайлбал, Францын үндэсний хурлын дэгд зааснаар тухайн депутат санал хураалтад хоёроос цөөн удаа оролцсон бол цалингийнх нь гуравны нэгийг суутгадаг байна. Мөн Австралид парламентын хуралдааныг зурагтаар дамжуулдаггүй аж. Энэ мэтчилэн сонирхолтой зүйлүүдийг илтгэгчид дурьдаж байв. 
Я.МӨНГӨНЦЭЦЭГ
