№174(16451)           
1986 оны долдугаар сарын 22.
Намын удирдлага, ардын хяналт

Улс орны эдийн засаг, нийгмийг хөгжүүлэх өргөн цар хүрээтэй зорилтыг хэрэгжүүлэхэд ардын хяналтын байгууллагын үүрэг өсөн нэмэгдэж байгааг МАХН-ын XIX их хурал онцлон тэмдэглэгчид, түүний гол хүч болсон анхан шатны хороо, групп, пост бүрийн ажлыг жигд сайжруулах, хяналт шалгалтад хөдөлмөрчин олон түмнийг өргөн оролцуулах, тэдний улс төрийн идэвхийг өрнүүлэх замаар хяналт шалгалтын ажлын арга барил, үр нөлөөг эрс дээшлүүлэхийг онцлон заасан юм. Үйлдвэрлэлийн нэгжид ажилладаг ардын хяналтын анхан шатны байгууллагын ажлыг намын их хурлын эл заалт, шийдвэрийн түвшинд хүртэл сайжруулахын тулд намын байгууллагаас тэдгээрийг удирдах арга барилыг үндсээр нь шинэчлэн өөрчлөх явдал онц чухал зорилт болж байна. 

Намын хороо, үүрүүд ардын хянан шалгах анхан шатны байгууллагыг өдөр тутмын удирдлагаар хангахдаа юуны түрүүнд үнэнч шударга, нэр хүндтэй, хяналт шалгалтын дадлага туршлагатай шилдэг хүмүүсээр бэхжүүлэх, ардын хянан шалгагчдын хийсэн ажил, үзлэг шалгалтынх нь үр дүн, хянан шалгах арга барилыг хэлэлцэж дүгнэлт өгөх, тэдний хүчийг цаг үеийн тодорхой зорилтыг шийдвэрлэхэд чиглүүлэх зэргээр уян хатан, ил тод аргаар удирдаж бие даасан ажиллагааг нь дэмжин хөгжүүлж байх ёстой. Ингэж ажилладаг байгууллага ч нэлээд бий. Гэвч намын хороо, үүрээс ардын хянан шалгах анхан шатны байгууллагыг удирдах өнөөгийн арга барилд шүүмжлэлтэй хандвал зохих асуудал цөөнгүй байна. Одоогийн байдлаар нийт группийн арав, постын хорь шахам хувийн ажил тогтмолжоогүй, сонгуульт үүргээ хангалтгүй биелүүлдэг гишүүд, идэвхтэн ч байгаа нь ноцтой анхаарал татах ёстой. Ялангуяа Говь-Алтай, Булган аймагт хороо, группийн дарга нарыг тогтвор суурьшилтай ажиллуулахад хангалтгүй анхаарч, зарим ардын хянан шалгах хороод анхан шатныхаа байгууллагыг тодорхой удирдахгүй, идэвхтэн сонгуультан бүр тулж ажиллахыг орхигдуулахад хүрч байна. 

Оршиж байгаа дутагдалд зарчмын дүгнэлт хийж намын байгууллагаас ардын хяналтын байгууллагыг удирдах удирдлагыг үндсээр нь сайжруулахын тулд юуны өмнө МАХН-ын XIX их хурлын шийдвэр, ардын хяналтын байгууллагыг удирдах талаар МАХН-ын Төв Хорооноос удаа дараа гаргасан тогтоолын заалт бүрийг бүтээлчээр хэрэгжүүлэх шаардлага хурцаар тавигдаж байна. Намын байгууллага бүр ардын хянан шалгах хороо, групп, постын өдөр тутмын ажлыг шууд гартаа авч удирдах, ардын хянан шалгах хороо, групп, постын сонгуультан, идэвхтэй намын гишүүдийг намын байнгын даалгавартайд тооцож, уг үүргээ хэрхэн биелүүлж байгааг тэдний манлайлалтай холбож дүгнэж байх заалтыг чанд мөрдөх хэрэгтэй. 

Намын үүр, хороод ардын хянан шалгах хороо, групп, постоос тайлангийн хугацаанд хийсэн ажилд шүүмжлэлтэй хандаж, намын их хурлын шийдвэрийн дагуу ажлаа бодитой дүгнэсэн тайланг хамт олны нь өмнө тавиулах, хөдөлмөрчдийн үнэлэлт, дүгнэлт, санал бодлыг өргөн гаргуулах бүхий л нөхцөл бололцоог бүрдүүлсний үндсэн дээр цаашдын зорилт, түүнийг хэрэгжүүлэх арга замыг оновчтой тодорхойлохуйцаар тайлан сонгуулийн бэлтгэлийг хангуулах нь чухал байна. Өөрөөр хэлбэл тайлан сонгуулийг намын их хурлын бүтээлч, ажил хэрэгч уур амьсгалаар зохион байгуулж, хөдөлмөрчдийн улс төрийн идэвхжилийг дээшлүүлэх нэг гол ажил болгох хэрэгтэй юм. Үүний тулд хороо, групп, пост, идэвхтэй, сонгуультан бүрийн хүчийг улс ардын аж ахуйн 1986 оны төлөвлөгөөний биелэлтийг бүрэн хангах, үйлдвэрлэлийн үр ашиг, бүтээгдэхүүний чанарыг дээшлүүлэх, малын хариулга маллагааг сайжруулж, оторлон таргалуулах, эх мал бүрийг бүрэн хээл авахуулах, ашиг шимийг нь дүүрэн ашиглах, арвин их хадлан тэжээл бэлтгэх, ургац хураах, өвлийн бэлтгэлийг эртээс хангах зэрэг цаг үеийн гол ажилд чиглүүлж эрчимжүүлэх ёстой. 

Түүнчлэн нам, засгийн тогтоол шийдвэрийг ханган биелүүлэх, социалист өмчийн хадгалалт, хамгаалалт, хүмүүсийн хариуцлага, сахилга, дэг журмыг сайжруулах, нөөц бололцоог илрүүлэн ашиглах, шинжлэх ухаан техникийн ололтыг нэвтрүүлэх зэрэг намын эдийн засгийн бодлогын зангилаа асуудалд чиглүүлэн удирдаж, үзлэг шалгалт бүрийг аль болохоор иж бүрэн, далайцтай, оновчтой, үр нөлөөтэй зохион байгуулах нь чухал. Ялангуяа эдийн засгийн үр ашгийг дээшлүүлэхэд ардын хянан шалгагчийн ажил хэрэгч чанар чухал ач холбогдолтойг мартаж болохгүй. 

Зарим үйлдвэр, аж ахуйн газрын удирдах хариуцлагатан шалгалтын мөрөөр тодорхой ажил зохиодоггүй, ардын хянан шалгах хорооны даргыг үйлдвэрлэлийн зөвхөн нэг нэгж дээр удаан хугацаагаар суулгаж хяналт шалгалтаас хөндийрүүлдэг, сумын ардын хянан шалгах байгууллагад аж ахуйн ганц ажил хувьчлан хариуцуулж явцууруулдаг зэрэг хоцрогдсон арга барилыг өөрчлөх цаг болсон байна. Нүд хуурах, залилж мэхлэх, эдэд шунах, нэр төр хөөцөлдөх зэрэг манай нийгэмд харш аливаа үзэгдлийг газар авахуулахгүй таслан зогсооход ардын хяналтын байгууллагаас зохиодог ажлыг чиглүүлж, түүний явц, чанар намын байгууллагын хяналтыг эрс сайжруулах хэрэгтэй. Намын үүр, хороод ардын хянан шалгахын анхан шатны байгууллагын тайлан сонгуульд бэлтгэхдээ хороо, групп, постын бүрэлдэхүүнийг сайжруулж шилдэг хүмүүсээр бэхжүүлэхийг чухалчлан анхаарах нь зүйтэй. 

Ардын хяналтын анхан шатны хороо, группийн ажлын далайц, хяналт шалгалтын өгөөж, үр ашгийг байнга дээшлүүлэх, ажлын дутагдлаас урьдчилан сэргийлэх, ил тод чанарыг хангах нь МАХН-ын XIX их хурлын шинэ дайчин зорилтыг хэрэгжүүлэхэд нэн чухал ач холбогдолтой ажлын нэг гэдгийг намын байгууллагын ажилтнууд анхаарвал зохино. 

