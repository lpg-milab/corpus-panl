Коизумигийн анхаарлыг татаж чадсан япон өвгөн

Япон Улсын Ерөнхий сайд Ж.Коизуми манай оронд айлчлахдаа Дамбадаржаа дахь Японы олзлогдсон цэргийн бунхныг эргэж хүндэтгэл үзүүлсэн билээ.
Энэ бунханд очих замд Дамбадаржаа хийдийн хэрмэн хашааны дэргэд нэг япон өвгөн Ерөнхий сайдынхаа анхаарлыг татах гэж хийдийн хэрмэн хашаан дээр ханз үсгээр юм бичин, Японы төрийн далбаагаар даллаж их л мэрийж байсан тухай манай сонин мэдээлсэн. Тэр өвгөн манай сонины редакц дээр ирж уулзсан юм. Түүнийг Касуга-Юкио сан гэдэг аж. Одоо Хан-Уул дүүргийн Өлзийт хороонд өнчин хүүхэд асрах "Тэмүүжиний андуудын номын өргөө" гэдэг жижиг байгууллага өөрөө байгуулан ажиллуулдаг гэнэ. Япон цэргийн олзлогдогч, олзны япон цэргийн Дамбадаржаа дахь эмнэлэгт их эмчээр ажиллаж, тэр эмнэлгийн дарга байсан хүн аж. Одоо 86 настай тэр япон эр ёстой үхэхээс бусдыг үзэж, тэр цагийн олзны цэргийн хүнд бэрх амьдралыг туулжээ. Тэрээр хүүхэд байхдаа Өвөр Монголд монгол хэл, зан заншил сурч байгаад, Өвөр Монголын армид байсан нэг япон эмчийн туслахаар ажилласан аж. Тэгээд тэр хүн нь Харбин хот дахь цэргийн эмнэлгийн сургуульд сурах хэрэгтэй гэж зөвлөсний дагуу эмнэлгийн дээд сургуульд орж дөрвөн жил суралцаад Манж-Го улсын цэргийн эмнэлэгт орж ажиллажээ. Яг тэр үед Японы арми ялагдал хүлээж Касуга-Юкио сан гуай ч олзлогджээ. Тэрээр Монголд олзлогдож орж ирсэн 12 мянган Японоос хамгийн эхний нэг мянган хүн дотор байсан гэнэ. Тэр олон хүн дотор их эмч, дээр нь монгол хэл мэддэг ганц хүн нь байсан тул Дамбадаржаагийн эмнэлэгт даргаар очжээ. 250 хүний ортой эмнэлэг байгуулсан ч яаж ийгээд 1200 хүн хэвтүүлэн эмчилж байсан гэнэ. Тогтоож өгсөн орноос олон хүн хэвтүүлсэн гэсэн хэргээр өөрөө мөн Амгалангийн шоронд буюу сахилгад оржээ. Олзлогдсон хүмүүс уушгины сүрьеэ, сульдаа, ядаргаа, тэжээлийн доройтлоор голдуу нас бардаг байв. Тэр үед Япон оронд сүрьеэгийн голомт их, нян тээгчид олон байж. Тэгээд хүйтэн сэрүүн оронд хоол унд муутай ядраад ирэхээрээ өвчин нь сэдэрдэг байна. Өвчтэй цэргүүдээ өмөөрөөд тэднийг хэвтүүлж эмчлүүлэх гэж дарга нараа аргалж, өгсөн тушаалыг нь зөрчиж явсан гэнэ. Түүнийг дарга нар тушаал биелүүлээгүй, ажил хийх ёстой хүнийг эмнэлэгт хэвтүүлэхээр оролдож байна гээд буудаж алахаар болж нүхийг нь хүртэл ухуулж байжээ. Касуга-Юкио сан олзлогдсон япон цэрэг хаана очиж ажиллаж байсан тэр бүгдэд очиж ажилласан аж. Тэрээр тоосгон завод, Сэлэнгийн болон Амгалангийн хорих гээд очиж үзээгүй олзлогдогсдын лагер байгаагүй гэнэ. Хаана ч очно тэнд монгол хэл мэддэг, мөн эмч болохоор нутаг нэгтнүүддээ тус болох санаатай, үмх хоол олоод өгчих гээд л монгол дарга нарын хойно урд орон гүйдэг байсан аж. Энэ намхан япон өвгөн залуудаа ч намхан туранхай залуу байсан биз. Гэвч чухам эр зориг гэдэг юм л түүнийг гал усны гашуун зовлон дундуур авч гарсан байна. Зөвхөн авч гараад ч зогсохгүй нутаг нэгтнүүдийнхээ төлөө ялсан дайсныхаа өөдөөс сөрөн зогсож ядарсан, өвчиндөө таталдсан олзны цэргийг аргалж байгаад эмнэлэгт хэвтүүлж дөнгөдөг байжээ. Касуга-Юкио сан хоёр жил гаруй болоод нутагтаа буцжээ. Олзлогдогсдын эмч болохоор ямар цэрэг хаана ямар өвчний улмаас эндсэнийг мэддэг. Тийм ч учраас Монголын Улаан загалмайн нийгэмлэгтэй хамтарч үрэгдэгсдийн шарил эргэх, янзлах, Япон улс руу буцааж зөөх гэх мэтчилэн ажлаар Монголд социализмын үед 40 гаруй удаа ирж байжээ. Нас нөхчсөн дайчдын дурсгалд зориулж ноднин нэг сүм байгуулсан байна. Үүнийг Дамбадаржаагийн хийдийн хашаан дотор байгуулжээ. Тэр сүмээ л өөрийн орны Ерөнхий сайдад мэдүүлэхийн тулд Дамбадаржаагийн хийдийн ханан дээр "Амь үрэгдсэн дайчдын сүм хашаан дотор 150 м яваад байгаа" гэсэн бичиг хадаад төрийн хамгаалалт авсан зам дээр хүлээжээ. Түүнийг хамгаалалтын цагдаа хөөж байсан ч тэрээр Монголын төрөөс шагнасан "Алтан гадас" одон, мөн Ардын хувьсгалын 50 жилийн ойн баяраар шагнагдсан "50 жил" медалиа үзүүлээд "Чамайг төрөөгүй байхад танай төр намайг шагнаж байсан. Би Ерөнхий сайдтайгаа уулзана" хэмээн зүтгэсээр байсан гэнэ. Сүүлдээ хамгаалалтын цагдаа ч гайгүй болжээ. Хамгаалалтын цуваа хойшоо явчихаад буцаж иртэл тэрээр хүлээжээ. Цуваа буцаж ирээд Ерөнхий сайдын машин өвгөний харалдаа очоод зогсов. Ерөнхий сайдын машины хаалга онгойход Касуга-Юкио сан ойртож очин гар барьж мэндэлсэн байна. Тэгээд нөгөө сүмийн танилцуулгаа түүнд гардуулж амжжээ. Энэ бүхэн болж өнгөрөхөд ердөө л хоёр минут болсон гэнэ. Японд "Жикисо" гэдэг эртний самурайн заншил байдаг аж. Тэр нь дээд албан тушаалын хүнд санал бодлоо хүргэх гээд болохгүй бол шууд зам дээр нь хүлээж байгаад зоригтойгоор саналаа илэрхийлдэг заншил юм. Өвгөн самурай энэ л аргаа хэрэглэсэн нь тэр аж. Эртний ёсонд энэ арга нь бүтэлгүй болбол шууд цаазлуулдаг юм байна. Мань хүний хувьд "Жикисо" нь бүтэлтэй болжээ. Тэгээд ч 85 хүрсэн би цаазлуулахад гомдолгүй хэмээн Касуга-Юкио сан тоглоом болгон хэлж байв. Туулж өнгөрүүлсэн замналынх нь хажууд саяны энэ үйлдэл ч ёстой юу ч биш байсан байлгүй. Эр хүнийг эр зориг л авч гардаг даа. Ж.САНДАГДОРЖ 
