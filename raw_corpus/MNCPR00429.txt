Санаан зоргоор ярих... "Жи-Мобайл"

Үүрэн телефон холбооны дөрөв дэх оператор мэндэллээ. "Жи-Мобайл" компани нь Харилцаа холбооны зохицуулах хорооноос зарласан "Хөдөө орон нутгийг холбоожуулах" тендерт ялж, үйл ажиллагаагаа хэрэгжүүлэх эрх авч өнгөрсөн оны дөрөвдүгээр сард байгуулагдсан үндэсний хөрөнгө оруулалттай компани юм.
Тус компани өнгөрсөн нэг жилийн хугацаанд Монгол орны бүх аймагт нийтдээ 200 гаруй сум сууринд сүлжээнийхээ техник технологийг суурилуулж дуусаад энэ сарын 21-нд сүлжээнийхээ нээлтийг хийхээр болсон тухайгаа өчигдөр хэвлэлийнхэнд мэдээллээ. Өмнөх үүрэн телефон холбооны операторууд үйл ажиллагаагаа нийслэлээс эхэлж байсан бол эднийх хөдөө аймаг тэр дундаа алслагдсан сум суурингаас эхэлж байгаагаараа, мөн гадны туслалцаа дэмжлэггүй монголчууд өөрсдөө хөрөнгө оруулалт хийснээрээ онцлогтой. "Санаан зоргоор ярих..." Жи-Мобайл" гэсэн уриатай тус сүлжээний нээлтийн ажиллагаа энэ сарын 21-нд Дундговь аймгийн төвөөс эхэлж цаашлаад тавдугаар сард төв болон говийн нутгаар, зургадугаар сард зүүн, долдугаар сард хангайн бүсийн нутгаар гэхчилэн шаталсан дарааллаар төхөөрөмж суурилуулсан бүх сум сууринд энэ ондоо багтааж сүлжээгээ бүрэн нэвтрүүлэхээр төлөвлөжээ. Эдний бас нэг давуу тал CDMA 20001 XEYDO 450 MНz технологи ашиглажээ. Энэ технологи нь нам давтамжийн зурваст ашиглах боломжтой CDMA 2000 технологид суурилсан утасгүй үүрэн телефоны шинэ үеийн дэвшилтэт технологи бөгөөд олон улсын туршлагаас үзэхэд алслагдсан хөдөө орон нутгийг холбоожуулахад хамгийн тохиромжтой технологи хэмээн үнэлдэг аж. Олон давуу талтай учраас "Энэ салбартаа тэргүүлэгч болно" гэдэгтээ итгэлтэй байгаагаа тус компанийн гүйцэтгэх захирал н.Баяраа хэвлэлийн бага хурлын үеэр мэдэгдсэн. Үнэ тарифын  хувьд бусдаас хямд байх болов уу гэсэн асуултыг хэн бүхэн сонирхож байгаа байх. Тэгвэл эдний урьдчилсан төлбөрт үйлчилгээний хэрэглэгчид сүлжээн дотроо 42 төгрөг, дараа төлбөрт хэрэглэгчид 30 төгрөгөөр ярих бөгөөд гадагшаа ярих, гаднаас ярихад бусад операторуудтай адил гэнэ. Үүнийгээ тэд монголчуудын амьдралын түвшинг харгалзан тогтоосон бодит үнэлгээ гэж тайлбарласан. Харамсалтай нь, тус компанийнх шиг өндөр хүчин чадалтай сүлжээг барих гар утас Монголын зах зээлд байхгүй учраас Солонгост захиалгаар гар утас хийлгэж байгаа юм байна. Одоогоор 126-411 мянган төгрөгийн үнэ бүхий гурван төрлийн утас санал болгож байгаа бөгөөд хэрэглэгчид лизингээр авах боломжтой гэсэн. "Юнител" компани эхний үйлчлүүлэгчдэдээ нэг дугаар авбал нэг дугаар үнэгүй дагалдуулах урамшуулал үзүүлж байсан бол эднийх нээлтийн хүрээнд нэг сарын хугацаатай урамшуулал үзүүлэхээр болжээ. Тухайлбал дараа төлбөрт үйлчилгээний хэрэглэгч гар утасны бүртгэлийн хураамжаас 100 хувь чөлөөлөгдөж, дээр нь Улаанбаатар хотын дурын сүлжээний дугаар руу 80 минут үнэгүй ярих эрх эдлэх аж. Харин урьдчилсан төлбөрт үйлчилгээний хэрэглэгч гар утас худалдан авснаар 9800 нэгж бүхий 60 хоногтой шинэ дугаар, мөн Улаанбаатар хотын дурын сүлжээнд 50 минут үнэгүй ярих эрх эдлэх юм байна. Нэгэнт л монголчуудын захиалгаар үйлдвэрлэгдэж байгаа учраас утасны тохиргоо, тайлбар бүгд монгол хэл дээр байх учраас хөдөө орон нутгийнхан ялангуяа малчдад хэлний мэдлэг шаардахгүйгээрээ хялбар гэнэ. Цаашдаа утасны сонголт өргөн болж үнийг ч хямдруулах тухай судална гэв. Алслагдсан аймаг суманд ашиглаж болох энэхүү утсыг малчид өргөнөөр ашиглаж ялангуяа малын сургийг утсаар гаргачих боломж хэр байгааг сонирхоход боломжтой гэсэн хариулт өгсөн. Учир нь тус компанийн хийсэн судалгаагаар малчид аймаг, сумын төвөөсөө 30-50 км-ээс холгүй суурьшдаг гэжээ. Тэгвэл эдний сүлжээ төхөөрөмж суурилуулсан суурингаас 30-50 цаашлаад 80 км-т барих боломжтой юм байна. Цаашдаа алслагдсан сум суурингийн дэд бүтэц сайжраад гэрэл цахилгаантай болчих юм бол Монгол орны бүх сууринг ч гар утасны сүлжээнд хамруулах боломжтой юм байна. Зөвхөн яриа биш сүлжээ барьж байгаа бүх газраас гар утаснаасаа интернэтэд холбогдох боломжтойгоороо хамгийн том давуу талтай аж. Нэмж дуулгахад, хөдөө орон нутагт байгаа хүмүүсийн ярианы урсгал ихэвчлэн нийслэл рүү чиглэсэн байдаг учраас Улаанбаатарын тарифыг хот хоорондоос хямд тогтоожээ. 
Д.Цогзолмаа