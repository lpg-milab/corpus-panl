Г.ЛОВОР

ШУВУУХАЙН ОРД
/Ойн цагдаагийн яриа/

	Шувуудын хаан бүргэд өнгө хоршсон үзэмжит лавридаа заларч ,Хун хун цэцэн хоёроор хуянгаа даруулж ,хөөндийгөөр хөлсөө сэвүүлэн суужээ. Чимээ анирыг эвдэн хошуу охор ,далавч шар халтар нэгэн өчүүхэн шувуу орж ирэнгүүтээ:
	-Эзэн дээдэс таны зарлигаар  явж ,энэ хорвоогийн хамгийн ухаантан хүн төрөлхтөнд очлоо.Тэгээд шувуухайн оромж сууцыг барих арга ухааныг мэдэж сураад ирлээ гээд тэргүүнээ мэхийн ёсолсонд бүргэд толгой тохимор болсноо , өмнөх ширээн дээрхи хонхоо авч хошигнуулав.	
	Тэгтэл хаалгаар бие цэгц , хөдөлгөөн шалмаг ,нэгэн шувуу тав яв хийн орж ирмэгцээ монхор хамрын цаана хөнхийсөн хурц нүдээрээ эргүүлэн тойруулан хараад бүргэдийн өмнө шууд очиж бор далавчаа засасхийн ,цайвар элгээ төвхийлгөн үг дуугүй мэхийн ёслов . 	
	-за Харцага чи хормийн дотор хурмастад нисдэг шувуун  төрөлтөн болгонийг хураагаад ир ! гэж бүргэд зарлиг буулгажээ. 	
	Даан удалгүй ,бүх шувуу цугларсныг Харцага айлгахад Бүргэд 
	- За халтар далавчит минь миний бүх албат жигүүртэнд сурсан эрдмээ үзүүл ! Бүр барих арга ухааныг зааж өг гэв.  Нөгөөх шар халтар далавчит ,хан Бүргэдийн өргөөнөөс гаргахад цугларсан шувууд далан хэлээр шулганан угтав . Бүр барихад хэрэгтээ бүх нь зэхээжээр ажээ. 	
Халтар далавчит :	
	-Бүр засахын тулд жаахан хонхойлно!  гэсэнд хэзээнээс хэрүүлч шаазгай басамжлах аятай:
	-Би газар яаж хонхойлох билээ дээ гэсэнээ шаг шаг шагширав .	
	-Би хээр тал газар амьдардаг шувуудад ярьж байна.	
	-За за үүр засах гэдэг чинь мэдэж цөхөх юм алга шивдээ гэж шөвөг  мэт шонтгор хошуу нь доошоогоо махийсан,зэгзгэр хөлт цуучил дэргэдээ байсан хар толгойт ,хавтан хошуут цагаан цахлайдаа хэлэв.	Цаадах нь толгой гэдийлгэсэнээ Цуучилыг дэрхийн нисэхэд цочин үргэх мэт дагаж хөөрөв. 	Энэ хоёр шувуу одоо хүртэл газар хонхойлж өндөглөхөөс илүү олигтой үүр засаж чаддаггүйн учир энэ юмсанжээ . 	
	Шар халтар далавчит яриа цааш үргэлжүүлэх гэж 	
	-Нүх жаахан ухаж хонхойлохдоо ... гэтэл үгийн тасалж	
	- Нүх л ухах юм уу, за боллоо! гээд хөхөц гал шар элгээ дэлгэн  цээжээ дэлгэснээ ,ногоон эрээн далавчаа дэвэн нисэхэд  ,араас нь мөчир дээр түрүүнээс тэсэж ядах мэт ацан урт сүүлээ хөдөлгөн ,гэдэлзэн годолзон суусан суусан Ураацай дагажээ. Ураацай хөхөц хоёр нүхэнд өндөглөдөг энэ ажээ. 	
	- -Дараа нь жаахан хуурай өвс дэвсвэл гэтэл халбага өргөн хошуут бор нугас нисэн одов. 	Гэтэл хэрэгт дуртай хар хэрээ :	
	-гаарр ,гуа хөөе охорр хошуут  чи хээррр талын шувуудын үүр барихыг хэд хэлэх гэсэн юм.Ой тайгын шувууд оромж үүрээ яаж хийх болж байна гээд гар гэж чарлав.Нөгөө шар халтар далавчид ер яарч тэвдсэн янзгүй айвуу тайвуухан 	
	-Хүлээж бай,хүлээж бай,Хэрээ гуай минь ! гээд сарвуугаа дэрвэлзүүлэн биеэ  засасхийн  суугаад  
	 Модон дээр барих бас адилхан шүү. Хуурай навч ,хагд өвс ,модны дол зэрэглэж,  ноорс өд дэвсэж голы нь хондуу заснаа гэсэнд 
	 -шаг ,шаг шарр гээд бөөр цагаан ,урт сүүлт нэг нь хар алаг шувуу хөөрөх нь нөгөөх шаазгай байжээ. 	-За халтар далавчит минь уул хад байц газар амьдардаг бид үүрээ яаж засах болж байна. Тас хошуугаа хагшин шаардав.	
	- Онц ялгаа юу байхав дээ. Тэвчээртэй сонсож сурах хэрэгтэй . Модны хуурай мөчир цуглуулж болно гэж дуусав уу үгүй юу шөвгөрдүү бахь хошуугаа сунасхийн гүдийлгэсээр нэвсгэр хар шувуу тасыг даган цойлон ниссэн нь Турлиах ажээ.	Уулын ян сайрдаг ,хад асга ,өндөр модны оройд хөхөрч хувхаар мөчир сүеэ , үс хялгасаар эмх цэгц муутайхан барьсан үүр холоос нэвсийн харагддаг нь эдний оромж байр байна шүү. Тэгвэл хар сааралдуу Тоншуул  :	
	-Шар халтар далавчдаас асуух юм байна гээд үг хэлэх тоолондоо угийн тоншиж сурсан зангаараа цондон улаан толгойгоо инээдтэй тонгогнуулан:	
	-Мод нүхэлж ,эсвэл модны хөндий хонгилд үүрлэж болох уу ? гэж асуув. 	
-Болох байлгүй дээ гэхэд үүрэглэх мэт хөдөлгөөнгүй погвойн ,огт анир чимээгүй зөвхөн л шар нүдээ эргэлдүүлэн суусан цагаан саарал Ууль сүрхийн нисэн одов. Тоншуул ч явчихав.    
	 Шар халтар далавчит 	
	-Яарах явдалгүй нөхөд минь модны уян налархай нарийн мөчрийн үзүүрийг нахилган холбож ноорс ,ноолуур сөдөөр бүрж болно. Орж гарах хаалга хажуу талд нь гаргана. Ийм үүрийг сэвсээ салхи бүүвэйлэн хичнээн зугаатай байдаг гэж санана гээд тойрноо харвал ганц шувуу алга байлаа. 	
Шар халтар  далавчдын үүр  засах аргыг ямар ч шувуу дуулаагүй  болохоор зөвхөн өөрөө л тийм үүр барьж байхаар  шийджээ. 	
	Хан Бүргэд ,нэгэн удаа түүний энэ үүрийг үзээд 	
	-Маш сайн орц барьжээ. Чи их уран байна гэж хэлснээс хойш  түүнийг Уран шувуу гэж нэрлэх болжээ. Бүр арих арга ухаан  заах тэр <<хичээлээс>> хөхөө хошигдож очсоноос хойш одоо болтол үүр засаж мэдэхгүй ,бусдийн үүрэнд өндөглөдөг болсон юмсанжээ.    
