Томчуудын хүүхдүүд машинаар уралдаж тоглодог

Хан-Уул дүүрэг дэх Замын цагдаагийн тасгийн дарга, цагдаагийн хурандаа Т.Ганбаатартай ярилцлаа.
-Маршал, Зайсангийн гүүр гээд хотын төвөөс зайдуу зам дээр машинтай залуучууд бооцоо тавьж уралддаг гэсэн. Саяхан танай дүүргийн цагдаа нар хэсэг залуусыг саатуулсан юм байна. Энэ талаар мэдээлэл өгөхгүй юу?
-Өнгөрсөн долоо хоногт манай дүүргийн нутаг дэвсгэр дээр дөрвөн залуу бооцоо тавин уралдах гэж байгаад баригдсан. Бид холбогдох арга хэмжээг авсан. Ер нь иймэрхүү байдлаар хэсэг бүлгээрээ өөр хоорондоо бооцоо тавьж уралддаг бүлэг залуучууд нийгэмд бий болчихоод байна. Бид энэ талаар нарийн судалгаа хийж байгаа. Эдгээр залуучууд жолооны курс дөнгөж төгссөн, замын хөдөлгөөний дүрмийн талаар ямар ч мэдлэггүй байдаг. Тэд ихэвчлэн Налайх, Багануур, Маршалын гүүр орчимд уралддаг. Манай зам ямар билээ. Энэ зам дээр залуучууд хурд, хүч ихтэй машинаар уралдана гэдэг нь амь насаараа дэнчин тавьж тоглож байна гэсэн үг шүү дээ. 
-Эдгээр залуучууд ямар машинаар уралддаг вэ. Хамгийн сүүлд баригдсан залуус гэхэд... ?
-Тоёота, Чейзер, Лексус гээд спорт загварын машинууд байсан. Харж байхад томчуудын хүүхдүүд энэ тоглоомоор тоглоод байна.
-Залуучууд дулаараад ирэхээр мотоциклиор уралдах нь ихэсдэг. Ийм тохиолдол танайд бүртгэгдсэн үү? 
-Байдаг, бид энэ хүмүүстэй уулзаж эхний удаад сануулах, торгох арга хэмжээг авсан. Миний ойлгосноор мотоциклийн холбоо гэж байдаг юм билээ. Энэ холбоо нь 70-80 гишүүнтэй. Өнгөрсөн жил цуваагаар уралдаж байгаад нэг залуу нь унаж бэртсэнээс хойш ингэж уралдах нь харьцангүй гайгүй болсон.
-Танайх бусад дүүргээ бодвол авто машины хөдөлгөөн бага байдаг. Зам тээврийн осол харьцангүй бага гардаг уу? 
-Иргэдийн дунд өмнө нь "Хан-Уул бусад дүүргээ бодвол ачаалал багатай, төв замтай адилгүй" гэсэн яриа байсан. Өнөөдөр манай дүүрэг 90 мянга хүн, 11 мянган автомашинтай болсон байна. Тэгэхээр өмнөхөөсөө өөрчлөгдсөн гэсэн үг. Гэхдээ манай цагдаа нар төрийн өмнө хүлээсэн үүргийнхээ дагуу иргэдийнхээ аюулгүй байдлын төлөө өдөр шөнөгүй ажиллаж байгаа. 
2006 онд манай дүүрэгт 53 осол гарч байсан бол өнгөрсөн онд 41 болж 22.6 хувиар буурсан. Мөн 2006 онд 12 хүн ослоор нас барж байсан бол өнгөрсөн онд найм болж буурсан байна. Бид зам тээврийн осол өмнөх оноос тэдэн хувиар буурсан гэхээсээ илүү урьдчилан сэргийлэх ажлыг холбогдох газруудтай нь хамтран хийж байна. Үүний үр дүнд осол хэрэг өмнөх оноосоо буурсан. 
-Замын цагдаагийн газрын удирдлагууд цагдаа нарын тоог нэмэх зайлшгүй шаардлагатай гэдэг. Танай дүүргийн хувьд цагдаа нарын хүрэлцээ ямар байна вэ? 
-Манай тасагт 30 цагдаа, 15 офицер ажиллаж байна. Өдөр болгон бүрэн бүрэлдэхүүнээрээ ажиллана гэж байхгүй шүү дээ. Хүн л юм чинь өвдөж зовох гээд элдэв асуудал гарна. Үлдсэн хүмүүс нь байхгүй нэгнийхээ ажлыг нөхөж хийнэ гээд замын цагдаагийн ажил хүнд. Мөн төр засгийн тэргүүнүүд манай дүүрэгт их байдаг учир тусгай хамгаалалтад гарна. Тэгэхээр одоо байгаа орон тоог нэмэх зайлшгүй шаардлагатай. Миний тооцоолсноор 10 албан хаагч нэмээд авчихвал бид тэр бүр хүрч ажиллаж чадахгүй байгаа газрууддаа очиж, бүрэн хяналт тавих боломжтой болж байгаа юм. 
-Манай цагдаа нар алслагдсан газар дээр тэр бүр хүрч ажиллаж чаддаггүй гэлээ. Яг ямар газар вэ. Мөн танай дүүргийн хамгийн их ачаалалтай зам? 
-Энхтайвны гүүр, яармаг, нисэхийн замууд ачаалал ихтэй байдаг. Манай дүүргийн нутаг дэвсгэр дээр гарч байгаа нийт ослын 70 гаруй хувь нь Яармагийн зам дээр гардаг. Нарийхан зам дээр жолооч нар бие биенээ гүйцэж түрүүлэх гэж хурд хэтрүүлснээс осол их гарч байна. Шувуун фабрик, био комбинат, яармаг, нисэх, Айдасын даваа, Морин даваа гээд нийслэлээс алслагдсан газрууд бүгд манайд харьяалагддаг юм. Үнэндээ эдгээр газарт тэр бүр хүрч ажиллаж чадахгүй байгаа.
-Замын цагдаагийн газраас микроавтобусуудыг цэгцлэх талаар журам гаргасан. Энэ журам танайд хэр хэрэгжиж байна вэ? 
-Манай дүүрэгт одоо мөнгө хураагч нь орилдог, зорчигчоо буруу харсан сандал дээр суулгадаг микроавтобус бараг байхгүй. Хэрэв жолооч зөрчил гаргавал замын хөдөлгөөний дүрмийн шалгалт авч, гурван удаа тэнцээгүй тохиолдолд долоо хоногийн давтан курст суулгах жишээтэй. Ингэснээр жолооч зөрчил гаргах нь эрс багасч байна. 
-Жолооч нар замын цагдааг зан харьцааны хувьд тааруу гэж их гомдоллодог? 
-Тийм гомдол ирдэг. Бид иргэдээс ирсэн гомдлын дагуу шалгаж буруутай нь нотлогдвол хариуцлага тооцдог. Нэг замын цагдаа өдөрт 20 зөрчил гаргасан жолоочийг зогсооё гэж бодъё. Хүн болгон өөр өөр ааштай. Зарим нь загнана, элдвээр хэлнэ. Би цагдаа нартаа "Та нар хүн юу ч гэсэн дуугүй инээгээд зогсож бай" гэдэг. 
Эцэст нь хэлэхэд 2008 онд манай дүүрэгт барилгажилт их болох юм билээ. Оффисын болон орон сууцны зориулалтаар олон цогцолбор босно. Хүнд даацын машин их явна. Тэгэхээр замтай холбоотой хүндрэлтэй асуудал гарч ирж байгаа юм. Иймд холбогдох албаны хүмүүс замаа сайжруулах, хоёр урсгалтай болгох асуудал дээр анхаарлаа хандуулж ажиллах ёстой болов уу. 