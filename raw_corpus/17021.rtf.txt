№119(17021)   
1988 оны тавдугаар сарын 17.  
Хөдөө аж ахуйн байнгын комисс

<< Ардын депутатуудын хурлын чуулган, байнгын комиссын ажил хэрэгч чанарыг хангахад бүх шатны хурлын гүйцэтгэн захирамжлах байгууллага ихээхэн хүч, чармайлт гаргах шаардлагатай байна >> гэж нөхөр Ж. Батмөнх МАХН-ын XIX их хурал дээр хэлсэн юм. 

Ардын депутатуудын хурлаас хөдөө аж ахуйн үйлдвэрлэлийг удирдахад хамгийн идэвхтэй үүрэг гүйцэтгэх нэг чухал механизмын хувьд байнгын комиссууд өнөөгийн шаардлагаас ажлаараа хоцорч байна. 

Ардын депутатуудын хурал бүрт хөдөө аж ахуйн байнгын комисс ажилладаг бөгөөд тэдгээр нь орон нутгийн АДХ-ын 15 дахь удаагийн сургуулиас хойшхи хугацаанд Хурлын чуулганаар хөдөө аж ахуйн холбогдолтой 300 шахам асуудал хэлэлцүүлж, 700 гаруй шалгалт хийжээ. Хөвсгөл аймгийн Цагаан - Уул сумын Хурлын хөдөө аж ахуйн байнгын комисс бусад комисстойгоо хамтран тодорхой асуудлаар иж бүрэн үзлэг шалгалт хийжээ. Завхан аймгийн хэд хэдэн сумын Хурлын хөдөө аж ахуйн байнгын комисс мал оторлох, төл бойжуулах, ур тариа, төмс, хүнсний ногоо тарих, ургац хураах ажлын явцад депутатын пост зохион байгуулж ажиллуулдаг байна. Сэлэнгэ, Говь-Алтай зэрэг аймгуудад ч хөдөө аж ахуйн байнгын комиссын зарим туршлага бий. Хэдий тийм боловч хөдөө аж ахуйн байнгын комиссуудын нэлээд нь аар саар ажлаар хөөцөлдөж хэлбэрдэх, оромцоглох хандлага гаргасаар байна. 

Булган аймагт сүүлийн жилүүдэд мал өсгөх, төл бойжуулах болон улсад тушаах үр тариа, төмс, хүнсний ногооны төлөвлөгөө тасарч, хөдөө аж ахуйн үйлдвэрлэлд ноцтой дутагдал үргэлжилсээр байна. Гэтэл аймгийн Хурлын хөдөө аж ахуйн байнгын комисс тодорхой ажил зохиосонгүй. Тэрчлэн Баянхонгор, Баян-Өлгий, Өвөрхангай, Сэлэнгэ, Хөвсгөл зэрэг аймгийн олонхи сумын Хурлын хөдөө аж ахуйн байнгын комисс орон нутгийнхаа хөдөө аж ахуйн гол тулгамдсан асуудлыг шинжлэн судалдаггүй, Хурлын чуулган гүйцэтгэх захиргааны хуралдаанд тодорхой санал боловсруулан оруулдаггүйгээр барахгүй төрийн хууль тогтоомж, зөвлөмжийн системийг шалгадаггүй зөвхөн гүйцэтгэх захиргаа, нэгдлийн зөвлөл, хууль хяналтын болон олон нийтийн бусад байгууллагын хийвэл зохих ажлыг шүүрэн авч давхардуулан төлөвлөх төдийгөөр хэлбэрдэж, ор нэр болгож суудаг байна. 

Хурлын хөдөө аж ахуйн байнгын комиссыг хянан шалгах үйл ажиллагааг идэвхжүүлэхийн хамт шалгалтын үр нөлөө, зөвлөмжийн гүйцэтгэлийг хангах арга хэмжээг шинэ өндөр түвшинд гаргах хэрэгтэй байна. Хөдөө аж ахуйн байнгын комиссууд ажилласаар байхад малын зүй бус хорогдол гарах, хөдөө аж ахуйн машин техник, услалтын системийн хүч чадлыг дутуу ашиглах, газар тариалангийн үйлдвэрлэлд технологи зөрчих, ургац алдах, хөрс эвдрэх, хог ургамал ихсэх, бүтээгдэхүүний чанар буурах. социалист өмч үрэгдэх зэрэг ноцтой дутагдал үргэлжилсээр байна. Дутагдлыг цаг тухайд нь илрүүлэн арилгах, ололтыг бататгах талаар Хурлын хөдөө аж ахуйн байнгын комисс шийдвэртэй тэмцэж, эрхэлсэн байгууллагуудаас намын удирдамж, төрийн эрх барих болон гүйцэтгэн захирамжлах дээд байгууллага, тухайн АДХ-ын чуулганы шийдвэр, комиссын зөвлөмжийг, хэрхэн удирдан зохион байгуулж байгаад хурлын нэрийн өмнөөс байнгын ажил хэрэгч хяналт тавьж ажиллах, ингэхдээ бусад байнгын комисс, хууль, хяналт, олон нийт, хөдөлмөрчдийн сайн дурын байгууллагуудын хүч туслалцаа хамтач ажиллагаанд тулгуурлавал илүү үр дүнтэй байх болно. 

Хурлын чуулган, гүйцэтгэх захиргааны хуралдаанаар салбарын асуудлыг хэлэлцэхэд идэвхтэн оролцож туслах, эдийн засаг, нийгмийг хөгжүүлэх хэтийн болон жилийн төлөвлөгөө, төсөв, чухал тогтоол шийдвэрүүдийн төсөлд дүгнэлт саналаа оруулах, төлөвлөгөө, гэрээнд заасан үүргийг тоо, чанарын үзүүлэлтээр биелүүлэхэд байгууллага, хөдөлмөрчдийн хүчийг зохион байгуулах, төлөвлөгөөний биелэлтийн явцыг тогтмол хянан шалгаж, шаардагдах арга хэмжээ авч эрчимжүүлэхэд хөдөө аж ахуйн байнгын комисс гол үүрэг гүйцэтгэх ёстой. Малчид, механикжуулагчдын залуу халааг бий болгож, амьдрал үйлдвэрлэлд сургах, тогтвор суурьшилтай ажиллуулах, тэдний нийгмийн асуудлыг иж бүрэн шийдвэрлэхэд ч байнгын комисс анхаарал тавих шаардлагатай. 

Хөдөө аж ахуйн байнгын комисс салбарын эдийн засгийн үндсэн үзүүлэлт, хөрөнгө оруулалтын үр ашиг, техник, тоног төхөөрөмжийн хүч чадлын ашиглалт, хөдөө аж ахуйн улс, хоршооллын байгууллагын бие даасан ажиллагаа, туслах аж ахуйг хөгжүүлэх, хүн амыг чанар сайтай хүнсний бүтээгдэхүүн, аж үйлдвэрийг түүхий эдээр хангах программын биелэлтэд судалгаа шинжилгээ хийж, Хурлын чуулган, гүйцэтгэх захиргааны хуралдаанд санал дүгнэлт оруулах гэхчлэн Хурлын хяналтын эрхээ хэрэгжүүлбэл зохино. 

Материаллаг үйлдвэрлэлийн салбарт ажиллагчид, малчид, тариаланчдын дунд дэлгэрч байгаа хөдөлмөр зохион байгуулалт, урамшууллын бригадын хөдөлгөөнийг дэмжих, хэсэг, ферм, өрх, хамт олноороо тодорхой ажил гэрээлэн гүйцэтгэх, аж ахуйн тооцоо нэвтрүүлэх, үйлдвэрлэлийн зардалд чекээр хяналт тавих зэрэг шинэлэг арга туршлагыг идэвхтэй хэрэгжүүлэхэд төр, аж ахуйн байгууллагын удирдлага туслалцааг чиглүүлэн тусалж, хамт олны овсгоо санаачилгыг өрнүүлэх тодорхой ажил зохион байгуулахад хөдөө аж ахуйн байнгын комисс санаачилгатай оролцох нь чухал байна. Байнгын комисс шалгасан байгууллагууддаа ажил хэрэгч зөвлөмж өгөх, сонгогчдоос депутатад өгсөн захиа даалгаврын биелэлтийг шалгах, шаардлагатай гэж үзвэл удирдах хүмүүсийн илтгэл сонсголыг хэлэлцэх, чуулганд хүртэл асуулга тавихаар олгосон эрхээ ажил амьдралд хэрэгжүүлэх ёстой. Байнгын комиссын ажлын чанар, ур нөлөөг дээшлүүлэх, тэднээс намын удирдамж, төрийн хууль тогтоомжийн дагуу далайцтай ажиллахад нь туслах талаар бүх шатны гүйцэтгэн захирамжлах байгууллага арга барил, үйл ажиллагаандаа өөрчлөлт гаргах хэрэгтэй байна. 

