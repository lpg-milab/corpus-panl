№187(16150)
1985 ОНЫ НАЙМДУГААР САРЫН 3.
Эрдэмтдийн туслалцаа

Хөдөө аж ахуйг эрчимтэй аргаар хөгжүүлэх нэг чухал үндэс нь шинжлэх ухаан, техникийн баазад түшиглэх явдал мөн. Хөдөө аж ахуйг хөгжүүлэх, хүн амын хүнсний хангамжийг сайжруулахад манай эрдэмтэд малын үүлдэр, үүлдрийн хэсэг, газар тариалангийн таримлын шинэ сорт гаргаад зогсохгүй хөдөөгийн хүн амын соёлжилт, тухайлбал бригад, суурийг цахилгаанжуулах, сумын төвүүдийн ахуйн нэгдэл, зохион байгуулалтыг орчин үеийн хот маягийн суурингийн хэмжээнд хүргэх, бэлчээрийн мал аж ахуйн үйлдвэрлэлийн ажиллагааг механикжуулах, хөдөлмөр зохион байгуулалтыг боловсронгуй болгох, хөдөлмөрийг хөнгөвчлөх, хөдөлмөрчдийн ахуйн үйлчилгээг оновчтой шийдвэрлэх зэрэг олон асуудалд онцгой анхаарал тавих ёстой юм. 

Тус орны эрдэм шинжилгээний байгууллагууд хөдөө аж ахуйг хөгжүүлэх судалгаа шинжилгээний ажлыг улам эрчимжүүлж түүний өгөөжийг арвижуулж байна. Мах сүүний чиглэлийн << Сэлэнгэ >> , ширүүвтэр ноост << Байдраг >> , << Торгууд >> , нарийн, нарийвтар ноост << Хангай>>, << Ерөө >> үүлдэр, үүлдрийн хэсгийн малтай болж, бэлчээрийн мал аж ахуйн бүтцэд чанарын зохих өөрчлөлт гарлаа. Мөн малыг халдварт, халдваргүй, паразиттах өвчнөөс эрүүлжүүлэх эм тарилга, вакцин олныг үйлдвэрлэдэг болов. Түүнчлэн буудайн << Орхон >> , арвайн << Ноён >> , << Алаг эрдэнэ >> , бог будааны <<Бургалтай >> , төмсний << Шийр - 6 >> , << Завхан - 35 >> , байцааны << Хургалаг >> болон нутгийн царгас, өлөнгийн шинэ сорт бий болгож хөдөө аж ахуйн голлох таримлын элит, сортын үрийн үйлдвэрлэл ихээхэн нэмэгдлээ. Хөдөө аж ахуйн байгууллагуудын ажиллагаанд дэвшилт технологи нэвтрүүлснээр хонины махны үйлдвэрлэлийг 30-40 хувь нэмэгдүүлж, сүү, сүү махны чиглэлийн өндөр ашиг шимтэй үхэр маллах технологийг боловсронгуй болгож үйлдвэрлэлд нэвтрүүлж байна. 

Мал аж ахуй, газар тариалангийн үйлдвэрлэлийг эрчимжүүлэн хөгжүүлэхэд эрдэмтдийн гүйцэтгэх үүрэг, оролцоо нэн шаардлагатай боллоо. Бэлчээрийн мал аж ахуйн уламжлалт аргыг орчин үеийн шинжлэх ухаан, техникийн ололтод тулгуурлан улам боловсронгуй болгох, мал аж ахуйг шинжлэх ухааны орчин үеийн хөгжлийн түвшинд хөтлөн хөгжүүлэх өндөр хүмүүжил, боловсролтой мэргэжилтэн, орчин үеийн мэргэжилтэй малчдыг бэлтгэх, төрөл бүрийн мал маллагааны шинэ технологийг боловсруулж үйлдвэрлэлд нэвтрүүлэх ажил эрдэмтдийн анхаарлын төвд байх ёстой. 

Үүрэг, оролцоо нэн шаардлагатай боллоо. Бэлчээрийн мал аж ахуйн уламжлалт аргыг орчин үеийн шинжлэх ухаан, техникийн ололтод тулгуурлан улам боловсронгуй болгох, мал аж ахуйг шинжлэх ухааны орчин үеийн хөгжлийн түвшинд хөтлөн зүтгүүлэх өндөр хүмүүжил, боловсролтой мэргэжилтэн, орчин үеийн мэргэжилтэй малчныг бэлтгэх, төрөл бүрийн мал маллагааны шинэ технологийг боловсруулж үйлдвэрлэлд нэвтрүүлэх ажил эрдэмтдийн анхаарлын төвд байх ёстой. 

Сүүлийн жилүүдэд хөдөө аж ахуйн салбарын ажиллагааг боловсронгуй болгоход чиглэсэн судалгаа шинжилгээний ажил нэлээд хийж байгаа боловч түүний үр дүнг аж ахуйг удирдан зохион байгуулж байгаа мэргэжлийн хүмүүс, ажилчин, малчдад сурталчлан таниулж ойлгуулах, үйлдвэрлэлд нэвтрүүлэх ажил хоцорч байна. Мөн нутгийн шилмэл омгийн болон цэвэр үүлдрийн малд хийх үржил селекцийн ажил зохих түвшинд хүрээгүй, махны чиглэлийн үхрийн үүлдрийг шинээр гаргах ажил ч ахицгүй байгаа юм. Иймээс юуны өмнө мах сүүний болон махны чиглэлийн малыг цэврээр өсгөн үржүүлэх, нутгийн үхрийн махны ашиг шимийг нэмэгдүүлэх, үржил селекцийн аргыг боловсруулан үйлдвэрлэлд өргөнөөр туршин нэвтрүүлэхийн хамт, өсвөр насны малыг тэжээж, тарга сайтай онд оруулах, бордох, үнээ сувайрахыг эрс багасгах аргачлал, зөвлөмжийг үйлдвэрлэлд бүтээлчээр нэвтрүүлбэл зохино. 

Өндөр ашиг шимт малын үүлдэр, үүлдрийн хэсэг, омгийн малыг удамшуулан үржүүлж, удмын хувьд бататгасан ашиг шим арвин сүрэгтэй болоход үржил селекцийн болон иммуногенетикийн аргыг өргөн хэрэглэх шаардлагатай. Гүүний айргийг микробиологийн аргаар боловсруулах, сүү цагаан идээг үйлдвэрийн аргаар бэлтгэх, баяжуулан чанаржуулах технологийг улам боловсронгуй болгохыг манай малчид хүсч байгаа юм. 

Хадлан, нугыг услах, бордох агротехникийг боловсруулан мөрдүүлэх, хортон, мэрэгчидтэй тэмцэх зөвлөмж гаргаж нэвтрүүлэх асуудал чухал болов. Мөн саалийн механикжсан ферм, бордооны эрчимжсэн аж ахуй, өсвөр мал бордож тэжээх технологийг боловсруулж түүнийг нормчлон балансжуулах талаар судалгаа шинжилгээний ажлыг чиглүүлж үр ашгийг дээшлүүлбэл зохино. 

Малын тэжээлийн царгас, согоовор, шар буурцаг, рапс, вандуй, судан өвс болон үндсэн үрт ургамлыг тариалах, үр үржүүлэх агротехникийг байгалийн бүсээр тогтоож үйлдвэрлэлд далайцтай нэвтрүүлэх хэрэгтэй. Гахай, шувуу, туулайн арчилгаа, маллагааны технологийг боловсруулж ялангуяа амины болон туслах аж ахуйд тэдгээрийг үржүүлж, арчлахад эрдэмтдийн туслалцаа бас чухал байна. 

Мал үргүйдэх, хээл хаях, сувайрахыг эрс багасгах, удамшлын талаар сайн чанарын малыг түргэн өсгөхөд биологи, биотехнологи, генийн инженерчлэлийн зарим үр дүнг туршин нэвтрүүлэх шаардлагатай. Хөрсний үржил шимийг дээшлүүлэх, цаг уурын нөхцөлд тохирсон ургамал, тэдгээрийн сортуудыг сонгон тариалах, газар тариалангийн бүсчилсэн системийг боловсронгуй болгох, арвин ургацтай шинэ сорт гаргах, усалгаатай тариалан эрхлэх технологи, таримлын өвчин, хортон, хог ургамалтай тэмцэх зорилтот аргыг нэвтрүүлэх, сайн чанарын элит үр үйлдвэрлэх, хөдөө аж ахуйн таримлыг тариалах эрчимжсэн технологи бий болгох зэрэг гол зангилаа асуудал эрдэмтэд, эрдэм шинжилгээний байгууллагынхны анхаарлын төвд байх ёстой. Үржил селекц, үр үйлдвэрлэх ажлыг газар дээр нь зохион байгуулахад эрдэмтэд, эрдэм шинжилгээний ажилтнууд биечлэн оролцож аж ахуйн байгууллагуудад бодит туслалцаа үзүүлж байх нь зүйтэй. 

Хөдөө аж ахуйн үйлдвэрлэлийн удирдлагын өнөөгийн түвшинд нарийн дүн шинжилгээ хийж цаашид төлөвлөлт, удирдлагыг боловсронгуй болгож, үйлдвэрлэлийг зохион байгуулах, хөдөө аж ахуйг орчин үеийн шинжлэх ухаан, техникийн ололтод тулгуурлан хөтлөх талаар судалгаа боловсруулалтын ажлыг эрчимтэй явуулах нь чухал юм. 

