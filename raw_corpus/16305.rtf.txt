№28 (16305)        
1986 оны хоёрдугаар сарын 1.
ХАМТ ОЛОН - ХҮМҮҮЖҮҮЛЭГЧ

Социалист байгуулалтын нөхцөлд гагцхүү хамт олны дунд, хамтын хөдөлмерийн явцад л бие хүн жинхэнэ ёсоор төлөвшин хүмүүжиж, коммунист ёс суртахууны эрхэм нандин чанарыг эзэмшин, бүх талаар хөгжих сайхан бололцоо хангагддаг юм. 

Нийгмийн үндсэн үүр болсон хөдөлмөрийн хамт олон нь олон жилийн зузаан туршлагатай ахмад үеийнхэн, бүтээлч амьдралаа эхэлж байгаа залуусаас бүрдэж хүмүүс, ялангуяа залуу үеийнхний зан чанар төлөвшин тогтож, ажил, хөдөлмөрт социалист ёсоор хандах, нийгмийн эрх ашгийг хувийнхаас эрхэмд үзэх, амьдрал ахуйн мэдлэг туршлага хуримтлах, нөхөрсөг, хамтач үзэлтэй болж хүмүүжин хатуужихад юугаар ч сольшгүй жинхэнэ амьдралын их Сургууль мөн. 

Тулгамдсан аливаа зорилтыг шийдвэрлэхэд хамт олны хүч чадал, авьяас эрдэм онцгой үүрэгтэй учраас хамт олны идэвхтэй үйл ажиллагаанд агуулагдаж байгаа хүмүүжүүлэгч, бүтээн байгуулагч их хүч оролцоо социализмын нөхцөлд асар өндөр ач холбогдолтой болдог билээ. МАХН-ын Төв Хорооны XI бүгд хурал, Намын Төв Хороон дээр болсон зөвлөлгөөн үүнийг үндэслэн бүх нийтийн үйлсэд чин сэтгэлээсээ өндөр үр ашигтай хөдөлмөрлөхийн чухлыг хүн бүрт ойлгуулан идэвхжүүлэх нь тавьсан зорилтыг хэрэгжүүлэх нэг чухал нөхцөл мөн гэж онцлон тэмдэглээд << Хүмүүсийн бүтээлч идэвхийг өрнүүлж, намын шийдвэр, чиг заалтыг биелүүлэх ажлыг хөдөлмөрийн хамт олны ролийг дээшлүүлэх явдлаас эхлэх хэрэгтэй >> гэж заасан билээ. 

Хамт олны доторхи зохион байгуулалт, бие биедээ тавих зарчимч, нөхөрсөг шаардлага өндөр байхын хэрээр бүтээлч эрч хүч нь оргилж, амжилт ахидгийг Улаанбаатар хотын ханын материалын комбинатын нэгдүгээр үйлдвэр, савхин эдлэлийн үйлдвэр, Багануурын нүүрсний уурхайн хамт олны туршлага харуулав. Эдгээр хамт олон хөдөлмөрийн болон технологийн сахилга зөрчсөн тохиолдол бүрийг ажилчдын хурлаар хэлэлцэн, түүний хор уршиг, шалтгааныг илрүүлэн арилгаж, сахилга алдсан ажилчдыг хамтын ухаанаар хүмүүжүүлэх, шагнал урамшил, зэмлэл шийтгэл, амралт сувилал, орон сууц хуваарилах зэрэг асуудлуудыг хамт олны саналыг харгалзан Шийдвэрлэдэг болсноор ажил таслах, хоцрох, сул зогсох зэрэг зохисгүй үзэгдэл эрс багасч, хөдөлмөрийн бүтээмж тууштай дээшилсээр байна. 

Хөдөлмөрийн хамт олон бол хувь хүний ухамсар, сахилга, иргэний хариуцлага төлөвлөж, мэдлэг, мэргэшил, туршлага нь нэмэгдэхэд асар их нөлөө үзүүлж, нэг нь нийтийн төлөө, нийт нь нэгийн төлөө үздэг социалист зарчим бодитойгоор хэрэгжиж байдаг чухал голомт мөн. 

Зөвхөн төлөвлөгөө биелүүлэхийг гол зорилтоо Гэж үзээд гишүүдийнхээ үйлдвэрлэлийн хүрээнээс гаднахь амьдралын асуудлыг хайхрамжгүй орхих, өөрийн өнөр бүлийг бүрдүүлж байгаа бие хун нэг бүрийг анхааран халамжлахын оронд ерөнхийлөх хандлага зарим хамт олны дотор оршсоор байна. Үйлдвэрлэлээс гадуур, чөлөөт цагаараа ч гэсэн архидан Согтуурч танхайран, хамт олны нэр төрд харш аливаа үйлдэл гаргасан хэн боловч нөхдийнхөө хараа хяналтын гадна гэм зэмгүй үлдэх ёсгүй. Тэрчлэн хамт олны аль нэгэн гишүүн ажил хөдөлмөр, ахуй байдал, зан суртахуунаар доголдвол нийтээр санаа тавьж хүмүүжүүлж, уйгагүй ажиллахаар бэрхшээж даруйхан ажлаас халж, хамт олноос холдуулан хэлбэр төдий аргаар хоцрогчгүй хамт олон гэгдэх оролдлого ч бас цөөнгүй байна. Мөн урьд нь хэрэг зөрчилд орж яваад хүмүүжээд эргэж ирсэн хүнийг ч зарим хамт олон, удирдах ажилтан хүлээн авахаас түвэгшээдэг байна. Үүний аль алин нь зохисгүй хандлага юм. 

Нэгдмэл хамт олныг бүрдүүлэхэд хүн бүрийн онцлогийг судалж, ёс суртахуун, сэтгэл зүйн нийтлэг шинж төрхийг бий болгох, бие биеэ харилцан сайн ойлгодог, хүндэтгэдэг, халамжилж чаддаг, хямгач, хөдөлмөрч, нөхөрсөг бадрангуй, зарчимч уур амьсгал, орчин нөхцөлийг бүрэлдүүлж хамт олноороо бахархах, нийгмийнхээ төлөө гэх үзэл, хүмүүжлийг хөгжүүлж өгөх хэрэгтэй. Зарим үйлдвэр, аж ахуйн газарт ажилчдын хурлаас гаргасан шийдвэрт хамт олны санал хүсэлтийг бүрэн тусгаж ажил хэрэгчээр анхаарах, гарсан шүүмжлэл, санал хүсэлтийг барагдуулсан тухай тайлагнах, ололт, дутагдлын тухай илээр мэдээлэх, асуудлыг хөдөлмөрийн хүний эрх ашгийн үүднээс зохистой шийдвэрлэхгүй орхидог дутагдал байсаар байна. 

Хөдөлмөрийн хамт олны хүмүүжүүлэх их хүч, өргөн бололцоог чадамгай ашиглаж, бие хүнд бодитой нөлөөлж чадахгүй байгаа газарт л төлөвлөгөө, уралдааны үүрэг биелэхгүй, хөдөлмөрийн сахилга зөрчигдөн социалист аж төрөх ёсонд харш үйлдэл их гардгийг анхаарахгүй байж болохгүй. Хамт олныг Удирдан зохион байгуулж байгаа боловсон хүчин бригад, цех, суурийн дарга, мастер, ахлагчаас эхлээд ажлын арга барилыг, юуны өмнө хүмүүстэй ажиллах арга хэлбэрийг улам боловсронгуй болгож хүний хүчин зүйлийг дээд зэргээр ашиглан идэвхжүүлэх нь чухал байна. 

Хөдөлмөрийн хамт олны бүтээх, гэгээрүүлэх, хүмүүжүүлэх үүргийг дээшлүүлэхэд түүний улс төрийн удирдагч, гагнан нягтруулагч хүч намын анхан шатны байгууллагын удирдан чиглүүлэх ажлыг жигд сайжруулж, хамт олны гишүүн бүр авьяас чадвараа хөгжүүлэх аятай таатай уур амьсгалыг бий болгоход захиргаа, олон нийтийн байгууллагын үйл ажиллагааг тодорхой, оновчтой удирдан тусалж байх хэрэгтэй. 

