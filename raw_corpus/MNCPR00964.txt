Надтай адилхан хандив өргөх хүн байгаа ч тэд мэдээлэлгүй байна

Монголчуудын хандиваар бүтэж буй "Чингэс хаан" кинонд Монголд үйл ажиллагаа явуулдаг Чехийн бизнесмен Любомир Свобода таван сая төгрөг хандивлажээ. Тэрбээр монголчуудын кинонд хандив өргөсөн анхны гадаад хүн юм байна. Түүнтэй ярилцлаа.
-Өөрий-гөө танилцуулахгүй. Монголд ямар бизнес эрхэлдэг вэ? -Монголд хоёр чиглэлийн ажил эрхэлдэг. "Security management international" компани нь хамгаалалтын үйл ажиллагаа явуулдаг. Нөгөө нь одоохондоо рестораны чиглэлээр үйл ажиллагаа явуулж байна. -Таныг "Чингэс хаан" кинонд хандив өргөсөн анхны гадаадын иргэн гэж сонслоо. Киноны талаарх мэдээллийг анх хаанаас сонссон бэ? -Би Монголд ажиллаж амьдраад 10 жил болж байна. Энэ хугацаанд олон танилтай болсон. "Чингэс хаан" кинонд ажиллаж байгаа Банзайтай өмнө нь хамтарч ажиллаж байсан учраас тус кинотой холбоотой хүлээн авалтад намайг урьсан. Хүлээн авалтад Монголын Засгийн газрын төлөөлөгчид болон гадаад, дотоодын олон компанийн бизнесмэнүүд очсон байсан. Энэ үеэр "Чингэс хаан" киноны хэсгээс үзүүлэхэд хийе, бүтээе гэсэн ажил хэрэгч дүр зураг харагдсан учраас дэмжье гэж бодсон. Ер би урлагт элэгтэй хүн. Тус кинонд хандив өргөөд зогсохгүй Монголын зураачдын үзэсгэлэнг нэг бус удаа ивээн тэтгэж зохион байгуулж байсан л даа. Монголд төдийгүй хилийн чанадад ч Монголын зураачдын үзэсгэлэнг зохион байгуулж дэмжиж байсан юм. -Киноны зураг авалтыг биечлэн очиж сонирхов уу. Хандиваар кино бүтэж байгаа нь танд ямар санагдаж байв? -Монголчууд Их Монгол Улс байгуулагдсаны 800 жилийн ойн баяртай давхцуулан "Чингэс хаан" кино хийх гэж ард түмэн сэтгэлээсээ мөнгө хандивласан нь зөв бөгөөд сайхан санагдсан. Харин киноны зураг авалтын газар өнгөрсөн сард Чехийн сансрын нисэгч ирэх үеэр хамт очсон. Тэнд сайхан байгальтай газарт гэр барьчихсан, жүжигчид эртний дээл хувцас өмссөн нь үнэмшилтэй жинхэнэ юм шиг л санагдсан. "Чингэс хаан" сайн кино болно гэдэгт итгэж байна. Ер нь дэлхий даяар монгол уран бүтээлчдийн авьяас чадвартай гэдгийг мэддэг учраас дэмжих дуртай хүн олон байдаг. Сонирхуулж хэлэхэд, манай улс ч хандиваар бүтсэн үндэсний театртай байсан. Чехийн ард түмэн сүүлийнхээ мөнгийг шавхаж бүр алт, мөнгөн эдлэлээ хүртэл хандивлаж байж том театр босгосон боловч тус театр баригдаж дуусахын даваан дээр гал гарч шатаад дуусчихсан гэдэг. Ард түмэн дахиад л хамаг байдгаараа хандив өргөж театраа сэргээж байсан гэсэн. Энэ бол 120 жилийн өмнөх явдал. -Энэ киноны тухай та нутаг нэгтнүүддээ сурталчлах уу? -Олон хүмүүс "Чингэс хаан" кинонд хандив хэрэгтэй байгаа гэдгийг мэдэхгүй байгаа. Чехийн сансрын нисэгч кино зураг авалтын байдалтай биечлэн танилцаж байж л кинонд хандив хэрэгтэй байгааг мэдсэн. Миний танилуудаас ч ялгаагүй зарим нь мэдэхгүй л байгаа. Тиймээс реклам сайн цацах хэрэгтэй гэж бодож байна. Мөн шинээр хийгдэж байгаа бүхнийг дэмжих хэрэгтэй гэж бизнесмэн хүний хувьд боддог. Надаас өөр хандив өргөх хүн байгаа боловч тэдэнд мэдээлэл дутмаг байна. Би энэ бямба гаригт нутаг буцна. Тэгээд энэ сарын 12-нд Дечин хотын галлерейд монгол орны байгалийн болон "Чингэс хаан" киноны гэрэл зургаар үзэсгэлэн гаргах юм. Энэ үзэсгэлэнд олон нэр хүнд бүхий хүмүүс оролцох учраас киноны талаар тэдгээр хүмүүст чадах ядахаараа танилцуулж мэдээлэл өгч сурталчилж кинонд хандив хэрэгтэй байгааг ойлгуулна. 
Д.Цогзолмаа

