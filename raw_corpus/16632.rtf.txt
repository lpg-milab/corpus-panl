№42 (16632)     
1987 оны хоёрдугаар сарын 18,   
Нам, ард түмний амьд холбоо

МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга нөхөр Ж. Батмөнх хоёрдугаар сарын 1-нд Намын Төв Хороонд төвийн хэвлэл, мэдээллийн газрын удирдах ажилтан нартай уулзаж ярилцаад хэлсэн үгийг манай орны хэвлэл мэдээллийн байгууллагын хамт олон, нийт сэтгүүлчид намын XIX их хурлын шийдвэрийг хэрэгжүүлэх бүх ард түмний өрнүүн үйлсийг сурталчлах ажлынхаа гүн гүнзгий чиглэл, удирдамж, төрөлх хайрт намаас хэвлэл, мэдээллийн байгууллагын талаар тавьж байдаг халамж анхаарал, сэтгүүлчдийн хөдөлмөрийг нам, засаг өндөр үнэлдгийн яруу тод илэрхийлэл гэж үзэж халуунаар хүлээн авлаа. 

МАХН-ын Төв Хороонд болсон уулзалт дээр нөхөр Ж. Батмөнх манай орны хэвлэл, мэдээллийн байгууллага, тэдгээрийн ажилтан нарт хандаж үг хэлэхдээ << Хэвлэл, радио, телевиз нам, ард түмний амьд холбоо болж, хөдөлмөрчдөд өдөр тутам хурц нөлөөлж байдаг билээ >> гэсэн өндөр үнэлэлт өгөөд << Хэвлэл, мэдээллийн хэрэгсэл хичнээн шуурхай, дайчин, шинэ арга барилаар ажиллаж, шинэ санаа, арга туршлага өгнө, тэр хэмжээгээр манай ажилд шинэ уур амьсгал өрнөх болно >> гэсэн зарчмын чухал заалт өглөө. 

Үйл явдал, үзэгдэл юмсыг танин мэдэх, цаг алдалгүй сурвалжлан сурталчлах, урьдчилан харах ёстой байтал сэтгүүлчид бид санаачилга, идэвх дутаж хэрэг явдал, ололт амжилт тэр ч байтугай дутагдал доголдлыг нэгэнт гарсан хойно нь мэдээлж, тодорхой хугацаанд хоцорч явдаг маань түгээмэл зуршил болсныг нуух шаардлага алга, амьдралд үүсэн гарч байгаа шинэ дэвшилттэй зүйлийг аль болохоор шуурхай, итгэл үнэмшил төрүүлэхээр сурталчлах чадвартай байхын тулд өргөн олон түмний гүнд явж, улс орны амьдрал, хөгжлийн үнэн бодит байдлыг нарийн мэдэж, улс төр, эдийн засгийн мэдлэгээ гүнзгийрүүлж, тэргүүн туршлага, тохиолдож байгаа дутагдал, тасалдал, бэрхшээл, тэдгээрийн шалтгаан, даван туулах арга замыг танин мэдэхийг эрмэлзэх ёстой. Ихэнх сонин хэвлэлийн газар орон нутагт өөрийн тусгай сурвалжлагчгүй нөхцөлд хэвлэл олон түмний холбоог бэхжүүлэх, идэвхтэн бичигчидтэй нягт хамтран ажиллахгүйгээр амьдрал, үйлдвэрлэлийн тухай мэдээллээр тэр бүрэн хангагдаж чадахгүй билээ. 

МАХН-ын XIX их хурлаас нийгмийн амьдралын бүх хүрээнд дэвшүүлсэн шинэ их зорилтыг гагцхүү шинэ аргаар шийдвэрлэх тухай заалт өгснийг хэрэгжүүлэх ажлыг хэвлэл, мэдээллийн байгууллагууд юуны урьд өөрсдийнхөө үйл ажиллагаанаас эхлэх, үүний тулд нийтлэл, нэвтрүүлэгтээ дүн шинжилгээ хийж, нөлөө далайц муутай хоосон хөндий магтаал, өнгөц хийсвэр тоочилт, өгөөжгүй нуршуу бичлэгийг шийдэмгий өөрчилж хүмүүсийн  идэвх санаачилгыг өрнүүлэх, намын бодлогын үндсэн зорилтуудыг шийдвэрлэхэд үр дүнтэй сайн сайхан зүйлийг чадварлагаар нээн үзүүлж, хуучин сэтгэлгээ, улиг болсон явуургүй арга барил, хүнд суртал, хашин хойрго байдлыг илэн далангүй хурц шүүмжилж, арилгаж засахад туслах нь тулгамдсан чухал зорилт болж байна. 

Хэвлэл, мэдээллийн байгууллага, сэтгүүлч бид ажилдаа чанарын өндөр шаардлага тавьж нийтэлж, нэвтрүүлэх үг нэг бүрийнхээ төлөө хүлээх хариуцлагыг дээшлүүлж, нэгэн хэв загвараар бичих, хоосон цэцэрхэх, дэвэргэн магтах, чамин гоё үгээр хөөцөлдөх, тайлагнан тоочих зэрэг дутагдлаас даруй ангижрах хэрэгтэй байна. 

Нөхөр Ж. Батмөнх << Агуулга, хэлбэрийн тухай асуудал бол үзэл суртлын ажилд чанар, үр өгөөжийн тухай асуудал юм. Сэтгүүлчдийн ажил, бичлэгийн ур чадвар чанарын тогтвортой өндөр түвшинд байх нь чухал байна >> гэж анхаарууллаа. Үнэхээр ч хэлбэр хөөцөлдөж агуулгаа мартсан, эсвэл агуулгаа илэрхийлж чадаагүй бүрхэгдүүлсэн дундаж бүтээгдэхүүн, ач холбогдол багатай сонирхолгүй сурвалжлага, тэмдэглэл сонин хэвлэлийн хуудсанд их зай эзэлсээр байна. Энэ нь үнэн хэрэг дээрээ хэвлэл, мэдээллийн ажилд гарч байгаа гологдол бүтээгдэхүүн учраас түүнийг аль болохоор гаргахгүйг хичээвэл зохино. Манай нам төлөвлөгөөт зорилт, улс ардын аж ахуйн аль ч асуудлыг авч үзэхдээ түүнийг нийгмийн асуудалтай нь ямагт холбон тавьж, эдийн засаг, нийгмийн бодлогын нэгдлийг хангахад онцгой анхаарч байна гэдгийг нөхөр Ж. Батмөнх хэвлэл, мэдээллийн байгууллагуудын удирдах ажилтнуудтай уулзахдаа тэмдэглэн хэлжээ. 

Хүн ардын хэрэгцээнд зориулан хийж байгаа зүйлийн чанар, нэр төрөл, хангамжийг сайжруулах, худалдаа, нийтийн хоол, эмнэлэг, сургууль, хүүхдийн байгууллага, ахуй, соёлын үйлчилгээ, хөдөлмөр хамгаалал, эрүүл ахуйн нөхцөл, орон байр зэрэг хүмүүсийн тав тухтай ажиллах, амьдрах нөхцөлийг хэрхэн хангаснаас хамт олны ажил үйлсийн хувь заяа ихээхэн хамааралтай юм. Гэтэл хэвлэл, мэдээллийн хэрэгсэл, сэтгүүлчид төлөвлөгөөт зорилтын тоон үзүүлэлтээр өрөөсгөл хөөцөлдөөд хүний хүчин зүйл, нийгмийн асуудлыг бага анхаарч, бүр заримдаа мартсаар ирсэн муу зуршлыг орхих цаг боллоо. Бүхнийг хүний сайн сайхны төлөө гэдэг социализмын зарчим хэрхэн үйлчилж хэрэгжиж байгаа, түүнд хэн юу саад болж байгааг нээн үзүүлж, доголдол дутагдлыг арилгахад сонин хэвлэл идэвхтэй нөлөөлж энэ чанараараа ч нийтлэл, нэвтрүүлгийнхээ сэдвийг өргөтгөж чадах болно. 

Хөдөлмөрчдөд коммунист ёс суртахуун, хөдөлмөрийн болон гоо зүйн хүмүүжил олгох, социалист аж төрөх ёсыг хэвшүүлэх, эх оронч интернационалч үзэл санаагаар тэднийг хүмүүжүүлэхэд хэвлэл, мэдээллийн байгууллага үлэмж шургуу ажиллаж, нам, төр, олон нийтийн байгууллагуудын ажилтай уялдан зохицсон, чиглэсэн тодорхой зорилготой цогцолбор шинжтэй үйл ажиллагаа өрнүүлэх ёстой. Хэвлэл, мэдээллийн суртал нэвтрүүлэг, зохион байгуулалтын ажил нь цаг зуурын, кампаничилсан шинжтэй байж таарахгүй бөгөөд нам, засгийн бодлого тогтоол шийдвэр нэг бүрийг сурталчлан биелэлтийг зохион байгуулах асуудлыг байнгынхаа сэдэв болгож системтэй тууштай, шургуу, эрч далайцтай ажиллаж, нийтлэл, нэвтрүүлгийн мөрөөр нухацтай ажиллах хэрэгтэй байна. 

МАХН нийтлэл, нэвтрүүлгийн үр нөлөөг дээшлүүлэх, ялангуяа шүүмжлэлийн мөрөөр зохиох ажлыг хүчтэй болгоход намын болон улс, олон нийтийн бүх шатны байгууллага байнгын анхаарал тавьж, хэвлэл мэдээллийн хэрэгслээр шүүмжлэгдсэн дутагдал давтагдаж байдгийг таслан зогсоовол зохино гэж үзэж байна. Нөхөр Ж. Батмөнх << Шүүмжлэлийг хавчих, ил далд элдэв хэлбэрээр эсэргүүцэх, ёс төдий хандах зэргийг боловсон хүчний арга барил, сэтгэлгээний хоцрогдол гэж үзэхээс өөр аргагүй юм. Ийм үзэгдэлтэй хэрхэвч эвлэрч болохгүй, ухарч ч болохгүй >> гэж онцлон анхаарууллаа. Эвлэрэх, ухрах хандлага намын сэтгүүлчдэд байж болохгүй гэдэг зарчим бидний уйл ажиллагаа, ёс суртахууны хэм хэмжээ болох ёстой. 

Нам, ард түмний дайчин индэр, амьд холбоо болсон хэвлэл, мэдээллийн ажлыг намаас дэвшүүлсэн шаардлагын өндөр түвшинд хүргэхийн тулд төв, орон нутгийн хэвлэл, радио, телевизийн байгууллагын ажилтан, нийт сэтгүүлчид улс төрийн боловсрол, ажил төрлийн мэдлэгээ байнга дээшлүүлж, ур чадвар, арга барилаа төгөлдөржүүлэн намаас тодорхойлсон шинэ санаа, шинэ уур амьсгалаар ажиллах нь тэдний ёс суртахуун, мэргэжлийн нэр төрийн хэрэг мөн. 

