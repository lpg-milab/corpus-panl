№103 (16380)         
1986 оны дөрөвдүгээр сарын 30.
Төлөөлөгч

Манай хамаг ололт амжилтыг зоригжуулан зохион байгуулагч, дайчин манлай, нэр төр, нинжин сэтгэл болсон төрөлх хайрт Монгол Ардын Хувьсгалт Намынхаа ээлжит XIX их хуралд монголын коммунистууд хамгийн шилдэг тэргүүний, гавьяа зүтгэлтэй хүмүүсээ төлөөлөгчөөр аймаг, хотын намын бага хурлуудаас санал нэгтэй сонголоо. 

Монголын коммунистуудын дээд чуулгад намын хамт олны итгэл найдварыг хүлээж төлөөлөгчөөр сонгогдсон 800 гаруй коммунистын дотор Ардын хувьсгалын партизан П. Тогтох, БНМАУ-ын баатар, сансрын нисэгч Ж. Гүррагчаа, БНМАУ-ын хөдөлмөрийн баатар ажилчин Г. Халтархүү, хоньчин Р. Цагаандамдин, барилгачин Б. Дорж, саальчин Ш. Дуламсүрэн, гавьяат механикжуулагч Д. Очирбат, зохиолч Ж. Пүрэв, гавьяат эмч Э. Лувсандагва нарын зэрэг алдар цуутай хүмүүс, мөн хөдөлмөрийн хамт олныг зохион байгуулагч намын байгууллагын тэргүүний ажилтнууд, залуу үеийг халамжлан хүмүүжүүлэгч, шинийг санаачлагчид, ажил хөдөлмөрийн сайчуул оржээ. 

Аймаг, хотын намын бага хурлаас намын их хурлын төлөөлөгчөөр сонгогдсон коммунистууд намын XIX их хурал угтаж тодорхой ажил хийх, ҮШ таван жилд өндөр амжилт гаргах эх оронч үүрэг амлалт авахын хамт өөрсдийн ажиллаж байгаа хамт олон, салбарын ажлыг улам сайжруулах талаар үнэтэй санал шүүмжлэл тавьсан байна. 

МАХН-ын их хурлын төлөөлөгчөөр сонгогдох нь хөдөлмөрийн болоод намын хамт олны онцгой итгэл найдвар хүлээж байгаа өндөр хариуцлагатай, их нэр төртэй уйл хэрэг юм. Их хурлын төлөөлөгчид нь зөвхөн намын их хурал хуралдах үед л идэвх чармайлтаа дайчлан оролцсоноор ажлаа хязгаарладаг биш харин намын хамт олноо төлөөлсний хувьд их хурлын ажилд идэвхтэй хувь нэмэр оруулж, хамтын оюун санаагаар боловсруулсан их хурлын шийдвэрийг сурталчлан хэрэгжүүлэх үйлсийг хошуучлан, дараагийн их хурал хүртэлх таван жилийн туршид амжилт - бүтээлээ арвижуулж, өөрийгөө сонгосон хамт олныг зохион байгуулан, намын төлөвлөгөөг бодит ажил үйлс болгоход коммунистын ёсоор шамдан ажиллах эрхэм үүрэгтэй билээ. 

Намын их хурлын төлөөлөгч ажиллаж, амьдардаг тэр цэг, нэгж, хамт олны дотор их хурлын шийдвэрийг сурталчлан хэрэгжүүлэхэд хамгийн идэвхтэй, үр нөлөөтэй ажил өрнөж байх нь зүй ёсны хэрэг мөн. 

Аймаг, хотын намын хороод их хуралд төлөөлөгч сонгож, их хурлын дараа тэдэнтэй цөөн тооны уулзалт хийлгэснээр ажлаа хязгаарладаг хуучин байдлын шийдвэртэй арилгаж, төлөөлөгч коммунистуудын манлайлал, ажил хэрэгч байдлыг эрс дээшлүүлж, таван жилийн үүрэг даалгавартай ажиллуулан дүгнэж, тайланг нь сонсдог хэвшил бий болгохын хамт намын их хурлын төлөөлөгчид өөрсдөө ч их хурлын нэрэмжит уралдааныг эрчимжүүлэх ажлыг хошуучилж, тодорхой шинэ өндөр амжилт бүтээл гаргаж үлгэрлэх нь тэдний нэр төрийн асуудал юм. 

Манай орны ойрын таван жилийн хөгжлийн программ 1986 - 1990 онд эдийн засаг, нийгмийг хөгжүүлэх Үндсэн чиглэлийн төслийг хэлэлцэн боловсруулах хариуцлагатай ажил орон даяар ид өрнөж байгаа энэ үед ажил амьдралын бүх салбарт нөөц бололцоог эрэн хайж, ажил сайжруулах арга замыг сүвэгчлэн санал бодлоо нийтийн үйлсэд нэмэрлэж, улс, орон, аймаг, сум, үйлдвэр аж ахуйн газар, тодорхой салбар, үндсэн нэгжийн амин чухал асуудлуудыг тал бүрээр цэгнэн үзэж, санаачлах, бүтээх, өөрчлөхөд их хурлын төлөөлөгч коммунистууд туйлын ажил хэрэгч, өндөр хариуцлагатай шамдан идэвхийлж хувь нэмрээ оруулах ёстой. Намын их хурлын төлөөлөгч хүн ажлын байр, хамт олныхоо дотор шинэ уур амьсгал бий болгож, хоцрогдсон дадал заншил, арга барилыг өөрчлөхөд санаа тавьж, шүүмжлэл, өөрийн шүүмжлэлийг өрнүүлж дутагдлыг арилгах, хариуцлага сахилга, дэг журмыг бэхжүүлэхэд үлгэр үзүүлэх нь зүй ёсны хэрэг юм. 

Намын их хурлын төлөөлөгчид бол ажил хөдөлмөрөөрөө шалгарсан алдарт сайчуул учраас арга туршлагыг нь хөдөлмөрчдөд өргөнөөр сурталчлах, тэдний амжилтад хүрч жирийн норм болгох талаар их ажил зохиоход намын байгууллагууд тууштай анхаарал тавих ёстой. Хэвлэл, мэдээллийн байгууллагууд их хурлын төлөөлөгчдийн баялаг туршлага, амжилтад хүрсэн арга барил, улс эх орныхоо хөгжил дэвшлийг хурдасгах талаархи бодол санал, зан суртахууны нь шилдэг чанарыг нийтлэл нэвтрүүлгийн дайчин арга хэрэгслээр далайцтай шуурхай сурталчлах шаардлагатай юм. 

Манай үеийн шинэ хүний дүрийг бүтээхэд урлаг, утга зохиолын зүтгэлтнүүд уран бүтээлээ шинэ дүрээр баяжуулахад их хурлын төлөөлөгчидтэй уулзаж, сурталчлах сайхан боломжийг ашиглах ёстой. 

МАХН-ын XIX их хурлын төлөөлөгчидтэй залуучууд, пионер сурагчдыг, тэрчлэн хөдөлмөрийн хамт олныг уулзуулж ажил хэргийн яриа, ахмадын захиа сургамж, арга туршлагын биет сургуулийг чадамгай зохион байгуулах, их хурлын төлөөлөгчид өөрсдөө коммунистуудын дээд чуулгад биеэр оролцож шийдвэрийг батлалцсаны хувьд түүнийг сурталчлан хэрэгжүүлэхэд оюун билэг, хүч чадлаа дайчлах нь мэдээж билээ. 

Улаанбаатар хотын намын XXII бага хурал дээр МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга нөхөр Жамбын Батмөнх хэлэхдээ: << Үзэл суртал хүмүүжлийн ажилд төрөл бүрийн мэргэжлийн сэхээтэн, тэргүүний ажилчин, нам, улсын удирдах ажилтныг өргөн оролцуулж байх нь зүйтэй >> гэжээ. Энэ утгаар намын их хурлын төлөөлөгчдийн томоохон отряд их хурал угтсан ажил, их хурлын шийдвэрийг хэрэгжүүлэх арга хэмжээнд маш идэвхтэй үүрэг гүйцэтгэх нь дамжиггүй юм. 

МАХН-ын XIX их хурлын төлөөлөгчдөд өгөх хамт олны захиа даалгавар бол манай орны нийгэм, эдийн засгийг хөгжүүлэхэд түлхэц өгөх бүхий л арга зам, нөөц бололцоог дайчлан ашиглах, чанарын шинэ өндөрлөгт хүрэх нийтийн эрх ашгийг илэрхийлэх ёстой. 

