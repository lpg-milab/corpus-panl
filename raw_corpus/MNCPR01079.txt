Цагдаагийнхан хэрэг, зөрчилд холбогдохоос сэргийлж ЗАЛУУСТАЙГАА ТУЛЖ АЖИЛЛАХ НЬ

Сүүлийн үед ажилгүй, хойно урдаас нь хөөцөлдөх хүнгүй залуусаа гэмт хэрэгт сэжигтнээр татаж, улмаар хүчээр хэрэг хүлээлгэсэн баримт, гомдлын тоо нэмэгдсээр байгаа.
Үүнийг цагдаагийнхны ажлыг илрүүлсэн хэргийнх нь, торгосон хуудасных нь тоогоор дүгнэж, цол хэргэм олгодогтой холбон тайлбарладаг. Харин Сонгинохайрхан дүүргийн Цагдаагийн хэлтэс, тус дүүргийн Гэмт хэргээс урьдчилан сэргийлэх зөвлөлийнхөн нутаг дэвсгэрийнхээ ажилгүй, гэмт хэрэгт холбогдож болзошгүй гэж үзсэн залуустайгаа арай өөрөөр ажиллаж эхэллээ. Орон нутгаас шилжин ирэгсэд олноороо суурьшдагаас харьяалалгүй, ажил, сургуульгүй иргэн олонтой дүүргийн нэг нь Сонгинохайрхан. Тэр утгаараа хүүхэд, залуусыг гэмт хэрэг, эрх зүйн зөрчилд холбогдохоос урьдчилан сэргийлэх, төр, иргэд, залуучуудын харилцаа холбоог сайжруулж, төрөөс тавих анхаарал халамжийг дээшлүүлэн, Монгол Улсын хуулиудаас сурталчлах зорилгоор "Төр ба залуучууд" сэдэвт уулзалт, өдөрлөгийг зохион байгууллаа. Энд бүсгүйчүүд ч олноор ирсэн харагдана. Уулзалтыг зохион байгуулсан болоод тэнд оролцогчидтой уулзаж, ярилцлаа. Энэ үеэр хоёр ч залууг ажилтай болгож, ажлын байрны урилга гардуулсан юм. СХД-ийн Иргэдийн төлөөлөгчдийн хурлын дарга, Гэмт хэргээс урьдЧилан сэргийлэх ажлыг зохицуулах зөвлөлийн дарга Д.Баярсайхан: -Энэхүү өдөрлөг, уулзалт гурван үндсэн ач холбогдолтой. Найм, аравдугаар анги төгссөөд сургуульд оролгүй завсардсан залуучууд их байдаг шүү дээ. Аль болох гэмт хэргээс урьдчилан сэргийлэх зорилгоор, ийм хэрэг хийвэл тийм зүйл ангиар шийтгэдэг юм байна шүү гэж анхаарч, сэрэмжлүүлэх үүднээс гарын авлага тараалаа. Залуустаа хандаж уриалга гаргаж байгаа юм. -Өдөрлөгт оролцсон залуучуудыг ямар журмаар хэрхэн хамруулсан юм бэ. Тэд бусаддаа нөлөөлж чадах уу? -Бид судалгаа хийсэн. Нэг хорооноос л 10-15 залуу оролцсон байгаа. -Зөвхөн найм, аравдугаар анги төгсөөд ажилгүй байгаа залуусаас гадна шоронгоос суллагдсан хүмүүст ажил олдоно гэдэг хэцүү. Тэгээд ч тэднийг эргээд гэмт хэрэгт холбогдох магадлал өндөр гэж үздэг шүү дээ? -Магадлал өндөр. Манай дүүрэг 200 гаруй мянган хүн амтай. Тэр дундаа гэмт хэрэгт холбогдоод суллагдсан залуус ч их. Гэхдээ тэдэнд ажил олддоггүй гэхээсээ илүү харин ч ажлын байр олон байна. Өнөөдөр гэхэд л 185 ажлын байр зарлагдаад ирсэн. Гэтэл залуус маань ажилд ороод л гарчихдаг, ажиллах сонирхолгүй бэлэнчлэх сэтгэлгээтэй л болчихсон байна. Үүнээс гаргах арга замыг бид хайж байгаа юм, өнөөдөр. -Сонгинохайрханы хүн амтай харьцуулахад өнөөдөр арай цөөхөн хүн хамрагдах шиг боллоо? -Цөөдөхгүй ээ. Бид цаашдаа хороо, хороонд нь сар бүр зохион байгуулна. Хүүхдийн ахлах байцаагч, цагдаагийн ахмад С.Энхтуяа: -Танай дүүргийн хэмжээнд хүүхдүүд гэмт хэрэгт холбогдох явдал нэлээд их байх шиг ажиглагддаг? -Насанд хүрээгүй хүүхдээс үйлдсэн гэмт хэргийн гаралт 2003 онтой харьцуулахад 2004 онд 4.4 дахин өссөн. Бид үүнд дүгнэлт хийгээд нэлээд ажил зохион байгуулснаар энэ оны эхний 10 сарын байдлаар гэмт хэргийн гаралт 25.1 хувиар буурсан байгаа. -Гэмт хэрэгт холбогдож буй хүүхдүүдийн дийлэнх нь ажил, сургуульгүй байдаг уу? -Тийм ээ, 80 орчим хувь нь ажил сургуульгүй байдаг юм. Дүүргийн онцлог байдлаас үзэхэд хөдөө орон нутгаас нүүж ирсэн, сургууль завсардсан хүүхдүүд их. Нийт үйлдэж буй гэмт хэргийн 60 орчим хувийг хулгай эзэлдэг. Архидан согтуурах явдал их залуужсан шүү дээ. Насанд хүрээгүйчүүд архи их ууж байна. Өнгөрсөн жил гэхэд манай дүүрэгт 12 настай хүүхэд архи ууснаас амиа алдсан явдал гарсан. Нийтэд мэдээлээгүй л болохоос тав, зургадугаар ангийн сурагчид согтууруулах ундаа хэрэглэснээс гэмт хэрэгт холбогдож ирсэн нь ч бий. -Хүүхдүүд харгис хэрцгий хэрэг их үйлддэг болчихож. Тухайлбал, саяхан жаахан охиныг 12, 13-тай хөвгүүд хүчирхийлж, амийг нь егүүтгэсэн хэрэг танай дүүрэгт гарсан байсан? -Хэвлэл мэдээллээр цацагдсан л даа. Хэргийг хэрэгсэхгүй болгож, тэр хүүхдүүдийг хяналтдаа ав гэсэн байгаа. Тэгэхээр хүчиндсэн гэдэг нь тогтоогдолгүй хэрэгсэхгүй болгогдсон хэргийн талаар би юу ярих вэ. Сонгинохайрхан дүүргийн Цагдаагийн хэлтэс саяхан гэрээт харуул, хамгаалалтын үйл ажиллагаа эрхэлдэг аж ахуйн нэгжүүдэд шалгалт хийсэн аж. Энэ талаар Хэв журмын ахлах байцаагч, цагдаагийн ахмад Л.Амармөрөнгөөс тодрууллаа. -Гэрээт харуул, хамгаалалтын үйл ажиллагаа эрхэлдэг аж ахуйн нэгжүүдэд ямар шалгалт хийсэн юм бэ, танайхаас? -Шалгалт аравдугаар сарын 10-наас эхлэн улсын хэмжээнд явагдсан. Манай дүүрэгт гэрээт харуул хамгаалалтын үйл ажиллагаа эрхлэн явуулдаг зургаан аж ахуйн нэгж бий. Шалгалтыг цогц байдлаар хийж, хамгаалагч нарынх нь бүгдийн анкетыг  хуулбарлан авсан. Хамгаалагч нар зөвхөн ажлын байрандаа л дүрэмт хувцас өмсөх ёстой. Гэтэл амьдрал дээр тэд ажлын бус цагаар дүрэмт хувцас, тусгай хэрэгсэлтэйгээ л явж байдаг шүү дээ. Ажилтан, алба хаагчдадаа явуулдаг сургалтын чанар "S&P"-гээс бусад компанийн хувьд хангалтгүй байсан. Хуулийн эрхийн мэдлэгийн хувьд ч тааруухан дүн үзүүлсэн байгаа. -Тэдгээр аж нэгж, хамгаалалтын албадын нэрийг хэлж болно биз дээ? -"Глоб интернэшнл"-ийн "Глоб секьюрити", "Улаанбаатар импекс" компанийн "Улаанбаатар импекс" хамгаалалтын алба, "Капитал харуул", "Дархан цааз" гэсэн албадууд шалгалтад хамрагдсан. СХД-ийн ... дугаар хорооны иргэн Болдбаатар (Тэрээр ял эдэлж байгаад суллагдсан аж): -Хорих ангиас хэзээ суллагдсан бэ? -Жил болох гэж байна. -Одоо та ямар ажил эрхэлж байна вэ? -Ажилгүй. Гэмт хэрэгт холбогдож, ял шийтгэгдэж байсан гэхээр хүмүүс ажилд авдаггүй юм байна. Үнэндээ нийгэм биднийг хүлээж авахгүй байна гээд зориуд давтан хэрэг хийгээд шоронд орчихсон хүн ч байдаг шүү дээ. Сүүлдээ ажил олдохгүй болохоор сэтгэлээр унаад хэцүүддэг юм байна. Харин одооноос манай дүүрэг эрхэлсэн ажилгүй, ямар нэг харьяалалгүй бидэн шиг хүмүүсийг төрөөс явуулдаг арга хэмжээ, үйл ажиллагаанд хамруулж, ажил төрөлд зуучилж байхаар болсонд их баярлаж байна. Ийнхүү нийслэлийн нэг дүүрэг маань гэмт хэргээс урьдчилан сэргийлэх зорилгоор хүүхэд, залуустайгаа ойр, холбоотой ажиллаж байх шинэ төлөвлөгөөний эхний алхмаа тавилаа. Түүнчлэн Нийслэлийн Цагдаагийн байгууллагын 80 жилийн ой ирэх зургадугаар сарын 15-нд болно. Ойг угтаж Сонгинохайрхан дүүргийн Цагдаагийн хэлтэс олон ажил зохиож, хэрэгжүүлж эхэлсэн талаар тус хэлтсийн дэд дарга, цагдаагийн хошууч Г.Гансүх ярина лээ. 


