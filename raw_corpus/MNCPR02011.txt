Ерөнхийлөгч нэг л юм ойлгохгүй байна

Манай улсын Ерөнхийлөгч БНСУ-д айлчлал хийж байх үедээ Ерөнхийлөгчийнх нь тангараг өргөх ёслолд оролцжээ. Олон хүн цугласан газрыг бараадаж аяга тагш юм эргүүлж явдаг нь тархай, бутархай оршин суусаар уйдсан нүүдэлчин монгол сэтгэлгээний нэг онцлог шүү дээ. Гэтэл манай Ерөнхийлөгчтэй тэнд ОХУ-ын Ерөнхий сайд Виктор Зубков тааралдаад "уулзъя" гэжээ.
Их наймын гишүүн орны Ерөнхий сайд уулзъя гэж байхад үгүй гэлтэй нь биш уулзаж л орхив. Гэтэл ноён Зубков "Танай Тавантолгойн орд газрын төрийн мэдэлд байгаа 36 хувийг манай Ренова групп авч өөрийн болгох боломжтой гэдгийг чамд сануулах гэсэн юм" гэжээ. Манай хүн яахав юмны эзэн сумны занги аятай толгой дохиод л өнгөрч. Харин энэ тухай ОХУ-ын Новый Регион вэб сайтад Виктор Зубков Монгол Улсын Ерөнхийлөгчтэй уулзаж ярилцаад Тавантолгойг ОХУ авна шүү гэдгийг сануулж шахамдуулжээ хэмээн бичиж. Энд зарчмын алдаа байгаа юм. Нэгдүгээрт, парламентын засаглалтай Монгол Улсын Ерөнхийлөгч бол зүгээр л бэлгэ тэмдэг төдий албан тушаалын нэр гэдгийг Ерөнхийлөгч огт ойлгохгүй байна. Тавантолгойг тэр мэдэж шийдэхгүй шүү дээ. Харийн оронд айлчлалаар явах үедээ "Монгол Улс 76 тойрог болж парламентын гишүүдээ сонгодог ч бөөнөөрөө нэг тойрог болоод бас нэг хүнийг сонгож чаддаг эв найртай ард түмэн дээ. Тэрнийх нь бэлгэ тэмдэг би байна" гэж хэлж ярьж явахын оронд "Би тэрийг нь мэднэ. Би шийдэж чадна" хэмээн "мулт мулт" үсэрдэг нь муухай. Цаад орных нь эрхтэн дархтнууд эрхбиш дипломат ёсыг биднээс илүү гадарлах хойно манай Ерөнхийлөгчийн эрх, үүргийг сайн мэдэх боловч "би чадна" гэж яриад байгаа хүний өмнөөс "чи чадахгүй ээ" гэж эвгүй байдалд оруулалгүйгээр "Тэгвэл та тэрийг чадах уу, энийг чадах уу" хэмээн баахан дамшиглаж байгаад буцаадаг бололтой юм. Манай хүн ч цаадуул нь явуулаад байгааг мэдэлгүй баахан юм амлаж ирчихээд Ерөнхий сайддаа хуурай агсам тавьж, намынхаа гишүүдийг түйвээдэг нь бүр улиг болчихож. Одоо Тавантолгойн төрийн мэдлийн хувийг оросуудад өгнө, би Ерөнхий сайдтай нь тохирчихсон гээд баахан дүвчигнэж таарах нь. Уг нь Ерөнхийлөгч гэдэг маань нэг яамны сайдаас ч хэдэн хувь доогуур албан тушаал юм шүү дээ. Манайд л энэ нэр шинэхэн бөгөөд сонихон, бас дээрээс нь ганц хоёрхон хүн хашиж байсан болохоор улс төрөөс харьж яваа хүмүүсийн уруудахдаа буудаг буудал аятай болчихсон юм даа. За тэгээд ОХУ-ын Ерөнхий сайд ч гэж Ерөнхий сайд. Ямар ч эрх мэдэлгүй хүнд сануулаад л, шахамдуулаад л. Гэхдээ тэр нэг зүйлийг сайн тооцоолсон байна. Хуулиар олгогдсон эрх мэдлийнхээ хүрээнд ажиллахгүй ямагт эрхээ хэтрүүлж, илүү үглэж, ард түмний хөрөнгийг өөрийн юм шиг зарж үрж чаддаг тэр чанар гагцхүү Монголын ноёдод бий гэдгийг сайн мэдэж байна шүү дээ. Тийм чанар Н.Энхбаярт их илэрдэг гэдгийг Орос болоод Хятадын тагнуулын байгууллага аль хэдийнэ судалж тогтоогоод түүнийг нь эрх баригчид нь ашиглаж байгаа нь энэ. Хоцрогдсон, жижигхэн орны эрх мэдэлгүй Ерөнхийлөгчтэй тийм том орны Ерөнхий сайд тоож уулзаад дэлхий нийтийн анхаарлын төвд байгаа сэдвээр ялигүй дарамталсан аястай ч гэсэн яриа өдсөн нь эрх мэдлээ чамлаж яваа хүнд юутай аятайхан санагдаа бол. Өөрийгөө ч тийм болчихсон аятай мөрөөдөж суухын цагт ард түмнийх нь хэдэн үеэрээ хувааж идэх хөрөнгө гадагшаа алдагдах эхлэл тавигдаж буйг санаа ч үгүй байх. Ерөнхийлөгч нэг л юм ойлгохгүй байгаа нь энэ л юм шүү дээ. 
Л.Мөнхбаясгалан
