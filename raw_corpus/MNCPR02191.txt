Эрдмийн өргөөний эгэлгүй ачтан

ХОВД ИХ СУРГУУЛИЙН ДЭД ЗАХИРАЛ, профессор Х. ЦЭДЭВИЙН ТУХАЙ А-Я Алтай нутгаас ажил амьдралынхаа гарааг эхэлсэн эгэл хэрнээ эгэлгүй энэ хүмүүний төрсөн буурь нь Төв аймгийн Бүрэн сум.
"Алтан нутаг минь" хэмээн сүслэн залбирч хөндүүр зүрхнээс асгарсан сэтгэлийн цэлгэр мөрөн, бодлын гунигаа алтан хуудаст номын өгүүлэмжид буулган үлдээсэн нь монголын уран зохиолын их далайд нэгэн жижиг цутгалан болон нийлжээ. Балга дарснаас ч холхон байдаг нэгэн. Архи уусан хүн жаргахгүй, амьдралын хань, алаг үрээ гомдоож цөхрүүлдэг гэнэм. Дэг журамтай хэрэглэж ирсэн дээдсийн ариун уламжлалаа дагахыг сануулна. Тэвчээр алдан архи дарс руу тэмүүлж хэрвээ орвол тэнгэрийн доорх хүмүүн заяагаа түйвээж хаядгийг халаглан өгүүлнэ. В. А.Сухомлинскийн сонгодог бүтээлийн II ботийн 2-р бүлгийг орчуулсан их хувьтай хүн. Манай сурган хүмүүжүүлэгчид, багш нар энэ хүний номыг барилгүйгээр багш болно гэж бараг үгүй. Монголын орчуулагчдын эвлэлийн гишүүн. Е. И. Кычановын "Ойрдын Галданбошгот хааны тууж" (2002, Р. Батдэлгэрийн хамт), Агата Кристийн "Галын наадмаар гарсан хэрэг" тууж (1991), "Астартын сүм" өгүүллэг (1991), А. Солженицины "Хуурамчаар амьдарч чадахгүй", "Болдог юм болдгоороо", А. Астархановын "Сталины үхлийн нууц" ном, өгүүллэг, шүлэг найраг тэргүүтнийг яруу сайхан орчуулжээ. Говь-Алтай аймгийн Хөхморьтын 8 жил, Баян-Уулын 10 жилийн сургуульд орос хэлний шинэхэн багш "илгээгдэн" очиж хөдөөгийн уул талаар эрдэм соёлыг түгээн ахуйдаа ямархан сайн багш байсныг тэр нутгийн зон мартаагүй байнам. XVII жарны шаргачин үхэр жил Төв аймгийн Бүрэн суманд төрсөн тал нутгийн хүү аагим халуун шатсан говьд ирнэ гэж зүүдлээ ч үгүй явж. Гэтэл энэ нутаг идэр насны дурсамжийг хадгалан байна. Дээд сургуульд (ХоБД) 1983 оны намраас эхлэн өдгөөг хүртэл багш, тэнхимийн эрхлэгч, эрдмийн зөвлөлийн нарийн бичгийн дарга, гадаад харилцаа, эрдэм шинжилгээ эрхэлсэн дэд захирал зэрэг ажил албын алийг нь ч нэр төртэй, гялалзсан амжилт дүүрэн эрхэлж байсныг төр засгийн хүндтэй шагнал "Алтан гадас" тэргүүтэн, хамт олны үнэлэмж, гадаадын холбоо харилцаатай их, дээд сургууль, хүрээлэнгүүдийн эрдэмтэн судлаачид нэгэн үзүүрт сэтгэлээр баталмуй. Ер нь түүнийг гэртээ тогтдоггүй хүн гэж болно. Гэр амьгүйдээ тэр биш. Ажил ихтэй үедээ сургууль дээр хонох нь энүүхэнд. Залуу эрдэмтэдийн зуны сургуульд хичээл заах, хоёр жил тутамд тус сургуулиас зохиодог "Баруун Монгол, түүний хил залгаа нутгийн байгалийн нөхцөл, ард түмний түүх, соёл" сэдэвт эрдэм шинжилгээний бага хурлын бэлтгэлээс эхлээд албаны шугамаар гадаад явах гээд мундашгүй их ажилтай. Гэсэн ч зав чөлөө гарвал гэртээ ач, зээ нараа эрхлүүлэн өнгөрүүлэхийг юу юунаас ч илүү чухалчилдаг байна. Ёс жудаг, эрхэм явдлыг дээдлэн үзнэ. Эрдэм номыг эрхэмлэн үзэж, түүнд сэтгэлээ бүрэн зориулах ёстой гэнэ. "Багш нь ч, шавь нь ч ёс жудгийг сахих хамгийн чухал бөгөөд аливаа зүйлийг ул суурьтай судлан учир утгыг нь тунгаах нь дээрхтэй холбоотой. Ямарваа гадаад хэлэнд нэг үндэснээс олон үг үүсдэг, тэр үг бүрийг ойлгож л байвал хэлний чадвар дээшилж байна гэсэн үг" гэж ярих Жаргал зовлон, баяр гунигаа хамтдаа хуваалцаж буй гэргий, гурван охин, хоёр хүүгийнхээ ээжид хязгааргүй хайртай. Баяр гунигт орчлонгийн бартаа бүдрээг хамт туулсан болохоор барааны холд ч бодолдоо тээн явдаг, хазгай хэлэхэд нь засдаг, хальтирч унахад нь босгодог сайхан ханиа хайрлах нь түүний эрхэм жаргалан. Зорилгоо хамгийн ойроор төсөөлж түүндээ хүрэн улам улмаар ахих сонирхолтой. Монгол эрийн хүч тэнхээ, цэцэн мэргэнийг шалгасан сурын спорт түүний хичээллэдэг спортын нэг төрөл. Одон бөмбөг багагүй хөөцөлдөнө. Гэхдээ нум сум харвахыг урьтал болгоно. Үндэсний сурын төрлөөр спортын мастер болох зорилготой хэмээн хэдэн жилийн өмнө ярьж байсан бол өнөөдөр тэр зорилгодоо хүрчээ. Хүн өөрийнхөө хүрэх зүйлдээ тэмүүлэх ёстойг үүнээс үлгэрлэмээр. Ижийнхээ элбэрэл, аавынхаа ачлалыг хүртсэн хүү ямагт сайн амгалангийн сүүтэй дөрөөн явдаг гэнэм. Бага сургуульд явж ахуйдаа балагт явдлын бай болж баруун хацраараа буудуулж буцан одох шахсан ч өнөөдөр өдий зэрэгтэй сайн сайхан яваагаа ижий аавын минь буян хэмээнэ. Кёлн, Бонн, Страссбург, Франкфурт, Эрхүү, Москва, Өрөмч, Томск... гээд олон газар мөрөө гаргасан "аянчин" хүн. "Харийн нутагт эх орон, элгэн садан санагдаад ч тэрүү уран бүтээлийн олз ихтэй ирдэг" гэж өгүүлэх. Алс тэнгэрийн униар, хавар үдшийн бороо шиг шүлгүүдээ ийм л үед бичжээ. Монгол хүүхдийг гадаад хэлэнд сургах заах аргазүйн асуудлуудыг сонирхон, оюутны гадаад хэлний үгийн санг нэмэгдүүлэх арга замыг эрэлхийлэн, судлагаа шинжилгээг олон жил нягт нямбай явуулсны дүнд 1998 онд "Гадаад хэлний хичээлээр мэргэжлийн үгсийн санг нэмэгдүүлэх арга зам" (биологийн ангид орос хэл заах жишээн дээр) сэдвээр СХУ-ны дэд докторын зэргийг 1998 онд амжилттай хамгаалжээ. Нөр их ажлын хажуугаар ЕБДС-ийн багш, сурагчдад зориулсан "Дидактические материалы по русскому языку для учащихся VIII класса" (1983, хамтын бүтээл), "Радуга-6. Книга для чтения" (М. Батжаргалын хамт, 1988), "Пособие по русскому языку" (198788 1994) зэрэг ном, заах аргазүйн чиглэлтэй "Учебный словарь по русскому языку для студентов-биологов" (1989), "Методика преподавания физкультуры в школе" /цикл уроков/ (1990 онд Ц. Сэлэнгийн хамт), "Биологийн суурь ба эчнээ үгсийн толь" (2000)-ийг бичиж нийтийн хүртээл болгожээ. Оюутнуудын гадаад хэл сурах явцад үгсийн санг хэрхэн эзэмших, мэргэжлийн үгсийн санг бүрдүүлэхэд голлон анхаарч, хэлний бус ангийн оюутныг мэргэжлийн ном зохиол унших, ойлгох, эзэмших явцад үг бүтэх ёсны мэдлэгийн үндсэн дээр үүсмэл, нийлмэл, олон улсын чанартай болон зээлдмэл үгсийг таньж ойлгоход чиглэсэн үгийн нөөц бүрдүүлэхэд хэл шинжлэл, заах аргын үндсийг тодорхойлон улмаар түүнийг төлөвшүүлэх дасгалын систем боловсруулж, туршилт явуулан давуу талыг нь нотолжээ. Энэ чиглэлээр дотоод, гадаадын хэвлэлд эрдэм шинжилгээний 30 гаруй өгүүлэл нийтлүүлсэн нь сургалтанд үр өгөөжөө өгсөөр байна. Өрөвчхөн сэтгэлтэй нэгэн. Ямартаа л Өрөмчид сууж ахуйдаа амьтны хүрээлэнг үзсэний дараа цээжинд нь бөөн хар юм хатуулдаад... Дараахан нь "Амьтны хүрээлэн" шүлгээ бичиж жаахан тайвширсан гэж ярина. Тэр шүлэгт, "Хун шувууд нь хосоороо ч Хоёр нүдэндээ гунигтай Хөөрхий хулангууд ижлээрээ ч Холын говио зүүдлээстэй" гэж бий. Паан доктор (С. Дорж)-ын баруун гар панжига (хөлөгт тоглоом) тоглох бөөн дур Хар-Ус орчмын барлаг Хатуу далавчтаны эрлэг хэмээн ойр дотнын хүмүүстээ элэглэл бичсэн нь цөөнгүй. Хүнийг яг л оноод хэлчихдэг, их гярхай хүн. Реквием шүлгийг сайн бичнэ. Сэтгэл зүрхнээсээ бичдэг болоод тэр. Хадам аав, эрдэмтэн багш Г. Жамьян нарын дурсгалд зориулж бичсэн шүлгийг нь уншихаар өөрийн эрхгүй нулимс унагана. Их найрагч Явуухулангийн дөрвөн номерын модны дэргэд "урсгасан" шүлэг нь ч хэн хүний шар үсийг заавал хөдөлгөнө. Сургуулийн эрдэм шинжилгээ, гадаад харилцаа эрхэлсэн дэд захирлын хувьд багш нарын эрдэм шинжилгээний ажил явуулах сонирхол эрмэлзлэлийг дэмжин нөхцөл бололцоогоор хангах, олон улсын болон сургуулийн хурал, семинар зохион байгуулах, эрдэм шинжилгээний бүтээлийг шүүн хэлэлцэж зөвлөгөө өгүүлэх, хэвлэн нийтлэх ажлыг хариуцан эрдэм шинжилгээний бичиг, олон улсын эрдэм шинжилгээний бага хурлуудын илтгэлийн хураангуйн эмхтгэлийн редактораар тогтмол ажиллаж ирэв. Сургуулийн гадаад харилцааг хөгжүүлэхэд ч ихээхэн зүйлийг хийжээ. Төхөмийн хаяа, Булагуудын хяр, Түмийн гол, Хонгорын овоо орших төрсөн нутаг нь сэтгэлд нь үргэлж уяатай. Тал нутгийн хүн их уяхан, бас ухаалаг. Эхээс төрөхөд түшиж авсан, эцсээ хүрэхэд тэвэрч авах, эх нутаг, газар шороогоо эгнэгт үнэнч алтан өлгий минь гэж сүслэн залбирсаны заяа буян нь дэлгэрэх учиртайг өвгөд мэднэ. Учирсан бүхэнд төвөг, устгах ёстой ужиг, удаан тэвчишгүй сэжиг, улсаар нь залгих гажиг - гэж өнөөгийн юм бүхнийг тэмдэглэдэг ёс, ёроолыг нь үзэж амардаг ер бусын тэнэг хэрэг явдлыг хатуу шүүмжилнэ . Хэд хэдэн мэргэжлээр их, дээд сургуулиудын оюутнуудын гарын авлага, ширээний ном болохуйц толь бичиг хийж байна. Яруу найргийн хоёр дахь түүвэр "Алтай нутаг"-аа хэвлэлд бэлтгэхийн дээр орчуулгаа хийсээр... Цаг хугацаа өнгөрөх тусам нутгаа санасаар... Монгол хүний "өвчин". "Төхөмийн цэнхэр нуурандаа дүрээ нэг тольдохсон, Түмийн голынхоо усаар нүүрээ нэг угаахсан" гэж хайлах хүртэл энэ хүний цээжинд хөндүүр юм бишгүй л бий. Чин үнэн сэтгэлтэй бол юуг ч бүтээж, ямар ч бэрхшээлээс шантрахгүйг шавь нартаа байнга сануулна. Өнөөгийн багш нар өлөн зөмөгхөн хоолтой ч, өмсөх зүүх нь муухан ч, өөрийгөө бодох завгүй ч, өглөө бүр сургууль руу, өдөржин тэндээ чөлөөгүй, хөлдүү танхимд хөштлөө сууж, хөхөө өвлийг хүслээрээ уярааж, шавь нарынхаа төлөө шатсаар, дүрэлзсээр явж буйг сануулсан удаа ч бий. Шүлэг бичихээ жаргал хэмээн сэтгэнэ. Онгодын хүлэг салхилан ирвээс оосорлож унах тэнхэлтэй, оногдсон заяагаа дуулах оюун бодлын чөмөгтэй найрагч хүн. Яруу шүлэг нь гэгээн дурсамж, ариун бодлын эрхи, борооны нартай дусал шиг байдаг. Эрдэм номын мөр ариун гэсэн үгийг хэлэх дуртай. "Бичсэн туурвисан багатай ч бодсон санасан ихтэй, билэг танхай эрдэмтэн биш ч бичиг мөргүйгээр нэг ч өнждөггүй эгэл жирийн багш" хэмээн өөрийгөө даруухан тодорхойлсон нь бий. Юм бүхэнд хошуу дүрээд байхгүй ч хуруу хүрэх зүйлээ бол хийчихнэ. "Заавал нэг юмаар оролдож, бүтээж, хэрдээ таарсан "олз" олж, нээж амьдрах нь Х. Цэдэвийн гол чанар, магадгүй түүний бүтээлч амьдралын зорилго бололтой" гэж төрийн шагналт яруу найрагч Д. Цоодол авгай дүгнэн бичжээ. Яг л жингийн цуваа шиг урагшилж явна, тэрбээр. Яруу найрагч, орчуулагч, сурган хүмүүжүүлэгч, эрдэмтэн энэ хүн дараагийн "буудал" дээрээ буухад бүтээлийн сүм, гэрүүд нь улам нэмэгдэн дүнхийж байх болно. Үргэлж хийж бүтээхийн төлөө зүтгэж явдаг хүнд л ийм хувь тохиодог гэнэм. Сайн сайхан итгэл таныг угтан байгаа. 
Ховд их сургуулийн багш, докторант Д.дэлгэр 
