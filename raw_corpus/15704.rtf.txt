№55(15704)
1984 ОНЫ ГУРАВДУГААР САРЫН 4
Хүнтэй ажиллах урлаг

Улс төрийн бодлого бол шинжлэх ухаан, урлаг мөн гэж В.И.Ленин гайхамшигтай мэргэнээр тодорхойлсон билээ. Нийгмийн амьдрал, бодит байдалд шинжлэх ухааны гүн гүнзгий дүн шинжилгээ хийх замаар улс төрийн бодлогыг боловсруулдаг учраас энэ нь үнэхээр шинжлэх ухаан юм. Нэгэнт ингэж боловсорсон улс төрийн зөв бодлогыг амжилттай хэрэгжүүлэх нь тодорхой мэдлэг, дадлага туршлага, ихээхэн ур чадвар шаарддаг учраас урлаг юм. Өөрөөр хэлбэл дэвшүүлсэн улс төрийн бодлогын эцсийн хувь заяа, үр дүн нь улс төрийн удирдлагын урлагаас, олон түмний дунд зохиох нам, улс төр, зохион байгуулалтын ажлын түвшин, далайцаас шалтгаалдаг юм. 

Удирдах боловсон хүчний удирдлагын урлаг нь намч, зарчимт чанарыг гүнзгий мэдлэгтэй, өндөр сахилгыг санаачилга, ажил хэрэгт бүтээлчээр хандах хандлагатай нягт холбож, нөхөддөө болон өөртөө өндөр шаардлага тавьж, амьдралын гүнд, ажил хөдөлмөрийн фронт дээр байж хамт олныг зохион байгуулж удирдаж чадах нэн чухал эрдэм юм. 

БНМАУ-ын хөдөлмөрийн баатар Г. Лодойхүү, Б. Лувсан, Н. Намжиг, Л. Гомбосүрэн, Р. Минжүүр, Ч. Чулуун нарын зэрэг манай туршлагатай удирдах ажилтны ажлын арга барилын гол нийтлэг онцлог нь нэгтгэн захирах удирдлагыг хамт олныхоо бие даасан санаачилга, ажил хэрэгч чанартай нягт холбож чаддаг, хүнд тавих зарчимт шаардлагыг анхаарал халамжтай байнга хосолж чаддагт л байгаа билээ. 

Манай нам удирдах боловсон хүчин бүрийн амьдрал, үйлдвэрлэлийн гүнд орж, хүнтэй тулж ажиллах аргыг сайжруулах, хүн амын дунд зохиох ажилд ялгавартай бүтээлчээр хандах зарчмыг үр нөлөөтэй баримталж сургахад онцгой анхаарал тавьж байна. Сэлэнгэ аймгийн Ерөөгийн сангийн аж ахуйн дарга, БНМАУ-ын гавьяат эдийн засагч Н. Нямжаргал сард арваас доошгүй хүнтэй уулзаж санал бодлыг нь сонсож, түүний ололттой, дутагдалтай талыг ажил амьдралтай нь холбон маш энгийн, чин сэтгэлээс нөхөрсгөөр ухамсарлуулан ярьдаг байна. Түүний арга барилын гол онцлог нь аливаа ажлыг зохион байгуулахдаа юуны өмнө хүнээсээ эхэлж, тэдний мэдлэг мэргэжил, дадлага туршлага, санаа бодол, хүмүүжил, хөдөлмөр, ахуйн нөхцөлийг бүрэн судлан танилцаж тэр бүхний төлөө анхаарал халамж тавьж ажилладгаас хамт олныхоо итгэл хүндэтгэлийг хүлээж, нэгдмэл, ажил хэрэгч хамт олныг бий болгож чаджээ. 

Одоо тус хамт олны наяад хувь нь социалист хөдөлмөрийн хөдөлгөөнд оролцож, нийт ажиллагч найман хүний нэг нь улс, аймаг, сумын хөдөлмөрийн аварга, дөрвөн хүний нэг нь IV, V, VI таван жилийн гавшгайч болж, гурван хүний нэг нь төрийн дээд шагналаар шагнагдсанаас гадна нийт механикжуулагчдын 60 аад хувь нь мэргэжлийн нэг, хоёрдугаар зэрэгтэй, 80-аад хувь нь дунд боловсролтой болжээ, Тус аж ахуйнхан сүүлийн 13 жилд улсад тушаах үр тарианы төлөвлөгөөг давуулж биелүүлсний дотор 1981 - 1982 оны ажлаар улс, аймагт тэргүүн байр эзлэн, уралдаанд шалгарснаас гадна 1983 онд хураан авах ургацын төлөвлөгөөг 140 хувь, улсад тушаах үр тарианы төлөвлөгөөг 143 хувь биелүүлжээ. 

Орчин үед хамт олон, нийгмийн үйлдвэрлэлийг удирдахад удирдах ажилтны хүмүүжүүлэх үүрэг улам бүр нэмэгдэж зохион байгуулагч, удирдагч, хүмүүжүүлэгчийн бүх чанарыг иж бүрэн хосолсон байхыг нийгмийн амьдрал шаардаж байна. Энэ нь удирдаж байгаа хүмүүстээ хамт олны гишүүн, иргэн, ажилтан, хэрэглэгч зэрэг шинжийг өөртөө агуулсан бие хүний нь хувьд учир ялгавартай, иж бүрэн зөв хандах, арга зүйн хувьд эдийн засаг, зохион байгуулалт, захиргааны болон зан суртахуун, нийгэм сэтгэхүйн аргыг зөв хослох, хэлбэрийн хувьд ажил амьдралын гүнд орж хүмүүстэй олон түмний өмнө тайлангаа тавьж ухуулга мэдээлэл хийх, хурал цуглаан, хэвлэл мэдээллийн хэрэгслээр хийх суртал нэвтрүүлэгт идэвхтэй оролцох зэргээр биечлэн үлгэрлэж нөлөөлөх явдлаар тодорхой илэрч байх ёстой. Чухам ийм учраас удирдах боловсон хүчин бүрт хүмүүстэй ажиллаж тэднийг удирдах урлаг, ажлын ленинч арга барил, сурган, сэтгэл зүй, социологийн мэдлэг, гоо зүйн соёлыг системтэй эзэмшүүлэх нь нэн чухал болж байна. 

МАХН-ын XVIII их хурал удирдах ажилтан бүрийн, тэр тусмаа намын ажилтны ажлын арга барил нь ажил хэргийг нарийн нягт зохион байгуулж, нам, ард түмний санаа бодлыг байнга мэдэрч, бүтээлч эрэл хийж, ажилд санаачилгатай хандах уур амьсгалыг хамт олны дотор бий болгож чаддаг байх ёстойг онцлон зааж анхааруулсан билээ. Намын энэ шаардлагыг чанд биелүүлэхэд удирдах ажилтан бүрийн хүнтэй ажиллах арга барил, удирдах урлагийг улам бүр боловсронгуй болгох хэрэгтэй байна. Үүний тулд удирдлагын үндсэн арга захиргаа эрх зүйн, материаллаг урамшууллын, нийгэм сэтгэл зүйн талыг чадварлаг эзэмшиж, цаг үе, нөхцөл байдал, хамт олны ажил амьдралын явцад ухаалгаар зохицуулан, зөв хосолж чадвал дэвшүүлсэн зорилт, төлөвлөсөн ажил амжилтад хүрдгийг манай тэргүүний удирдах ажилтны туршлага нотлон харуулж байна. 

Орчин үед хөдөлмөрчдийн аж байдал сайжирч, ухамсар, соёлын түвшин дээшилж, оюун санааны эрэлт хэрэгцээ нь түргэн өсч байгаагаас удирдлагын үйл ажиллагаанд нийгэм сэтгэл зүйн аргын ролийг улам нэмэгдүүлэхийг шаардаж байна. Чухамхүү энэ нь хүнтэй ажиллаж сэтгэл санаа, бодол хүслийг нь зөв таньж мэдэх, идэвхжүүлэн урагшлуулж чадах тийм эрдэм, урлагийг нам удирдах ажилтнаас шаардаж байна. 

МАХН-ын XVIII их хурлын шийдвэр, намын нийгэм, эдийн засгийн томоохон зорилтыг амжилттай шийдвэрлэх гол нөхцөл нь хөдөлмөрийн хамт олон бүрийн, хүн бүрийн эх оронч, бүтээлч шургуу хөдөлмөр тэмцлийг өрнүүлэх явдал мөн. Энэ утгаараа хөдөлмөрийн хамт олны улс төрийн удирдагч болсон намын анхан шатны байгууллага түүний нарийн бичгийн дарга нарын хүнтэй ажиллах, хүн хүмүүжүүлэх ажлын арга барилыг улам бүтээлч дайчин болгох нь өнөө үед онцгой ач холбогдолтой болж байна. 

