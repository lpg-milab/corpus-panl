Арабтай нь Рашаантдаа ард бид нь Яармагтаа тус тусдаа наадъя

Том дээлтэй, том малгайтай, бүдүүн бүстэй, бүдүүн гэдэстэй баян дарга нар тусдаа морио уралдуулаарай. Энэ хавар Бадамсүрэн дарга баян 14 ширхэг араб гэх янхир адуу тууж ирсэн байна лээ. Цаана нь дулаан бумбарай байр саванд "Манжийн хаан"-ы өчнөөн тоомсог, эрлийзүүд тарвалзана. 
Энхболдын, Энхбаярын... Төрийн хамгаалалт, төмөр гинж болсон жүчээгээр дүүрэн гадаадаар янцгаасан хун шиг гоё морьнууд жагсчээ. Ард бидний хээрийн бор галуу шиг хэдэн адуу сарвайгаад сачий дутна. Хэдүүлээ тэднээс тусдаа морио уралдуулъя. Ямар хурдан морины дэлхийн аварга шалгаруулах тэмцээн болох гэж буй биш. Тэмээн хяруул шиг тэр том адуунуудын цогих нь булгих лугаа аймаар. Тэр цогионд барагтай хүний элэг түүрээ тэсэхгүй ханз явдаг тул мэргэшлийн морь унаач, үгүй ядаж насанд хүрсэн хүн унах ёстой. Хүүхдээ өгч явуулж ёстой болохгүй шүү. Дарга нарын морийг шавил биетэй хашир хүн унасан нь дээр. Дэд дарга Д.Лүндээжанцан гуай, "молекул" хэн билээ нэг гишүүн байдаг даа. Тэд нь унаад тэр морьд нь уралдаад Хүй долоон худаг дээр нүднээс далд яануу, ийнхүү хамаа алга. Бөх нь ч гэсэн бас рашаант "тоочиг" дээр барилдана биз дээ. Энэ жил Сумъяабазар түрүүлж Өсөхбаяр үзүүрлэх юм гэнэ лээ. Хувьсгалт нам маань барилдуулалгүй хуралдуулаад түмний наадмыг шийддэг болоод байгаа. Цагаан сарын барилдаан хүртэл тийм болдог уламжлалтай. Их хааны 800 жилдээ ба ардын хувьсгалын наадамдаа наадахаар ардууд гахай нохой өдрийг сонгон адуунаасаа хурдаа барилах цаг ойртлоо. Энэ хавар их урт зүтгүү болсон. Малын шар үс сая л хөндийрөв. Өчигдрөөс л ногоонд цадлаа. Хур хүч нимгэн монгол адуу тэсвэртэй тэсвэртэй гэхэд бараг машин шиг болтлоо үүлдэржсэн, шинжлэх ухааны биологийн орчин үеийн бүтээгдэхүүнтэй яаж өрсөлдөх вэ дээ. Нэгэнд нь нум сум, нөгөөд нь дурантай буу бариулаад бай онуулж буйтай адил шударга бус өрсөлдөөнийг Монголын үндэсний наадамд эрх баригчид тулгаж байна. Гадаад, дотоодын жуулчин гийчний нүдэн дээр монгол хүн, монгол адуу хоёрыг бодит байдлаар доромжилж бах таваа хангах нь. Чингэс хааны дэлхийн талыг туулсан нөгөө гайхамшигт монгол адуу Синайн хойгоос ирсэн байдаг л нэг сарваань тоосонд бүдчихийг харцгаа та нар. Ганц морьт уралдаач, дан дээлт барилдаач гэдэг. Энэ чинь ардын наадам цэнгэл болохоос мэргэжлийн спорт биш гэж боддог. Дэлхийн залуучууд оюутны их наадам, фестивал энэ тэр гээд манай наадамтай адилавтар арга хэмжээ зөндөө л болдог. Монгол наадамд Увс аймгаас Ө.Тулгаа заан хот руу зөөх ачаа аван "гуч" машинаа барингаа ирж барилддаг. Сүхбаатараас нэгдлийн морь "нийгмийн хонгор" тоосоо өргөдөг ийм л шударга наадам. хүмүүс гоё хувцсаа өмсөн энүүхэн Яармагийн дэнж рүү автобус, явганаар очиж "улаан ус" хуушуураа идсэн шиг... Армийн генерал Ж.Ахиа гуай нэгэнт дарга болсон тул барилдах зохимжгүй, Ванчинхүү арслан аймгийн дарга болоод зодог тайлсан, жудаг гаргасан. Одооны наадам ийм биш. Феодалын наадам болсон. Нэгэндээ баян тарганаа гайхуулах талбар болгосон. Түүнийг нь ядуурч буй олон түмэн мэлтийтэл харж, атаархаж хорсдог. "Энэ Итгэлт чинь хэдийдээ баяжчихсан юм бэ? Саяхан л нэг муу дамын панзчин явсан..." гэлцэнэ. Дээгүүрээ хэдэн хүн магнай хагартал баярлаад доогуураа бусад нь баярт очсон биш гуниг төрдөг боллоо. Ард түмэн жагсаал цуглаан хийхээс өөр тэр бүр нийлэх боломжгүй. Наадам дээр цугларч баярлах гэхээр араб морь хөтөлсөн аархуу баячуул нь дайрч алчих гээд. Наадам болтол сарын зай байна. Бөх ба морийг ардын феодалын гэж хоёр ангилж тус тусдаа наадамдвал ямар вэ? Ийм боломжгүй бол бөхөө шударга барилдуудах хэрэгтэй. Морио шударга уралдуулж мэргэшлийн үүлдрийн араб, барга тоомсог адууг зурхайд очихыг болиулъя. Бид бүгд малчин удамтай. Малчид маань монгол морио сойж монгол наадамдаа ирцгээхийг хүсч байна. 
Ж.Гангаа
