Ерөнхийлөгч Н.Энхбаяр очоод "Айвенхоу Майнз"-ын эрхийг сэргээв

Оюу Толгойд "Айвенхоу Майнз" компани хууль бус үйл ажиллагаа явуулж байгааг Улсын мэргэжлийн хяналтын газраас тогтоосон. Улсын байцаагчийн дүгнэлтийн дагуу тэднийд хориг тавьсан тухай ч мэдээлэгдсэн. Яг энэ үетэй давхцан Оюу Толгойд Ерөнхийлөгч Н.Энхбаяр орон нутгийн томилолтоор ажиллах тухайгаа зарласан юм. Монголын газар нутагт дураараа дургиж, түүнийхээ бурууг эцэст нь Байгаль орчны яаманд тохчихоод хэнэггүйхэн байгаа Канадын хөрөнгө оруулалттай компанийн үйл ажиллагааг зогсоосон байхад Ерөнхийлөгч тэнд очих нь өнөөх басамжлалыг хүлээн зөвшөөрч, бүр хөхиүлэн дэмжиж байгаа мэт үйлдэл болно хэмээн "Өдрийн сонин" эсэргүүцсэн билээ. Үүний хариуд Ерөнхийлөгчийн Тамгын газраас Говийн бүсэд ажиллахаар эртнээс төлөвлөсний дагуух "айлчлал" гэхчлэн тайлбарыг сүр дуулиан болгон илгээсэн. Тийн ажлын баг ч өнгөрсөн даваа гаригт өмнийг зорьсон билээ.
Ерөнхийлөгч Н.Энхбаярын тэргүүлсэн ажлын хэсэг мягмар гаригт Оюу Толгойд очжээ. Тэр бүрэлдэхүүнд УМХГ-ын дарга болон Оюу Толгойн үйл ажиллагаанд дүгнэлт гаргасан Улсын байцаагч ч багтсан юм. Бүхнийг урвуулна, дийлнэ гэж омогддог "Айвенхоу Майнз"-ын үйл ажиллагааг ажиг ч үгүй хаачихаад ирсэн байцаагч даргатайгаа очсоныг овжин ашиглаж үйл ажиллагаагаа сэргээлгээд авч. Одоо Оюу Толгойд үйл ажиллагаагаа хэвийн явуулж байгаа хэмээн "Айвенхоу Майнз"-ынхан өчигдөр зарласан хэвлэлийн бага хурлынхаа үеэр хэллээ. Үйл ажиллагааг хориглосон шалтгааны талаар "Айвенхоу Майнз"-ын Ерөнхий гүйцэтгэх захирал Жон Мэкон онцтой тайлбар хэлсэнгүй. Үүгээрээ тэд Байгаль орчинд нөлөөлөх байдлын нарийвчилсан үнэлгээ хийлгээгүй хууль бус үйлдлээ мөлийлгөн өнгөрөв. Манайд үйл ажиллагаа явуулах болсноосоо хойш Байгаль орчны нарийвчилсан үнэлгээ батлуулалгүй, хууль зөрчиж ирсэн нь "Айвенхоу Майнз"-д бага хэрэг бололтой. Ямартай ч УМХГ-аас хууль бус хэмээн буруутгасан үзүүлэлтүүдийг жагсаан байж УМХГ-ын даргатай ширээний хоёр талд сууж хэлэлцээд, буруугаа залруулна гэж ноён Жон Мэкон хэлсэн. Тэгээд л өнгөрсөн хугацааны бүх хууль бус үйлдэл цайрах юм байх. Ийм тохиролцоогоор УМХГ-ын дарга М.Батбаатар "Айвенхоу Майнз"-ын үйл ажиллагаанд үргэлжлэх виз даржээ. "Айвенхоу Майнз" олборлолтын өмнөх шатны үйлдвэрлэл эрхлэхдээ тэндэх бор толгодыг хорт нөлөөллөөс хамгаалахыг хүсээгүй нь УМХГ-ын шалгалтаар илэрсэн ч одоо арга буюу мэргэжлийн хүчтэй, туршлага, чадамжтай компанитай хамтарч ажиллахаар болжээ. Энэ тухайгаа өчигдөр зарлав. Тэднийх дэлхийд тэргүүлэгч, Английн "Рио Тинто" компанитай стратегийн түншлэл байгуулжээ. "Айвенхоу Майнз"-ын хэдхэн долларын шагналын сантай уралдаан тэмцээн гээд нүд хуурах төдий үйл ажиллагааг эсэргүүцэж байсан "Өдрийн сонин"-ы удаа дараагийн нийтлэл ялалтад хүрсэн хэмээн "Айвенхоу Майнз"-ын нэгэн удирдлага өгүүлээдэхэв. Гадны компанийн башир аргад хууртчихааргүй цэцэн цэлмэг ард түмэн гэхчлэн бардам тайлбарууд "Айвенхоу Майнз"-ын удирдлагад шахалт өгч "Рио Тинто"-той хамтран ажиллах зам эрэлхийлэхээс гарцаагүйд хүргэжээ. "Рио Тинто" компани уул уурхайн үйлдвэрлэлээрээ дэлхийд хоёрдугаарт жагсдаг гэнэ. Тэдний нөөц хариуцсан захирал Тим Албэнизийн хэлснээр өдгөө компани нь зургаан тивд томоохон төсөл, ордуудад олборлолт эрхэлж байна. Оюу Толгой төслийн уурхайн цогцолборыг "Айвенхоу Майнз", "Рио Тинто" компаниуд бүтээн байгуулж, үйл ажиллагааг хамтарсан техникийн зөвлөл нь удирдана. "Рио Тинто"-гоос Оюу Толгойд нийт 1,5 тэрбум ам.долларын хөрөнгийг тодорхой үе шатанд зарцуулж, улмаар "Айвенхоу Майнз"-ын хувьцааны 40 хувийг эзэмших эрх авах тухай өчигдрийн хэвлэлийн бага хурлын үеэр онцоллоо. Энэ нь сүүлийн 16 жилийн хугацаанд манайд орж ирж байгаа анхны томоохон хөрөнгө оруулалт хэмээн хамтрагч компаниуд үнэлжээ. Шинээр батлагдсан "Ашигт малтмалын тухай хууль"-ийн дагуу Оюу Толгойн 34 хувийг Монголын Засгийн газар эзэмших учиртай. "Рио Тинто"-гийн Оюу Толгойгоос эзэмших 40 хувьтай нийлээд 74 хувь "Айвенхоу Майнз"-ын мэдлээс гарна. Ийнхүү "Айвенхоу Майнз", "Рио Тинто" компаниуд Монголын Засгийн газартай гурвалсан гэрээ байгуулах тухайгаа танилцуулах нь. Дээрх төлөвлөгөө, хөтөлбөрийг бэлтгэж байсан "Айвенхоу Майнз"-ыг Үйлдвэр худалдааны сайд Б.Жаргалсайхан саяхан айлгаад авчээ. Ерөнхийлөгчийн сонгуулийн дүн нэгтгэх шөнө "Надад санал өгөөгүйн төлөө Роберт Фрийдландаас авлига авч тэр Оюу Толгойг чинь хувааж иднэ..." гэхчлэн бачимдаж байсан Б.Жаргалсайхан "Айвенхоу Майнз"-д их л дургүйлхэж. Салбарын сайд хэр нь Оюу Толгой руу Ерөнхийлөгчтэй явах ёстой эсэхээ ч мэдэхгүй явсан тэрээр гэнэт "Говь-Алтайгаас Өмнөговь хүртэл бүх газрыг "Айвенхоу Майнз" лицензээр эзэмшиж байна. Ер нь Монголын хамгийн их баялаг, агууламжтай газруудын лицензийг Канадын компаниуд эзэмшчихэж. Би "Айвенхоу Майнз"-ын "Хөрөнгө оруулалтын гэрээ"-г эсэргүүцэж байна. Тэр ч байтугай өнөөдөр ашиглаж байгаа бүх лицензийг нь хурааж авна..." хэмээн Эдийн засгийн байнгын хорооны хурал дээр "лүндэн" буулгажээ. Үүнд "Айвенхоу Майнз" бас л хариулт өгөх шиг. Тэдний мэдэлд өнөөдөр 135 лицензийн 100 сая га талбай байгаа тухай хэлэв. Эдгээрээс ашиглалтын эрх бүхий дөрвөн лицензийн нэг нь Оюу Толгой. Ингэхдээ Оюу Толгойн орд ашиглах талбай нь хааш хаашаа 10 км аж. Ашигт малтмал бий гэсэн таамаг бүхий газарт лиценз эзэмшиж байгаа ч хайгуулаар үр дүн гаралгүй, техник технологи, хөрөнгө мөнгөний зарлага нь ч дийлдэхээ байсан юм байх. Гэхдээ Өмнөговь дахь зарим хайгуулаар илэрсэн нүүрсний ордуудад энэ чиглэлийн гадаадын компани оруулж ирэх нь. Тэгээд л үлдсэн лицензүүдийнхээ яг тал хувийг 2007 он гэхэд буцаачихсан байх гэнэ. 
Б.ХАЖИДМАА
