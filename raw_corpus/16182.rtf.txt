№219(16182)
1985 ОНЫ ЕСДҮГЭЭР САРЫН 11.
Гүйцэтгэлийг шалгалтын аргаар

Улс ардын аж ахуйн төлөвлөгөөт зорилтыг хэрэгжүүлэхээр үйлдвэр, аж ахуй, соёлын  байгууллагууд тухай бүртээ тодорхой арга хэмжээ төлөвлөж, өдий төдий шийдвэр гаргаж, түүнийг биелүүлэх ажлыг зохион байгуулж, улмаар дүнг нэгтгэдэг нь манай нийт салбарын амьдралын хэвшил болсон үзэгдэл юм. Шийдвэр тогтоолд хамраагүй, төлөвлөлтгүй нэгддэг тийм асуудал одоо манай олон талт амьдралд байхгүй юм. 

МАХН-ын эдийн засгийн бодлогыг хэрэгжүүлэхэд чиглэсэн олон тооны тогтоол шийдвэр, ялангуяа Намын Төв Хорооны удаа дараагийн бүгд хурлын шийдвэр улсын ардын аж ахуй, соёлын нийт салбарын өмнө тулгарч байгаа зорилтыг нам тодорхой заажээ. Намын шийдвэрийг хэрэгжүүлэх зорилгоор нам, улс, олон нийтийн байгууллагууд өөрсдийн чиглэлээр зохих тогтоол шийдвэр, төлөвлөгөө гарган ажиллаж байна. Энэ бүхнийг нэгбүрчлэн биелүүлэхэд нэмэр, далайцтай гол хэрэглүүр нь гүйцэтгэлийн шалгалт юм. 

Гүйцэтгэлийн шалгалт нь тавигдсан зорилтыг хэрэгжүүлэх, эрчимжүүлэхэд шийдвэртэй нөлөө үзүүлэх ёстой. МАХН-ын Төв Хорооны сүүлчийн бүгд хурлаар сайшаан баталсан хөдөө аж ахуйг хөгжүүлж, хүн амын хүнсний хангамжийг сайжруулах зорилтот Программын заалтыг хэрэгжүүлэх ажлын явцыг түргэтгэхэд гүйцэтгэлийн шалгалт нэн ач холбогдолтой билээ. << Программыг хэрэгжүүлэхэд гүйцэтгэлийн хяналт шалгалтыг бүх шатанд жинхэнэ ёсоор зохион байгуулах хэрэгтэй байна. Ялангуяа байгууллагын  дотоод хяналт шалгалтын ач холбогдол, үр нөлөөг дээшлүүлэх нь чухал>> гэж нөхөр Ж. Батмөнх цохон тэмдэглэсэн юм. 

Гүйцэтгэлийг шалгалтын аргаар хангах асуудал аж ахуйн удирдлагын арга барилд хэвшил болж, шийдвэрлэх үр нөлөө үзүүлж байх ёстой. Гэтэл гүйцэтгэлийн шалгалтыг манай амьдралын бүх шатанд жинхэнэ ёсоор зохион байгуулж чадахгүй байгаагаас төлөвлөсөн зорилт, гаргасан шийдвэр ажил хэрэг болохгүй хүрдэг ноцтой дутагдал бас л арилаагүй байна. Дундговь, Өвөрхангай зэрэг аймгийн зарим суманд мал сүргийн дотор хээлтэгчийн тоо өсөхгүй, Ховд аймагт улсын хүч хөрөнгөөр барьсан услалтын системийн ашиглалт хангалтгүй, Дарханы сангийн аж ахуйд элит үр үржүүлэх төлөвлөгөө тасарч, Булган аймагт улсын төлөвлөгөөгөөр барьж байгуулсан мал аж ахуйн материаллаг бааз, ялангуяа малын хашааны ашиглалт хангалтгүй байна. Гэтэл дээр дурдсан аймаг, сумд тус бүрийдээ үүрэг амлалт авч, ажлаа сайжруулах олон тооны төлөвлөгөөтэй ажиллаж байгаа юм. Гагцхүү эдгээрийн нам улсын байгууллагууд аж ахуйг удирдах арга барилаа боловсронгуй болгож, эдийн засгийн аргыг гүйцэтгэлийн шалгалтын үр нөлөөтэй аргатай зөв хослуулан өнөөгийн шаардлагын хэмжээнд хүртэл сайжруулан чадаагүйгээс ажилд доголдол гарсаар байгаа нь илэрхий юм. 

Гүйцэтгэлийн шалгалтыг аж ахуйн байгуулалтын гол зүйл дээр төвлөрүүлж, ажлын үр дүнг байнга ахиулахад чиглүүлэхгүй, зөвхөн биелээгүй буюу дутагдалтай зүйлийг бүртгэж, түүнийг дээш доош нь дамжуулан мэдээлэх төдийгөөр хэлбэрддэгээс дутагдал даамжирч байна. 

Орон нутгийн нам, улс, хяналтын болон хэвлэл, мэдээллийн байгууллагууд нийт салбар, түүний дороос хөдөө аж ахуй, их барилгын ажлын явцыг хяналтад авч, орон нутаг, гарч байгаа тэргүүн туршлага, ажлын сайн эхлэлийг олон нийтийн хүртээл болгохын хамт энэ ажлын доголдол дутагдлын талаар аймаг, сум, аж ахуйн байгууллагад тодорхой дохио санамж өгч, аж ахуйг удирдах арга барилдаа гүйцэтгэлийн шалгалтыг ажил хэрэгчээр хэвшүүлэх нь чухал юм. Гүйцэтгэлийг шалгахгүй бол аливаа төлөвлөгөө, амлалт үүрэг, тогтоол шийдвэрийн хэрэгжилт үнэлэх тооцоогүй, хариуцах эзэнгүй болон дийлэгдэж, ам ажил хоёр зөрөхөд хүрнэ. 

Үр тариа, төмс, хүнсний ногооны ургац хураах, тээвэрлэх ажил ид өрнөж байгаа намрын гавшгай ажлын энэ үед алдагдал гээгдэлгүйгээр ургацаа хурааж авахад гүйцэтгэлийн шалгалт онцгой үүрэгтэй юм. Тэрчлэн мал өвөлжилтийн бэлтгэлийг суурь бүрт хашаа, худаг засварлах, дулаалах, хөрзөн ховхлох, бууц нөөцлөх, өвс тэжээл татах, бэлчээр хамгаалах зэрэг ажил бүрэн хийгдсэн, үгүйг шалгаж дутуу дулим зүйлийг яаравчлан хангахад гүйцэтгэлийн шалгалт гол ач холбогдолтой, Ялгасан төлийг өвөлжүүлэх, хашаа байрын дулаалга, бууц хэвтэр, бэлчээр ус, тэжээлийн  бэлтгэлийг хангасан эсэхэд тавих хяналтыг хүчтэй болгож, үйлдвэр, албан байгууллагын өвлийн бэлтгэл ажлын дутууг яаравчлан гүйцээхэд гүйцэтгэлийн шалгалтыг бүрэн чиглүүлэх хэрэгтэй. 

Ашиглалтад орох барилга байгууламж, үүний дотор хөдөө аж ахуйн барилга бол өнөөгийн үе шатанд хийх шалгалтын гол сэдвийн нэг бөгөөд үйлдвэрлэлийн хүч чадлыг бүрэн ашиглах, жигд ажиллагааг хангах талаар оны эхэнд авсан үүрэг амлалт, гарсан шийдвэрийн биелэлтийг нарийвчлан үзэж, ам ажлын зөрөөг арилгах, дутагдлын эздэд хариуцлага хүлээлгэх, үлдэж байгаа хугацаанд нөхөн гүйцэтгүүлэх боломжийг алдахгүй байхад шалгалтын хурц үзүүрийг чиглүүлэх шаардлагатай байна. 

Гүйцэтгэлийн шалгалтыг социалист уралдааны үүрэг амлалтын биелэлт гарган тооцоход тууштай ашиглаж, бригад, хэсэг, цех, тасаг, хүмүүсийн хооронд, өөрөөр хэлбэл ажлын байранд, анхан шатны нэгжид социалист уралдааныг хөдөлмөрийн жинхэнэ халз тэмцээний маягаар тодорхой болзолтой зохион байгуулж, богино хугацаанд дүгнэж, явцыг нь эрчимжүүлэхэд чиглүүлэх хэрэгтэй. 

Гүйцэтгэлийн шалгалтыг ажлын гүнд, хөдөлмөрчин олонд ил тод, өргөн олны хүчинд тулгуурлан хийж, аливаа шийдвэр, үүрэг амлалт, зорилтын биелэлтийг шалгалтын аргаар хянах зарчмыг нам, улс, олон нийтийн байгууллагын удирдах арга барилын гол том үзүүлэлт болгон хэвшүүлж, үзлэг шалгалтыг шилийг нь даруулан давхардуулахгүй, чирэгдэлгүйгээр зохион байгуулах, зөвхөн чанарыг төдийгүй, боловсон хүчний хариуцлага, сахилгыг өндөржүүлж хүн хүмүүжүүлэх, аж ахуйг удирдах арга барилыг боловсронгуй болгоход үр нөлөөтэй ашиглах хэрэгтэй байна. 

