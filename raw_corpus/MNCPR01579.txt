Дархан Улаанбаатараас хоёр цаг тул гэр хол уу?

Нэг ийм сонголт гадуур их яригддаг боллоо. Хүмүүс анхандаа хотын төвөөс дайжиж Шарга морьт зэрэг зуслангийн газартаа өвөлжиж эхэлсэн. Яваандаа нийслэлийн эргэн тойрон хэдхэн жилийн дотор гэр хорооллын дунд зуслангууд нь уусч орхив. Дамбадаржаа, Толгойт зэрэг олон газар чимээнээс дайжих гэсэн биш долоон дор юм боллоо гэлцэнэ.
Хол алсаа боддог хашир хүмүүс үе үе Дархан хот орж "байдал тандах" болсон байна. Ажил Улаанбаатарт, гэр Дарханд байвал яах бол гэж. Москва, Бээжин, Сан-Франциско ... гээд бараг бүх том хотуудын тийм баян биш хүмүүс нь ажилдаа 200 орчим километрээс явдаг. Голдуу метро, галт тэрэг, эсвэл өөрсдийн унаагаар өглөө эртээ гарна. Оройдоо сонин уншсан, кофе балгасан, телевиз үзсэн харигч зорчигчоор дүүрэн цахилгаан галт тэрэг гарч яваа харагддаг. Улаанбаатарчууд нэг сая гараад явчихлаа. Хүссэн мөрөөдөөгүй хэрнээ эндээ ноолроод бөөгнөрөөд байж чадахгүй. Богд уулын мод хатаж Туул ширгэх хэрээр нэг их удахгүй нийслэл зөвхөн ажлын газар давамгайлах вий. Энд дөрвөөс таван өдөр ажил хийж долоо хоногийн бусад өдрүүдийг арай цэвэрхэн гэхдээ бас чиг юм юмтай газар тухлах болов уу. Эрүүл агаар гээд ойролцоох сумын төв дээр байшин барихаар одоохондоо олигтой эмнэлэг сургуулиас өгсүүлээд проблем их бий. Налайх, Багануур уул уурхайн район. Багахангай, Төв аймаг уг нь ойрхон ч урдаасаа тасралтгүй ахиж буй цөлжилтийн аман дээр. Элсэнд булуулах ч юм бил үү. Хүмүүсийг битгий яв гэсэн ч цувж мэдэх зүг бол ус хангайгаа дагаад Дархан хот л дараагийн буудал болж таараад байгаа юм. Энэ бол гарцаагүй. Харж л байгаарай. Нэг овсгоотой бизнесмэн экспресс галт тэрэг оруулаад ирэх юм бол энэ хооронд цаг гаранхан довтолгох болно. Одоо ч замаар хоёр цаг явдаг болчихоод байна. Баабарын хэлдэг "Алтан гурвалжин" (Дархан-Эрдэнэт-УБ) ортой дог шүү. Саяхны нэг өдөр өглөө Дархан ороод тэндээсээ утас, мэйлээр хамаг ажлаа амжуулчихаад өдөр эртээ хүрээд ирэв. 110 мянган хүн амтай энэ хотын анзаарагддаггүй хэдэн үнэн байх юм. Анх 1960-аад онд Зүүн Европынхон тал талаасаа хамжиж Москвагаас Бээжин ордог их зам дээр Хараа голын хөвөөнд Дарханыг барьсан. Бурхантын хөндийд өмнө нь нутгийн иргэд төдийлөн суурин байгаагүй тул шинээр ирэгсдэд хоторхох нутгархах төвөг гарсангүй. Найрамдал гэдэг үгийг ихээхэн хоногшуулсан тул иргэдийн ерөнхий араншин, хандлага бас тийм чигтээ төлөвшдөг юм билээ. Хулгай дээрэм юм юм бий нь бий. Гэхдээ л найрсаг талдаа нь илт ажиглагддаг. Хотыг барих олон улсын ажлын хэсэг эхнээсээ нухацтай хандсан байдаг. Уурын зуух, томоохон үйлдвэрээ салхины дор, яваандаа хөгжинө гэдгээ тооцоолж гудамж талбайг уужуухан тавьсан. Мод сайхан ургадаг тул энэ орчим цэвэрхэн агаартай. Цемент, шохой, нүүрс, тоосго, тэр бүү хэл төмөр хүртэл дэргэдээ байдаг нь сонин тохиолдол. Хараа, Ерөө голын уламжлалт газар тариалангийн цэвэр хүнс эргэн тойрон үргэлжлэх нь Баруун Европын хотуудын жишигтэй адил. Энэ бүгдийг харгалзан хүмүүс сүүлийн жилүүдэд эрчимтэй шилжин ирж төвхнөх болсон байна. Хаа сайгүй хашаа хатгаж, газар авчээ. Хотын яг төв болох Төв шуудангийн салбарын хойхно эрүүл газар үлдээсэн байв. Энэ газрыг газар хувьчлалаар Засаг дарга Хаянхярваа тас тэврээд үлдээсэн бололтой. Тэгээгүй бол өдийд нэг гадаадын иргэн арьс нэхийний склад эсвэл "бэнзээн колоонк" бариад хэвтчих биз. Тэгэхнээ цаад учир нь хэн нэгэн чаддаг нь ирвэл иж бүрэн хороолол босгуулахаар хадгалсан юмсанж. Ингээд энэ хаврын иргэдийн хурлаараа хэлэлцээд Дарханы уугуул барилгачдаар бүрдсэн хэд хэдэн компанид шилжүүлжээ. "Дархан Шар бүрд" (О.Энхжаргал), "Дархан Нэгдэл" (М.Төмөрбаатар), "Өндөр харш" (Б.Ганзориг) зэрэг зөвхөн байшин барьдаг ажлаар дагнасан компаниуд 40 мянган орон сууц хөтөлбөрийн хүрээнд ойролцоогоор хагас мянган айл амьдрах орчинг бий болгохоор шуударчээ. Иж бүрэн хороолол гэдэг нь манай III хорооллоос өөр болчихсныг план зургаас сая л мэдэв. Нэг бол зөвхөн хаус, эсвэл дарга, цэрэгтэйгээ нийлээд есөн давхарт бүгдийг нь чихдэг байсан цаг саяхан. Одоо болохоор хүмүүсийн боломжид тулгуурлаад тэнд нь хашаа байшин, энэ хавьд нь залуу гэр бүлүүдийн нэг өрөө байрууд, нийт дунд нь цэцэрлэг, сургууль, энүүгээр машинууд нь орж, тэнд гарааш нь байна гэх мэтээр нямбай зураглаж зааглаж ялгаж өгдөг болж. Аль ч боломжинд захиалга өгсөн айлууд нэгэндээ садаа төвөг үл учруулан халаалт, цэвэр бохирын асуудлыг зохистой төлөвлөж өгдгөөрөө давуу талтай. Хот төлөвлөлтийг дураар хийвээс урсгал төлбөрүүд нь дийлдэхээ байдаг Улаанбаатарын гашуун туршлага бий. Эхнээсээ санаатай, бодолтойгоор нэгэн орчинг бий болгох нь амьдралын цаашхи өртөг мэдэгдэхүйц хямд тусна гэж тэд үзэж байна. Дээд компаниудын удирдлагууд "Монгол Улсын зөвлөх инженер" гэсэн цолтой юм. Барилгын салбарын том хэргэм гэнэ. Сумо барилддаг хүн хүрч ирээд байшин бариад унадгийг бодвол яавч нураад уначихааргүй барихаа мэддэг улс байх. Энэ дашрамд сонирхуулахад барилгын бүх материалыг Эрээнээс бус Дарханаас зөөж авчирсан бол чанартай барилга босох нь ээ гэсэн итгэлцүүр явдаг юм байна. Үгүй ядаж Дарханы Хар төмөрлөгийн үйлдвэрийн цувималаас авсан төмрөөр арматур зангидвал Эрээнээс ирснээс дээр гэнэ. Тэр үнэн л дээ. Нэгэнт хажуудаа байгаа чанартай бүх материалаар боссон барилгын өртөг нь тээврээсээ эхлээд олон хэмнэлттэй. Хэмнэлт, чанар хоёр сэтгэл түгшээх зовлонгүйгээс гадна харьцангуй хямд үнээр энд орох оронгоо босгуулах боломж гарчээ. Хүмүүс 96375678, 99115116 тоот руу залган тасралтгүй барилгын захиалга өгч байв. Хотоос голцуу ярьж буйг сонсоод уг санааг дэлгэрэнгүй бичихэд хүрсэн юм. Хадгаламж зээлийн хоршоо зэрэг мөнгөө угаах гэсэн итгэлт, эс итгэлт хүмүүстэй нөхөрлөөгүй, дагнасан амьдралтай барилгачдын арми цаана нь зогсож байгааг мэдэв. Найрамдлын Дарханы найдвартай барилгачид байшин дархалж буйтай таарсан юм. Ойрын 5-10 жилд хүмүүс ер нь Дархан руу их нүүх байх. Тийм хандлага ажиглагдаж байна. Гадаадынхан гэрээс ажил ба ажлаас гэр явах зам урт гоё байвал амьдрал сонирхолтой сайхан байдаг даа гэж ярьцгаадаг. 
Ж.Гангаа
