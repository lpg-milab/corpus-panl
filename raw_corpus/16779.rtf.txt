№189(16779)  
1987 оны наймдугаар сарын 8
Малын буяныг бүү гарзад!

<< Хүн амын харьцангуй өндөр хурдацтай өсөлтөөс хөдөө аж ахуй, хүнсний үйлдвэрлэлийн өсөлт хоцорч байгаа зохисгүй хандлагыг ойрын үед зогсоож, хүнсний бүтээгдэхүүний үйлдвэрлэл. эрэлт хэрэгцээний хооронд хэвийн тэнцвэртэй харьцааг алдагдуулахгүй байх, улмаар хангалтыг сайжруулахад хөдөө аж ахуйн талаар явуулах намын бодлогын гол зорилго оршино >> гэж МАХН-ын XIX их хурал заасныг амьдралд хэрэгжүүлэх талаар ихээхэн авна өрнүүлэх хэрэгтэй байна. Ялангуяа мал аж ахуйн салбарт дотоод нөөц бололцоо асар их байгааг дүүрэн ашиглаж чадвал хүнсний бүтээгдэхүүний хангалтыг байнга сайжруулахад ихээхэн түлхэц өгөх ёстой. Хөвсгөл аймгийн Цагаан-Уул сумын << Бадрал >> , Увс аймгийн Малчин сумын << Малчин >> , Төв аймгийн Бүрэн сумын << Бүрэндэлгэрэх >> нэгдэл, Сүхбаатар аймгийн Түмэнцогтын сангийн аж ахуйнхан мал аж ахуйг эрхлэн хөтлөх, үр ашиг, үүлдэр угсааг сайжруулах, ашиг орлогыг нэмэгдүүлэх, хорогдлыг арилгах талаар багагүй туршлагатай болжээ. 

Нэгдэл, сангийн аж ахуй бүр энэ мэтээр мал өсгөх, ашиг шимийг нэмэгдүүлэх нөөц бололцоог бүрэн дүүрэн ашиглах талаар бүхий л бололцоогоо дайчилж ажиллавал хүнсний бүтээгдэхүүний үйлдвэрлэл. эрэлт хэрэгцээний хооронд тэнцвэрт харьцааг хангахад нэмэгдэл хөрөнгө хүч төдий л шаардагдахгүйгээр асуудлыг шийдвэрлэж чадах юм. Зөвхөн 1987 оны эхний хагасын байдлаар аваад үзэхэд гагцхүү том малын хорогдол дунд зэргийн долоон нэгдлийн малтай тэнцэх тоонд хүрсэн нь хичнээн их нөөц алдсаныг сануулах гашуун баримт юм. 

Хөдөө аж ахуйн нэгдлүүд сүүлийн таван жилд жил тутам элдэв шалтгаанаар мал хорогдуулах, хээл хаяулах, сувайруулах зэргээр хоёр сая орчим малын нөөц алджээ. Саалинд хамруулбал зохих малыг бүрэн саагаагүйгээс жилд дунджаар 12 - 13 сая төгрөгийн бүтээгдэхүүн нэмж үйлдвэрлэж чадаагүй Мал аж ахуйн гол нэр төрлийн бүтээгдэхүүний чанарыг зохих түвшинд хүргээгүйгээс орлого нэмэгдүүлэх ихээхэн боломжийг ашигласангүй. 1986 онд хорин нэгдэл хонины ноосны гучаас дээш хувийг бутархайд, жараад нэгдэл ямааны ноолуурын дөнгөж хориос дээш хувийг нэг, хоёрдугаар зэрэгт, тавь гаруй нэгдэл цөцгийн тосны дөчөөс дээш хувийг чанарын доод зэрэгт тушаажээ. Ингэж л улсын хэмжээний нийт малын далан хувийг эзэмшиж, бүх төрлийн ноосны 74, махны 68, сүүний 44 хувийг үйлдвэрлэх ёстой хөдөө аж ахуйн хоршооллын байгууллагад төрөл бүрийн нөөцийг гар дороосоо алдсаар байгаа нь дурдсан салбарт аж ахуйч биш байдал гүнзгийрч. хөдөлмөр зохион байгуулалт хоцрогдож, ажиллах хүчний нөөцийг дутуу ашиглаж, хариуцлага, сахилга, тайлан тооцоо суларсны уршиг гарцаагүй мөн. Зарим аймаг, сумын төвд ажил эрхлээгүй хөдөлмөрийн чадвартай хүний ихээхэн нөөц байсаар байтал түүнийг дайчлахын оронд малчдын ачааллыг хэтрүүлж, улмаар малын ашиг шимийг бүрэн авч дийлэхгүйд хүргэх юм уу эсвэл тайлан тооцоо, хяналт шаардлага сумыг далимдуулан малчид, мал аж ахуйн мэргэжилтнүүд эрхэлсэн үйлдвэрлэлээ цалгардуулах дутагдал үргэлжилж байдаг байна. Мал аж ахуйн салбарт хөдөлмөрчдийн ажил, амьдралын нөхцөл, ахуй, соёлын үйлчилгээг сайжруулахад хойрго, санаачилгагүй ханддаг дутагдал ч хүмүүсийн тогтвор суурьшил, хөдөлмөрийн бүтээмжид муу нөлөөтэй байна. 

Мал маллагааны технологийн болон эмчлэн сэргийлэх ажилд хайхрамжгүй, хариуцлагагүй ханддагийн уршгаар зуны дэлгэр цагт том мал, төлийн хорогдол гарах зохисгүй явдал үргэлжилж буйн улмаас өнгөрсөн зургадугаар сард Сэлэнгэ, Дорнод, Булган аймаг хамгийн олон төл хорогдуулжээ. 

Мал аж ахуйн үйлдвэрлэлийн удирдлага, төлөвлөлт, аж ахуйн механизм өнөөгийн шаардлагаас ихээхэн хоцорсон нь тус салбарын нөөц бололцоог ашиглахад гардаг дутагдлын гол шалтгаан болж байгааг Намын Төв Хорооны удаа дараагийн бүгд хурал зааж шүүмжилсний дагуу мал аж ахуйн салбар дахь коммунистууд ажлаа өөрчлөх цаг болжээ. Авсаархан төлөвлөгөө авч, элбэгжүүхэн зардлаар биелүүлэхийг эрмэлздэг, төлөвлөгөөг ямар ч үнээр хамаагүй биелүүлсэн нэр зүүхийг оролддог арчаагүй арга мал аж ахуйн салбарын зарим удирдах ажилтан, мэргэжилтний сэтгэлгээг халж, арга барилд нь ноёрхсон хэвээр байгаа нь хэнд ч илэрхий учир намч ёсоор үүнд дүгнэлт хийх хэрэгтэй байна. 

Орлогоороо зарлагаа нөхөж ашигтай ажиллах, өөрийгөө санхүүжүүлэх болон үйлдвэрлэлийн эцсийн үр дүнг илэрхийлэх цөөн үзүүлэлтээр төлөвлөгөө өгөх зарчим нь мал аж ахуйн салбарын нөөц бололцоог бүрэн дүүрэн ашиглах хариуцлага, санаачилгыг өндөржүүлэх, нийгэм, хамт олон, хүн бүрийн сонирхлыг зөв хослуулах, үйлдвэрлэлийн үр ашиг, чанарыг дээшлүүлэх хөшүүрэг болох ёстой. Нөөц бололцоо бүрийг үр дүнтэй ашиглах ажлыг нэгж хугацаа, нэгж бүтээгдэхүүний үнэ цэнэ, тоо, чанарын өсөлт, бууралтаар үнэлж дүгнэх зарчим зөвхөн яриа мэдээлэл төдийгөөр өнгөрөөд, олон түмний өдөр тутмын ажил үйлсэд нөлөөлж чадахгүй байгаа учраас нам, улс, хөдөө аж ахуйн байгууллага, хөдөлмөрийн хамт олон бүр тэдгээр үзүүлэлт дээр тулгуурлан аж ахуй зохион байгуулалт, улс төр хүмүүжлийн олон талт ажлыг нэгдмэл аргаар тогтмол явуулах шаардлагатай юм. Нэг толгой мал, төл, кг мах, ноос, литр сүү, ширхэг арьс, шир, кг өвс, тэжээл бүрийн үнэ цэнэ, ач холбогдлыг малчид, мэргэжилтэн, удирдах ажилтны ажил дүгнэх нэг гол үзүүлэлт болгож амьдралд хэвшүүлж чадаагүй, нөөц бололцоог дайчлан ашиглах асуудлыг үйлдвэрлэл санхүүгийн төлөвлөгөө, үйлдвэрлэлийн даалгавар, социалист уралдааны үүрэг, болзолд нарийвчлан тусгаж, түүний эцсийн гүйцэтгэлд бүх шатны хяналт тавьж жигд хэвшээгүй байгаа цагт үр ашиг, чанарын тухай яриа хоосон замхрах болно. Иймээс хөдөө аж ахуйн нэгдэл, сангийн аж ахуйн балансын дүн, аж ахуйн механизмыг хамт олноороо сайтар шинжилж тал бүрээр, ажил хэрэгчээр хэлэлцэн боловсронгуй болгох арга замыг эрэлхийлэх, аливаа нөөц бололцоо алдсан хүнтэй тодорхой ажиллах, хамт олонд нь ил тод мэдээлж хамтын ухаанаар шийдвэрлэж, дутагдлыг тухай бүрт нь арилгаж байх талаар нам, улс, хөдөө аж ахуйн байгууллагууд үг ярианаас үйл ажилд шилжих хэрэгтэй байна. 

