№40(16630)  
1987 оны хоёрдугаар сарын 15.
Эдийн засгийн шинжилгээ

Үйлдвэр, аж ахуйн газар, байгууллагын 1986 оны тайлан балансад хийх эдийн засгийн шинжилгээний мөрөөр зохиох ажлын тухай >> МАХН-ын Төв Хороо тогтоол гаргалаа. 

<< Тайлан баланс, аж ахуйн үйл ажиллагаанд шинжилгээ судалгаа хийж дүгнэх, техник, үйлдвэрлэл, санхүүгийн төлөвлөгөөг зохиох, тэдгээрийг хэлэлцэхэд хөдөлмөрийн хамт олныг идэвхтэй оролцуулах ажлыг хэрхэн зохион байгуулж, ямар үр дүн гаргах нь манай нам, улс, олон нийт, аж ахуйн байгууллага удирдах боловсон хүчин үйлдвэрлэлийг эдийн засгийн аргаар удирдахад ямар бэлтгэлтэй байгаа болон ажлын арга барилаа яаж өөрчилж шинээр сэтгэхэд хэрхэн суралцаж байдгийн нэг чухал шалгуур болохын хамт хөдөлмөрчдийн эдийн засгийн боловсрол, мэдлэгийн түвшинг дээшлүүлэх, тэднийг үйлдвэрлэлийг удирдахад өргөн оролцуулах нэг хэлбэр, ардчиллыг хөгжүүлэх чухал хөшүүрэг болох ёстой >> гэж тогтоолд заасан нь эдийн засгийн байгуулалтад удирдлагыг ардчилах, өргөн олныг оролцуулах, аж ахуйг эдийн засгийн аргаар эрхлэн хөтлөхөд өргөн ач холбогдолтой юм. 

Үйлдвэр, аж ахуйн газруудын эд хөрөнгийн тооллого, тооцоо хийж, өнгөрсөн оны тайлан балансыг гаргаж, шинэ оны техник үйлдвэрлэл, санхүүгийн төлөвлөгөө боловсруулах, хэлэлцэх ажлыг ид хийж байгаа энэ үед Намын Төв Хорооны энэхүү чухал тогтоол гарсан нь үйлдвэрлэлийг эдийн засгийн аргаар удирдах, хөдөлмөрийн хамт олон өөрийгөө удирдаж, зохион байгуулах, хөдөлмөрчин хүн бүр эрхэлсэн ажил үйлдвэрлэлдээ эзэн хүний сэтгэлээр хандаж, эдийн засгийн шинэ сэтгэлгээг төлөвшүүлэхэд ажил хэрэгч чиг удирдамж болж байна. 

Анхан шатны бүртгэлийг бүтээлчээр нэвтрүүлж, аж ахуйн тооцооны зарчмыг хэрэгжүүлэн, үйлдвэрлэлийн үйл ажиллагаанд эдийн засгийн аргаар шинжилгээ хийж, юугаар доголдож байгаагаа ул үндэстэй илрүүлж, түүнийг арилгахад эдийн засаг, техникийн албадын хүчийг төвлөрүүлэхийн зайлшгүй болох нь тогтоолын заалт бүрээс тодорхой байна. Санхүү, эдийн засгийн албаны ажил сул байгаа газар үргүй зардал гарч, ажиллах хүч, тоног төхөөрөмжийг муу ашиглаж, чанар, ур ашгийн үзүүлэлт буурч, бие даах чадвар алдагдаж улсаас тусламж, тэтгэвэр авахад арга буюу хүрдэг байна. Архангайн Түвшрүүлэх, Булганы << Магсаржав >> сангийн аж ахуй, Өвөрхангай, Дундговь аймгийн ханын материалын үйлдвэр, Улаанбаатарын керамик эдлэхүүний үйлдвэр зэрэг нэлээд газар олон жилийн турш энэ мэтээр алдагдалтай ажиллаж байхад тэндхийн эдийн засаг, санхүүгийн албад дорвитой ажил хийгээгүй, идэвхгүй ажиглагч маягаар амарлингуй байдалдаа нүд дасчээ. 

Тайлан балансыг зөвхөн цагт нь гаргах төдийгөөр хэлбэрдэж, шинжилгээ судалгааг ч улиг болсон аргаар оромдож орхих, тэр ч байтугай урьд жилүүдийн хавсралт хүснэгт, тайлбар илтгэлийн тоог сольж бичээд хамт олны өмнө сунжруулан уншсанаа тайлан балансыг хэлэлцүүлсэн гэж үздэг хуучирсан аргатай нягтлан бодогч, эдийн засагч цөөнгүй байна. Хөвсгөл аймгийн хүнсний комбинатын намын үүр, үйлдвэрийнхээ 1985 оны тайлан балансын дүнг бүх гишүүдийн хурлаар хэлэлцсэн гэх боловч тодорхой санал, дүгнэлт гаргаагүйгээр барахгүй үйлдвэрлэлийн үйл ажиллагааны сайн муу тал, тэдгээрт нөлөөлсөн хүчин зүйлүүдийг олон түмэнд ойлгомжтойгоор тодорхой авч үзэлгүй, эдийн засгийн ухагдахуунуудыг хольж хутгасан бүрхэг бөөрөнхий сонстол оруулж хэлбэрдсэн байна. 

Хэнтий аймгийн АДХын гүйцэтгэх захиргаанаас өнгөрсөн онд үйлдвэр, аж ахуйн газруудын тайлан балансад 24 удаа шинжилгээ хийсэн мөртөө дөрвөөс бусдыг хамт олны хурлаар хэлэлцуүлээгүй, мөрөөр нь техник, зохион байгуулалтын үр нөлөөтэй арга хэмжээ аваагүй өнгөрчээ. Нягтлан бодогч, эдийн засагчдын нэлээд нь тайлан балансын шинжилгээ хийх << багаж >> тооцооны аргачлал, эдийн засаг математикийн аргуудыг олигтой эзэмшээгүйгээс төлөвлөгөөний биелэлтийн хувь гаргах, өнгөрсөн үетэй зэрэгцүүлэх гэх мэтийн хэвшмэл цөөн үйлдлээс хэтэрдэггүй, үүнд ч аж ахуйн удирдлага, хамт олон дасал хэвшил болчихжээ. 

Шинжилгээ судалгааны онол, арга зүйн түвшинг дээшлүүлж эдгээрийг практик ач холбогдолтой, нөлөөтэй болгох талаар эдийн засгийн бүх шатны байгууллага, эрдэм шинжилгээний хүрээлэн, институт, их, дээд сургуулиуд хүч хавсран бүтээлч санаачилгатай хамтран ажиллах шаардлагатай байна. Тайлан балансын шинжилгээ хийхдээ үйлдвэрлэл болон. машин тоног төхөөрөмжийн ашиглалт, технологийг орчин үеийн түвшинд сайн мэддэг үнэлж цэгнэж дүгнэлт өгч чаддаг, аливаа асуудлыг ургуулан бодож бүтээлч эрэл хайгуул хийж, шинэ сэргэг санаа дэвшүүлж, тэдгээрийг хэрэгжүүлэх практик замыг тодорхойлох чадвар, авьяастан инженертехникийн ажилтнуудыг өргөнөөр татан оролцуулбал зохино. Эдийн засагч, инженер, техникчид төлөвлөгөөний тасалдал, өртөг зардал өндөржсөн эсвэл алдагдал гарсны шалтгаан үндсэн болон эргэлтийн фондын ашиглалтын доголдол зэрэг зангилаа чиглэлүүдээр дутагдлын шалтгааныг нягтлан үзэж шинжлэх ухааны үндэслэлтэйгээр нээн илрүүлж, нийгэм, хамт олны ашиг сонирхолтой холбон дүгнэлт өгч, ажлын ололтыг бэхжүүлэх, оршиж байгаа дутагдал доголдлыг арилгахад хамтын чармайлт, оюун ухаанаар хувь нэмэр оруулах хэрэгтэй байна. 

Эдийн засгийн шинжилгээ бол дэвшилт арга хэлбэрийг дэмжин бататгахын хамт төлөвлөгөөний тасалдал, үр ашиг, чанарын үзүүлэлтийн бууралтын учир шалтгааныг ултай тогтоож, түүнд нөлөөлсөн хүчин зүйл бүрээр үйлдвэрлэл, аж ахуйн үйл ажиллагааны бүхий л цэг дамжлагад зөв тодорхойлж, хувь хүний хариуцлага, сахилгатай холбон авч үзэж дүгнэлт гаргах ёстой. Тайлан баланс гаргах, шалгаж хүлээн авах, аж ахуйн үйл ажиллагаанд дүн шинжилгээ хийх, мөрөөр нь арга хэмжээ зохиох, хамт олноороо хэлэлцүүлэх зэрэг амин чухал ач холбогдолтой энэ ажилд намын байгууллагууд эзний ёсоор анхаарал тавьж, шууд гардан удирдаж туслалцах, хяналт шалгалт хийж байх нь намын эдийн засгийн бодлогыг хэрэгжүүлэх зорилт, эдийн засгийн аргаар удирдаж, сурах үндсэн болзлын нэг гэж үзэх ёстой. 

