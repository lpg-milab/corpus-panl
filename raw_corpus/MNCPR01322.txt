Монгол хэлний цагийг багасгасан ч сонирхогчдын тоо цөөрөхгүй гэв

ШУТИС, Монгол Улсын боловсролын их сургуулиуд 2008-2009 оны хичээлийн жилд хичнээн оюутан элсүүлэхээ товлож эхэлжээ.
Өнөөдрийг хүртэл салбар тус бүрт 129 чиглэлээр мэргэжилтэн бэлтгэдэг ШУТИС-ийн хувьд ирэх хавар гурван мянга орчим оюутан авахаар зэхэж байна. Үүний хоёр мянгыг хөдөө орон нутгаас, үлдсэн хувьд нийслэлд сурч буй сурагчдаас элсүүлэх юм байна. Уг тоо жил бүр харилцан адилгүй ч өнөө жилийн хувьд барилга, техник технологийн чиглэлээр мэргэжилтэн бэлтгэхийг илүүд үзжээ. Энэ нь Монголын хөдөлмөрийн зах зээлд эдгээр мэргэжилтнүүд дутмаг байгаатай холбоотой гэж мэргэжилтнүүд тайлбарлана лээ. Харин Монгол Улсын боловсролын их сургууль багш, сэтгүүлч, утга зохилын ажилтан бэлтгэдэг хэвээр аж. Оюутнуудынх нь дийлэнх хувийг хөдөө орон нутгаас ирсэн залуус эзлэх тус сургуулийн хамгийн эрэлттэйд Монгол хэл, уран зохиолын багш, нийгмийн ажилтан зэрэг анги багтдаг байна. Дээрх мэргэжлийг сонирхогчдын тоо ихэсч буй энэ үед ерөнхий боловсролын дунд сургуулиуд монгол хэл, уран зохиолын хичээлийн орох хуваарийг цөөлснийг тухайн мэргэжлийнхэн, зохиолчид, бусад хүмүүс янз бүрээр хүлээн авч байна. Мэргэжилтнүүд ерөнхий боловсролын дунд сургуульд орох хичээлийн тоо нэмэгдсэнтэй холбож тайлбарлана. Нөгөөтэйгүүр, дэлхий даяаршиж буй энэ үед монгол хэл, уран зохиолын хичээлийг заахгүй байх нь зөв гэж уг мэргэжлийн багш нь хүртэл ярьж байх юм. Тэдний нэг Монгол Улсын боловсролын их сургуулийн монгол хэл, уран зохиолын багш С.Энхбаяр. Түүнийхээр чанар муухан хэвлэгддэг гэх ерөнхий боловсролын сурах бичиг төдийгүй орчин үеийн Монголын уран зохиолд унших юм багатайд тооцогддог болж. Мэргэжлээрээ олон жил ажилласан С.Энхбаяр багш шавь нартаа гадаадын уран зохиолчдын бүтээлүүдээс уншихыг л зөвлөдгөө хэлсэн. Тэгвэл тус сургуулийн Монгол судлалын сургуулийн захирал гавьяат багш, доктор, профессор Ц.Өнөрбаянгийн хувьд өөр аж. Тэрбээр ерөнхий боловсролын сургуулиудад монгол хэл, уран зохиолын хичээлийн орох цагийг цөөлөх явдлыг буруушаасан. Аливаа улс үндэстнийг төрөлх хэл, уран зохиолгүйгээр төсөөлөхөд бэрх хэмээн үздгээ хэлсэн гавьяат багш Ц.Өнөрбаян энэ бүхний эсрэг хэлэх үгтэйгээ дуулгав. Хэдий сургуулиудад монгол хэл, уран зохиолын хичээлийн орох цагийг хязгаарласан ч энэ чиглэлээр суралцагсдын тоо нэмэгдсэн хэвээр байгааг Монгол Улсын боловсролын их сургуулийн элсэлтийн тоо гэрчилнэ лээ. Тэгээд ч боловсролын тогтолцоонд монгол хэлний хичээлийн орох цагийг багасгасан ч сонирхогчдын тоо цөөрөхгүй гэж гавьяат багш Ц.Өнөрбаян хэлэв. 