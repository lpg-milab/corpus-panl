Адуугаа оросуудаар, ардуудаа солонгосчуудаар малиндуулсан нь

Оросын колони байсан үеийн дурсгал ч юмуу монгол хэлэнд гоожин, малин гэдэг үг орж ирсэн байдаг. 
Мал аж ахуй, газар тариалангийн яамны сайдын зөвлөх Козин, Малинов гэсэн нэртэй хоёр орос хүн байжээ. Козин гэдэг нь ой мод огтлоход зөвшөөрөл өгдөг. Нөгөө Малинов гэдэг нь адуу мал нядлуулахаар Орос руу гаргахад зөвшөөрөл өгдөг байжээ. Тэгээд мод огтлоход авдаг зөвшөөрлийг гоожин, мал гадаадад гаргахад өгдөг зөвшөөрлийг малин гэж монголчилсон байна. Адуугаа малинд уяна гэдэг нь хэдэн төгрөг өгч байгаад өвчтэй, зовлонтой, хазгар доголон, хөгшин хөвөөгөө авч үлдэн бусдыг нь тэр гадаадын хүнээр шалгуулахыг хэлдэг байжээ. Адуугаа малинд бүрэн тэнцүүлсэн сумын МАХН-ын дарга УАЗ-469 машинаар шагнуулна. Улаан-Үд, Новосибирск хотод зочлон хэд хоног салам архидаад ирдэгсэн. Төв аймгийн Баян сумын нутагт "Цантын мал бааз" байх. Мал баазын дэлгүүрт иж мотоциклиос эхлээд "водка" архи хүртэл бараа өрөөтэй. Малинд тэнцсэн адууны буян нь бараа таваар болж байгаа нь тэр. Адуу нь малинд тэнцэхгүй бол, малинд тэнцээгүй муу-сайн адууг ганц нэг шил архиар өгчихөөд,тэнцэх адуу олж ирэх гээд өнөө дарга нар нь бөөн хар уур нутаг буцдаг байлаа. Юу болоод аль Оросын колони байсан үеийн мах болох адууны малин яриад гарваа гэвэл учрыг тайлбарлая. Саяхан БНСУ-ын Элчин Монголд дураараа аашлан адуу биш ардуудыг малиндав. Төв цэнгэлдэх яг тэр олон мянган адууны хашаа шиг, тойрон шавсан манай иргэд яг л мах бэлтгэлийн адуу шиг санагдсан. Адууныхаа сорыг Орост мах болгон бэлтгэнэ. Тэгэхдээ хэдэн согтуу орос, буриад ирээд арав хорин төгрөг аваад монгол түмний сүлд хийморь гэгддэг адуун сүргийн манлайг нь таваарын вагон / ачааны вагон/-д ачаад хил давна. Хойд хил даваад давстай нууранд усалж амьдаар нь давслаад мах комбинатад оруулдаг байсансан. Адууныхаа сорыг хойш нь ачуулсан тэр үе өнгөрсөн ч өнөөдөр хүнийхээ сорыг Солонгосоор малиндуулж хил давуулна. Хэдэн солонгос хүрч ирээд 30 доллар төлүүлж малинд тэнцүүлнэ. Энэ бол том доромжлол. Төв цэнгэлдэхэд Солонгост тушаах хүнээ багшруулан "гадаадынхнаар малиндуулж байгаа төрийнхөн яг л агт туусан тууварчин шиг арчаагүй царайлж байлаа. Манай хүү малинд тэнцсэнгүй, харин манай хүүхэн малинд тэнцээд бүртгүүлсэн гэсэн тамга дарууллаа гэж хүн агтаа хөтөлж ирсэн хөдөөгийнхөн баярлана. Солонгосчууд малиндахдаа тун хатуу шаардлага тавьж байна. Малинд тэнцэх хүн нь солонгос хэлтэй, залуу, гэмт хэрэгт орж байгаагүй зэрэг хатуу болзол тавина. Солонгосчууд, манай хэнийг ч оролцуулалгүй, өөрсдөө нүдлэн, шүдэлж шалгаж авна. Солонгост албан ёсоор 30 мянган агтны хүн өөрснөө гүйж очоод аль муу муухай ажлыг нь хийж байгаа. Дээр нь нэмж есөн мянган монголчуудыг өөрснөө малиндаж авна гэнэ. 15 мянгыг бүртгэв. Төв цэнгэлдэхэд малиндуулсан охид ингэж ярилаа. Монголчуудыг малиндаж байгаа солонгосчууд авах хүнээ хараад л мэдэж байна гэнэ. Эр бол өндөр, булчин шөрмөс сайтай байвал дор нь уриалгахан бүртгээд явуулдаг байна. Харин эм хүнийг нэлээд сонжих янзтай. Хөхийг нь харах юм гэнэ. Зарим охид дэлэн хөхөө том харагдуулах гэж лээвчиг дотроо салфетик хийж малинд тэнцсэн туршлагаа олон хүнд сэмээрхэн зааж өгсөн сурагтай. Солонгосчууд ингэж доромжлоод зогсохгүй хөдөлмөрийн бирж дээр байрлуулж байна гэж нэг хуурдаг. 15 мянган хүний овог, нэр, нас, хүйсээс өөр мэдээлэлгүй хүснэгтээс хаа хол байгаа тэд яаж шилж сонгож мэдэх билээ. Энэ бол малинд тэнцүүлэхгүйгээ хасах нэг арга. Гэмт хэргийн эзэн солонгосчууд Улаанбаатараар нэг байхад манайхаас хамаг сайныг нь авах юм гэнэ. Ер нь иргэдээ гэмт хэрэгт орсон ороогүй, эрүүл өвчтэйгөөр нь тэднээр сонгуулах шиг доромжлол тусгаар тогтносон улс оронд байхгүй. Хэрвээ төр шиг төр байсан бол ард түмнээ агтны адуу шиг доромжлуулахгүй байхсан. Моринд дуртай монголчууд нэг л зүйлд харамсдаг. Оросоор малиндуулж мах болгосоор байгаад монгол адуу давжаа жаахан болсон гэж манлай уяач Д.Онон ярилцлага өгсөн нь өөрийн эрхгүй санагдав. Бас тэрээр малинд тэнцсэн агтанд монгол адууны сорууд нь яваад өгсөн гэсэн. Солонгосчуудын малиндаж авсан энэ сайхан залуучууд дотор сумогийн их аварга М.Даваажаргал, мисс Содтуяа нараас хавьгүй илүү охид хөвгүүд Солонгост ачигдаж байна гэж л баттай хэлж чадна. Агтныхаа сорыг оросуудаар, залуусынхаа сорыг солонгосоор өөрийнхөө газар нутаг дээр малиндуулахаас илүү гутамшиг гэж тусгаар улсад байдаггүй. Адууны малинд унагатай гүү тэнцэх юм бол унагыг нь үлдээгээд эхийг нь дэлэнгийн сүүгий нь савируулаад вагонд ачаад явуулдаг байсан, нисэх онгоцны буудал дээр малинд тэнцсэн залуу бүсгүй нялх хүүхдээ хөхүүлчихээд, доголон нулимстай онгоцонд ачигдахтай юуны ялгаа. Социализмын үед ямар хувийн хэвшил гэж байх биш мах болгох агтыг төр бэлддэг байсан. Агт сайн бэлдсэн Засаг дарга нэг муу жаран ес машинтай хоцордог. Харин хүнээ Солонгост бэлтгэхэд хувийн хэвшлийн "Зуучлах товчоо" зэрэг байгууллагуудаар бэлтгэж байхад хэл ам таталдаг ч доромжлол байдаггүй байлаа. Гэтэл Төр гэнэт шунал нь хөдөлж өнөө хүн бэлтгэж байсан байгууллагын эзнийг нь "нухчихаад" өөрснөө хүн агт нийлүүлэх болов оо. Их л арчаагүй шунал даа. Хаа газар луйварчин ямар мундах биш. Солонгос Элчин сайдыг дагасан луйварчин бас таарчээ. Тэрэнтэй нь манай төрийн хэн нэгэн нь тохирсон нь мэдээж. Та нар манайхныг "малин"-дахдаа хүн бүрээс 30 доллар аваад бай. Бид Төв цэнгэлдэх дүүртэл малин даах хүн уяад байя. Харин 10 долларыг бидэнд өг, бусдыг нь та нар ав гээд Солонгосын малинчидтай тохирсон гэхэд хол зөрөхгүй. Арван таван мянган хүн малиндуулсан гэнэ. Хэд нь тэнцэх билээ. Үүнийг бичигч би ч гэсэн аргагүйн эрхэнд нэг гайгүй үрээ байдас Солонгосын хүн агтанд уясан юм. Тэд маань малин даасангүй (тэнцсэнгүй) Солонгосын Элчингээр (хасав) тамга даруулчихлаа. Би баярласан. Баярлахын учир бол нэг өнчин "унага"-тай үлдэх байлаа. Энэ өгүүллээрээ Малины яамны сайд ноён Дэмбэрэлээс ганцхан зүйл хүсэх гэсэн юм. Хөрөнгөтний нийгмийн ажлын мал болж, ачаа даах залуус олон байна. Тэднийг таны зүтгэж байгаа төр агт бэлтгэж байгаа мэт бодно. Ядаж өнчирсөн унаганууд, туурь даахгүй хэдэн хөгшин хөвөө малтай үлдэхгүйн тулд сүргийн бүтэцдээ анхаараач ээ. Харин Захиргааны хэргийн шүүх төрийн "хүн агт" бэлтгэдэг байгууллагыг "хүн агт" нийлүүлэх эрхгүй байгууллага гээд эцсийн шийдвэр гаргасан байна. За ямар шүүхийн шийдвэр биелэгдэх биш дээ. Нэг байгууллагын хууль бус ажиллагааг зогсоосон шийдвэр битгий хэл Үндсэн хууль зөрчсөн нь тогтоогдоод байхад биелүүлэхгүй байж болдгийн сонгодог жишээтэй улс орон юм чинь. 
Г.Дашцэрэн
