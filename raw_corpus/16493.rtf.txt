№216 (16493)          
1986 оны есдүгээр сарын 9.
Уурхайчин

Түлш, эрчим хүчний аж үйлдвэрийг улс ардын аж ахуйн бусад салбараас түрүүлэх хурдацтай хөгжүүлэх зорилт замын эдийн засгийн бодлогын стратегийн чиглэлийн нэг билээ. Ийм хариуцлагатай, өндөр хүндтэй үүргийг манай орны ажилчин ангийн ууган, тэргүүлэх отряд уурхайчин хамт олон эх орон, ард түмнийхээ өмнө хүлээж, түүнийг нэр төртэй биелүүлж байна. 

Уурхайчны хүнд хэцүү боловч бахархалтай хөдөлмөрт сэтгэл зүрх, авьяас билиг, хүч чармайлтаа дайчлан, нүүрс олборлох дээд амжилт тогтоох, хөдөлмөр зохион байгуулалтын дэвшилт хэлбэрийг нэвтрүүлэх, олон түмний дэмжлэг хүлээж, орон даяар дэлгэрсэн хөдөлгөөнийг санаачлах зэргээр уурхайчин олноо хошуучлан үлгэрлэж яваа БНМАУ-ын хөдөлмөрийн багтар, төрийн шагналт, халамжлан хүмүүжүүлэгч Ч. Дэрэндорж, БНМАУ-ын хөдөлмөрийн баатар << Белазын жолооч Ц. Чимэд, Ардын Их Хурлын депутат экскаваторч В. Хашхүү, МАХН-ын XIX их хурлын төлөөлөгч машинч Б. Батхүү, Б. Класбайнарын олон хүн амжилтаа тогтвортой байлгахын төлөө шургуу хөдөлмөрлөж байна. Мөн Шарын голын нүүрсний уурхайн ажилтан, БНМАУ-ын аж үйлдвэрийн гавьяат ажилтан шинийг санаачлагч Д. Базар ахлагчтай шинийг санаачлагчдын бүтээлч бригад зэрэг уурхайчид, инженертехникийн ажилтнуудын хамтлаг үйлдвэрлэлийн технологийн сааталтай дамжлагыг арилгах, хүнд хүчир ажлыг механикжуулах бүтээгдэхүүний чанарыг сайжруулахад чиглэсэн шинэ бүтээл, оновчтой саналыг сэдэж, үйлдвэрлэлд нэвтрүүлж, үр ашиг, чанарын төлөө бүх ард түмний хөдөлгөөнд жинтэй хувь нэмэр оруулж байна. 

Багануурын уурхайн интернационалч хамт олон социалист уралдааныг иж бүрэн зохион байгуулдаг Зөвлөлт Латбийн туршлагыг амжилттай нэвтрүүлж ажилласнаар төслийн хүч чадлыг хугацаанаас нь өмнө эзэмшиж, шинэ техник, технологийг чадварлаг ашиглахын үлгэр жишээг үзүүлж байна. 

Хөдөлмөрийн зохион байгуулалтыг бэхжүүлж үйлдвэрлэлийг эдийн засгийн аргаар удирдан, техникийн бодлогыг тууштай хэрэгжүүлснээр манай аль ч уурхайд ажил хэвийн, үр бүтээл өндөртэй явж байх бололцоо бий. Хөдөлмөрийн бүтээмжийг дээшлүүлэх төлөвлөгөөг Налайх, Шарын гол, Нүүрст хотгор, Тавантолгой, Чандаган тал, Цагаан-Овоо, Сайхан-Овоогийн уурхай тасалсан юм. Эдгээр уурхайд салбарын дээд амжилтыг удаа дараа тогтоосон, тийм үзүүлэлтийг эвдсэн хөдөлмөрийн сайчуул тэргүүний уурхайчид ажиллаж байгаа билээ. Зэргэлдээ лаав, мөргөцөгт ижил машин техник эзэмшин ажилладаг мөртлөө харилцан адилгүй үр дүнтэй байх нь цөөнгүй байна. Ийм байдлаас гарахад тэргүүний уурхайчид мөр зэрэгцэн ажиллаж байнга мэргэжил нэгт нөхөртөө туслах, ажлын туршлага арга барилаа эзэмшүүлэх, ажлаар хоцорч яваа нь нөхдийнхөө дэмжлэгийг авч хүч чармайлтаа дайчлан урагш ахих ухамсар санаачилга чухал юм. Уурхайчдын ийм хамтын чармайлтыг ажил хэрэгчээр дэмжиж, тэдний хөдөлмөрийг шинжлэх ухааны үндэслэлтэй зохион байгуулж, шинэ техник, технологи мэргэжлийн өндөр ур чадварыг эзэмшүүлэн бүтээмжтэй ажиллаж, чанартай арвин нүүрс гаргахад чиглүүлэх нь уурхайн удирдах, инженертехникийн ажилтан бүрийн үүрэг ион. Гэтэл ийм хариуцлагатан үүргээ зохих ёсоор ухамсарлаагүй, аар саар зүйлээр хөөцөлдөн, ор нэр болгон хэлбэрдэж, дороос гарсан санаачилгыг ажил хэрэгч дэмждэггүй, дээрээс өгсөн удирдамжийг дамжуулах төдий явуургүй аргыг голлодог удирдах ажилтан төв, орон нутагт цөөнгүй байна. Энэ нь хамт олны урагш ахихад саад тотгор учруулжээ. 

Ажилчин ангийн гүнд бий болсон хамт олныг зохион байгуулах, хамгийн шилдэг арга хэлбэр хөдөлмөр зохион байгуулалт, урамшууллын бригадын хөдөлгөөн өрнөсөөр олон жил өнгөрч, үр ашигтай болох нь нэгэнт нотлогдоод байхад үйлдвэр өвөрмөц онцлогтой. материаллаг бааз, боломж муу гэх мэтээр идэвхгүй тайлбар тавих, санаачилж хөөцөлдсөн хүмүүсийг хувийн сонирхолтой нь холбон хардаж сэрдэх зэрэг зохисгүй явдлаас болж нэлээд үйлдвэрийн уурхайчдын дотор жинхэнэ хөдөлгөөн болон өрнөж чадахгүй байна. Шарын голын уурхайн захиргаа ( дарга нь Л. Төрбадрах ) хөдөлмөр зохион байгуулалт урамшууллын бригадын хэлбэрийг үйлдвэрлэлийн үндсэн хэсгүүдэд нэвтрүүлэх оновчтой хэлбэрийг одоо хүртэл олж чадаагүй, бригадтай гэрээ хийж, үүрэг хүлээхээс болгоомжлон хуучин арга барилаасаа салж чадаагүй нь хөдөлмөрийн бүтээмжийг дээшлүүлж, хөрс хуулалтын олон жилийн хоцрогдлыг арилгахад саад болж байгаа үндсэн шалтгаан нэг мөн. 

Уурхайчид ашигт малтмалын орд газрыг гардан ашигладгийн хувьд эх орны байгалийн унагал төрхийг хамгаалах, баялгийг ариг гамтай олборлох үүргийг ард түмэн, хойч үеийнхээ өмнө хүлээдэг билээ. Иймд нүүрс олборлох хаягдал багатай технологийг эзэмших, уул тээврийн ажлыг орчин үеийн шаардлагын түвшинд эрхлэн явуулах замаар нүүрсний үргүй алдагдлыг арилгахын төлөө ямагт санаа тавьж, мэргэжлийн ур чадвараа байнга дээшлүүлж ажиллах нь уурхайчны эх оронч үүрэг мөн. 

Нүүрс олборлох технологи үлэмж нарийсч, өндөр бүтээмжтэй хүчирхэг техник ашиглаж байгаа орчин үеийн нөхцөлд түүнийг эзэмшсэн хүнээс шалтгаалан гарах алдагдал хохирлын хэмжээ асар их жинтэй болж байна. Иймд улс орны түлшний хэрэгцээг чанартай нүүрсээр хангах, нүүрсний орд газрыг ариг гамтай олон жил эзэмшихийн тулд хүний хүчин зүйлийг бүх талаар ашиглах талаар Түлш, эрчим хүчний үйлдвэрийн Яам, уурхай бүрийн нам захиргааны байгууллага шинэ арга барилаар ажиллах хэрэгтэй байна. 

Одоогийн цаг үеийн чухал ажилд уурхайчдын оруулах нэр төртэй хувь нэмэр бол өвлийн улиралд улс ардын аж ахуй, хөдөлмөрчдийн хэрэгцээг чанартай нүүрсээр тасралтгүй хангах явдал мөн. Дулааны цахилгаан станц, халаалтын зуухнуудад нүүрс нөөцлөлт шаардлагын хэмжээнд хүрээгүй, хүйтний улиралд уурхайнуудын хэвийн ажиллах гол нөхцөл бэлтгэл малталт, хөрс хуулалт, зарим уурхайд хангалтгүй байгаа ноцтой дутагдалд холбогдох яам, газар, уурхайнуудын нам, захиргааны байгууллага төдийгүй уурхайчин бүр дүгнэлт хийж, хуч чармайлтаа дайчлах нь чухал байна. 

