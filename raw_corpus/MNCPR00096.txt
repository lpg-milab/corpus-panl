Багш нар шавь төвтэй сургалтыг дэмжсэнгүй

Хот хөдөөгийн багш нар өчигдрөөс хүүхдийн хөгжлийг дэмжих сэдэвт сургалтад хамрагдлаа. Нийслэлийн боловсролын газраас зохион байгуулж буй энэхүү сургалт дөрөв хоног үргэлжилнэ.
Боловсролын хуулинд орсон шинэчлэлүүдийг хэрхэн мөрдөх, хэрэгжүүлэх явцад тулгамдаж буй асуудлуудаар санал бодлоо солилцох нь энэхүү арга хэмжээний зорилго гэнэ. Хүүхдийн хөгжлийг дэмжих аргазүйг сурахаар өдгөө хот, хөдөөгийн 100 гаруй багш нэг дор цуглараад байгаа юм байна. Анх удаагаа зохиогдож буй эл арга хэмжээнд ерөнхий боловсролын дунд сургуулийн 6-11 дүгээр ангийн багш нар хамрагдаж буй гэж Нийслэлийн боловсролын газрын мэргэжилтэн н.Ганбат хэлсэн. Энэ үеэр тэдний дийлэнх хувь нь багш төвтэй сургалтыг хэрхэн шавь төвтэй болгох тухайд өөрсдийн санал бодлоо нэмэрлэсэн. Өөрөөр хэлбэл, шавь төвтэй болсноор хичээлийн цагийн 70-80 хувьд багш ярьдаг байсан арга барилыг хална гэсэн үг юм байна. Хүүхдийн хөгжлийг дэмжих, ярих чадварыг сайжруулах үүднээс багш дуугүй сууж хүүхдийг яриулах хэрэгтэй болох нь. Сургалтын шинэ арга барил гэгдсэн энэ байдлыг багш нарын нэлээдгүй хувь нь боломжгүй хэмээн үзэж байгаагаа учирласан. Учир нь шавь төвтэй байдлаар хүүхдүүдийг сургахад хичээл заах хугацаа хүрэлцээгүй. Ийм нэрийдлээр зарим багш нар хичээлийн хөтөлбөрийн дагуу цагтаа хичээл заадаггүй гэх мэтээр багш нар бие биеэ элдвээр хардаж сэрдэх болсноо ч нуусангүй. Энэ мэт хот хөдөөгийн багш нар хүүхдийн хөгжлийг дэмжих аргазүйн хүрээнд тулгамдаж буй бэрхшээлүүдийг дурдлаа. 
Ч.Анна
