Ийм нэгэн хатагтай

Эрхэмсэг тэр хатагтайг оросоор "Знаменитая гадалка, предсказательница, ясновидяшая и проницательница" гэхчилэн янз бүрийн тодотголтой нэрлэдэг юм билээ. 
Сүүлийн үед манай телевизүүдийн сувгаар дээрх олон нэрийг зөн билэгтэн хэмээх ганцхан үгээр орлуулж байх шиг байна. Хүмүүсийн энгийн ярианд бол "үзмэрч" гэхэд бараг ойлгомжтой болно байх. Алс Памирын ууланд мэндэлсэн тийм нэгэн хатагтайг Наина гэх ажээ. Америкт орос хэлээр хэвлэгддэг "Континент", "Калейдоскоп", "Каскад" зэрэг сонин дээр түүнийг дэлхийн хамгийн шилдэг үзмэрчээр цохон тэмдэглэсэн байх юм билээ. Яагаад гэвэл тэр АНУ-д байн байн очдог төдийгүй Бруклин (Нью-Йорк), Балтимор, Филадельфия, Атланта, Кливленд, Чикагод тусгай графикаар тойрон явж, уулзахыг хүссэн хүмүүсийг хүлээж авдаг ажээ. Түүнд юуны өмнө Америкийн суугуул оросууд, нутгийн уугуул иргэд, бас монголчуудаас ч бараалхаж уулздаг бололтой. Дам сонсоход надаас тэр юу ч асуусангүй, харин миний ярих, асуух гэж бодсоныг тааж мэдчихээд "Чи тийм учиртай яваа хүн байна" гээд урдаас яриад унахаар нь айдас төрөх шиг болдог гэж ярихыг сонссон. Сониноос энэ тухай бас уншиж байсан зэргээ бататгахын тулд эрх биш жишээ хэлэх хэрэгтэй биз. Канадын Торонто хотын иргэн Ко "Би 41 настай. Эхнэр маань дөрвөн удаа амаржиж нэг охин, гурван хүү төрүүлсэн боловч хөвгүүдээс нэг нь ч тогтсонгүй. Гэтэл Наина намайг маш нарийн ажиглаж байснаа "Чамд нэг хар толбо тогтжээ. Чи өөрийнхөө удмын дунд сүүлчийн эр хүн болох нь, чамд амьд явах хоног цөөхөн үлджээ. Хэрэв эмээгээ надтай уулзуулж чадвал би чамд тус хүргэж болох юм" гэлээ. Эмээ маань 1946 онд Канад улсад ирсэн боловч хэлмэгдүүлэлтээс зүг буруулаад Украйнд буцаж очоогүй. Канадад 93 насыг хүртэл аж төрөн суухдаа айсан түгшсэн нь хэвээр, зарим үед уйлж унжсаар, зарим үед мөргөж залбирсаар байдаг юм. Тэгээд эмээгээ Наинад арайхийн хөтөлж аваачсанд түүнийг нэрээр нь хэлээд "Танд ах байсан уу" гэж асуулаа "Байсан" гэвэл "Нэр нь Петр биз?" гэхэд эмээ маань "Тийм, Петр" гээд уйлчихав. Гэтэл Наина "Та тэгээд хамаг нууцыг аваад хадан гэртээ очих гэж байгаа юм уу? Таны ач хүү гурван сарын дараа насан эцэс болох гэж байгааг зөвшөөрөх хэрэг үү?" хэмээн зоримог асуув. Би тэр даруй царцсан мэт болж, эмээ хамаг бие нь салганан уйлж орхилоо. Наина хэлснээ үргэлжлүүлэн "Петр их нүгэлтэй, хүний амь нас бүрэлгэсэн тэр нүглийг танай удам судрын бүх эрэгтэйчүүдийн амь насаар төлж байгаа юм байна" гээд эмээд ойртон нүд рүү нь айхтар сүрхий харснаа гараа бие рүү нь хүргээд мартсанаа гэнэт санасан мэт дуржигнуулж гарав. Тийнхүү ярихдаа "Дөчин он юм байна. Залуу сайхан бүсгүйг би харж байна. Хөдөөгийн суурин тэр бүсгүйг үзэж чаддаггүй танай төрөл төрөгсөд, айл хөршийг ч би харж байна. Тэр бүсгүй Петрээс ямар нэг юм гуйхад тэрбээр гараараа далайж далайж байгаад нүүр рүү нь цохичихыг би харлаа. Тэр бүсгүй унаагаар, хөл хүндтэй явж байхдаа ч арваад минутын дараа танай ах, хүргэнийхээ хамт түүнийг багалзуурдаж голын усанд хаяхыг нь хөөрхий бүсгүй огт төсөөлөөгүйг би харж байна. Та үүнийг нүдээр үзсэн үү, эсвэл болсон явдлыг өөрөө танд ярьсан уу" гэж асуулаа. Эмээ түүнийг сонсоод мэгшин уйлж байснаа төдхөн ухаан алдаж орхив. Сэхээ орсон хойноо Наинагийн гарыг барьж үнсээд "Бүгд үнэн, дөчин онд Петр Харьков орж хоолны мөнгө олдог байхдаа тэндээс Рахиль гэгч еврей хүүхэн дагуулж ирсэн нь үнэн. Ах дүүс нь еврей хүүхэнтэй гэрлэхийг зөвшөөрсөнгүй. Рахилийг төрхөмд нь буцаая гэтэл тэр өнчин өрөөсөн болохоор орох оронгүй байжээ. Гэтэл зургаан сар болоод Петрийг цагдаад өгөх гэжээ. Тэр хаашаа ч гарах аргагүй болоод ирэхээрээ "Рахилийн амь насыг бүрэлгэсэн байна" гэж ярив. үүнийг сонсоод Наина "Та юу бодож байна вэ?" гэж эмээгээс асуугаад "Хоёрын хоёр эрэгтэй хүн хөл хүнд эмэгтэйн амь насыг бүрэлгэхэд яаж хашгирсан гэж санана. Тэр нь танай эр хүйстний удмыг бүхэлд нь таслах хараал ширэг болон үлджээ. Дараа нь Петр өөрөө ч боож үхсэн юм байна. Өнөөдрийг хүртэл энэ байдал үргэлжилсэн ч миний хувьд таны ач хүү хөөрхийлөлтэй байна. Харин одоо бүх юм хэвийн болж сайн тал руугаа эргэнэ" гэлээ. үнэхээр түүнээс хойш хоёр жил өнгөрөөд эхнэрээс маань ихэр хүүхэд төрсөн нь хоёулаа хүү байв. үр хүүхдийнхээ амьдралд хар сүүдэр тусгахгүйн төлөө яаж амьдрах ёстойг эндээс би бүрэн ухаарсан юм" гэсэн байна. Өөр нэг жишээ. Роман Островский гэдэг хүн" Манай гэр бүлд хэрүүл, өвчин, ойр ойрхон мэс засал, мөнгөний гачигдал нүүрлээд салж бутрахдаа хүрлээ. Сэтгэл зүйн хувьд эрүүл байсан эхнэр минь нэг өдөр өөрийгөө хорлохыг завдсан байв. Арга тасраад урьд нь олон удаа сонссон Наинад очихоор Лос-Анжелес хот руу явлаа. Наина хөзрөө дэлгэн, нүд нь тогтворгүй гялалзсанаа, ямар нэгэн цэг олж харав бололтой хурдан ярьж эхлэв. "Жилийн өмнө та нар нэг байшин худалдан авч, шинэчлэн засварлажээ. Уг нь япон хийцтэй байсан юм байна. Байшингийн ёроолд метр хагасын гүнд самурайн илд булаастай байгаагаас хамаг хэрэг үүсчээ. Эхнэр чинь самурай маягаар гэдсээ хагалахыг оролдсон байна. Тийм учир илдийг гаргаж, гэрээсээ хол аваачиж хоёр замын огтлолцох газар хаяхгүй бол болохгүй юм байна" гэлээ. Би Наинагийн үгэнд итгэж ядсан ч нөхөр нь огт эргэлзэхгүй байхыг гайхлаа. Тэгээд барилгын хүмүүсээр ухуулж үзсэнд унтлагын өрөөний маань халз доороос мөнөөх "нүгэлт" илд гарч ирснийг Наинагийн хэлснээр хоёр замын огтлолцох газар аваачиж хаяснаар бүх юм хэвийн болох нь тэр" гэсэн байна. Ийм байдлаар нөхөрт гарсан, эсвэл хаяад явсан нөхөр, эхнэрээ буцааж татаж авсан, үр хүүхэдтэй болсон, хараалын уршгийг зайлуулсан, нөхрөө архинаас ангижруулсан зэрэг олон зүйлийг илэн далангүй ярьж, бичиж хатагтай Наинад итгэсэн, биширсэн, баярласнаа илэрхийлсэн нийтлэлүүд байдаг. Америк, Канадын янз бүрийн хотуудаас бичсэн тэдгээр захидлыг тодорхой нэр хаягтай нь нийтлэхийн хамт зарим үед сониныхон хатагтай Наинатай уулзаж сонирхолтой яриа өрнүүлснийг нь нийтэлсэн байх юм билээ. Тийм ярилцлагаас нэгийг энд товчлон сийрүүлбэл, зөн билэгчийн тухай ойлгоход илүү тус дөхөмтэй байж мэдэх юм. Гэхдээ үүнийг уншигчид өөр өөрсдийн үзэл ойлголт, байр сууринаас хандаж ялган тунгаах нь мэдээжийн хэрэг. Тэгээд ярилцлагыг уншъя. -Наина, хэдийвээр эмэгтэй хүнээс энэ тухай асуудаггүй ч гэсэн хэдэн настай болоод байгааг чинь сонирхож байна? -Хэдэн настай вэ гэж үү? Та нар шиг жирийн хүмүүст нас сүүдэр ач холбогдолтой нь ойлгомжтой. Харин миний хувьд гэвэл, би цаг хугацаа, орон зайнаас гадна явдаг юм шүү дээ. -Таны харц гайхамшигтай юм. Гүн, тэгсэн хэрнээ их гунигтай? -Мэдлэгийг хураавал амьдралын гунигийг үржүүлж өсгөдөг. үхэшгүй мөнх өөрөө миний нүдээр таныг ширтэж байна шүү дээ. -Таны нэр? Таныг шууд л Пушкины "Руслан Людмила хоёр" зохиолын нэг увидаст эмийн нэрээр дуудаад байна шүү дээ? -Тийм ээ. Учир юун гэвэл миний элэнц хуланц үеийн эмээ, Оросын нэрт илбэч Наина тухайн үедээ яруу найрагчийг цаг бусын үхлээс аварсан гэдэг юм. Тэр түүхийг яривал урт. Ямар ч гэсэн Пушкин талархсаны учир энэ нэрийг өөрийнхөө зохиолд мөнхөлсөн байдаг. -Та жилд нэг удаа Памир өөд явдаг гэсэн. Ямар ажил гардаг юм бэ? -Памир бол дэлхийн хамгийн сайхан газар. Очиж үзээгүй хүн бол амьдралдаа юу ч үзээгүйтэй адилхан. Далайн түвшнээс дээш 3.5 мянган метрийн өндөрт гараад зогсож байна гээд бодчих. Хажуугаар нүүж яваа үүлний хормойноос шүүрээд авч болно. Даанч үзэсгэлэнтэй. Эргэн тойрон цагаан уул цэцэг... Тэнд огт эвдрээгүй, цэвэр хүмүүс аж төрнө. Хаана л бол хаана тунгалаг гол горхи, цэнгэг нуур, цасны ирвэс. Зөвхөн тэнд (уг нь би дэлхийн 127 оронд очиж үзсэн хэрнээ) өөрийгөө би байгалийн тасархай гэж ойлгодог. Яг тэндээс би урьдчилан харах, хэлэх, элдэв муу юмыг зайлуулах их хүчийг олж авдаг. Тэр нь жилээ бүхэлд нь даадаг. -Найна би танаас ойр зуурын хэдэн зүйл асууя. Жишээ нь, оршин суух байр орондоо аз жаргалтай байя гэвэл түүнийг аливаа сөрөг зүйлээс сэрэмжлэн ариутгах хэрэгтэй гэж ярьцгаах юм? -Байр сууцыг дээр үеийнхэн шиг өөрөө бариад суух биш худалдаж авах нь их боллоо. Аливаа хуучин байранд нь үе үеийнхэн аж төрж, таалал төгсч, тэр байтугай амиа егүүтгэсэн байхыг ч үгүйсгэх аргагүй. Эсвэл хүч хэрэглэсэн, хараал хийсэн тохиолдолд ч байж болно. Айл гэрийн хэн нэгэнд хараал хийжээ гэхэд тэр нь өрөө тасалгаануудаар халдварын вирус мэт тархана. Эдгээр нь насанд хүрэгчдэд ялангуяа энерги султай явдаг бага насны хүүхдэд сөрөг нөлөө үзүүлнэ. Хүн ийм байранд орж, он жилээр тэнд бий болсон сөрөг хуримтлалыг биедээ шингээчихээд амьдрал нэг л болж өгөхгүй байна гэж гайхдаг явдал бий. Энэ нь гэр бүлийн хэвийн уур амьсгал алдагдах, ажил үйлс бүтэхгүй болох, өрөнд орох, хүүхэд гэрээс дайжих зэрэг янз бүрийн хэлбэр байдлаар илэрч болно. -Мэргийн шоонд бууж байгаа зайлшгүй болох явдлыг урьдчилж мэдсэний хувьд зайлуулах учир байдаг уу? -Гай тотгороос зайлуулж болохын нэг адилаар сайн тал руу нь эргүүлж болно. Тэр нь гагцхүү уг хүний хувь заяаны цэдэгт бичигдээгүй байвал шүү дээ. Хэрэв бичээстэй бол яалт ч байхгүй. -Тийм эсэхийг нь та амархан ялгаж таних уу? -Амархан. Тэр чинь хөзрөөр юм уу, алганы хээгээр аяндаа гараад ирнэ. Харин алган дээр нь хувь заяаны шугам байхгүй хүн заримдаа ирдэг юм шүү дээ. -Бас тийм юм байх уу? -Байна аа. Ялангуяа төрсөн он нь тэгээр төгссөн хүнд илүү анзаарагдана. Тийм хүмүүс бурхны ивээлд багтаагүй, өөрөөр хэлбэл түүний бүртгэлд ороогүй гэсэн үг. -Аягүй бол тэр нь хүсээгүй жирэмслэлтийнх байдаг юм болов уу? -үгүй ээ. Зүгээр л төрөх жил нь 0-ээр төгссөн 1990, 1980, 1970 гэх зэрэг он байх юм. Энэ нь зөвхөн дугаарлалын хуультай холбоотой. Хувь хүний цаг тоололд тэг хичнээн орно төдий чинээ цөвтэй болно. -Тэгвэл 2000 он гэхэд, жишээ нь гурвын гурван тэг давхцаж байна шүү дээ? -Энэ үнэхээр хэцүү. Тэгэхдээ тэгүүдийг "ятгаж" болдог учир найдваргүйд тооцох явдалгүй. Аравтай жилийн босгон дээр есийн тоотой нас болгон дээр нь гүйцэтгэдэг тусгай зан үйл бий. Харин эрэгтэй, эмэгтэй хүний хувьд зан үйл нь өөр өөр байдаг. Тэр зан үйлийг эс гүйцэтгэвээс "тэгтэй" хүмүүсийн амьдрал тэг рүү тэмүүлдэг учиртай. Тухайлбал, бүх юм бүхэн сайн сайхан байгаа шиг хэрнээ аль нэг үед нь ажлаас халагдах, гэр бүлд хямрал үүсэх, хайртай хүн нь орхих зэрэг өөрчлөлтүүд гарч болно. Ер нь ийм хүмүүс тэгийг аргалах шившлэг хийлгэж явахгүй бол амьдралд муугаар нөлөөлөх нигуртай. үүний жишээнд тэгтэй онд төрсөн Жон Леннон 1940, догшин Иван 1530, Ульянов-Ленин 1870 зэрэг хүмүүсийн намтраас санаж болно. -Төрсөн оны сүүлийн тоо нь хэд байвал сайн гэж болох вэ? -Мэдээжийн хэрэг долоо. Бас гурав. Тав сайн. Тийм хүмүүсийн амьдралд алдар гавьяа, амжилт ололт ойрхон байдаг. -Өөр тоонуудын талаар хэлж өгөөч. Надад сонин байна? -Нэгийг хэлье. Энэ бол аливаа эхлэлийн бэлгэ тэмдэг болсон тоо. Тийм учир нэг талаас үзвэл сайн, нөгөө талаас гэвэл (В) сарын 1-нд төрсөн хүнд муу, үйл нь ирсэн явдал болно. Зовлон үзнэ. Хүний тус нэмэр хэрэг болохгүй. Хоёр бол дундаж тоо. Тийм хүний амьдрал жингийн таваг шиг хэлбэлзэж байдаг. -Дөрөв ямар вэ? -Гэмгүй. Сайн муу нь тэнцэж явдаг. -Зургаа? -Тааруу. Гурван зургаа зэрэгцвэл (666) бүр тусгүй. -Найм? -Энэ тоог бичихэд хоёр тэгээс бүтнэ. Тийм учир бас л аргадах хэрэгтэй. -Ес? -Буруу харсан зургаа гээд ойлгочих. -Найна, та болох юмыг зүүдэлдэг үү? -Өөртөө болон өрөөл бусад, ойрын хүмүүст тохиолдох зүйлийг урьдчилж зүүдлэх нь үе үе таардаг. -Таны зүүд өнгөтэй юу, өнгөгүй юу? -Янз бүр байдаг. Тэгэхэд гол төлөв өнгөтэй зүүд зүүдэлдэг юм. -Таныг үе үе оршуулгын газраар очдог гэж дуулсан. Тэнд юу хийдэг юм бэ? -Янз бүрийн зан үйлүүд байдаг. -Хуучин шинэ булшнуудын алин дээр нь очдог юм бэ? -Аль нь ч ялгаагүй. Надад бол чулуун дээр бичээстэй нэр л хэрэгтэй. -Чимээгүй хотод шөнө очиход аймшигтай байх даа? -үгүй, би хэнээс ч айдаггүй. үхсэнээс биш амьдаас сэрэмжлэх хэрэгтэй. -Миний танил эмэгтэй ямар нэг ороолон чөтгөр байхгүйд итгэдэг хэрнээ өөрт нь үл үзэгдэх хар хүч үйлчлээд байгааг анзаардаг болсон гэх юм? -Аль ч үед оршин байдаг далдын хүчийг байхгүй гэж итгэх нь угаасаа буруу. Хэн нэгэн хүн өөрт нь ямар нэг ер бусын явдал нөлөөлж байгааг мэдэрсэн бол ийм явдал эмэгтэй хүнд илүү тохиолддог. Тэдний өвөг дээдсээс хэн нэг нь далд увидастай байсны шинж билээ. Магадгүй, эмээ нь эмээгийн эмээ нь ч юм уу ид шидтэй байсныг хавь ойрынхон нь анзаараагүй өнгөрсөн байж болно. Тийм хүний нас элсэн үед мөнөөх ид шид нь эхийн талаар дамжиж зээ нартаа уламжлагддаг. үүний төлөө ямар нэг үг тарни бүхий зан үйл орохгүй. Эмээ таалал төгсөхийн өмнө үе залгамжлагчийнхаа гараас дуугүй атгах төдийд тэр охины амьдралд юм өөрчлөгдөөд явчих нь аяндаа анзаарагдах ёстой. Найз охидынхоо өмссөн зүүснийг сонирхож эхлэх, эсвэл гэнэт өвчилж болно. Нэг хөвгүүнтэй танилцлаа гэхэд сарын дараа тэр нь осолд орох юм уу, усанд живэх тохиол байж болно. Хэсэг хугацаа өнгөрсний хойно энэ явдал өөрөөс нь хамаараад байгааг охин яваандаа мэднэ. Тэгэхдээ үүнд санаашрах хэрэггүй, зан үйл, шившлэгээр аргална. Тийм учир чиний танилын хувь заяаг үзэх хэрэгтэй тэгээд энергийн сувгийг нь нээж, гадны үйлчлэлийн засал хийх шаардлагатай. -Та хүнд тус хүргэхдээ нэг уулзалтаар л болох уу, эсвэл дахин дахин уулзах шаардлагатай юу? -Хүн хүний тухайд янз бүр байдаг. Эхлээд хөзөр нээж, надаас тусламж хүсч байгаа тэр хүнийхээ хувь тавиланг үзэх хэрэгтэй. Өөрт нь тулгамдсан асуудлаас аль нь хамгийн гол болохыг хүн заримдаа мэдэхгүй явдаг. Саявтар нэг залуу надад ирж үзүүлсэн. Амьдралд нь ажиглагдаад байгаа нэг хар зурвас юунаас болов гэдгийг харж өгөхийг хүссэн. Сүүлийн хагас жилийн дотор тэр ажилгүй болж, эхнэртээ хаягдаж, хүүтэйгээ холбоо тасарч, бас хүндээр өвчилсөн юм байжээ. үзэхэд түүний хэвийн байдал зөрчилд орж энергийн алдагдал үүсчээ. Энергитэй хамт хүний эрүүл мэндийн байдал өөрчлөгдөж, гарч болох бүтэлгүйтэл бүхэн ажиглагдаж эхэлдэг. Шалтгаан нь түүний элэнц хуланц, эцэг, эх эсвэл өөрийнх нь нүглээс үүдэлтэй байж болно. Нүгэлгүй хүн гэж байдаггүй болохоор. Нэг гэм нь хүмүүс хожмын уршгийг нь бодохгүйгээр нүгэл үйлддэг, тэгээд болохгүй болсон хойно л бурхны тухай, элдэв заслын тухай бодож эхэлдэг. -Тэгвэл гэр бүлийнхээ хямралт байдлыг арилгах, эхнэр, эсвэл нөхрөө эргүүлж авчрах талаар танаас тусламж хүсэх явдал их гардаг уу? -Байнга гарна. Нэг эмэгтэй Израильд байгаа хүүхдүүд рүүгээ явсан байна. Цэргийн тэтгэвэрт гарсан нөхөр нь Украйнд үлдээд хэсэг хугацаа өнгөрсний дараа нэг бүсгүйтэй танилцжээ. Хэдийвээр эхнэрээсээ салаагүй ч гэсэн энэ явдал олон хүнийг сэтгэлийн хямралд оруулсан байна. Түүнийг алдаагаа ойлгоход саад болох олон шалтгаан нөлөөлж байв. Би энэ мэдүүлгээр ажилласны дараа нөхөр нь саяхан эр бүлдээ буцаж ирсэн. Харин тэгэхдээ зарим үед ирүүлэхийн шаардлагагүй явдал ч байдаг... -Таны өвдөг дээр суугаад байдаг энэ муур ямар учиртай юм бэ? -Чин үнэнийг хэлэхэд би ийм сонин муур үзээгүй санагдана. Чи үнэмшихгүй байх л даа, Людовик бол зөвхөн миний найз, туслагч төдийгүй нүд, чих болдог, нөгөө ертөнцтэй харьцах миний холбоо, газар дэлхий дээрх миний хамгийн ойрхны амьд биет мөн. Хүнийг элдэв зовлонгоос гэтэлгээд өөртөө хурааж авсан сөрөг энергийг Людовик надаас салгадаг юм. Нүдээрээ үзсэн хүн л түүнд итгэнэ үү гэхээс биш үнэмшихэд хэцүү л дээ. Дэлхийг хэд дахин тойрч 127 улс орны уяан дээр дөрөө мулталсан Памирын цаст уулын мэргэн хатагтай хожмын өдөр бидэнтэй нүүр учирдаг юм гэхэд санаанд орох мэдээлэлтэй байхын буруу нь юу байхав гэж бодсоноо эцэст тэмдэглэе