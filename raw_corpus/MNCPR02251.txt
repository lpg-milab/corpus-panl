Ховдын Булган сум буюу хүний нас нэмэхээр сайхан нутаг минь

Хүйн холбоотой хүний төрөлх нутаг гэдэг чухамдаа хад асга, харз горхи юутай хээтэйгээ ямагт сэтгэлд оршиж цусанд урсаж байдаг тийм л ид шидтэй ажгуу. Арга ч үгүй дээ.
Атирсан улаан амьтан анх юу юу ч үгүй чарлаж байхад дундаршгүй их хайр, дуусашгүй мөнхийн газар тэнгэр эх үр хоёрыг авсансан. Тэр их тэнгэр мөрлөсөн уул нурууд түүний дунд нар зөв тойрсон Хавтаг, Байтаг, Ендэр, Тошилт, Жаргалт, Шаазгай... Ямар их орон зай, ямар их агуу үзэсгэлэн бэ? Нүцгэн Алтай уулс минь нүдэнд тэгж харагддаг авч нөмөрт нь угалз хургалж, янзага цойлон, навчин дээрх цэцэгсээр л хооллодог юм шүү дээ. Зөвхөн цэцэгсээр л. Ховд аймгийн Булган сум Улаанбаатараас 1855 км, аймгийн төвөөс 385 км алслагдсаны дээр, 8105 кв/км нутаг дэвсгэртэй ба 12000 гаруй хүн амтай. Тэнд салхины хурд дунджаар 5-14 м/сек, жилийн 230 өдөр дулаан байдаг. Хамгийн гол нь үзэсгэлэнт Минжит Булган гол, салаа ам сайр хөндий болгонтой, судсаар холбоотой билээ. Алтайн уулс өөртөө байгалийн гайхамшиг бүхнийг тээдэг болохоор сар хүртэл тэнд илүү гэрэлтдэг юм шиг ээ. Шугуй шугуйн дунд талын цагаан гэрүүд цайвалзан хаяа бэл болгонд нь рашаан булаг ундарна. Тэр долгиотон урсах Минжит Булган голын хаа нэг минж нүдэн дээр даанч илхэн тас мэрсэн улиасаа тэвэрч аваачиж харагддаг сан. Түүний урлан ямар гоёхон, тийм үзэсгэлэн юутай ховор вэ. Амтат гуа, алим жимсийг гэрийнхээ гадаа ногооны талбайн дундаасаа тасдаж, сүүдрэвч дороо зооглох тэр хүмүүс. Тэр сумынхан. Ёстой алт ч тарьсан арчилж чадвал ургах газар шороо доо. Бургасан шугуй, улиасан шугуй, дэрсэн шугуй, харгана шугуй, хар модон шугуй. Бүр чацаргана шугуй гэвэл та юу гэх вэ. Бичих ярих гэхлээр магтаад байгаа юм шиг. Энэ торгууд буюу төрөлх нутаг минь. Хүүхэд байхад хаа хаана л яваад л оччих. 1970 оны дундуур санагдана. Сумын ерөнхий нягтлан бодох нагац ах Г.Бат-Өлзийг дагаад аварга малчдынхаар орох завшаан над таарсан юм. Алаг толгой бригадын малчин, БНМАУ-ын хөдөлмөрийн баатар малчин, Раашийн Лувсан гуайнд очлоо. Хүүхдүүд ирдэг сайн боллоо. Хэдэн хонь заагаад өгөөдөхье гэх. Бид томчуудыг гэрээс гарч иртэл тэр хонин дундаас арав гаруйхан ууцан сүүлтийн сүүл өргөж хорголыг нь асгаж билээ. Ийм хоньчин, хонь хоёроор хэн бахархахгүй байж чадах билээ. Дараа нь нэгдүгээр бригадын тэмээчин Х.Хийровынд буухад тэмээ хонь гээгүй тул тэднийг дагаж гэрт орлоо. Бодвол томчуул биднийг энд унд уу гэж бодоо биз. Энэ тэмээдийнхээ зогдор ноосоо нэгдлийнхэн та нар өөрсдөө ирж ав. Давхар зогдортой шинэ тэмээн сүрэг бүдрэв. Ийм л үг чихэнд үлджээ. Би боддог юм. Тэгэхэд ихэр ботго төрөв гэж л дуулаагүй байгаа даа. Энэ мэт ургуулан бодоход бахархан дуурайх тэр гавьяат үйлстэн ард түмний үр хойч яах аргагүй бид мөн. БНМАУ-ын баатар Б.Бадам,Э.Шийлэг, хөдөлмөрийн баатар Х.Түвшин, Б.Баадай, Ж.Отгонцаган, Ж.Батлай, Р.Лувсан гээд л... Баруун Монголын алдарт туульч, бийч Магсарын Пүрэвжал, МУ-ын гавьяат жүжигчин Батмагнайн Дугар, Дугарын Алтанхуяг гээд ярина даа. Би бээр ах дүү хоёрын юмуу, аав хүү хоёрын алдар цолыг давхардуулж, будлиулаад байгаа юм биш. Гагцхүү түүх өөрөө тийм юм. Зун намартаа тоос нь хүртэл угалзардаггүйсэн бол би өөрөөр яаж жороо хөлөг минь гэж самсаа шархирах юм бэ гэмээр. Энэ торгууд хүлэгс. Адуучин байтугай малчин айл болгон найм, арван алдын жороотой болохоор нээрээ газар газар хурдтай ч унаган жороо хаана билээ гэж ханхалзмаар л. Сэрүүхэн Алтай уулсын салхинд нь Вансэмбэрүү үнэртэх эх орны алс баруун хязгаар Монгол Алтайн нурууны өвөр суганд орших хөдөлмөрч баатарлаг дайчин уламжлалтай торгууд сум нас нэмэхээр сайхан нутаг. Бүрэн Хайрхан уулсынхаа бэл толгой хоёрт юунд тэгж дассанаа одоо ч сайн ухаардаггүй юм. Түм буман уулс нэг нэгнээ түшиж байх атал тэр ганц хүрэн уулыг голын урд өргөж авчраад бидний өмнө ид тавьчихсан байдаг юм. Энэ Бурхан. Торгон сайхан элс тохом шиг хоёр бөөрөнд нь тоглож наадаж өссөн дөө. Уулан дээрээс буугаад усанд нь галуу шиг шумбаж сэлж өнждөгсөн. 1968 оны намар Өндөр довжоот дээд, доод урт цагаанд бага ангийнхныг багш нар хүлээн авч байлаа. Даавуун цүнхтэй, даалимбан өмдтэй би ээжтэйгээ хөтлөлцөөд тэнд очлоо. Ээжийнхээ гараас тийм ч амархан тавихгүй зүүгдээд байснаа тод санаж байна. Морьтнууд урдуур хойгуур давхилдаад мөн ч олон хүн цуглаж сүртэй харагдаж билээ. Анхны хонх дуугарч анги руу орох тэр мөч. Ээж минь духан дээр үнэрлээд хоёр хацрыг минь илбэн надтай зөндөө ярьсансан. Сум, нутаг минь ийм үед хүүхдүүдээр ёстой нэг гоёх шиг болдог. Тооны Ж.Ядамсүрэн, Д.Дүгэржав, хиймийн Н.Бадамсэд, Ж.Буяндалай, Ж.Доржсүрэн, физикийн Б.Цагаач, Х.Дашзэвэг, хэлний Р.Нямааж, хэл уран зохиолын С.Отгонбаяр, Б.Хорлоо, Д.Зодов үгүй ер нь багш нараа яаж нэрлэж дуусах билээ. Нутгийн эхний овоо наана очих замд холхон хөтөл дээр буй. Тэндээс нутгийн бараа харахад уушги тэлэхийн дээдээр нутгаа аргадаж самсаа нэг шархирдаг юм. Хот биш байтлаа хар зам дундуур сүлжиж, сунагар хар уулсынхаа суга бэлээр алслан л. Минжит Булганы минь Хөвөө эрэг дагаж аажим доошилсоор МИАТ-ийн цагаан хөлөг жигд хүнгэнэн газардахад угтах, үлэх олны түмэн сэтгэл цалгих авай. Онгоцны буудлаас сумын төвийн төгсгөл хүртэл 10 гаруй км, засмал замын хоёр талаар мөнөөх л улиас, бургас ногоо битүү алаглан найган ганхана. Төвдөө модод дундуур явж албан газар, сургууль цэцэрлэг орох цаанаа л нэг сэтгэл гоёхон. Сумын захиргааны үүдэнд ирвэл тодоос тод одон тэмдэг нүдэнд тусах бий вий. Энэ бол Алтангадас одонт Ховд аймгийн Булган сумын засаг захиргаа. Захиргааны эгц урд уужим том цэцэрлэг, баруун талд орших соёлын ордон, төв цэцэрлэг дунд орших БНМАУ-ын баатар Бадамын 100-аад метр өндөр хөшөө дурсгал. Цэцэрлэг гэснээс аль ч үеийнхэн энэ миний тарьсан мод гэж заавал дурсдаг, ярьдаг юм билээ. Нөгөө Явуугийн улиас гэдэг шиг. Монгол Улсын эрдмийн зэрэг цолтнууд сумаас 30 гаран төрөн гарчээ. Алдрын зам эхэлсэн сум, орон нутгийн уугуул Зөвлөлт Монголын гавьяат уурхайчин Ж.Отгонцагаан, Ш.Шаравхаан, Ж.Жавлай, Ч.Сэнгээрэй, гавьяат тамирчин Н.Баатарболд, гавьяат жүжигчин Б.Дугараа, Б.Алтанхуяг, хүний гавьяат эмч М.Албанч, Ч.Мухар худалдааны гавьяат ажилтан А.Шагдарсүрэн, гавьяат тамирчин Б.Буядаа, гавьяат эдийн засагч А.Амжаа, Т.Дорж, гавьяат уурхайчин П.Очир, Шагдарсүрэн, Хашбаатар гэх мэт. Улс аймгийн аварга алдартнууд, мянгат малчид цөөнгүй гэдгийг ч дурдах хэрэгтэй. Хийморьлог доо хийморьлог. Хурмастын багана мэт уулс дундаа орших нутаг минь. Хүүхдийн гурван шовгор. Энэ хүрэн уул. Аргаль, гахай, ан амьтан мундахгүй. Тахилга болсон Дашваанжил хайрхан. Зээр гөрөөс олон ан амьтан өвөрлөнхөн бэлчээх Загийн Улаан, Баян намсрай, Хар дав, Цахир үзүүр, Онгог, Чонот, Цөө Ирвэс, шилүүс энд л ангуучлан ид хаваа гайхуулж байдаг. Насан багад хурга, ишгэнд тун чиг олон явсан даа. Хүрэн толгой тойров уу үгүй юу тэд тогтох янзтай. Тэр дорхноо л тошил, хад жимс түүгээд суучихдаг сан. Хорголын дайтай хүрэн улаан тэр жимсний амттайг яана. Ядахдаа ямаа хонь, шувуу хүртэл хооллож шунал хүргэнэ. Мануул харчихаад муур гэж араас нь элдэж гэрээсээ зөндөө холдчихоод харих гэж яарна. Ирвэс дээр хад ороож хэвтэж харагддаг сан. Одоо бодоход бид юу юуны хүрээлэн дунд өссөн юм бэ гэмээр. 
М.БАТСУУРЬ 


