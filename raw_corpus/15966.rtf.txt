№3 (15966)              
1985 0НЫ НЭГДҮГЭЭР САРЫН 3.
Хөрөнгө оруулалтын үр ашиг

Хөдөө аж ахуйд оруулсан хөрөнгө өсч, материаллаг бааз нь бэхжин, мэргэжлийн боловсон хүчний хангамж сайжирсаар байтал уг салбарын ажлын үр дүн, түүнийг удирдах арга барил улс орны хөгжлийн өнөөгийн шаардлагаас сүрхий хоцорсноос болж, мал аж ахуй тогтвортой өсөхгүй байна. МАХН-ын Төв Хорооны IX бүгд хурал энэ тухай хурц шүүмжилж, ажил сайжруулах арга замыг тодорхойлон заалаа. 

Хүн ам, хөнгөн болон хүнсний аж үйлдвэрийн есөн нэмэгдэж байгаа хэрэгцээ, шаардлагыг хангахын тулд хөдөө аж ахуйн үйлдвэрлэлд орчин үеийн шинжлэх ухаан, техникийн ололтыг өргөн нэвтрүүлэх замаар бүтээгдэхүүний үйлдвэрлэл, түүний үр ашгийг дээшлүүлэх бодлогыг манай нам явуулж байна. Намын эдийн засгийн энэ зангилгаа асуудлыг амжилттай шийдвэрлэх, нийгмийн материал баялгийн үйлдвэрлэлийг түргэн хурдацтай өсгөх эсэх нь уул салбарт оруулж байгаа хөрөнгийг зохистой ашиглаж, үр өгөөжийг нэмэгдүүлэхээс шууд хамаарна. 

Манай нам, засгаас авч хэрэгжүүлсэн дэс дараатай арга хэмжээ, ЗХУ болон, ах дүү социалист бусад орны сэтгэл харамгүй тусламжийн ачаар улс ардын аж ахуйд, ялангуяа хөдөө аж ахуйн салбарт хөрөнгө оруулалт байнга өсч, 1981 - 1984 онд өмнөх таван жилийн дунджаас гуч гаруй хувь нэмэгдсэний дотор газар тариаланд оруулсан хөрөнгө бүр ч илүүтэй байгаа бөгөөд одоо манай нэг сангийн аж ахуйд тавиад, нэг нэгдэлд арав гаруй мянган төгрөгийн үндсэн фонд ногдох болжээ. Гэтэл хөдөө аж ахуйд бүтээгдэхүүний үйлдвэрлэл хөрөнгө оруулалтын өсөлтөөс ихээхэн хоцорч, төлөвлөгөөт таван жилийн эхний дөрвөн жилд өмнөх таван жилийн дундажтай харьцуулбал нийт бүтээгдэхүүний үйлдвэрлэлийн хэмжээ хөрөнгө оруулалтын өсөлтөөс ихээхэн доогуур үзүүлэлттэй болжээ. 

Сүүлийн дөрвөн жилд улсын дунджаар га тутмаас хураасан үр тариа, төмс, хүнсний ногоо, нэг хониноос авсан ноос, үнээ бүрээс саасан сүү тун хангалтгүй байгаа нь нэгэнт бий болсон боломжийг дутуу ашигласнаас өөр шалтгаангүй юм. Хөдөө аж ахуйд оруулсан хөрөнгийн үр ашгийг дорвитой дээшлүүлэхийн тулд тариаланд бордоо, усалгааг өргөн хэрэглэх, мал сүргийн үүлдэр угсааг сайжруулах, машин техникийн хүч чадлыг бүрэн ашиглах, зоо болон агро удирдамжийг тууштай баримтлах, ингэснээрээ нэгжээс авах бүтээгдэхүүний хэмжээг нэмэгдүүлэх бүрэн боломжтой юм. Манайд өргөн хэрэглэдэг << СК 5 >> комбайн секундэд таван кг тариа цайруулах чадалтай байхад одоогийн байдлаар зарцуулсан шатахуун, бусад материалаас үр ашиг нь доогуур байна. Хөдөө аж ахуйн машин техникийн парк ашиглалт, зохион байгуулалт, машин техникийн засвар үйлчилгээ, арчлалт хамгаалалт туйлын хангалтгүй байгаа нь хөрөнгө оруулалтын үр ашгийг дордуулах бас нэг шалтгаан мөн. Түүнчлэн хөдөө аж ахуйн барилгыг тогтоосон хугацаанд нь ашиглалтад оруулж чадахгүй цаг алддаг зуршил ихээхэн газар авснаас зөвхөн өнгөрөгч онд ашиглалтад оруулах арав гаруй томоохон барилга объектыг барьж дуусгаагүй байна. Ийм урагшгүй явдал хөдөө аж ахуйн үйлдвэрлэлд муугаар нөлөөлж, их хэмжээний мах, сүү, тэжээл үйлдвэрлэх, өсвөр мал бойжуулах, үр тариа, төмс, хүнсний ногоог хаягдал, хорогдолгүйгээр хадгалах бодит боломжийг алдуулж, улс нийгэмд хохирол учруулах нь мэдээжийн хэрэг билээ. 

Хөдөө аж ахуйн үйлдвэрлэл, ялангуяа мал аж ахуйн бүтээгдэхүүн нь хөнгөн аж үйлдвэрийн ажиллагаа, цаашлаад хүн амын хүнсний хангамжийн шууд эх үүсвэр болж байгаа учраас энэ салбарын доголдол нөгөөдөө муугаар нөлөөлнө. Харилцан уялдаатай, нарийн шүтэлцээтэй байгууллагуудын ажлын зааг, холбоог тодорхой болгож, зохицуулах асуудлыг ч сайжруулах хэрэгтэй байна. Хөдөлмөр зохион байгуулалтыг зөв, боловсронгуй болгох, хамт олны хэлбэрээр малчдын хөдөлмөрийг зохион байгуулах, техникийг хэтэрхий олон цэгт тараан байрлуулах шалтаг болдог сум, нэгдлүүдийн парк зохион байгуулалтад дүгнэлт, шинэчлэлт хийх зэрэг асуудлыг анхаарах нь чухал. 

Өргөн уудам газар нутагтай манай оронд мал аж ахуй, тариалангийн үйлдвэрлэлийн хэтийн чиглэлийг харгалзан, хөрөнгийг зөв байршуулбал үр ашгийг дээшлүүлэх нэг нөхцөл бүрдүүлж өгнө. Хашаа, худгийн байршил, хийц хэмжээг малын үүлдэр угсаа, нас хүйст тохируулах, мал маллагаанд бага механикжуулалт нэвтрүүлж, малын ашиг шимийг авах, ашиглах соёлыг дээшлүүлэх шаардлагатай байна. Үйлдвэрлэлийг зохион байгуулахад хэр зэрэг хөрөнгө шаардагдах зохистой хэмжээг тогтоосны үндсэн дээр оруулах хөрөнгийг төлөвлөж, хуваарилдаггүйгээс зарим газар хөрөнгө илүүдэж, ашиглалтгүй дэмий хадгалагдах, эсвэл нөгөө нэг газар хөрөнгө дутагдаж үйлдвэрлэлээ явуулж чадахгүйд хүрдэг өрөөсгөл байдлыг арилгах ёстой. Одоо хөдөө аж ахуйн үндсэн хөрөнгийн арваад хувь ашиглагдаагүйгээс үйлдвэрлэлийг нэмэгдүүлэх боломж төдий хэмжээгээр алдагдаж байгаа юм. 

Улс ардын аж ахуй, ялангуяа хөдөө аж ахуй, сум, нэгдлүүдэд хөрөнгийг бага багаар олон зүгт хуваан цацдагаас томоохон объектод төвлөрүүлж чадахгүй, үр ашиг багатай, савирч үрэгддэг аж ахуйч биш ажиллагаанд дүгнэлт хийх нь зүйтэй. 

Машин техник, барилга байгууламж дангаараа үйлдвэрлэлийн үр ашгийг хэзээ ч дээшлүүлэхгүй, гагцхүү хөдөлмөрчин хүний идэвх, чармайлт, ухамсар, хариуцлагаас гол зүйл шалтгаалдаг учир хөдөлмөр зохион байгуулалт, удирдлагын арга барилыг боловсронгуй болгох, мал аж ахуй, тариалангийн үйлдвэрлэлийн технологийн сахилгыг чанд мөрдөхгүй тулд уг ажлыг гардан хэрэгжүүлэгч хүн бүртэй тодорхой ажиллаж, тэдэнд зааж туслах, хариуцлагыг дээшлүүлэх, идэвх санаачилгыг өрнүүлэх, тэргүүн туршлага, шилдэг сайн аргыг эзэмшүүлэх нь хөрөнгө оруулалтын үр ашгийг нэмэгдүүлэх бас нэг чухал хүчин зүйл мөнийг нам, улс, олон нийт, хөдөө аж ахуйн байгууллагын удирдах ажилтан, мэргэжилтэн, БНМАУ-ын Хөдөө аж ахуйн Яам, Нэгдлийн холбооны дээд зөвлөл онцгой анхаарвал зохино. 

