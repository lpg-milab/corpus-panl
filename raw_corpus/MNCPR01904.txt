Том намын зовлон

1997 онд Н.Энхбаярыг намын дарга болох үеэс намын удирдлага жирийн гишүүдээсээ холдож эхэлсэн гэдэг.
Сонгуульд хэн саналаа өгдөг вэ. Лав л аав, ээж хоёр маань цайныхаа дээлийг өмсч, үс зүсээ янзлаад үеийнхээ хөгшчүүлтэй хамт саналаа өгөхөөр гарч оддог. "Хэнд саналаа өгөв" гэхээр "Намдаа өглөө" л гэнэ. Тэдний хувьд сонгуульд оролцохгүй байна гэдэг бараг гэмт хэрэг билээ. Хар залуугаасаа эхлэн итгэл үнэмшил, чиг жолоогоо болгож ирсэн МАХН ийм хүмүүжил олгосон юм. Тэдний үеийнхэн бараг тэр чигээрээ ингэж саналаа өгдөг. Тиймдээ ч нам нь төдийгөөс өдий хүртэл том гэсэн үнэлэмжээ хадгалсаар ирсэн. Харин хамгийн том гэдгээрээ үргэлж бахархаж ирсэн МАХН-ын дарга нар сүүлийн үед БНН, МУНН-ын удирдлагуудад үе үехэн атаархах болжээ. Учир нь Ху намын тэр олон гишүүд дэмжигчид нь намынхаа үйл ажиллагаа, удирдлагыг хянах үүрэг, эрхээ эдлэх гэснээс ийм атаархал үүсч. Цөөн гишүүнтэй, багахан намд зовлон бага. Намын дарга юу дуртайгаа хийж болно. Жижиг намын зовлон жижиг л байдаг.Том намын хувьд бол эсрэгээрээ. Том болох тусам зовлон нэмэгдэнэ. Одоо МАХН-ын удирдлагууд салаалж одсон хоёр замын уулзвар дээр зогсч байна. Эхнийх нь дарга хэвээрээ үлдэх. Ингэснийхээ төлөө зуу зуун мянган гишүүд дэмжигчээ алдаж, дээрх атаархаад байгаа нам шигээ болох. Хоёр дахь зам нь намын удирдлагаас явах. Ингэснээр МАХН хамгийн том хэвээрээ үлдэх. Урьд нь тэд ийм зовлонтой учирч байсангүй. Энэ намын түүх бол чигээрээ шулуун дардан замтай адил байв. Ууган, ахмад намынхаа хувьд ихээхэн туршлагыг хуримтлуулж чадсан юм. Энэ нь үзэл суртлын ажил. Одоогийнхоор бол тэд маш сайн PR-чид. Социализмын 70 жилд үзэл суртлын ажлыг хийх хангалттай туршлагатай болсон. Үнэндээ 10 хувийн хөгжлийг 90 хувь болгож ярьж үнэмшүүлж сурсан нам. Тиймдээ хурааж хуримтлуулсан туршлага нь Хувьсгалт намд сүүлийн 15 жилд асар их хэрэг болсон. Мөн насаараа намынхаа төлөө явсан үнэнч гишүүд нь ч байлаа. Тэд МАХН-ыг төрөө гэж ойлгон, төрдөө саналаа өгч байна гэсэн үнэмшлээр сонгуульд оролцож байв. Дуусашгүй юм гэж байдаггүй. Харин өнөөдөр тэр туршлага нэгэнт шавхагдан дуусчээ. Энэ хэрээр мянга мянган гишүүд нь нам бол төр биш юм гэдгийг мэдээд эхэлсэн хэрэг. Би энэ намын гишүүн юм чинь намынхаа үйл хэрэгт оролцъё, намаа нам шиг байлгая гэсэн жирийн гишүүдийнх нь идэвх сэргээд ирэв. Ийм гишүүд нь насаараа намын улаан фэн явсан, ядруухан хувцастай ахимаг насны хүмүүс байлаа. Өөрийнх нь саналгүйгээр сонгуульд ялагдчих юм шиг санан зүтгэн зүтгэн саналаа өгдөг нам нь өөрсдөд нь огт хамаагүй хүртээлгүй болсныг тэд мэдэрч эхлээд байна. 1997 онд Н.Энхбаярыг намын дарга болох үеэс намын удирдлага жирийн гишүүдээсээ холдож эхэлсэн гэдэг. Энэ нь улам гүнзгийрсээр өнөөдөр цөөхөн дарга нар хөрөнгөжиж харин намын мянга мянган дэмжигч гудамжинд ядуу хэвээрээ үлдсэн байна. Гэхдээ тэд намынхаа удирдлагыг буруу зүг рүү дэвээд байгааг олоод харчихаж. 
Д.Оюунтуяа
