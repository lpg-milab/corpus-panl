Тэр жил ердөө таван начин төрсний нэг нь би

Наадам айсуй. Энд тэнд бөхийн тухай яриа өрнөнө. Үндэсний бөхийн барилдаан бол дуусашгүй сэдэв билээ. Энэ удаа Монгол Улсын начин Дуламсүрэнгийн Жанчивдоржтой ярилцлаа. Арал чац томтой энэ эр үндэсний бөхөөр олон жил барилдаагүй боловч  Увс нутгийн хүчтэнүүдийн тухай сэтгүүлч С.Баяндоржийн хамт нэгэн сайхан ном хэвлэлээс гаргаад байх үед нь уулзсан юм. 
-Жанчиваа начин гэж нэг хэсэг их ярьдаг байлаа. Өөрийгөө эхлээд товч танилцуулахгүй юу? 
-За би 1956 онд Увсын Зүүнхангайд төрсөн юм. Увсын халх гурван сум гэдэг дээ. Начингийн хувьд 1985 оны наадмаар Тэсийн Д.Баатаржав начныг гуравт, Булганы Д.Лхагвасүрэн зааныг дөрөвт, Хөвсгөлийн С.Хүрэлбаатар зааныг тавд давж начин болж байлаа. Самбо, жүдо барилдааны улсын шигшээ багт нэлээд жил данстай явсан. Спортын мастер цолтой. 
-Увс нутгийнхнаас бөхийн удам асуугаад илүү л болов уу. Багаасаа л барилдаж  эхлэв үү? 
-Надад бөхийн удам гээд байх юм байхгүй. Олуулаа өслөө. Дээрээ хоёр ах, гурван эгчтэй. Нэг дүүтэй. Ээжийн аав "Бүдүүн дуут" Батмагнай гэдэг их том биетэй, бяртай хүн байв. Жинд их явдаг байсан гэсэн. Тэмээн жингийн ачааг ганцаараа өргөөд ачаалдаг байсан гэдэг. Жингийн тэмээний ачаа бол хоёр хүн чүү ай гэж өрөөснийг нь өргөж холбодог амар эд биш. Манай аав ч гэсэн бие хаа  томтой хүн байсан. Яагаад ч юм барилддаггүй байжээ. Би ч гэсэн багадаа бөхийн сонирхолгүй байсан. 
-Тэгээд яагаад бөх болчихов? 
-Манай тэнд намайг бага байхад бие томтой хүүхэд цөөхөн байсан шиг байгаа юм. Манай Өндөрхангай сумын биеийн тамирын багш Г.Цэрэндорж намайг хүчээр том жинд самбо, чөлөөтийн тэмцээнд авч явдаг байв. Надаас арай бага жинд одоогийн энэ заан Ж.Ганболд, начин Төрмөнх нар явна. Тэгж л анх бөх болжээ. Дараа нь манайх хот руу нүүж би 14 дүгээр  сургуулийн 10 дугаар ангид орлоо. Энэ сургууль "Алдар" нийгэмлэгийн дэргэд харьяа сургууль нь байсан болохоор армийн бөхийн тэмцээнд оролцож эхэлсэн. Армийн залуучуудын чөлөөт бөхийн тэмцээнд оролцож Адуучийн Баатархүүд ялагдан хоёрт орлоо. "Алдар"-ын багш Дамдиншарав байнгын бэлтгэл хийхийг зөвлөснөөр Спортын төв ордноос салахаа байсан юм. 
-Та чинь самбо, жүдогийн хүн биз дээ? 
-Харин тийм. Цагаан хувцас өмссөн барьцтай барилдааныг хаалганы завсраар шагайн сонирхоод харж байтал Баатаржав багш хараад манайд хичээллэ гэж ятгахаар нь урвачихсан хэрэг л дээ. Дамдиншарав багш болохоор чөлөөтөөр хичээллэвэл үндэсний бөхөд илүү амжилт гаргадаг гэж байсан. Одоо бодоход тэр нь зөв байсан юм шиг санагддаг. Самбо, жүдогийнхон хөлдөө алдаад их унадаг. Би ч мөн ялгаагүй хөлдөө өрсөлдөгч бөхөө алдаад олон унаж байлаа. Хэрэв чөлөөтөөр барилдаж байсан бол тэгэхгүй шүү дээ. 
-Хэдий үеэс амжилт гаргаж эхлэв? 
-Арваа төгсөөд анагаахын дундад орлоо. Манай сургууль Спортын төв ордны өөдөөс харсан байр тул хичээл тараад л бэлтгэлдээ явахад амар болов. Эхэндээ үндэсний бөхийн барилдаан үнэгүй үзээд баярладаг байснаа сүүлдээ өөрөө барилддаг боллоо. 1979 оны зун улсын наадамд анх зодоглож гурав давлаа. Тэр жил анх удаа жүдо бөхийн улсын аварга шалгаруулах тэмцээн болж мөнгөн медаль авав.  Сургуулиа төгсөөд "Хүч" нийгэмлэгийн тамирчин болсон. Оюутан байхдаа улсын хоёрдугаар шигшээ багийн тамирчин гээд сард 100 төгрөгийн цалин авдаг байсан. Тэр маань амьдралд их хэрэг болдог сон. 
-Тэгээд начин бололгүй их удсан байна шүү? 
-Ер нь улсын наадамд гурав даваад л дөрвийн даваанд уначихдаг байсан. Хүмүүс болохоор жил жилийн наадмаар тааварт оруулаад байдаг. Дөрвийн даваанд Тулгаа, Дүвчин, Давааням нарт унасан. Тэгж байгаад 1981 онд ХААДС-д орлоо. Энэ сургуулийн харьяа олон сайхан бөхчүүдтэй хамт бэлтгэл хийж байгаад начин хийсэн дээ. 
-Тэр үед танай сургуулийн бөхчүүд олон жил сурч байж төгсдөг тухай яриа байдаг. Өөрөө хэдэн жил сурав? 
-Би таван жил сураад л төгссөн. Манай Амгаа, Дүвчин, Бахад нар бол нэлээд хэдэн жил сурсан шүү. III курс хүртэл Бахат харцага намайг их зарж ийш тийш гүйлгэдэг байв.  Тэгсэн нэг мэдсэн мань эр манай доод курс хэвээрээ цохиж явсан. Одоо чи миний юманд явах ёстой гээд бөөн инээдэм болж байлаа. 
-Начин болохдоо яаж барилдав? 
-Тэр жил манай Баатаржав багш тунаанаас гаргаж өгөөд  гурав давуулж энэ жил начин болж үзээрэй гэж захив. Дөрөвт Лхагвасүрэн заан амладаг юм. Заан тэр үед харих тал руугаа орсон үе. Амархан хаясан. Харин тавын даваанд Хүрлээ заан амласан. Заан надаас насаар дүү, ид барилддаг үе нь байлаа. Бид хоёр улсын шигшээд нэг жинд барилддаг нэгнийгээ сайн мэддэг байсан. Их удаан барилдсан. Жаахан тонгойгоод дараад хамгаалах гэхээр бусгаад хаячих гээд болохгүй. Босоо хамгаалах гэхээр давхар ачих мэхний нь барьцанд орох гээд. Гэхдээ нэг жинд олон жил барилдсаных нөөц хувилбарууд байх л даа. Арай гэж шуудганд хүрч аваад татаж өргөөд хаясан даа. Энэ жил ердөө таван начин төрсний нэг нь би байлаа. Мөн Бат-Эрдэнэ аварга анх удаа тав давж  олонд танигдсан  жил шүү дээ. Зургаагийн даваанд Цэрэнтогтох аваргад унасан. Начин болсноос хойш хоёр гурван жил барилдаад өвдгөндөө гэмтэл авч, бас мөр мултраад байдаг болсон. Тийм болохоор хүчтэй бэлтгэл хийхээ больж бэлгэдлийн чанартай наадам, цагаан сараар ганц нэг гараад тэгсгээд барилдахаа больсон. 
-Бусад барилдаанд хэр үздэг байв? 
-Ер нь бол 1970-1980 онд барилддаг байсан бүх бөхчүүдтэй гар зөрүүлж үзсэн. Хаяж ч явсан. Унаж ч явсан. Амгаа заантай хөдөө сумаар их явна. Заан түрүүлж, би үзүүрлэнэ. Барилдаан таардаггүй бөх гэж байдаг байх. Би Ганбаатар арслантай ердөө барилдаж чаддаггүй байлаа. Арсланг үндэсний бөх төдийгүй самбо жүдогоор ялж үзээгүй. Тэгсэн атлаа Гамбааг давсан бөхийг би давчихдаг байсан. Барилдааны онцлог л юм даа. 
Хөдөө нутагтаа болон Дархан, Сэлэнгэ орчмоор олон наадмын түрүү авч байлаа. 
-Начин болохоосоо өмнө аймгийн цол авч байв уу? 
-Би 1980 онд "Хүч" нийгэмлэгийн аварга шалгаруулах барилдаанд Мягмар заанд унаж II байр эзлээд цэргийн арслан болж байсан. Энэ цолондоо их хайртай байдаг юм. Их гоё цол гэж боддог. Намайг бага байхад Өндөрхангай сумын цэргийн арслан буурал Дагва гэдэг бөх байлаа. Увс, Завханы наадамд олон түрүү авсан мундаг бөх шиг санагддаг. Ардын цэргийн арслан Дагва гараарай гэхийг сонсоод энэ хүн шиг цэргийн арслан Жанчивдорж гараарай гэдэг болох юмсан гэж мөрөөддөг байлаа. Тэгээд тэр цолондоо хүрсэн. Бөхийн дүрэм ёсоор дээд цолоороо дуудуулдаг болохоос  цэргийн арслан гэвэл надад сайхан санагдана шүү. 
-Одоо та юу аялуулж байна? 
-Би мал зүйч мэргэжилтэй. Тэрнийхээ дагуу л ном эрдмийн ажил хийж явна даа. Мэргэжлийн чиглэлээр гурван ч ном, 40 гаруй эрдэм шинжилгээний өгүүлэл, заавар зөвлөмж гаргаад байна. Монгол оронд гахайн аж ахуйг хэрхэн хөгжүүлэх талаарх сэдэв миний үндсэн ажил. 
-Өөрөө ер нь юунд дуртай вэ? 
-Би адуунд их дуртай. Миний ах Самданжамц Морин спорт уяачдын холбооны дэд тэргүүн. Энэ хүнийг олон хүн таних байх. Ах бид хоёр Ханхөхий нэртэй адууны угшил бий болгох зорилготой явдаг юм. Одоо зав л гарвал адуун дээр очдог. Бас бугуйл хаях дуртай. Заримдаа сүрхий бугуйлдах өдөр байдаг юм шүү. 
Түрүүн би гахай гэж хэллээ. Мэргэжлийн хувьд над шиг олон гахайны тухай ном материалтай  хүн Монголд байхгүй байх. Мөн гахайны дүрс бүхий бэлэг дурсгалын зүйл цуглуулах дуртай. 
-Та нэг удаа Баянмөнх аваргатай хоёулхнаа наадмын бэлтгэлд гарсан гэдэг. Энэ ямар учиртай юм. Одоо хэлж болох уу? 
-Баянмөнх аваргын галд таван жил хамт гарсан л даа. Харин 1982 онд аварга бид хоёр хоёулхнаа Толгойтын зүүн салаа өөд майхан бариад гарсан юмдаг. Ай, мөн ч их ядарсан шүү. Хоёулхнаа болохоор хамаг ажил над дээр бууна. Өглөө босч цай чанахаас эхлээд унтах ор засах хүртэлх борви бохисхийхгүй. Хамгийн гол нь бөхийн бэлтгэлийг хангах барилдаан хийнэ. Барилдааны дараа массаж хийж өгнө. Нэг юм тогоо шанага зодолдуулаад хоол хийж өгнө. Сайхан хоол болсон уу муухай болсон уу бүү мэд. Айгаад асууж чадахгүй. 
-Ямар хоол голцуу хийх вэ? 
-За даа, голцуу л гурилтай хоол л хийнэ дээ. Хоол хийхийн хувьд Мөнгөн арсланд хүрэхгүй ч бас тийм ч муу тогооч биш ээ. Аварга за нэг сайхан гурилтай шөл хийчих л гэнэ. Хоолондоо тийм сайн биш. Бага талдаа иднэ. Тэр жил Баянмөнх аварга ес дэх удаагаа түрүүлж би өөрөө түрүүлсэн юм шиг л баярлаж явлаа. 
-Өөрөө хэр барилдав? 
-Би шалиагүй ээ. Том бөхийн бэлтгэлийг хангах гэж явсаар байгаад ядаргаанд орчихоод ирсэн. Гурвын даваанд Очирбат гэдэг аймгийн цолтой бөхтэй таараад хамаг тэнхээгээ шавхчисан. Тэгээд харимал начин Ванчигцэрэнд төд удалгүй өнхрөөд өгсөн. 
-Тэгээд аваргатай яаж бэлтгэл хийх вэ? 
-Эхлээд торгоох гэж жаал үзнэ. Хол илүү хүн чинь намайг тэр дор нь хялаалгаж орхино. Гар солиод амраачих хүн байхгүй болохоор их хэцүү юм билээ. Угсраагаар голдуу таваас зургаан удаа, заримдаа арван удаа барилдана. 
-Яг үнэнээсээ барилдах уу? 
-Эхний хэдэн барилдаанд үнэнээсээ барилдана. Сүүлдээ намайг муудаад эхлэхээр мэх давтана. За чи иймэрхүү маягтай зогсож бай, эсвэл ийм мэх хийгээдэх, намайг ингэхээр ингээд сайн хамгаалаарай гэнэ. Бодвол наадмаар тэрэнтэй таарах үеэр ингэнэ гэж тактикийн юм боловсруулах гэж намайг авч гарсан юм шиг байна лээ. Ном сонин уншаад орчуулаад шөнө орой унтана, өглөө хар үүрээр сэрээд бэлтгэлдээ явна. Мөн ч хөдөлмөрч хүн шүү. 
-Улсын цолтой том бөхчүүд яаж бэлтгэл хийдэг талаар та сайн мэдэх үү? 
-Залуудаа олон бөхчүүдтэй хамт наадмын бэлтгэлд гарч байлаа. Баянаа аварга, Мөнгөн арслан, Амгаа заан нар бол маш их барилдаж бэлтгэл хийж байж сая бяр хүч нь тэгширдэг. Нэг удаа Мөөеө аваргатай хамт гарсан юм. Мань эр бол бараг юу ч хийгээгүй дээ. Буу үүрээд тарваганд яваад өгнө. Тарвага ч сахихгүй. Дош сахиж унтаж нойроо аваад л ирдэг шиг байгаа юм. Бэлтгэл дээр Мөеөтэй л ганц гар зөрүүлээд үзчих юмсан гэж их боддог байсан. Аварга: "Алийв тэрээ, алийв энээ" гэж хэдэн хүний нэр цохож дуудан хэд барилдчихаад алга болчихно. Мягмар заан бас тиймэрхүү. Биеэ нөөгөөд л наранд шараад л явна. Тэгсэн атлаа наадам дээр яг л үздэг хэмжээндээ байж байдаг мөн сонин улс шүү. 
Бөхийн бэлтгэлийн хөтөлбөрт хөл бөмбөг их орно. Одоо энэ Гантогтох гарьд жаахан хүүхэд байхдаа аавыгаа дагаж бэлтгэлд их гардаг байлаа. Гарьд багын спортын адтай. Мануусыгаа гялалзтал хэд хуураад л гоол оруулчихна. Хөлбөмбөг эхлэнгүүт Гантогтохыг булаалцалдаж бөөн юм болдог сон. 
-Бөх барилдаж байх үедээ янз бүрийн л хөгжилтэй тохиолдол байна биз... 
-Байлгүй яахав. Тэр жил Д.Дашжамц начин бид хоёр Худалдааны баярт зориулсан наадамд барилдахаар очдог юм. Тэгсэн намайг хараад хүмүүс худалдааны салбарт ийм том хүн байхгүй гээд хасчихдаг. Тэгэхээр нь Дашжамцыг худалдааны соёлын ордны хөгжимчин хүн байгаа юм гээд ботинк, өмд өмсүүлээд барилдуулчихсан. Мань эрийг хүчээр гаргаж барилдуулж байгаа мэт Дашжамц ч барилдах маш дургүй хүний дүрд чадварлаг тоглосоор яваад түрүүлж билээ. 
Ж.Гангаа
