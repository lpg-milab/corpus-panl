№18 (16921)
1988 оны нэгдүгээр сарын 21.

ШИНЭ  МЕХАНИЗМ БАРИЛГЫН ҮЙЛДВЭРЛЭЛД

Төвлөлт, аж ахуйн механизмыг боловсронгуй болгох нь их барилгын үйлдвэрлэлийг эрчимжүүлж, барьж байгуулах соёлыг гүнзгийрүүдж, энэхүү салбарт оруулдаг хөрөнгийн өгөөж, үр ашгийг эрс дээшлүүлэхэд маш чухал ач холбогдолтой юм.] [Барилгын үйлдвэрлэлд аж ахуйн механизмыг боловсронгуй болгох ажлын эхлэл, нэг чухал хэсэг нь бригадын аж ахуйн тооцоо бөгөөд энэ талаар багагүй туршлага хуримтлагджээ.

Арав гаруй жилийн өмнө ЗСБНХУ-ын социалист хөдөлмөрийн баатар Н. А. Злобины туршлагаар барилгын бригадад  аж  ахуйн тооцоо нэвтрүүлэх ажлыг БНМАУ-ын хөдөлмөрийн баатар С. Хэрлэн анх санаачлан зохион байгуулж хэрэгжүүлсэн юм. Эхний хэдэн жилд эрчимтэй  ахиц олж, хот, хөдөөгийн олон газарт нэвтэрч нэлээд үр дүнд хүрсэн юм.Гэтэл наяад оны эхэн үеэс эрч далайц нь буурч зарим газарт зогсонги байдалд оржээ.Одоо Улсын барилгын хорооны системийн 640 гаруй бригадын 34,5 хувь нь аж ахуйн тооцоогоор ажиллаж байгаа үнэхээр чамлалттай үзүүлэлттэй байна.

Хөдөлмөр зохион байгуулалт, урамшууллын бригадын  хэлбэрийг барилгын  материалын үйлдвэрлэлийн салбарт нэвтрүүлэх ажлын явц ч удаан байна. Бригадын шинэ хэлбэрийг дэмжих, бэхжүүлэх, үр бүтээлтэй ажиллах бүх бололцоо нөхцөлөөр хангах талаар Улсын барилгын хорооноос эхлээд үйлдвэр, аж ахуйн газрын нам, захиргаа, олон нийтийн байгууллагын зүгээс тавих анхаарал, шаардлага жигд биш, ер нь бригадтайгаа хийсэн гэрээгээр хүлээсэн үүргээ хангалтгүй биелүүлдгээс шинэ үүсгэлийн явц удааширт байна.

Аж ахуйн механизмыг боловсронгуй болгох ажлын хүрээнд ЗХУ-ын барилгын байгууллагын туршлагаар барилга  угсралтын байгууллагуудын барьж дуусгасан бүтэн объектоор буюу түүний технологийн томоохон үе шатны ажлаар нь төлөвлөж санхүүжүүлэх томсгосон  тооцооны системд шилжүүлсэн нь барилгын ажлыг эцсийн  үр дүнгээр нь дүгнэхэд нэлээд ойртуулсан, барилгыг хугацаанд нь ашиглалтад  оруулах сонирхлыг нэмэгдүүлсэн чухал арга хэмжээ болсон юм. Гэвч барилга угсралтын байгууллагуудад ашиглалтад оруулах барилгад хөрөнгө хүч, материалын нөөц, анхаарлыг бүрэн чиглүүлэхгүй харин төлөвлөгөөт үнийн дүнгээр биелүүлэхийг илүүд үздэг зуршил удтал үргэлжилсээр байна.


Барилга барих хугацааг богиносгон дуусаагүй үйлдвэрлэлийн хэмжээг багасгах зорилгоор Улаанбаатар хотын угсармал барилгын үйлдвэрлэлийн нэгдэл, Ховд, Архангай, Увс, Булган, Тосонцэнгэлийн зэрэг барилга угсралтын арван байгууллагын үйл ажиллагааг таваарын бүтээгдэхүүний үзүүлэлтээр төлөвлөж дүгнэх эдийн засгийн туршилт хийж барилга байгууламжийг хугацаанд нь ашиглалтад оруулахад санхүү зээлийн механизмын үйлчилгээг чиглүүлж, эхлэхээс дуусах хүртэл дуусаагүй үйлдвэрлэлийн зээл олгож барилгыг ашиглалтад оруулсны дараа бүрэн объектоор санхүүжүүлдэг журамд шилжүүлжээ.

Туршилтын хугацаанд дээрх байгууллагуудын төлөвлөгөөт зорилт биелж, ашиг нь нэмэгдэж, хөдөлмөрийн бүтээмж өссөн боловч барилга угсралтын байгууллагууд барилга барих хугацааны турш зээл авч байгаагаас түүний хүүгийн хэмжээ өсч, гүйцэтгэсэн ажлаа тухай бүр санхүүжүүлж, үр дүнгээ богино хугацаанд гаргаж чадахгүй гүйцэтгэгч байгууллагын санхүүгийн чадвар сулрах, мөн ашиглалтад оруулах барилгын төсөвт өртгөөс хамаарч таваарын бүтээгдэхүүний хэмжээ жил бүр харилцан адилгүй болох, өөрчлөгдөх, улмаар үйлдвэрлэлийн эцсийн үр дүнг тогтвортой дээшлүүлэх нөхцөл тэр бүр хангагдахгүйд хүрэх зэрэг дутагдал гарсаар байна.

Их барилгын ажил нь зөвхөн барилгын гүйцэтгэгч төдийгүй төлөвлөгч,  санхүүжүүлэгч,  захиалагч, зураг төсөв,   материал  техникийн   хангамжийн  байгууллагуудын   нэгдмэл  хамтын   үйл   ажиллагаанаас ихээхэн шалтгаалдгийг аж ахуйн механизмыг боловсронгуй болгохдоо  харгалзан  үзэж онцгой  анхаарах ёстой.

Их барилгын төлөвлөлт, санхүүжилтийг боловсронгуй болгох  талаар нам, засгаас тогтоол гаргаж түүнийг хэрэгжүүлэх дэс дараатай арга хэмжээ авсан боловч төлөвлөлтийн ажил өнөөгийн шаардлагыг хангаж чадаагүй хэвээр байна. Зураг төсөв, материал техникийн хангамжийн асуудал нь бүрэн шийдэгдээгүй барилга байгууламжийг улсын төлөвлөгөөнд тусгадаг зуршил давтагдсаар байна. Асуудал нь бүрэн шийдэгдээгүй барилга байгууламжийг төлөгөөнд тусгаснаас болж гүйцэтгэгч байгууллагын ажлыг хүндрүүлж, чирэгдүүлэн улмаар барилгын үйлдвэрлэлийн тодорхой хамт олныг хохироох явдал ч гарч байна.

Улсын барилгын хорооны барилгын материалын үйлдвжрлэлийг удирдах ерөнхий газрыг 1987 оноос эхлэн системээр нь аж ахуйн тооцоонд шилжүүлж, эдийн засгийн туршилт хийж үйлдвэрүүдийн үйл ажиллагааны эцсийн үр дүнгийн цөөн тооны чанар, үр ашгийн үзүүлэлт, лимит, нормативаар төлөвлөгөө өгч дүгнэх зарчмаар ажилласан нь үр дүнгээ өгч байна. Цаашид  <<Улс ардын аж ахуйн төлөвлөлтийг сайжруулж, аж ахуйн механизмыг боловсронгуй болгох зарим арга хэмжээний тухай>> МАХН-ын Төв Хороо, БНМАУ-ын Сайд нарын Зөвлөлийн тогтоолыг удирдлага болгон ЗХУ-д аж ахуйн механизмыг шинэчлэх  талаар хийж байгаа өөрчлөлт, тэрчлэн манай орны барилга угсралтын зарим байгууллагуудад явуулсан эдийн засгийн туршилтын дүнд тулгуурлан барилга угсралт, зураг төсвийн байгууллагыг аж ахуйг эрхлэн хөтлөх шинэ аргад шилжүүлэх бэлтгэлийг тал бүрээр сайн хангаж зохион байгуулалтын ажлаа хэрэгжүүлж эхлэх хэрэгтэй байна. Аж ахуйн механизмыг боловсронгуй болгох үйл явцыг барилгын салбарт эрчимжүүлж, барилгын ажлыг үндсээр нь сайжруулах хөшүүрэг болгон ашиглах нь  тус салбарын удирдах байгууллага, нийт хамт олны хойшлуулшгүй зорилт болж байна.
