№6(15655)
1984 ОНЫ НЭГДҮГЭЭР  САРЫН 7.
Намын байгууллагын шинэ зорилт

МАХН-ын Төв Хорооны VII ( 1983 он ) бүгд хурал, БНМАУ-ын Ардын Их Хурлын ээлжит чуулган улс орны эдийн засаг, соёлын хөгжлийн өнгөрсөн гурван жилийн дүнг гаргаж, төлөвлөгөөт ажлын тасалдал, доголдлыг намч, зарчимт ёсоор хурцаар шүүмжлэн, түүнийг арилгах арга замыг зааж, нам, ард түмний 1984 онд хэрэгжүүлэх шинэ шатыг тодорхойлсон юм. 

Аймаг, хотын намын хороодын бүгд хурал саяхан болж Намын Төв Хорооны VII бүгд хурлын дайчин үзэл санаа, шийдвэрийн дагуу аймаг, хотын намын байгууллагын ажлын байдалд шүүмжлэл. дүгнэлттэй хандан, шинэ оны аж ахуй, соёлын төлөвлөгөөт зорилтыг ханган биелүүлэх, өнгөрсөн жилүүдийн төлөвлөгөөний тасалдлыг нөхөн биелүүлэх тодорхой зорилт дэвшүүлэн тавилаа. 

1983 онд улс ардын аж ахуй, соёлын салбарууд сайхан амжилт олсон боловч мал аж ахуйн үйлдвэрлэлд ноцтой дутагдал доголдол гарсан нь аймаг, сумдын намын байгууллагын эгнээгээр зохиож байгаа ажлын арга барилын хоцрогдлоос болжээ. Ийм байдлыг эрс шийдвэртэй өөрчилж, намын байгууллага бүрийн ажлын арга барилыг улам бүтээлч тодорхой, эрчимтэй үр өгөөжтэй болгох шаардлага тулгарч байна. 

Шинэ оны төлөвлөгөөт зорилтыг биелүүлэхэд бүх нийтийн хүч чармайлтыг дайчлан төвлөрүүлэн нь намын байгууллага бүрийн нэн чухал зорилт болж байна. 

Намын байгууллагууд хамт олны өмнө тулгарсан зорилтыг үзэл суртлын бүх хэрэгслээр өргөн сурталчилж жилийн эхнээс жигд биелүүлэх, цагийн ажлыг цагт нь хийхийн төлөө тэмцлийг удирдах ёстой. 

Ялангуяа мал сүргийг тарган тавтай өвөлжүүлж, хаваржуулах, төл хүлээн авах бэлтгэлийг сайтар хангаж, гарсан төлийг бүрэн бойжуулах, хаврын тариалангийн бэлтгэлийг эртнээс хангах талаар аймаг, сум нэгдэл, сангийн аж ахуйн намын байгууллага, өдөр тутам хяналт тавьж, энэ ажлыг чадамгай удирдан зохион байгуулах хэрэгтэй. 

МАХН-ын Төв Хорооны VII бүгд хурал дээр нөхөр Ю. Цэдэнбал хэлсэн үгэндээ, << Улсын төлөвлөгөөг биелүүлэхэд манай нийгмийн анхан шатны үүр болсон хөдөлмөрийн хамт олон шийдвэрлэх үүрэг гүйцэтгэж байх ёстой. 

Олон түмний гүнд ажилладаг бөгөөд хөдөлмөрийн хамт олны улс төрийн гол хүч болсон намын анхан шатны байгууллагын дайчин чадварыг эрс дээшлүүлэх, хөдөлмөрчдийн дунд тэдгээрийн зохиож байгаа үзэл суртал хүмүүжил, улс төр зохион байгууллын ажилд шинэ шатанд гаргах шаардлага дээрхээс урган гарч байгаа юм >> гэж онцлон тэмдэглэснийг хэрэгжүүлэхийн тулд юуны өмнө намын анхан шатны байгууллагыг дотоод ажил, аж ахуйн байгуулалтыг удирдах арга барилд шийдвэрт өөрчлөлт хий цаг болоод байна. 

Намын анхан шатны байгууллагын хөдөлмөрийн хамт олны дунд зохиох улс төр, хүмүүжил, зохион байгуулалтын ажлыг цаг ямагт дайчин давшингуй байлгаж, улсын төлөвлөгөөг биелүүлэхэд олон түмний бүтээлч санаачилга, улс төр, хөдөлмөрийн идэвхийг дайчлан өрнүүлэх хэрэгтэй юм. 

Үүний тулд ажлын бүх салбарт коммунистуудын манлайллыг үлгэр жишээч хангах хэрэгтэй. Намын байгууллагын товчооны болон бүх гишүүдийн хурлаар намын гишүүний манлайллын тайланг тогтмол сонсон хэлэлцдэг практикийг улам өргөн хэрэглэх нь зүйтэй. 

Аж ахуй, соёлын байгуулалтын төлөвлөгөө, нам, засгийн шийдвэрийг биелүүлэх гол нөхцөл бол хөдөлмөрийн ухамсартай сахилгыг бэхжүүлэх явдал мөн. Намын байгууллага ажлынхаа голыг нам, улс, хөдөлмөрийн сахилгыг бүх шатанд тууштай бэхжүүлэх, гүйцэтгэлийн хяналт шалгалтыг үндсээр нь сайжруулах, дээд байгууллагын болон өөрийн гаргасан шийдвэрийн биелэлтийг хангах, даалгасан ажлын төлөө бүх салбарын боловсон хүчний хүлээх хариуцлагыг өндөржүүлэхэд бүрэн чиглүүлэх ёстой. Хөдөлмөрийн сахилга бэхжүүлэх ажлыг ерөнхий яриа, ажлын цаг бүртгэх төдийгөөр хязгаарлаж хэрхэвч болохгүй. 

Нам, захиргаа, олон нийт, Ардын хянан шалгах байгууллагуудаас ажил хөдөлмөр таслагчид, тэргүүлэгчид, бусдын хөдөлмөрийг завшигчид, хувийн эрх ашгийг нийгмийнхээс дээгүүр тавигчид, ууж согтуурагчид, танхайрагчидтай хийх тэмцлийг улам хүчтэй болгох хэрэгтэй байна. Хөдөлмөрчдийн хурал цуглаан, үйлдвэрлэлийн байнгын зөвлөлгөөнөөр хөдөлмөрийн социалист сахилгыг бэхжүүлэх асуудлыг тогтмол хэлэлцүүлж. үр нөлөөтэй арга хэмжээ авч байвал зохино. Хаана ч гэсэн өндөр хариуцлага, хатуу сахилга хоёр социалист нийгмийн хөдөлмөрчин бүрийн байнгын салшгүй шинж чанар болгон байх ёстой. 

Намын байгууллага бүр үзэл суртал, хүмүүжлийг ажлаа Намын Төв Хорооны VII бүгд хурлын заалтын дагуу эрс өөрчлөн сайжруулахдаа хүн амын янз бүрийн давхаргад ялгавартай хандаж, хөдөлмөрчин бүрийг намынхаа шийдвэрийг биелүүлэх үзэл санаагаар хүмүүжүүлэхэд чиглүүлбэл зохино. Удирдлагын нэн чухал арга тэргүүн туршлага нэвтрүүлэх, социалист уралдаан өрнүүлэхэд намын байгууллагууд гол анхаарлаа төвлөрүүлэх хэрэгтэй байна. 

Намын анхан шатны байгууллагын өмнө тулгарч байгаа зорилтыг ханган биелүүлэхэд аймаг, хотын намын хороодоос үр нөлөөтэй туслалцаа үзүүлж энэ оноос эхлэл хийн намын анхан шатны байгууллагуудын дайчин чадварын үзлэг бүтээлчээр бэлтгүүлбэл зохино. 

Энэ онд болох түүхт ойнуудыг угтаж 1984 оны төлөвлөгөөт зорилтыг биелүүлэх, давуулан биелүүлэх, үйлдвэрлэлийн үр ашиг, нийт ажлын чанарыг дээшлүүлэхийн төлөө бүх ард түмний социалист уралдааныг эрч далайцтай өрнүүлэн, бүх салбарт өндөр хариуцлага ухамсартай сахилгыг бэхжүүлж, Намын Төв Хорооны VII бүгд хурлын шийдвэрийг амжилттай хэрэгжүүлэх нь Намын нийт байгууллагын нэн тэргүүний зорилт болж байна. 

