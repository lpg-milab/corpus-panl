Оросын мөнгө Оростоо хүрсэн үү?

Хуучин ЗХУ-д БНМАУ их өртэй байлаа. Энэ өрийг дарсан тухай 2003-2004 онд шилжих шинэ жилийн үдэш тухайн үеийн эрх баригчид маш том шоу хийсэн. Зарим нэг төрийн түшээ эрчүүд эрвэгэр нүдэндээ сувдан нулимстай байсан шүү дээ.
Их л баярлаж байгаа нь тэр юм байх. Их өр гэдэг нь Монгол орон коммунизмын туршилтад байсан он жилүүдэд хоёр орны хооронд эдийн засгийн гэхээсээ илүү улс төрийн шалтгаан үр дагавраас үүссэн гэж олон нийт үздэг. Бас ингэж тайлбарлах нь бий. Гэвч тэр бүхнийг алгасч энэ их өрийг Н.Энхбаярын тэргүүлсэн Засгийн газар 250 сая доллараар тэглэсэн гэдэг. Үүнийг тэд гол үзүүлэлт болгож шоу дэглэсэн билээ. Чухам түүнээс хойш их өрийг хэрхэн яаж дарсан, хэний халааснаас ямар хэмжээний мөнгө гарсан талаар хэвлэлүүд шуугиж эхэлсэн. Хэвлэлүүдийг ийнхүү эрэлд мордож байхад эрх баригчид их өрийг дарсан талаар бага ярихыг сануулж байсан юм. Мэдээжийн хэрэг ихэнх хэвлэлүүд тэдний үгэнд орсон ч тодорхой хэсэг нь үнэн мөнийг олохын төлөө мэрийцгээсэн. Гэвч энэ өр нь Монголын татвар төлөгчдийн мөнгөнөөс бүрдсэн болох нь удахгүй тогтоогдож байсан билээ. Уг нь Монгол Улс ОХУ-д өр төлөх учиртай. Гэтэл их өрийн тэр мөнгө шууд тус улсын Засгийн газарт шилжсэнгүй. Энэ талаар "Ноцтой мэдээ" сонин дэлгэрэнгүй нийтэлжээ. Дунд нь зуучлагч ажиллажээ. Тэр нь Чехийн "FID group" гэдэг компани байх юм. Тус компанийн Ерөнхийлөгч нь гэх Дэниел Фарнбауэр гэдэг хүн энэ компанийг төлөөлөн гарын үсэг зурсан байна. Тэгвэл Фарнбауэр гэж хэн бэ? Далан жил ах дүү болсон хоёр орны дунд жороолсон энэ эрийн талаар илүү ихийг мэдэх нь монгол хүн бүрийн хүсэл сонирхол байв. Бас ч гэж зах зухаас нь боломжийн зүйл эдүгээ ил болоод байгаа бололтой. Тухайлбал, Монгол Улс ОХУ-ын хоорон дахь өрийг зуучилсан "FID group" нь Чех улсад бүртгэлтэй гэр бүлийн компани бололтой. Энэ талаар албан ёсны данс тооцоо, ямар нэгэн эх сурвалж байдаггүй. "FID group"-ийн тухай ярихад "DF International Consulting" группийг гол төлөв төлөөлдөг гэж ажиглагчид үзэж байна. Тэд өөрсдийгөө "FID group"-ийн охин компани гэж нэрлэдэг юм байх. Ерөнхий захирал нь мөн л Дэниел Фарнбауэр нэртэй байх юм. Их өр дарах үед зуучилсан группээс Сангийн сайд Ч.Улаанд илгээсэн албан тоотод 250 сая ам.доллар хүлээн авсан баримт дурдагдсан байх нь "DF International Сonsulting" гэсэн байх юм. Эндээс үзвэл нөгөө том групп маань алга болжээ. Тэр ийнхүү арчигдсан нь тухайн аж ахуйн нэгжүүдийн гарал үүсэл нэг, нэг нь нөгөөгөө халхавчилж байдаг нь ажиглагдаж байна. Тус компанийн бүртгэлээс үзвэл энэ компани 1998 онд байгуулагдсан 2002 оны байдлаар дөрвөн хүний бүрэлдэхүүнтэй, 13 сая чех кроны үндсэн, 0.162 сая чех кроны эргэлтийн хөрөнгөтэй айл аж. Тэд өөрсдийнхөө үйл ажиллагааг олон нийтэд дуртай дургүй бас нэг зарласан юм байна. Тэндээс үзэхэд Грек, Узбекстан, Тажикстан зэрэг орноос Африкийн орнуудад хөвөн импортолж нэхмэл утас үйлдвэрлэдэг нь ажиглагджээ. Үүнээс гадна "FID group" гэгч нь улс хоорондын өр авлагын асуудал дээр чамлахааргүй наймаа үсэргэдэг болох нь харагддаг гэнэ. Тухайлбал, 2001 онд Чех, Гүрж, Армений хамтарсан "Falcon" гэгч хэний ч мэдэхгүй компани Оросоос Чехэд төлөх 2.5 тэрбум ам.долларын асуудлыг тун сэжигтэйгээр зохицуулахад онцгой үүрэгтэй оролцон шуугиан тарьж байжээ. Тэр гэнэт гарч ирсэн "Falcon"-ы араас учир битүүлэг залгамжлагч гарч ирж ОХУ-аас Словакид төлөх ёстой 460 сая ам.долларын өрийг зохицуулах эрхийг 64 мянган ам.доллараар авч байсан байх юм. Энэ нь дээр дурдагдаад байгаа Чехийн "FID group" байжээ. Ийм л учир битүүлэг группийг Монгол Улсын Ерөнхий сайд асан эдүгээгийн Ерөнхийлөгч Н.Энхбаяр сонгон ОХУ-д төлөх их өрийг зуучлуулсан байх юм. Нийтэд цацагдсан мэдээллээр бол тус компанийн захирлуудын зөвлөлийн дарга нь 25 настай Дэниел Фарнбауэр, Удирдах зөвлөлийн гишүүд нь Имрих Фарнбауэр, Люси Фарнбауэрова нар, хувьцаа эзэмшигчид нь Хана Фарнбауэрова, Антонин Хруза нар юм. Тэдний нийлүүлсэн хөрөнгө нь хоёр сая чех крон буюу ойролцоогоор 64 мянган доллар юм. Имрих Фарнбауэр гэгчийн талаар зарим нэг баримт дэлгэгдэж байгаа юм байна. Тухайлбал, Словакийн хэвлэлд энэ хүний нэр анх 1993 онд муугийн жишээн дээр гарч байжээ. Тэр жил Словак улс мөн л социализмын үед хуримтлагдсан өрөө Энэтхэгээс барагдуулж авсан аж. Тэгэхэд илт луйврын шинжтэй уг арилжаанд Имрих Фарнбауэр голлон оролцсон гэнэ. Тухайн улсын хуулийн байгууллага болон хэвлэл мэдээллийнхэн энэ асуудлыг ил тод болгохоор нэлээд хөөцөлдсөн боловч ямар ч үр дүн өгөөгүй. Хожим нь энэ луйврыг хэвлэл болон аман ярианд "энэтхэг чихэр" хэмээн нэрлэсэн аж. Мөн Чехийн "Prague Monitor" сонины 2003 оны дугаарт түүнийг хуучин Чехословакийн нууц цагдаагийн газар манайхаар бол Нийгмийг аюулаас хамгаалах яаманд ажиллаж байсан хүн гэж дурджээ. Тэгэхээр их өрийг бага ярь гэж лүндэн буулгаж байсан удирдагчид маань өөр нэг улс орны бууны нохойны хүзүүнд өр дарсан нэртэй мөнгө зүүгээд тавьчихсан юм биш үү. Хээрийн боохойтой нийлсэн гэрийн нохой хэцүү гэж ярьдаг. Тэгвэл гадны туршуул луйварчидтай нийлсэн манай томчууд тэднээсээ хэцүү хүмүүс юм биш үү. Яг үнэнийг хэлэхэд их өрийг монголчууд ОХУ-д төлсөн үү? Харин бий болсон нөхцөл байдлыг ашиглаж 250 сая доллар хормой доогуураа алдчихаад сууж байгаа юм биш биз дээ. Их өр дарсан их жүжиглэл өнөөдөр хүртэл төгсөөгүй, бас тайлагдаагүй байна. Өр дарагчдын түншүүдийн талаар дэлхий нийтэд дээрх мэдээлэл тарж байна. Харин их өрийн талаар хамгийн их мэдээлэлтэй байх монголчууд ямар ч мэдээлэлгүй явж байна. Ингэхэд дээдсүүд маань их өр тэглэсэн нь үнэн үү. Худлаа байвал яана! Их өр дарсан гэж дээдэс маань их л шоудсан. Харин хариу нь энэ мэтээс давахгүй нь ээ. 
Г.Эрдэнэбат
