№241 (16518)              
1986 оны аравдугаар сарын 8.
Намрын цэнэг  усалгаа

Усалгаатай талбайгаас хөдөө аж ахуйн таримал ургамлын тогтвортой арвин ургац авахад бэлтгэх олон хүчин зүйлийн дотроос хамгийн гол, хамгийн томоохон нь намрын цэнэг усалгаа юм. Намар, хаврын цэнэг усалгааг чанартай сайн хийснээр услалтын системийн талбайн хөрсөнд байвал зохих нөөц чийгийг ирэх жилийн таримал ургамлын эрт соёолох хэмжээнд хүрэхээр гүйцээж, гагийн ургацын нэмэгдүүлэх нэг угтвар нөхцөл болгодог. 

Цэнэг усалгааг сайн хийж, хөрсөнд нь тогтоож мөстүүлснээр төрөл бүрийн хортон шавьжийн авгалдай болон мэрэгч амьтдыг зохих хэмжээгээр устган, хог ургамлын унасан үрийг хөлдөөн үхүүлэх буюу харьцангуй багасгаж, талбайн хөрсийг цэвэршүүлдгийн дээр хөрсний шимт давхаргыг салхинд нүүхээс хамгаалдаг тул ялангуяа үр тариа, тэжээлийн ургамлын ургацад нэн ашигтай. Намрын цэнэг усалгааг чанартай сайн хийвэл хаврын тариалалтын хугацааг 7 - 10 хоногоор наашлуулж, ус хэмнэх, усалгаатай талбайн хэмжээг өргөжүүлэх улмаар га талбайгаас авах ургацыг таван центнерээр нэмэгдүүлэх боломжтой нь нотлогдов. 

Гэтэл намар, хаврын цэнэг усалгааны эдийн засгийн эдгээр хүчин зүйлийг усалгаатай талбай бүхий олонхи сангийн болон тэжээлийн аж ахуй, тариалан бүхий нэгдлийн удирдлага, төрөл бүрийн мэргэжилтэн нар сайтар ухамсарч, хэрэгжүүлэхгүй байгаагаас усалгаатай тариалангийн горим зөрчиж, их нөөц алдсаныг давтаж болохгүй. 

Өнгөрөгч жил намрын цэнэг усалгааг услалтын системийн 8, 3 мянга гаруй га талбайд хийсэн нь төлөвлөгөөт талбайн далаадхан хувийг хамарч Өмнөговь, Дорнод, Өвөрхангай аймаг, Эрдэнэт хот услалтын системд цэцэг усалгаа муу хийж, Баян-Өлгий аймаг огт хийгээгүй байна. 

Одоогийн байдлаар хангайн аймгуудад намрын цэнэг усалгааг ид хийж, говийн аймгуудад цэнэг усалгааны бэлтгэл ажил бүрэн хангагдсан байх ёстой байтал улсын хэмжээний услалтын системийн талбайн дөнгөж 22, 7 хувьд цэнэг усалгаа хийгээд байгаагийн дээр Дундговь аймаг энэ ажилд бэлтгэж эхлэх нь байтугай техникийнхээ засварыг ч хийгээгүй, сэлбэг хэрэгсэл хүссэн бичиг Хөдөө аж ахуйн Яаманд дөнгөж сая ирүүлжээ. Ийм дутагдал Говь-Алтай, Завхан, Хэнтий, Ховд зэрэг аймагт ч байна. 

МАХН-ын Төв Хорооны 1934 оны IX бүгд хурал << . . . ихээхэн хөрөнгө зарцуулж инженерийн хийцтэй услалтын системүүд барьж байгуулсан хэрнээ түүнийг ашиглахдаа хөрсний үржил шим, усалгааны горим, ургамлын биологийн болон ээлжлэн тариалах онцлогт тохирсон усалгаатай тариалан эрхлэх технологийг зохих ёсоор мөрддөггүйгээс болж усалгаагүй нөхцөлд тарьдгаас илүү ургац авч чадахгүй тохиолдол олонтаа гарч байна. . . >> гэж шүүмжилснийг холбогдох байгууллага хүмүүст давтан анхааруулъя. 

Таримал ургамлын ургалтын үеийн болон хавар, намрын цэнэг усалгааг технологийн нь норм горимоор, зохистой хугацаанд хийх нь усалгаатай газар тариаланг зөв эрхлэн хөтөлж баталгаатай ургац авах найдвартай үндэс мөн. Баянхонгор аймгийн нийт услалтын систем цэнэг усалгааны график гаргаж, түүнийгээ хатуу мөрдөж байгаагаас энэ намрын усалгааг аравдугаар сарын 15-нд бүрэн дуусгах боломжтой болжээ. 

Цэнэг усалгааг олонхи төрлийн ургамалд зориулан дунджаар га талбайд 1000 - 1200 шоометр ус өгөхөөр тооцоолон хийж, хөрсний 1, 5 - 2 метрийн гүнд хүртэл чийг тогтоодог. Гэтэл намартаа хур тунадас харьцангуй бага, хөрсний хуурайшил их байгаа өнөө жилийн хувьд дээд зэргээр сайн хийх хэрэгтэй байгааг анхаарвал зохино. 

Намрын цэнэг усалгааг дөнгөж эхлүүлснийгээ бүгдийг хийсэн мэтээр мэдээлдэг, эсвэл бага талбайд нормыг нь 3 - 4 дахин багаар хийж оромддог дутагдал нэлээд газар байгаагаас гадна усалгааг хоногт цөөн цагаар хийж сунжруулснаас болж, сүүлчийн талбайг усалж амжаагүй байхад хүйтний эрч чангарч, услалтын системийн далд сүлжээ, суваг, борлуулагчийн яндан, шүршигч зэрэг төхөөрөмжид ус хөлдөж, улмаар эвдэж сүйтгэдгийг анхаарах хэрэгтэй. 

Түүнчлэн цэнэг усалгааг, хэт эрт эхэлснээс түрүүчийн талбайд хийсэн ус ууршиж, үр дүн муутай болдог учир цаг хугацааг орон нутгийн байгаль, цаг уурын онцлогт тохируулан зөв сонгож, богино хугацаанд эрчимтэй зохион байгуулах хэрэгтэй бөгөөд түүнийг ургац хурааж дууссаны дараа хоногт хориос доошгүй цагаар хийх ёстой. Намрын цэнэг усалгааг зарим бололцоотой системд хангаж услах замаар хийхээс гадна услалтын системийн талбайн хөрсний чийгийг нэмэгдүүлэхийн тулд талбайд цас тогтоох, цасны хайланга усыг шуудуулж урсгах зэргээр аль болох үр ашигтай, хямд төсөр аргыг санаачилж хийх нь зүйтэй. 

Услалтын систем бүхий хөдөө аж ахуйн нэгдлүүдэд усалгааны нь ажилд зориулан шатахуун хуваарилж намар, хаврын цэнэг усалгааг гүйцэд хийхэд нь туслах талаар холбогдох байгууллагууд нэн даруй арга хэмжээ авбал зохино. 

Намрын цэнэг усалгааг хэдийчинээ их нормоор чанар сайтай хийх тутам хаврын цэнэг усалгааны норм багасч, богино хугацаанд дуусдаг тул хаврын ажлыг эрчимжүүлж, таримлын соёололтыг сайжруулан, арвин их ургац авах угтвар нөхцөлийг намраас хийдгийг анхаарах хэрэгтэй. Уг усалгааг хийж дууссаны дараа суваг, далд сүлжээ, гидро - техникийн барилгад үлдсэн усыг сайтар шавхаж юүлэх, машин, шахуурга станцын хог шороог арилгаж цэвэрлэн, засвар үйлчилгээ хийж дараагийн ажилд бэлэн болгож хадгалахыг усны аж ахуйн байгууллагууд анхаарч ажиллавал зохино. 

