Шоронд байхад миний хоолонд хор хийж хордуулсан

-Ардчилсан намын удирдлагуудтай холбоотой зохиомол мэдүүлэг өгөхийг шаардаж тамладаг байсан- олны танил генерал Ж.Баатартай уулзаж ярилцлаа. Энэ хүнийг Тагннуулын ерөнхий газрын хамгийн дээд түвшинд ажиллаж явсан нэгэн гэдгийг  бид бүгд мэднэ. Тэрбээр Хууль зүйн сайдаа Хятадын тагнуулын байгууллагатай холбоотой байж болзошгүйг зарлаж, цаашлан шалгуулах хүсэлт хүртэл гаргаж тавин бас ч тухайн үед нийгэм даяар шуугиан тарьж байсан гэдгийг уншигчид мартаагүй биз ээ. Өнөөдөр Ж.Баатар генерал гэр зуураа тайвуунхан суугаа бөгөөд удтал цааргалсны эцэст манай сонины ярилцлага авах хүсэлтийг хүлээн авсан юм. Түүнд цааргалах хүчин зүйл багагүй байгаа нь аяндаа ярилцах зуур ойлгогдож байлаа. 
-Таныг улс төрийн шинжтэй хилс хэрэгт яллагдсан гэж үздэг. Суллагдсанаасаа хойш та нам жим алга болчихлоо. Яллуулсан хэргийнхээ талаар өнөөдөр юу хэлэхсэн бол? -"Ганц худаг"-т 2004 оны эхээр болсон намайг шүүх хурал тагнуул, цагдаа, шоронгийнхны давхар давхар хамгаалалт дор хаалттай явагдсан. Шүүх хурлын үеэр санаа бодлоо чөлөөтэй илэрхийлэх боломж олголгүй Ц.Нямдоржийн дохио зангаагаар л асуудал шийдэгдсэн. Намайг шоронд хийх санаа тэдэнд аль 1993 онд төрсөн л дөө. Тэр үеэс намайг тагнаж чагнан, мөрдөн элдвээр оролдож, үндэслэлгүй асуудлаар эрүүгийн хэрэг үүсгэн байцааж олон жил ажил төрөлгүй байлгасан. Миний бие улс орныхоо аюулгүй байдлын төлөө чин шударгаар зүтгэж байсныг гэрчлэх баримт материал Тагнуулын ерөнхий газарт хангалттай бий. Миний ойлгож байгаагаар намайг шоронд хийх гээд оролдоод байгаа хэд хэдэн үндэслэл бий. Уг чанартаа социализмын материал техникийн бааз болсон асар их хөрөнгө мөнгийг тодорхой тооны хүмүүс хулгайлахыг  нь хулгайлж, луйвардаж, тэр өмчин дээрээ тулгуурлан баяжицгаасан. Гэтэл тухайн үед Аюулаас хамгаалах тусгай албаны байгууллагын дарга байсны минь хувьд энэ бүхнийг нь мэдэж байгаа гэсэн хардлага тэдэнд байдаг шиг байгаа юм. Тухайн үед зарим нь надад хамтарч ашиглая гэсэн санал хүртэл тавьж байсан. Би хөрөнгө мөнгө хуваах, хувьдаа ашиглах нь миний албан тушаалд тохирохгүй, чадахгүй гэдгийг шууд хэлж хүмүүсийн дургүйцлийг багагүй хүргэж байсан. Байгууллагын даргын хувьд миний барьж байсан байр суурь бол төр засаг, бизнес нь тус тусдаа байя гэдэг хатуу зарчим л  байсан. Хэрвээ бизнес төрийн үйл ажиллагаатай хутгалдаж төрийн албан тушаалыг хувийн бизнес хийхэд ашиглах юм бол Монголын төр засаг доройтож, төр засгийн бодлого алдагдана. Энэ нь улмаар улс эх орны аюулгүй байдалд маш ноцтойгоор нөлөөлнө гэдгийг тухайн үед албан ёсоор бичгээр болон амаар гаргаж тавьж, зарим үед бүр маргаж мэтгэлцэх түвшинд очиж ярилцдаг байсан. Үүнээсээ болоод ажлаасаа халагдсан л даа. Түүнээс хойш намайг шоронд хийх гэж оролдсоор ирсэн. Эцэст нь энэ зорилгоо 2003 онд төр засаг, хүчний байгууллага шүүх прокурорыннхон, МАХН гэдэг улс төрийн хүчин бүгд нийлж байгаад намайг багалзуурдан унагаад шоронд хийж чадлаа. Би ганцаараа тэмцээд хүчин мөхөсдсөн. Миний хүч хаана нь ч хүрээгүй. -Таныг Хууль зүй, дотоод хэргийн сайд байсан Ц.Нямдоржийг гүтгэсэн гэж буруутгасан. Ер нь Ц.Нямдорж Хятадын тагнуул гэдэг тэр мэдээлэл ямар учиртай юм бэ? -Ц.Нямдорж гэдэг хүн өөрөө би тусгай үүрэг даалгавар авч Хятад явж тагнуулдсан магнуулдсан ч гэнэ үү баахан юм хэвлэл мэдээллийн  хэрэгслээр донгоссон. Ингэж өөрөө хэргээ хүлээсний дараа асуудал бишдээд ирэхээр Монголын тагнуул, аюулаас хамгаалах байгууллагатай огт холбоогүй. Ажилтан ч биш, туслах ажилтан ч биш гэх мэтээр удаа дараа мэдэгдэл хийсэн. Тэрбээр ингэж Монголын ард түмэнд эсрэг тэсрэг мэдээллийг телевизээр ярьсан нь бодит үнэн баримтаас үнэхээр айж тэвдэн сандарсан хэрэг байсан юм. Хятадын Соёлын төв хэмээх байгууллагын дээвэр дор Хятадын тагнуулын байгууллага халхавч хийн ажилладаг . Энэ байгууллагын ажилтантай нягт харилцаатай болохыг нь ганц би биш, манай байгууллагын зохих албан ажилтнууд, тухайлбал Г.Гэрэлчулуун өөрөө биечлэн судалж тогтоосон байдаг. Мөн тухайн үеийн Хууль зүй дотоод хэргийн сайд Ж.Амарсаннаа "Ц.Нямдоржийг Ж.Баатарын гуйлтаар Бээжинд болсон хуульчид болон бизнесийн удирдах ажилтны зөвлөгөөнд явуулсан" гэсэн бичиг хүртэл гаргаж өгсөн байсан гээд бод л доо. Харамсалтай нь Г.Гэнрэлчулуун үнэнээс айгаад, урьд нь төрийн өмнөөс хийж байсан ажлаа үгүйсгэж, гүтгэгсэдтэй зам нийлсэн юм. Энэ хүн хэсэг ажилтнуудыг манай гэрт дагуулан ирж, намайг баривчлуулчихаад өөрөө зугтаад явчихсан л даа. Мөн ч өрөвдөлтэй байгаа биз. -Нээрээ таныг улс орон даяар эрэн сурвалжилж сүйд болж байсан? -Намайг М.Батсайханаар толгойлуулсан Тагнуулын ерөнхий газрынхан хэт дорд үзэж, илэрхий доромжилж, зарим үед бүр хорлоод байсан учраас түр зуур тэр байдлыг намжаах мөн олон түмний анхааралд асуудлыг оруулахын тулд би алга болсон. Миний орон гэрт хүчээр дайран орж нэгжлэг явуулсан. Тэр бүү хэл Баатарыг хайж Ардчилсан намын хүмүүсийн гэр орныг хүртэл ухаж төнхсөн. Яагаад ингэх болсон бэ гэвэл 1996 онд Тагнуулын төв газрын хэсэг үл бүтэх ажилтнуудын албан тушаалыг бууруулж өөр ажилд би томилж орхисон юм. Гэтэл ажил ч хийлгүй МАХН-ын байранд очиж толгой хоргодоцгоосон. Яг түүн шигээ санаад намайг тийм газруудаар хайсан. Надад улс төрийн нөмөр нөөлөгт орох шаардлага байхгүй. Гэтэл Ц.Нямдорж болон МАХН-ынхан намайг Ардчилсан намтай хамтарч ажилладаг гэж гүтгэж байсан. -Нууц биш бол та алга болох хугацаандаа яг хаана байсан юм бэ? -Би хот орчимд байсан. Монгол Улс даяар Хууль зүй, дотоод хэргийн сайд Ц.Нямдоржоор толгойлуулсан хүчний  байгууллага өөрсдийн үндсэн ажлаа орхиод зөвхөн Баатарыг эрж хайх ажилд цагаа зориулсан. АНУ-ын болон ХБНГУ-ын Элчин сайдын яаманд отолт хийж тагнуул туршуулаа шургуулахыг оролдож байсан. Гэтэл би эрэл хайгуул хийж байсан ажилтнуудын хажуугаар тэдэнтэй гудамжаар зөрж гараад хоолны газар ороод явж байлаа. Тэгээд гурван сар болоод Тагнуулын байгууллагын  гал тогоонд чанагдсаны хувьд өрөвдсөн л дөө. Ганц Баатар гэдэг хүнийг олж чандахгүй загнуулж зогсоо ажилтнуудыг  өрөвдөхдөө харуул манаа төвлөрсөн гэрийнхээ зэргэлдээ байр болох хөршийнд очсон. Тэнд очиж ус цасанд орж хирнээсээ салж амжсан. Дараа нь тагнуул цагдаагийнхан өөрсдөө барьчихсан юм шиг сүр бадруулан мэдэгдэл хийсэн дээ.а -Төрийн нууц задруулсан гэж чухам юуг хэлээд байгаа юм бэ? -Намайг төрийн нууц задруулсан гэж ялласан. Гэтэл тэр нууц нь хувь хүн Ц.Нямдорж юм уу, Ц.Нямдоржтой холбоотой баримт материал юм уу гэдгийг хүн ойлгох аргагүй юм болгосон. Бүр Ц.Нямдоржийг Төр болгоод байгаа хэрэг юм шиг санаа шүүхийн гаргасан шийдвэрт тусгагдсан. Ц.Нямдоржийг гүтгэсэн гэж чанга дэглэмтэй хорих ангид долоон жил хорих ял оноосон. Би төрийн ямар ч нууц задруулаагүй. Тэр нууц задруулсан гэдэг нь мөрдөн байцаалтаар тогтоогдоогүй, ямар ч нотолгоо байхгүй. Өнөөдөр үнэнийг ярьсан хүн төрийн нууц задруулсан болчихдог жишиг нэгэнт Монголд тогтож. -Та өөрийнхөө гэх хавтаст хэрэгтэй танилцаж байв уу? -Би 1993 онд Тагнуулын ерөнхий газрын даргын албан тушаалаас халагдаад 1996 онд дахин томилогдон ажиллаж байв. 1994-1996 онд тус байгууллагад газар, хэлтсийн даргаар ажиллаж байсан. Юу ч хийдэггүй данхалзсан хурандаа нар үгсэн хуйвалдаж намайг Ардчилсан нам хүчин, тэдгээрийн зарим дарга нартай хамтарч ажилладаг, тэдэнд мэдээ баримт өгдөг, тэднийг хамгаалдаг гэх мэтээр гүтгэлгийн зохиомол хэдэн хавтаст материал бүрдүүлж тусгай архивтаа нууцлан хадгалж байсныг нь заримтай нь би танилцсан юм. Тэнд юу гэж бичсэн байсан гэж санана. Санаанд минь багтахгүй, нүдэндээ үл итгэн дахин дахин уншиж үзэж байлаа. Генерал Д.Сандагаар толгойлуулсан Тагнуулын газрынхан тийм хөгийн юмыг хөөцөлдөж лут лут дүгнэлт хийж байсныг бодоход үнэнхээр харамсмаар. Хурандаа Цагаанхүү гэгч "Ерөнхий газрын дарга байсан Ж.Баатар бүр 1992 оноос Монголын Ардчилсан холбооны зарим хүмүүс, магадгүй МСДН-ын зарим хүмүүстэй ил далд холбоотой байсан. 1991 оны зун нэгэн нөхөр Засгийн газрын  ордны цонхоор морь харлаа гэсэн асуудлыг шалнгуулж эхэлтэл бидний цуглуулсан материалыг Ж.Баатар надаас авч үзээд энэ бол Аюулаас хамгаалах байгууллагын  хөөцөлдөх асуудал биш гэж хэлээд шалгаж тогнтоох ажлыг зогсоосон" гэх мэтээр намайг буруутгаж, тагнаж мөрдөх ажиллагааг явуулсан. Тухайн үед тэрхүү материалыг би авч үлдээгүй бөгөөд хурандаа Цагаанхүүд "Наад бичгээ өөрөө устгачихаа, хийх ёстой ажил үүргээ биелүүлэх хэрэгтэй" гэж анхааруулсан  нь тов тодхон санагдана. Нэг хүний морь харсан асуудлыг тогтоох гол зорилго агуулсан нь цаанаа учиртай байж. Үүгээр далимдуулж шинээр мэндэлсэн ардчиллыг гутаах, ард түнмэнд муу муухай гэж харагндуулах, нэр төрийг нь гутаахын  тулд тултал нь шалгах сонирхол байсан нь ойлгогддог. Гэтэл үүнд Ж.Баатар саад боллоо гэж ихэд хорссон юм билээ. Намайг мөрдөж мөшгисөн  тэрхүү хавтаст материалд  бас нэг хөгийн инээдтэй юм бий. Манай нутгийн Ерөнхий сайдыг миний хамсаантан болгоод биччихсэн байсан. Генерал Ш.Нацагдорж гэдэг хүн онц чухал, маш нууц гэх өөрийн нэгэн дурсамждаа "1992 оны намар П.Жасрай Ерөнхий сайд болсон нь Ж.Баатарыг өөрчлөхгүй гэсэн сэтгэгдэл уур амьсгал хүмүүс хамт олны дотор давамгайлж  байв. Ерөнхий сайд болохын өмнөхөн  Ж.Баатар түүнийг өрөөндөө хүлээн авч хоёулхнаа нэг биш удаа уулзаж ярилцаж байсан. Чухам хэний санаачилгаар юуны тухай ярилцсаныг тодорхой мэдэх хүн Ерөнхий газарт байгаагүй. Нөгөөтэйгүүр Говь-Алтайнхан. Хожим Ерөнхий сайд Тагнуулын ерөнхий газрын ажилтнуудтай уулзахаар очоод "Орж ирж л байлаа"  гэж гарах заваараа дурссан нь уулзаж байсан гэсэн дээрх яриаг баталсан юм" гэх мэтээр бид хоёрыг хардаж сэрдсэн. Үнэндээ бид хоёр уулзаж байсан нь үнэн. Тэгэхдээ огт өөр асуудлаар ярилцсан. Ц.Нямдорж 2003, 2004 онд мэдэгдэл хийхдээ Говь-Алтайн мафи намайг оролдоод байна гэж Ж.Баатар, Б.Пүрэв, П.Жасрай, Очирхүү хэмээн нэр заан ярьж байсан. Гэтэл үнэндээ аль 1990-ээд оны эхээр Ц.Нямдоржийн гар хөл болсон хурандаа Ш.Нацагдорж гэх мэт хүмүүс зохион байгуулалттайгаар биднийг хүчээр холбож нууцаар тагнан шалгаж байсан нь баримтаараа одоо үлдсэн байх. Ингэж л төрийн хутгуурын үүргийг гаргуун сайн гүйцэтгэж ашиг хонжоо олж байсан нь харагддаг. -Та ТЕГ-ын даргын албанаас чөлөөлөгдөөд өөр ямар ажил хийж байв. Таныг албан тушаалаасаа буусны дараа ч тэд мөрдөх, чагнахаа орхиогүй юу? -Намайг 1996 онд дарга байхад намайг эсэргүүцэж Засгийн газар, УИХ-д өргөх бичиг өгч түүндээ Ж.Баатар Монголын тагнуулын дарга болсон нь Орос, Хятад хоёр улсын тусгай албадын дургүйцлийг  төрүүлж байна гэсэн бичиг өргөж хүртэл байлаа. Нөгөө дээр үед хадны мангаагаар хүүхдийг айлгадаг шиг л явдал байгаа биз. Үүний зэрэгцээ УИХ-ын цөөнх Ж.Баатарыг огцруулахгүй бол хуралд суухгүй хэмээн Их хурлын хэвийн үйл ажиллагааг явуулах боломжгүй болгосон учраас миний бие 1996 оны арванхоёрдугаар сард албан тушаалаасаа өөрийн саналаар татгалзсан юм. Дараа нь Засгийн газрын Хэрэг эрхлэх газарт шинжээчээр ажилласан. 2000 оны сонгуулийн дараа МАХН үнэмлэхүй олонх болж УИХ, Засгийн газраа байгуулж байсан үеэр миний бие улсын Аюулгүй байдлын эрх ашгийн үүднээс Ц.Нямдоржийн тухай асуудлаар захидал бичиж Үндэсний Аюулгүй байдлын зөвлөлийн дарга, УИХ-ын дарга, Ерөнхий сайд нарт хүргүүлсэн юм. Гэтэл үүнд нам, хүчин өөрсдөө хутгалдан оролцож улс төрийн тэмцэл болгон хувиргасан. Энэ тэмцэл нь намайг шоронд хийснээр дуусгавар болох шив. Тухайн үед миний таньдаг зарим хүн захидлаа эргүүлэн татаж авахгүй бол цаадуул чинь шоронд хийх нь байна шүү гэж нөхөрсгөөр хэлдэг л байсан. а -Тэдний зөв ч байсан. Санал бодлоо хэлж шалгуулах ёстойг нь шалгуулах нь зүйтэй гэж үзэл бодлоо илэрхийлсний минь төлөө намайг нухчин дарж шоронд хорино гэж үнэхээр бодоогүй. -Шоронд хэрхэн байцааж байв. Олон хилс хэрэг хүлээлгэх гэж оролдсон гэж үнэн үү? -Мөрдөн байцаагч "Та яахаараа ганцхан Ц.Нямдоржийн тухай бичиж Н.Баганбандид танилцуулдаг байна. Өөр хүмүүсийн талаар яагаад бичдэггүй юм бэ гэх зэрэг асуулт тавьж, занаж байсан. Эхлээд та маш нууц асуудлыг Ерөнхийлөгч, УИХ-ын ажлын хэсэгт ярьж задруулжээ гэж ял тулгадаг байв. Дараагаар нь зохиомол хэрэгт холбогдуулах, мөн тодорхой хүмүүсийн эсрэг худал мэдүүлэг гаргуулах талаар өдөөн турхирсан тулгалт удаа дараа хийж, санасан нь бүтэхгүй болохоор Төв аймаг дахь мөрдөнгийн шоронд удаан хугацаагаар тарчлаан зовоох арга хэрэглэсэн. Сонин хэвлэлд миний талаар мэдээлэл гарвал надад маш их дарамт шахалт үзүүлдэг байсан. Ж.Баатарын эхнэр сонинд ярилцлага өгвөл Ж.Баатарт муу юм болно гэж сүрдүүлж заналхийлдэг байсан. 2005 оны есдүгээр сарын 13-нд "Өдрийн сонин"-д манай гэр бүлийн хүний ярилцлага гарсан. Үүний дараахан нь хоол идсэний дараа гэнэт дотор эрхтэн минь хямарч бөөлжиж ихээхэн хэмжээний цус алдсан. Хоолонд хор хийж хорлож байгаа хэрэг л дээ. Энэ талаар би тухайн үед хорихын эмч, албан хаагчдад хэлж мэдэгдсэн боловч тэд юу ч хэлээгүй. Гэтэл хожим Ж.Баатарыг хэрхэн яаж хорлосон болохыг зарим албан хаагч нь ярьсан. а -Танд ямар зохиомол хэрэг тулгаж байсан юм бэ. Тэр тухайгаа яриач? -Та 1985 оны тавдугаар сард Ц.Нямдорж гэдэг хүнийг Монголоос нууцаар Хятадад аваачин Хятадын тагнуулын байгууллагад элсүүлсэн байна. Та өөрөө эх орноосоо урвагч, тагнуулч болохыг чинь тогтоосон. Хэргээ хүлээ гэж элдвээр дарамталдаг байсан. Үнэн хэрэгтээ түүнийг Хятадад аваачсан гэдэг нь ямар ч боломжгүй зүйл. Миний зохиож хэрэгжүүлсэн ажил, арга хэмжээ бүрийг давхар давхар хянадаг, Москвагаас ч хяналт тавьдаг байсан. Хэрвээ иймдээ тулж байгаа бол миний шатны бүх дарга, сайд нар холбогдох юм байна гэдгийг хэлдэг байлаа. Н.Багабанди, Р.Гоннчигдорж зэрэг нэлээд хэдэн хүний тэр нь гол төлөв Ардчилсан намын удирдлагуудын эсрэг зохиомол мэдүүлэг гаргуулах гэж улайран зүтгэдэг  байсан гээд аймшигтай бөгөөд хачирхалтай юм их болно. Надтай хамт байсан хоригдлуудыг  нэг нэгээр нь дуудан Ж.Баатар улс төрийн тухай юу ярьж байна. МАХН-ын талаар ямар бодолтой байна гэх зэргээр асуун байцаадаг байсан. Хамгийн гол санаа нь Ж.Баатар, Ардчилсан нам хоёр нийлж МАХН-ыг улс төрийн тавцангаас арчих гэж байна гэнсэн зүйлийг тэдгээр хоригдлуудаар хэлүүлэх, ийм утгатай мэдүүлэг авах ажлыг гэрч, хохирогч гэх мэт хүмүүсээр гаргуулдаг байсан. Тухайлбал генерал Б.Цийрэгзэн гэдэг хүн "Ж.Баатар Ц.Нямдоржийн материалыг өмдний халаасандаа хийчихсэн, буланг нь надад үзүүлж байсан. Тэрээр уг материалыг Ардчилсан намд өгсөн нь тодорхой. Энэ бол МАХН-ыг унагах гэсэн төлөвлөгөө байсан" мэтээр тодорхойлолт маягийн зүйл бичиж өгсөн байх жишээтэй. -Ц.Нямдоржийг Хууль зүйн сайд байх үед МАХН С.Зоригийн хэргийг Д.Энхбат агсанд хилсээр хүлээлгэх гээд бараагүй гэгддэг. Тэр үед таныг Д.Энхбаттай бас холбож улс төрийн томоохон зохиомол хэрэг үүсгэх нууц төлөвлөгөө байсан гэдэг үнэн үү? а -Намайг Зайсангийн шоронд хорьж байх үедээ томоохон шоронгуудын овгорууд мөн Д.Энхбатыг авчирч миний  эргэн тойронд байрлуулдаг байсан бөгөөд энэ талаар надтай хамт хоригдож байсан залуус "Энэ нэг л юм болох гээд байна. Томоохон хэрэг мандах нь байна шүү. Та тун болгоомжтой байгаарай" гэдэг сэн. Хожим сонсоход бид хэдийг хооронд нь холбож Ардчилсан нам руу томоохон чулуу сонгуулийн өмнө шиндэх санаархал байсан юм билээ. Гэвч энэ санаархал нь хэрэгжиж чадаагүй. Үндэсний аюулгүй байдлын зөвлөлд би удаа дараа асуудлыг тавьж байсан гэж дээр хэлсэн. 2001 оны эхээр УИХ-аас байгуулагдсан ажлын хэсэг Ж.Баатар хуулийн цоорхойг ашиглаад  ийм асуудал тавьсан байна. Түүнийг шийтгэх арга боломжгүй байна. Тиймээс Эрүүгийн хууль ялангуяа нууцтай холбогдсон хэсэг, гүтгэлэг гэдэг зүйл ангийг чангатгах хэрэгтэй юм гэсэн асуудал гарч ирсэн. 2002 онд батлагдсан Эрүүгийн хуулинд төрийн нууц задруулсан, гүтгэх гэсэн зүйл нь надад зориулагдсан  юм шүү дээ. Уг хууль, холбогдох зүйл ангийг шинэчлэх нэрийн дор Ц.Нямдорж өөрөө гар дүрж өөрчилсөн юм. Энэ зүйл анги өнөөдөр хэвлэл мэдээллийнхнийг бас боож байгаа. -Өнөөдөр ингээд эргэцүүлж суухад танд юу бодогдож байдаг бол? а -2003 оны зургадугаар сарын эхээр Хятад улсын дарга Ху Жинтао Монголд айлчлах үеэрээ өмнөх үе, өнгөрснөө хаяж цаашаа ирээдүйгээ харж явъя гэсэн утгын хачин зүйл тэмдэглэн хэлсэн. Манай төрийн өндөр албан тушаалтан түүний хэлснийг нь давтан хэлж байна билээ. Түүхэн гашуун замаа хааяа боловч дурсаж, өнгөрсөн замаа эргэн харж байх нь ирээдүйн сургамжийн үргэлжлэл болно гэдгийг анхаармаар. Төр засаг, хуулийн шатны байгууллага хэзээ цэвэршиж тэнд үнэн шударга ёс тогтоно. Хуулийг жинхэнэ ёсоор биелүүлж хэрэгжүүлдэг, хууль шүүхийн өмнө бүгд ижил тэгш байх Үндсэн хуулийн зарчим хэрэгжсэн нөхцөлд хагаралдаан зөрчилдөөн тэмцэлдээн, хорсол өширхөл, хямрал завхрал арилах байх аа. Энэ бол улс орны ирээдүйн хөгжилд нэн чухал зүйл болоод байна. 
Б.Долзодмаа
