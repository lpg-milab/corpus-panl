Том автобусыг НӨАТ-аас чөлөөлөх, САПУ-гийн татварыг хойшлуулах зэргийг хэлэлцэв

Төсвийн байнгын хорооны хуралдаан болж дараахь асуудлыг хэлэлцэв. Үүнд Нэмэгдсэн өртгийн албан татварыг ногдуулахгүй байх тухай хуулийн төслүүд, Татвар төлөх хугацааг хойшлуулах тухай хуулийн төсөл, Агнуурын нөөц ашигласны төлбөр, хураамжид өөрчлөлт оруулах тухай, Засгийн газрын тусгай сангийн тухай хуулийн төсөв, 
Зарим бараа материал, тоног төхөөрөмж, машин механизмыг Нэмэгдсэн өртгийн болон Гаалийн албан татвараас чөлөөлөх тухай гэх зэрэг. Мөн Хуулийн этгээдийн орлогын албан татварын тухай хуулийн шинэчилсэн найруулгын төслийг хэлэлцэх байсан ч намын бүлэг, намын зөвлөл хоёр хоорондоо зөвшилцөж байж хэлэлцэх болоод хойшлууллаа. Том автобусыг НӨАТ-аас чөлөөлөхөөр хэлэлцэв Эхлээд том оврын автобусыг Нэмэгдсэн өртгийн болон Гаалийн татвараас чөлөөлөх тухай хэлэлцэв. Энэ талаар Зам, тээвэр, аялал жуулчлалын сайд Ц.Цэнгэл танилцуулав. 24, 48 хүнээс дээш суудалтай том оврын автобус хотын тээвэрт олон хэрэгтэй байгаа аж. Үйлдвэрлээд гурваас дээшгүй жил эдлэгдсэн том автобусыг НӨАТ, Гаалийн татвараас чөлөөлж өгөхийг хүслээ. Г.Адъяа гишүүн "Энэ хууль хэдэн он хүртэл үйлчлэх юм бэ" гэхэд Ц.Цэнгэл сайд 2011 он хүртэл НӨАТ, Гаалиас чөлөөлүүлэх гэж байна гэв. З.Энхболд гишүүн "Хэдэн төгрөгийн хөнгөлөлт үзүүлэх гэж байгаа юм. Гаалийн татвар авахгүй байх, төсвөөс мөнгө олгох хоёр адил. Бүх автобусыг Гаалийн татвараас чөлөөлж байхаас зөвхөн нийтийн тээвэрт явж байгаа байгууллагад нь татаас өгч болохгүй юу" гэж асуухад Ц.Цэнгэл сайд "Таван тэрбум төгрөг шахуу болох байх" гэв. З.Энхболд "Энэ буруу үйл ажиллагаа болж байна. Нийтийн тээврийн үнийг зохиомлоор бариад байгаа учраас энэ салбар хөгжиж чадахгүй байна. Үнээ чөлөөлөөд харин тэр Гаалийн татвараас олох таван тэрбум төгрөгийг хүүхэд, хөгшдөд өгвөл дээргүй юу" гэж асуув. Сайд "Буруу үйл ажиллагаа гэдгийг нь мэдээд л байна. Нийтийн тээврийн үнийг чөлөөлмөөр байгаа юм. Гэвч тэгж болохгүй байна. Тэгээд л орж ирж байгаа автобусын үнийг бууруулж, нийтийн тээвэр хийж байгаа аж ахуйн нэгжийг дэмжиж л байгаа ухаантай юм" гэлээ. Б.Эрдэнэсүрэн гишүүн "Хөнгөлөлт эдлэж байгаа хүмүүс хэдий тооны байдаг юм. Мөн хэдэн төгрөг хэрэг болдог юм бэ" гэхэд сайд "12 тэрбум төгрөг нэхэж байгаа" хэмээн хариуллаа. Мөн хөнгөлөлт эдэлдэг хүмүүсийн талаар хэлэхдээ 89 мянган өндөр настан, хөгжлийн бэрхшээлтэй гурван мянга шахуу иргэн, таван мянган цагдаа, 40-өөд мянган оюутан зэрэг хүмүүс хөнгөлөлттэй үнээр буюу үнэгүй зорчиж байна. Энэ улсын бүх зөрүүг улсаас төлөх болбол 24 тэрбум төгрөг хэрэгтэй хэмээн ажлын хэсэг тайлбарлаж байлаа. Мөн Ч.Улаан гишүүн "Нийтийн тээврийг хэзээ хувьчлах гэж байгаа вэ. Нийтийн тээврийг яагаад микро автобусаар хийж болохгүй байгаа юм бэ? Манайх чинь зургаан мянган микро автобустай гээ биз дээ" гэж асуулаа. Ажлын хэсэг үүнд хариулахдаа "Хүн ам ихтэй хотод том оврын автобусаар л хүн тээх ёстой. Жижиг автобус багталцахгүй" гэх зэргээр тайлбар хэлэв. Хувьчлах болоогүй улс төр, хууль эрхийн тохироо бүрэлдээгүй байна гэв. Үүндээ жишээ болгож Хятадын компани сонгуулийн өмнө автобус оруулж ирээд явуулж байснаа сонгуулийн дараа "Эрх зүйн тохироо бүрдээгүй байна" гээд автобусаа аваад явчихсан хэмээн хэллээ. Энэ тухай чуулганаар хэлэлцэх боллоо. Агнуурын төлбөр нэмэгдүүлэх тухай Агнуурын төлбөрийн үнэ хуучин социализмын үед байсан хэвээрээ байгаа гэнэ. Жишээ нь загас агнахад кг нь 30 төгрөг ч гэх шиг. Тэгээд үүний үнийг нэмэхээр санал оруулж байна. Эрх биш 30 төгрөгөө 800-1000 болгох жишээний. Гишүүд хуулийн өөрчлөлт дээр тул загас барих хураамж орсон байсанд гайхаж байгаагаа хэлсэн юм. З.Энхболд гишүүн "Заавал тул бариулах гээд байгаа нь ямар учиртай юм бэ" хэмээн асуухад БОЯ-ныхан "Хуулийн заалт дээр л тул гээд бичсэн байсан. Бид тэр заалтын нь үнийг нэмээд оруулж ирсэн. Тэгээд л тул агнахад арван мянган төгрөгийн хураамж авна гэж үзсэн" гэлээ. Үүнийг хэлэлцэх боллоо. САПУ-гийн татварыг хэлэлцэх боллоо УИХ-ын гишүүн Т.Ганди, Д.Арвин, С .Оюун тэргүүтэй арваад гишүүний санаачилсан "Алтжин" компанийн татварыг хойшлуулах тухай хуулийн төслийн талаар хэлэлцэв. Уг татварыг хойшлуулснаар хохирол барагдуулах, ажлын байрыг дахиж бий болгож хүмүүсийг ажилтай болгох зэрэг арга хэмжээ авагдана хэмээн үзэж байгаа гэнэ. Уг хуулийг 2008 он хүртэл хүчинтэй байхаар бодож ээ. Хэдэн хүний хохирлыг барагдуулаад байна вэ гэж Ж.Батхуяг гишүүн асуухад нэг тэрбум 257 сая төгрөг барагдуулсан хэмээн уг хуулийг санаачлагчдын нэг Т.Ганди хариуллаа. "Энэ арга хэмжээ авснаар хохирол зуун хувь төлөгдөх баталгаа байгаа юм уу" гэж Г.Адъяа гишүүн асуухад Т.Ганди гишүүн "Энэ ондоо багтааж хохирлыг барагдуулна гэсэн" хэмээн хэлэв. Энэ тал дээр гишүүд янз бүрийн санал бодолтой байна. Татвараас чөлөөллөө гэхэд САПУ хүмүүсийн хохирлыг барагдуулах юм уу. Ажлын байраар нь хангаж чадах уу гэх зэрэг. Мөн гурван жилийн дараа энэ компани байх уу. Дампуураад арилбал яах болж байна гэх зэрэг саналтай байв. Гэвч энэ асуудлыг УИХ-аар хэлэлцэх боллоо. 
Ж.Сандагдорж