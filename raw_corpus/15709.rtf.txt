 №60(15709)
1984 ОНЫ ГУРАВДУГААР САРЫН 10
Уран бүтээлчийн нэр хүнд

<< Бүгд Найрамдах Монгол Ард Улсын ардын жүжигчин, төрийн шагналт Б. Норовсамбуу >> гэж хөтлөгч яруу сайхан хэлэхэд циркийн уудам танхимд удтал алга нижигнэн, хүмүүсийн баясгалант инээд, жүжигчнийг бахадсан дотно уг сонсдов. Энэ бол асар их нэр хүнд. Энэ нэр хүндийг Норовсамбуу зүгээр олж аваагүй. Хорь гаруй жилийн нөр их хөдөлмөрийн ачаар бие бялдар, сэтгэлийн их ачааллыг дааж чадсанаар л олны хайр хүндэтгэлийг хүлээсэн билээ. Ингэж үзэгч олны хайрыг булаасан уран бүтээлч манай хот, хөдөөд олон бий. Үүнд жишээ болгож Улсын дуурь бүжгийн академик театрын гоцлол бүжигчин БНМАУ-ын Ардын Их Хурлын депутат, гавьяат жүжигчин Ю. Оюун, хөгжим бүжгийн дунд сургуулийн багш, гавьяат жүжигчин, МҮЭ-ийн XII их хурлын төлөөлөгч Т. Цолмон, Улсын драмын академик театрын жүжигчин, МХЗЭ-ийн XVIII их хурлын төлөвлөгч П. Цэрэндагва, Улсын ардын дуу, бүжгийн чуулгын гоцлол дуучин, гавьяат жүжигчин Д. Самбуу, << Монголкино >> үйлдвэрийн оператор Г. Маш нарын олон авьяастныг хэлж болно. Манай урлагийн мастерууд авьяас билэг, мэдлэг чадвараа хөдөлмөрчин олондоо зориулж, тэдний оюун санааны баялгийг арвижуулахад үнэт хувь нэмэр оруулж явна. 

Үзэгч, сонсогч, уншигчдын оюун санаа, уран сайхны соёлын эрэлт хэрэгцээ өдрөөс өдөрт өсөн нэмэгдэж байна. Энэ эрэлт, хэрэгцээг хангах явдал бол уран бүтээлчдийн нэр төрийн хэрэг мөн. Уран бүтээлч хүн бол нийгмийн ажил үйлсэд идэвхтэй оролцдог, олон түмний хайр хүндэтгэл, гүн их талархлыг зөв үнэлж чаддаг, төлөв түвшин, мэдлэг мэргэжлээ дээшлүүлэхийн төлөв ямагт чармайн биеэ дайчлан ажилладаг, хөдөлмөрч бүтээлч шинж чанарыг эзэмшсэн байх ёстой. 

Гэтэл зарим уран бүтээлч үүрэг хариуцлагаа дүүрэн ухамсарлаж, өөртөө өндөр шаардлагатай ажиллахын оронд ажил мэргэжлээр олигтой өсөхгүй, мэдлэг боловсролоор хоцрон, уран бүтээлийн чанарт хайхрамж муутай хандаж байна. Үүний улмаас үлбэгэр сулхан бүтээлээр төлөвлөгөө мөрдөж мөнгөний хойноос хөөцөлдөхөд хүрч байна. Бас ууж согтуурах, социалист хууль журам зөрчих, ёс суртахууны талаар доройтох явдал ч зарим нэг хүн дээр үзэгдэж байна. Энэ нь уран бүтээлчдийн нэр хүндэд харш юм. Ийм байдалд урлагийн газар, намын байгууллага бур зарчимт дүгнэлт хийж, уран бүтээлч бүртэй тодорхой ажиллах хэрэгтэй юм. 

Уран бүтээлчдийн марксистленинист улс төрийн боловсрол, гоо зүйн мэдлэгийг дээшлүүлэх шаардлага өсч байна. Энэ шаардлагыг хангахад урлагийн газруудын дэргэдэх намын байгууллагаас уран бүтээлчдийн дунд зохиож байгаа улс төр гэгээрлийн ажил чухал үүрэг гүйцэтгэж ирсэн, гүйцэтгэсээр ч байна. Уран бүтээлийн ажилтнуудыг улс орны хөгжилт, ажилчин, нэгдэлч малчин, сэхээтний амьдрал, үйл ажиллагаатай тогтмол танилцуулж байгаа нь тэдний уран бүтээлд тус болж байна. Уран бүтээлчдийн дотор зохиож байгаа улс төр, үзэл суртал, хүмүүжлийн ажлын арга барилыг улам боловсронгуй болговол зохино. Ялангуяа нам, МХЗЭ, МҮЭ-ийн улс төрийн болон социалист хөдөлмөрийн сургуульд уран. бүтээлч бүрийг идэвхтэй оролцуулж байх ёстой. Түүнчлэн лекц, уулзалт, экскурс, улс төрийн сонсгол, мэдээллийн чанар, үр нөлөөг дээшлүүлэх талаар ихээхэн санаачилга чармайлт гаргаж ажиллах нь чухал байна. 

Ард түмэн бүтээлч сэхээтнээс агуулга, чанар сайтай уран бүтээлийг хүсэн хүлээж байна. Урлагийн ажилтны хөдөлмөрийн гол үр дүн нь манай үеийнхний эрэлт таашаалд нийцсэн, тэднийг шинэ ололт амжилтад уриалан дуудаж чадахуйц шилдэг бүтээл туурвил мөн. Тайз дэлгэцнээ гарч байгаа жүжиг, кино, концерт, уран зураг, хэвлэгдэн гарч байгаа ном зохиол бүхэн тийм болж чадахгүй байна. МАХН-ын XVIII их хурал << Манай зохиолч, уран бүтээлчид хүмүүсийн оюун санаа, соёлын түвшний өсөлтийг ямагт харгалзаж, сэтгэл бодлыг эзэмдэж байдаг асуудлыг уран бүтээлдээ тусгаж байвал зохино >> гэж заасан. Энэ зорилтыг хэрэгжүүлэх явдал манай уран бүтээлчдийн нэр төрийн хэрэг болж байна. 

<< Нуур амгалан бол нугас амгалан >> гэж үг бий. Ийм учраас манай уран бүтээлчид дайн түрэмгийллийн эсрэг, энх тайван, үнэн шударгыг үйлсэд бүтээл туурвилаа зориулж явна. Уран бүтээлч бүр нийгмийн хөгжлийн гол зангилаа асуудал, өнөө үеийнхний санаа бодол, амьдрал хөдөлмөр, шинж чанарыг сайн мэдэж, түүнийг уран сайхнаар зохиол бүтээлдээ өргөн тусгаж байвал зохино. 

Чанар сайтай бүтээл туурвих гол арга зам нь авьяас билгээ мэдлэг, хөдөлмөрөөр тэжээн тэтгэж, хөгжүүлэх явдал юм. Уран бүтээлч бүр тэгж баймааж нь нийгмийн дэвшүүлж байгаа үндсэн асуудлыг уран сайхны аргаар дурайлган, уран дүрийн хэв шинжит болон өвөрмөц чанарыг бүрэн дүүрэн нээн гаргаж чадна. Бүтээлч сэхээтэн бүр уран сайхны эрлийг байнга хийж, өвөрмөц арга барилаа төлөвшүүлж, үзэгч, сонсогч, уншигч олонд зориулсан шилдэг бүтээл туурвиж чаддаг байх ёстой. Үүнд л уран бүтээлчийн нэр хүнд, эрхэм үүрэг оршино. Урлагийн газрын намын байгууллага уран бүтээлчийн авьяас билгийн өсөлтөд байнга анхааралтай хандаж байвал зохино. 

Намын байгууллагаас уран бүтээлчдийн дотор зохиож байгаа ажил нь уран бүтээлийн хэтийн чиглэл төлөвлөгөөний үндсэн дээр тэдний идэвх санаачилгыг өрнүүлэхүйц байх ёстой. 

Манай уран бүтээлчид дэлхийн давшилт, ялангуяа ЗХУ-ын уран бүтээлчидтэй тогтоосон харилцаа холбоогоо улам бэхжүүлэх хэрэгтэй юм. 

Манай ард түмэн хань нөхдийнхөө хамт энэ онд МАХН-ын III их хурал хуралдсаны болон БНМАУ-ыг тунхагласны 60 жил, Халхголд японы милитаристуудыг бут цохисны 45 жилийн ойг ёслол төгөлдөр тэмдэглэх гэж байна. Энэ түүхт ойнуудад зориулан хөдөлмөрчин түмнийг зоригжуулж идэвхжүүлэхүйц уран бүтээл туурвих нь бүтээлч сэхээтэн бүрийн ариун үүрэг мөн. 

