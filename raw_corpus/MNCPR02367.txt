Өмнөд туйлд ч дулаарал болж байна

Антарктид нь газар зүйн хувьд өмнөд туйлд оршдог дэлхийн тав дахь том тив юм. Ойролцоогоор 14,4 сая квадрат километр талбайтай агаад 98 хувь нь мөсөөр хучигдсан. Фаддей Беллинсгаузен, Михаил Лазарев ахлагчтай Оросын аяллын баг 1820 оны нэгдүгээр сарын 16-ны өдөр Антарктид тивийг анх нээсэн түүхтэй.
Уулархаг хэсгээр нь тус тивийг баруун, зүүн хоёр бүс болгон хуваадаг. Энэ хоёр хэсэг нь өөр хоорондоо газар зүй болон гарал үүслийн хувьд ч ялгаатай аж. Зүүн хэсэг нь далайн түвшнээс 4100 метрийн өндөрт оршдог бөгөөд мөсөөр хучигдсан аж. Антарктидын хамгийн өндөр цэг болох Сентинелын нуруу нь далайн түвшнээс 4892 метрт оршдог. Харин баруун хэсэгт оршдог Бентли хөндийн гүн нь далайн түвшнээс доош 2555 метр аж. Мөсний дундаж зузаан 2500-2800 метр, хамгийн зузаан хэсэг нь тус тивийн зүүн хэсэгт байх агаад 4800 метрт хүрдэг ажээ. Их хэмжээний мөсний хуримтлал нь мөсөн уулын нуралт /абляци/-д хүргэдэг байна. 2005 онд ийм нуралтаас үүссэн B-15 хэмээх мөсөн уулын эзлэх талбай нь арван мянган квадрат км аж. Судалгаагаар эртний үеийн ургамал амьтны үлдэгдэл, тэр дундаа үлэг гүрвэлийн үлдэгдэл энэ тивээс их хэмжээгээр олддог байна. Тэдгээрийг судлах явцад орчин үеийн уур амьсгалаас маш өөр байсныг илтгэх аж. Газар хөдлөлийн идэвхжил энд харьцангуй бага илэрдэг байна. Харин галт уул дэлбэрэлт баруун хэсэгт нь элбэг. Хамгийн идэвхжилт ихтэй галт ууланд Эребус ордог аж. Түүнийг Өмнөд туйлыг манагч уул хэмээн нэрлэх нь ч бий. Антарктид нь эрс хүйтэн уур амьсгалтай, заримдаа -89,2 хэм хүрдэг байна. Хуйларсан салхи нь мөсөн тоосонцрыг их хэмжээгээр агуулдаг аж. Антарктидын өвөл нь дөрөвдүгээр сараас арваннэгдүгээр сар хүртэл үргэлжилдэг. Энэ үед салхи өдөр шөнөгүй шуурдаг байна. Сүүлийн 35 жилийн турш Антрактид тивийн агаарын хэм мэдэгдэхүйц буурсан байна. Арван жил тутамд агаарын хэм гадаргуу дээр 0,7-гоор буурч байгаа. Дэлхийн нийт цэнгэг усны 90 хувь нь Антрактидад байдаг. 1990-ээд оны үед Оросын эрдэмтэд мөсөн доорхи хөлддөггүй 250 км урттай, 50 км өргөнтэй нуур нээсэн аж. Түүний эзлэхүүн нь 5400 шоо метр юм. 2006 оны нэгдүгээр сард Америкийн судлаач, геофизикч Робин Белл, Майкл Штудингер нар ийм хоёр ч нуурыг нээсэн байна. Энэ оны байдлаар мөсөн доорхи 140 гаруй нуурыг илрүүлээд байгаа аж. Антарктидын тухай конвенцийг 1959 оны арванхоёрдугаар сарын 1-ний өдөр тунхаглаж, 1961 оны зургадугаар сарын 23-ны өдрөөс хүчин төгөлдөр болсон. Антрактид тив нь аль ч улсад харьяалагдаггүй, зөвхөн судалгаа хийхэд л зориулагдсан аж. 1980-аад онд тус тивийг цөмийн зэвсэггүй бүсээр зарласан байна. Тус конвенцид 28 улс нэгдээд байгаа, бас арваад улс ажиглагчаар оролцдог юм. Эрс хүйтэн уур амьсгалтай учир судалгааны тогтмол станц байдаггүй аж. Антарктидад түр оршин суухаар өвөл 1000-аад судлаачдыг илгээдэг байна. Интернэт байшин, утасны сүлжээ гээд бүх зүйл тэнд бий. Антарктид тивийг яагаад судлах болсон бэ гэвэл тус тивийг хүн төрөлхтний хамгийн сүүлийн нөөц болгон ашиглах явдал юм. Газарзүйчид Антарктидад төмрийн хүдэр, нүүрс, зэс, никель, хар, цагаан тугалга, молибден гэх нэлээд хэмжээний ашигт малтмал байгааг олж илрүүлсэн байна. Энэхүү тивийн уур амьсгалыг судалснаар дэлхийн уур амьсгал үүсэх хүчин зүйлийг тодорхойлоход чухал үүрэгтэй аж. Гляциологи буюу мөсний бүтцийг судлах болсноор дэлхийн үүсэл хөгжил зуу, мянга, хэдэн мянган жилийн өмнө ямар байсныг олж тогтоож байгаа. Мөн Антрактидын мөсөн давхаргыг үечлэн судалснаар уур амьсгал болон атмосферын бүрэлдэхүүн сүүлийн зуун мянган жилийн өмнө ямар байсан, нарны идэвхжил эдгээр түвшинд хэрхэн нөлөөлсөн тухай мэдэж авах аж. Антарктид тив нь хэдэн сая жилийн өмнө амьдарч байсан бичил биетний тухай судлахад бас чухал ач холбогдолтой юм. Түүнчлэн бусад тив дэх газар хөдлөлтийг судлахад ч нэлээд чухал үүрэг гүйцэтгэх гэнэ. Одоогоор Антарктидад жилийн турш судалгаа хийх эрдэм шинжилгээний 45 станц ажилладгаас тав нь ОХУ-ынх юм байна. 
Д.Цэрэндолгор
