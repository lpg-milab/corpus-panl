№264(17481)        
1989 оны арван нэгдүгээр сарын 4.
СУРГУУЛИЙН ЭРХ

Манай оронд ерөнхий боловсролын 614, техник мэргэжлийн 43, тусгай мэргэжлийн 28, их, дээд долоон сургууль ажиллаж байгаа бөгөөд тэд залуу үеийг сургах, хүмүүжүүлэх, нийгмийн хэрэгцээ шаардлагыг хангаж чадах мэдлэг чадвартай, ажил амьдралын дөртэй хүмүүсийг нийгэмд бэлтгэхдээ бие дааж ажиллах эрх эдлэх, сургалт хүмүүжлийн ажлыг боловсронгуй болгох, өөрчлөн шинэчлэхэд бүтээлчээр хандах үүрэгтэй юм. 

МАХН-ын Төв Хорооны сэдэв нийтлэгдээд бараг дөрвөн жил өнгөрч багш нарын их хурал хуралдаад бүтэн улирал дуусаад байгаа энэ үед сургалтын агуулгыг шинэчлэх талаар ямар өөрчлөлт гарсан тухайд ярихад хүрвэл ганц нэг шинэ хичээл оруулсан, зарим хичээлийн цагийг ихэсгэж, багасгасан, сургуулиуд бие даан ажиллаж эхэлсэн, багш нарын идэвх санаачилга өрнөсөн гэх зэргээр олон зүйлийг ардын боловсролын байгууллагын аль ч шатны удирдах хүмүүс ам өрсөн хэлнэ. Гэхдээ хүмүүжил сургалтад үндсэн ямар өөрчлөлт гарав гэдэг гол асуулт тодорхой хариугүй хэвээр байна. Сургалт хүмүүжлийн ажлыг өөрчлөн шинэчлэх нь үндсэн зангилаа асуудал учраас сургалтын арга барилд хэвшиж хуучирсан зүйлийг халж, шинэ дэвшилттэй өөрчлөлт хийснээр сургах, сурах зорилготой хамт олны үзэл санааны нэгдлийг цогцолбороор хангаж өгөх ёстой. 

Ардчиллыг хязгаарлах, захиран тушаах, хэлбэрдэх, загварчлах хуучин арга, хүнд суртал, догматизм нь манай боловсролын системд одоо ч байсаар байгаагаас сургалт хүмүүжлийн ажлыг үндсэндээ нэг л загвараар хөтлөн удирдах арга удаан хугацаагаар ноёрхсоор ирлээ. Үнэн хэрэгтээ захиргаадах арга, нэг нь сургаж бусад нь сонсож суух хэвшил, бүхнийг мэдэгчийн дүрээр номлох, зааварлах хүнд суртал манай сургуулиудын танхимаас эх үүсвэр авч байсан гэхэд үнэний талтай юм. 

Сургалтад харилцан бүтээлчээр ярилцах, сурагч, оюутны бодол саналыг анхаарч үзэх, давхардсан сэдэв, онцын шаардлагатай хичээлүүдийг сургалтаас хасах, товчлох, өөрийн орны болон орон нутгийн жишээ баримтыг хичээл заахдаа ашиглах, хичээлийг сонирхолтой хэлбэрт оруулах, орчин үеийн техник, технологи, үзүүлэн таниулах хэрэглэх, суралжлагч хамт олны санаа зоригийг зохистой хэлбэрээр өрнүүлэх гэх зэрэг өргөн эрх эдлэх нь сургалт хүмүүжлийн ажлыг шинэчлэх, сургалтын агуулгыг өргөтгөх, заах аргаа дээшлүүлэхэд дөхөм үзүүлэх ёстой. 

Нэг талаас багш бүхнийг захирч, нөгөө талаас сурагч, оюутан үг дуугүй даган захирагдаж, хэлсэн бүхнийг нь цээжилж үг бүрийг давтаж хэвшсэн учир залуу үе догматик сэтгэлгээтэй болж байсан тухайд шуүмжлэлтэй хандах ёстой. 

Ерөнхий боловсролын сургуулиуд бие даах эрхээ зөв ойлгож, түүнийгээ зохистой эдлэх талаар нухацтай бодож, аливаа хялбарчлах, бэлэнчлэх явдлаас сэрэмжлэн, сургалтын агуулгыг өөрчлөх, шинэчлэлийг ямар замаар хийх тухай саналаа нарийн боловсруулж хамт олноор хэлэлцүүлж, хэвлэл, мэдээллээр ч ил тод тавьж, сурган хүмүүжүүлэх ухааны хүрээлэнтэй нягт хамтран ажиллаж, хамтын оюун ухаан, хүч чармайлтаар шийдэх нь чухал юм. 

Манай орны мэргэжлийн сургууль, ялангуяа их, дээд сургуулиуд мэргэжилтэн бэлтгэх ажлын чанарыг дээшлүүлэх талаар профессор, багш, оюутнууд одон ургальч санал дэвшүүлж хамт олноороо хэлэлцэн сургалтад агуулгын өөрчлөлт оруулж байна. Дээд сургуулийн сургалтад гарч байгаа өөрчлөлтийн нэг нь багш, оюутны харилцаан дахь шинэ хандлага бөгөөд багш, оюутнууд хамтын эрэл хайгуул өрнүүлэх болсон нь сургууль, оюутны аль алины эрх өргөжиж, санаачилга идэвхжихэд нөлөөллөө. Сургуулийн эрх бол хамт олны эрхийн нэгдэл учраас хамт олон их, дээд сургуулийн ректорыг хүртэл өөрсдөө сонгодог болж байна. 

1989 онд их, дээд сургуулийн 50 хувь нь ректоруудаа хамт олны саналаар сонголоо. Ректорын албан тушаалд нэрээ дэвшүүлэгч өөрийн ажлын хөтөлбөрийг боловсруулж хамт олонд танилцуулан сонгуульд оролдоХ болсон нь дээд сургуулийн бие даасан эрхийн нэг онцлог, сургалтад ардчилал хөгжих чухал үзүүлэлт боллоо. 

Их, дээд сургууль мэргэжилтэй боловсон хүчин бэлтгэх, судалгаа шинжилгээний ажил гүйцэтгэх зэрэг томоохон зорилтыг хүч хоршин хэрэгжүүлэхийн тулд өөрийн болон гадаад орны холбогдох байгууллагуудтай хамтран, шинжлэх ухаан, үйлдвэрлэл, сургалтын цогцолбор нэгдэлд нэгдэн орох эрхтэй болсон нь ач холбогдолтой юм. 

Сургуулийн бие даасан эрх нь техник мэргэжлийн болон тусгай мэргэжлийн дунд сургуулийн хувьд мэргэжилтэй ажилчид, тусгай дунд боловсролтой мэргэжилтэн бэлтгэх ажлыг чанаржуулахад чиглэх ёстой. Сургалт, хүмүүжил, судалгаа туршилтын ажил явуулах, материаллаг баазыг бэхжүүлэн клиник, лаборатори, үйлдвэрлэлийн дадлага туршлага хийх газрыг хоршсон хэлбэрээр зохион байгуулах зэрэг мэргэжлийн онцлогийг харгалзан бие даах эрхийг учир ялгавартай эдлэх нь зүйн хэрэг. 

Мэргэжлийн сургуулиудад боловсон хүчин бэлтгэх ажлын чанарыг дээшлүүлэхэд онцгой нөлөөтэй гол асуудал болох их, дээд сургуулийн элсэлтийн хариуцлагыг дээшлүүлж, чанаржуулах талаар хатуу шаардлага тавих эрхээ бүтээлчээр эдэлбэл зохино. Сүүлийн жилд зарим хүн албан газартай гэрээ хийж их, дээд сургуульд оюутнаар элсэх болсон нь шинэ үзэгдэл боловч тийнхүү элсэж байгаа оюутны тухайд гэрээгээр далимдуулан шаардлагаа сулруулж болохгүй учир тийм тохиолдолд хамт олноор хэлэлцэхэд ч илүүдэхгүй юм. Ингэж хамт олноороо асуудлыг хэлэлцэж байх сургуулиудын зөвлөлийг байгуулахаар багш нарын V их хурлаас тэдгээрийн дүрэмд тусгасан байна. 

Аль ч шатны сургуулийн зөвлөл нь сургуулийн бие даасан эрхийг хангахад туслах ёстой бөгөөд сургуулийн зөвлөл ардчиллыг өргөтгөх, төр, олон нийтийн байгууллагын хамтын ажиллагааг сурган хүмүүжүүлэх үйл ажиллагаанд чиглүүлж өгөхөд чухал үүрэг гүйцэтгэж сургуулийн үйл ажиллагааны үндсэн асуудал, түүний эдийн засаг, нийгмийн хөгжлийн байдлыг тал бүрээс нь хэлэлцэж үнэлэлт өгч хэтийн чиг баримжааг тодорхойлоход түлхэц өгөх хэрэгтэй байна. 

