100 хоног хүнд байлаа

Үндэсний эв нэгдлийн хэмээх тодотголтой Засгийн газрын тэргүүн 100 дахь хоногоо тохиолдуулан сэтгүүлчидтэй ярилцлаа. Хүүхдийн ордны жижиг танхимд болсон уулзалтад Шадар сайд нь "хань болов". Ерөнхий сайдынхаа ачааг хөнгөлөх зорилгоор Шадар сайд М.Энхсайхан ярианд оролцох бүртээ "Ерөнхий сайдын зөвшөөрснөөр" гэсэн тодотгол хийж байлаа. 
Засгийн газар 100 хоногийн хугацаанд 260 ажил хийсэн гэсэн тоог Засгийн газрын Хэрэг эрхлэх газрынхан гаргажээ. "Хамгийн богино хугацаанд байгуулагдсан", "Богино хугацаанд улс орны өнцөг булан бүрт хүрч чадсан" гэдгээрээ Ерөнхий сайд бахархана лээ. Засгийн газрын тэргүүн 100 хоногийн тайлангаа 30 минутад багтаахаар төлөвлөжээ. Гэсэн ч түүний яриа сунжруу болж орхисон. "Нөхцөл байдал хүнд байсан ч муу ажиллаагүй" гэж Ерөнхий сайд дүгнэв. Анхаарал татсан сэдвээр түүний хэлсэн үгийг өнгөрсөн өдрүүдийн түүхээр хачирлан хүргэж байна.100 өдрийн ажилд нь дүн тавиад үзээрэй. Тогтвортой байдлын гэрээнээс татгалзахгүй нь Тогтвортой байдлын гэрээ М.Энхболдын чихнээс хонх уясан сэдвийн нэг. "Айвенхоу Майнз"-тай Тогтвортой байдлын гэрээ байгуулах гэлээ хэмээн иргэний хөдөлгөөнүүд давшилж эхлэхэд ийм гэрээ байгуулах гээгүй хэмээн эрх баригчид булзааруулах болсон. АН-ын дарга Тогтвортой байдлын гэрээнд "Үгүй" гэж хэлснээр энэ сэдэв улстөрчдийн бие бие рүүгээ өшиглөдөг бөмбөг болж орхив. Эрх баригчид Ц.Элбэгдоржийн Засгийн газрын үед байгуулсан Тогтвортой байдлын гэрээг хэд ч тоолсон яах вэ. Үнэндээ эцсийн үр дүн л ард түмэнд чухал. Тогтвортой байдлын гэрээг улс оронд ашиггүй нөхцлөөр байгуулж байсныг бүгд л яриад байгаа. Тархи угаах аяны эцэст "хадны мангаа" болж орхисон Тогтвортой байдлын гэрээнээс эрх баригчид татгалзах нь гэж таамаглаж болохоор байв. Харин энэ бүхний эцэст Ерөнхий сайд "50-иас дээш сая ам долларын хөрөнгө оруулбал Тогтвортой байдлын гэрээ байгуулж болно гэж хуулинд өөрчлөлт хийсэн"-ээ дуулгав. Өмнөх Засгийн газрын УИХ-д өргөн барьсан Ашигт малтмалын хуулийг эргүүлэн татаж, шинийг өргөн барихдаа ийм заалт нэмжээ. Түүндээ мөн "Лицензийг дуудлагаар худалдах" тухай өөрчлөлт оруулсан бөгөөд "Стратегийн ач холбогдолтой, төсвийн хөрөнгөөр хайгуул хийсэн ордуудад төрийн өмчийн оролцоо байна"гэж заажээ. "Ийм ордод төрийн өмчийн оролцоо 100 хувь хүртэл байж болно гэж манай Засгийн газар үзэж байгаа" гэж Ерөнхий сайд хэлсэн юм. Зэс алтны үнэ буурахад төсөв дампуурах уу? Төсвийн байгууллагад ажиллагсдын цалинг түүхэнд анх удаа 30 хувь нэмсэн гэдгээ Ерөнхий сайд онцлохоо мартаагүй. "Зууны мэдээ" сонинд тэрбээр саяхан ярилцлага өгөхдөө "Урьд урьдын Засгийн газрын хэнийх нь ч хийгээгүйг хийж байгаа" гэж үүнийгээ тодорхойлсон юм. Залуу гэр бүлд өгөх 500 мянга, хүүхэд бүрт олгох 3000, ахмад дайчид, одонтой эхчүүдэд өгөх мөнгө гэх мэтээр нийгмийн бухимдлыг намжаах "хөзөр" үргэлжилнэ. Хүндээ чиглэсэн бодлого хэрэгтэй ч хүн амаа бүхэлд нь халамжаас хамааралтай болгож орхих вий. Эдгээр буянлаг алхмуудын дүнд төрийн зардал хөөж, толгой нь ч данхайсаар. "Төсвийн зардал нэг триллион төгрөгт хүрлээ" гэж Сангийн сайд Н.Баяртсайхан мэдэгдсэн. Зэс алтны үнэ өсч байгаа таатай мэдээ сонор мялаасан өдрүүд үргэлжилж байна. Харин үнэ буурахад энэ их зардал төсвийг дампууруулах уу? "ОУВС-гийн зөвлөснөөр Тогтворжилтын сан байгуулж, зэс алтны үнэ буурсан үед улсын төсвийн ачааллыг түүртэлгүйгээр авч явах" тухай Ерөнхий сайд ярилаа. Энэ сангийн мөнгийг хүнд үе тохиолдоход хэрэглэх учиртайг Засгийн газрын тэргүүн онцлов. Тэр утгаар нь Шадар сайд "Зовох цагийн сан" гэж нэрлэхийг санал болгож байжээ. Зэс алтны үнэ буурсан нөхцөлд Тогтворжилтын сан төсвийн зардлыг хэр удаан үүрч чадах бол гэсэн асуултад Ерөнхий сайд "Олон улсын жишигт байдаг арга хэмжээ" гэхээс өөр тайлбар хийсэнгүй. Төртэй хүч хавсран үндэсний хөрөнгөтнүүдээ "дээрэмдэх" үү? "Гадна уур амьсгалтай холбоотойгоор Засгийн газар уян хатан ажиллах шаардлагатай байгаа" гэж Ерөнхий сайд М.Энхболд хэллээ. Өмнөхөө бодвол тэр иргэдийн хөдөлгөөнийхөн, эсэргүүцлийн жагсаал зохион байгуулагчидтай ажиллах ур дүйтэй болсон. Түүнийг ийнхүү хүмүүжихэд "Иргэдээ сонс" гэсэн АН-ын шахалт ч нөлөөлсөн байлгүй. Гэсэн ч Ерөнхий сайд иргэний хөдөлгөөний төлөөлөгчидтэй хэвлэлийнхний өмнө хэлэлцээрийн ширээний ард сууж зориглоогүй. Шөнө дүл болтол хаалттай хаалганы цаана үргэлжилсэн уулзалт нь хөдөлгөөнийхнийг худалдаж авсан байх гэсэн хардлага төрүүлэх сэжим болсон юм. Бөмбөгөрт гарсан гал, хадгаламж зээлийн хоршоонд мөнгөө хадгалуулагчдын азгүйтэл эрсдэл саармагжуулах тогтолцоо хэрэгтэйг сануулах болов. Төр хохирол барагдуулагчийн дүрд тоглохгүйн тулд хуулинд үүнийгээ суулгаж өгөх учиртай. Хохирсон хүмүүс төр рүү тусламж гуйж ирэх биш даатгалын  компани барааддаг жишиг тогтоомоор. Гэтэл энэ бүхнийг ярихын оронд бизнес эрхлэгчид эрсдэл үүрүүлэхийг хичээж байх шиг. Шүүхийн шийдвэр гарахаас өмнө өр төлбөрийг нь барагдуулж эхэл гэж бизнес эрхлэгчид шахалт үзүүлсэн нь ийнхүү болгоомжлоход хүргэв. "Өлсгөлөн зарласанд нь мөнгө өгдөг юм бол өлсөөд авъя л даа" гэж хохирогч эмэгтэй цухалдана. Төрийг дарамтлах замаар хохирлоо барагдуулж болно гэж бүр олон хүн бодвол яана. "Хадгаламж зээлийн хоршоодын байдлыг ерөнхийд нь харвал эрүүл бус хандлага ажиглагдаж байна" гэж Ерөнхий сайд М.Энхболд тодорхойлов. Эрх зүйн зохицуулалт хэрэгтэй гэж тэр үзэж байна. Хадгаламж эзэмшигчдийг түгшээгээд буй хоёр хоршоог тэрбээр "Хүний мөнгийг луйвардсан гэж ойлгож байгаа" аж. Хуулийн дагуу гэрээ байгуулж мөнгөө өгсөн хадгаламж эзэмшигчид ч хариуцлага хүлээх учиртай гэнэ. САПУ-гийн хэрэг явдалтай адилтгах хэрэггүйг сануулсан нь дээр гэж Засгийн газрын тэргүүн боджээ. "САПУ-гийн хувьд гамшиг байсан" хэмээн онцлов, тэр. Хүндхэн өнгөрсөн 100 хоногийн хэцүүхэн хэрэг явдлыг тоймлоход иймэрхүү. 
Б.Янжмаа

