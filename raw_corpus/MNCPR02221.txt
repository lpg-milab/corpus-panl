Гуулингийн гуниг

Элэг эмтрэм явдал энэ намар Халх гол орчимд болсныг эх сурвалжууд тас нуув. Монголын хүн амын багтаамж бага тул өргөн уудам нутагт юу болсон нь яаж ийгээд дуулддаг. 
Манай зүүн хилээр хэсэг солонгос иргэн нэвтэрсэн гэнэ. Хамгийн гол нь хилийн харуулд өөрсдийгөө барьж өгөхийг хичээгээд дархан хилийн торгон шугамаар зөндөө явжээ. Хилчид тэр үеэр хил дээрээ байсангүй гэх нь ч юу юм. Юутай ч амьд хүний бараа харж чадалгүй байсаар дүрвэгсдээс хэд хэдэн хүүхэд нь өлбөрч насан өөд болсон. Үйл явдал товчхондоо ийм. Дэлхий дээр Америкаас Куба, Азиас Ардчилсан Солонгос гэдэг ганцаардсан хаалттай хоёр орон бий. Ялангуяа Гуулин гэж өвгөд маань нэрлэдэг хойд Солонгосын ард түмэн бараг нийтээрээ насан туршийн эмгэнэл, гуниг дунд аж төрдөг. Манай орноос салж ядаж байгаа хүсмээргүй коммунист дэглэм тэнд зөвшилцөх сөрөг хүчингүй 100 хувь ноёрхож улс орныг бүхэлд нь хянадаг. Агуу их Ким Ир Сен, Чухчагийнхаа хувьсгалт уриаг ягштал баримталж, АНУ тэргүүтэй "империалист" гүрнүүдээс үргэлжийн сэрэмжтэй байдаг гэсэн. Энэ хавийн зургаан орон зургаан талт гэрээ хэлцэл хийх гээд ядаад цөхдөг. Хойд Солонгосын эрх баригчид сав л гэвэл цөмийн пуужингийнхаа товчийг дарчих гээд буланд шахагдан шархдсан араатан мэт дэлхий нийтийг түгшээнэ. БНМАУ саяхан болтол БНАСАУ лугаа коммунист дэглэмтэй байсан. Манай МАХН ч иймэрхүү чиг угшлын улс төрийн хүчин тул тэд бидэнтэй хаа очиж их л дотно. Тийм ч учраас Солонгосоос дүрвэгсдийн асуудалд тун болгоомжтой ханддаг нь зөв юм. Өглөөнөөс үдэш хүртэл сэтээ сэвээгүй хөдөлмөрлөдөг энэ орны эгэл олон сая иргэд "ингэж амьд явснаас ..." хэмээн хөнжил дотроо шивнэлддэг аж. Бас бидэн шиг Өмнөд Солонгос руу хэрхэн гарах тухай элдвийн цуу тэнэнэ. Хойд Солонгос хойд талаараа БНХАУ-тай хиллэдэг. Хоёр орныг заагласан Түмэн голын урд эргээс үе үе ядуу иргэд хил хамгаалалтыг зад татан Хятадын нутаг руу уйлалдан орилолдон орж ирэх нь элбэгшжээ. Хятад улс дүрвэгсдийг нэгэнт амьд мэнд ороод ирвэл сөргүүлж гал нээдэггүй. Эх орноосоо урваж, дайжсан ард олныг ардчилсан Солонгос орон араас нь пулемётоор өчиггүй буудан хөнөөх буюу хоёр гарын алгыг цоо сүвлэн боолтоор хавсран эрэгдээд ачаад явчихдаг гэсэн. Нутгаасаа гарах явцад хилийнхэнд оногдоогүй хэсэг нь баруун зүгийг барин их л хол замыг туулна. Их Хянганы нурууг даван олон зуун километр бэдэрсний эцэст сая Монгол орны зүүн хязгаарт ийн хүрдэг. Хойд Солонгосчууд өөр зуураа "Хэрэв Монгол Улсад нэвтэрч чадвал тэд нар биднийг буцааж тушаахгүй. Харин ч өмнөд Солонгос руу хүргэдэг" гэсэн яриа тархжээ. Бидэнтэй ижил төрх царайтай ард түмэн Солонгосын хойгт зэрэгцэн оршихдоо амьдрал нь инээд, нулимс лугаа тэс өөр байх юм даа. Хойд Солонгосоос манай орон ажиллах хүч авч "Ногоон хэрэм" хөтөлбөрийг гүйцээх тухай Байгаль орчны сайд өнгөрсөн жил гэрээ хийсэн байдаг. Хөөрхий тэднээс аль болох олон иргэдийг эх орондоо авчирвал том буян тэр биз ээ. Түүнээс гадна бид ч өмнөд Солонгос руу чөлөөтэй явах нь нүүр бардам юм. Монгол Улс социализмын үед ардчилсан Солонгосын олон зуун өнчин хүүхдийг өсгөж, өндийлгөсөн түүх бий. Дэлхий нийтийн анхаарал татаж буй Ардчилсан Солонгос буюу Гуулин хүн гунигаар дүүрэн амьдарч байна. 
Ж.Гангаа

