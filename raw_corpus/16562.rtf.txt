№285 (16562)          
1986 оны арван нэгдүгээр сарын 28.
Механикжуулалт мал аж ахуйд

Мал аж ахуйн үйлдвэрлэлд механикжилтын түвшинг дээшлүүлж, улмаар хонь хяргах, мал угаах байрыг ариутгах, цэвэрлэх ажлын дийлэнх хэсгийг болон энгийн фермд үнээ саах ажлын тавиас доошгүй хувийг механикжуулах, мал аж ахуйн суурь хэсгийг цахилгаанаар хангах асуудлыг төлөвлөгөөтэйгөөр хэрэгжүүлэхийг намын XIX их хурал онцлон заасан билээ. 

Сүүлийн жилүүдэд мал аж ахуйн үйлдвэрлэлийн хөдөлмөр зохион байгуулалтын дэвшилт хэлбэр мал төллүүлэх бааз, цогцолбор, саалийн ферм, сүү тосны механикжсан цех, томсгосон суурьтай бог малын хэсэг, мал бордох талбай, өсвөр үхэр эрчимтэй бойжуулах цэг зэрэг суурин үйлдвэрлэлийн ажиллагаатай, объектууд бий болсоор байгаа нь үйлдвэрлэлийн хүнд хүчир гар ажиллагааг механикжуулах. цахилгаанжуулах, малчдын хөдөлмөр, ахуй, соёлын түвшинг дээшлүүлэхэд орчин үеийн шинжлэх ухаан, техникийн ололт, амжилтыг нэвтрүүлэх зохистой нөхцөлийг бүрдүүлж байна. 

Хөдөө аж ахуйн төв суурин газрууд цахилгаан эрчим хүчээр хангагдаж, сангийн аж ахуй, тэжээлийн үйлдвэр, аж ахуйн дал орчим хувь эрчим хүчний системд холбогдон мал аж ахуйн үйлдвэрлэлийн бригад, ферм, тасаг цахилгаанжсанаар мал аж ахуйн суурьд болон малчид гэртээ телевизийн нэвтрүүлэг үзэж, ахуйдаа цахилгаан хэрэгсэл хэрэглэх эхлэлт тавигдлаа. 

Өнгөрсөн хугацаанд малын тэжээл бэлтгэх олон арван үйлдвэр, цех, саалийн үнээний механикжсан ферм, цөцгийн тос үйлдвэрлэх механикжсан суурин завод, цех, гахай, шувууны ферм, усжуулалтын барилга байгууламж зэрэг үйлдвэрлэлийн өндөр хүч чадалтай объектууд байгуулагдан, тэжээл үйлдвэрлэх, түгээх, худгаас ус татах, малын байрны бичил. уур амьсгалын зохистой горимыг бий болгох, үнээ саах, хонь хяргах, цөцгийн тос, цагаан идээ боловсруулах, мал угаах, услах, хөрзөн бууц цэвэрлэх зэрэг үйлдвэрлэлийн ажиллагааг механикжуулах, цахилгаанжуулах ажил эрчимжиж эхэллээ. Гэвч хонины ноос хяргах, үнээг цахилгаанаар саах, тэжээл түгээх механикжсан ажлын хэмжээ нийт малын өчүүхэн хувийг хамарч ямаа самнах, ингэ, гүү саах, тэмээний ноос хяргах, мал нядлах, бог малын сүү, цагаан идээ ашиглах, мал аж ахуйн бүтээгдэхүүнд анхдагч боловсруулалт хийх зэрэг үйлдвэрлэлийн ажиллагаа огт механикжаагүйгээс мал аж ахуйн үйлдвэрлэлийн ихэнх ажилд гар хөдөлмөр зонхилсон хэвээр байна. 

Худгаас ус татах өрцөт насос, салхин сэнс, хөрзөн цэвэрлэх төхөөрөмж, тэжээл хэрчигчийн редуктор, мал угаах механикжсан ванн, сүү, тосны суурин завод, гүүний айраг үйлдвэрлэх, малын тэжээл бэлтгэх механикжсан цех зэрэг мал аж ахуйн үйлдвэрлэлийн хүнд хүчир ажил, малчдын гар хөдөлмөрийг хөнгөвчлөхөд зориулагдсан зарим нэг тоног төхөөрөмжийг мал аж ахуйн эрдэм шинжилгээний хүрээлэнд зохион бүтээж үйлдвэрлэлд туршсан боловч эдийн засгийн ур дүнг нь тооцож, өргөн хүрээтэй хүрэлцэхүйц үйлдвэрлэж нэвтрүүлэх ажлыг санаачлан зохион байгуулах асуудал эзэнгүйдсээр байна. 

Нэгэнт үр ашигтай нь нотлогдсон техник хэрэгсэл, тоног төхөөрөмжийг дотооддоо хийх, үйлдвэрлэлд нэвтрүүлэх, заримыг гадаадаас худалдан авч, ашиглах асуудлыг зохицуулах, материаллаг баазыг бэхжүүлэх, мэргэжлийн боловсон хүчнээр хангах, мал аж ахуйн зориулалттай шинэ техник хэрэгслийн үндэсний ба олон улсын машины үйлдвэрлэлийн сорилт явуулж техникэдийн засгийн үнэлгээ өгөх, механикжсан ажлын бүтээл, шатахуун, материал, засварын ажлын хөдөлмөр зарцуулалтын болон эд анги, сэлбэг хэрэгслийн элэгдэл, эдэлгээний хугацааны норм, норматив тогтоох ажил өнөөгийн шаардлагаас хол хоцорч байхад Хөдөө аж ахуйн Яам идэвхгүй байр суурь баримталсаар байна. 

Мал аж ахуйн механикжуулалт, цахилгаанжуулалтын салбарын техникийн бодлогыг шинжлэх ухааны үндэстэй боловсруулан тууштай хэрэгжүүлэхийг амьдрал зүй ёсоор шаардаж байна. Мал аж ахуйг механикжуулах, хүүний үр ашгийг дээшлүүлэх нэгдсэн бодлогыг бие даан хэрэгжүүлэх, удирдан зохион байгуулах тодорхой эзэнгүйгээс мал аж ахуйн суурь, хэсгийг цахилгаанжуулах, хөдөлмөр хөнгөвчлөх, түлшээр хангах ажил туйлын удаашралтай байна. 

Мал аж ахуйн үйлдвэрлэлийг механикжуулах, малчдыг цахилгаан эрчим хүчээр хангах нь бэлчээрийн мал аж ахуйг эрчимтэй хөгжүүлэх цогцолбор ажлын бүрэлдэхүүн хэсэг мөн. Манай орны байгаль, цаг уур, үйлдвэрлэлийн нөхцөлтэй төстэй бэлчээрийн мал аж ахуй эрхэлдэг Зөвлөлт Казахстан, Киргизид мал аж ахуйн үйлдвэрлэлд механикжуулалт, цахилгаанжуулалт нэвтрүүлэх, малчдын ахуй, соёлын түвшинг дээшлүүлэх талаар хуримтлагдсан баялаг туршлагыг өргөн хүрээтэй судлан нэвтрүүлэх, хоёр орны үйлдвэрлэл, эрдэм шинжилгээний байгууллагуудын ажлын уялдаа холбоог өргөжүүлэн шууд харилцааг үр нөлөөтэй ашиглах шаардлагатай байна. 

Мал аж ахуйн үйлдвэрлэлийг механикжуулах, цахилгаанжуулахад ШУТ-ийн улсын хороо, Монголын шинийг санаачлагчдын нийгэмлэг, БНМАУ-ын ШУА тэрчлэн үйлдвэрлэл эрдэм шинжилгээний бусад байгууллагуудын санаачилга дутаж, өөр хоорондын ажлын уялдаа холбоо ч муу байгааг дээрх байгууллагуудын нам, захиргааны удирдлага ноцтой анхаарч шинэчлэлт, өөрчлөлт гаргах цаг болжээ. 

Мал аж ахуйн үйлдвэрлэлийг амжилттай механикжуулахын тулд мэргэжлийн боловсон хүчин бэлтгэх, Нэн ялангуяа зоомеханикч, худаг усны техникч, цахилгаанчин, механикч, хөргөлгийн техникч зэрэг инженер техникийн ажилтныг тодорхой төлөвлөгөөтэйгөөр бэлтгэх, мэдлэг мэргэжлийг нь дээшлүүлэх системтэй арга хэмжээ авах хэрэгтэй байна. Бэлчээрийн мал аж ахуйн үйлдвэрлэл, малчдын хөдөлмөр хөнгөвчилж ахуйн нөхцөлийг дээшлүүлэхэд нар салхи, биохий, ус гэх мэт нөхөн сэргээгдэх эрчим хүчний эх үүсвэрийг өргөн ашиглаж худгаас ус татах, малчны сууц, малын хашаа хороог гэрэлтүүлэх, ус бүлээсгэх, төлийн байр дулаацуулахад өргөнөөр нэвтрүүлэх нь зүйтэй юм. 

Мал аж ахуйн үйлдвэрлэлд соёл нэвтрүүлж, механикжуулалт, цахилгаанжуулалтын асуудлыг идэвхтэй шийдвэрлэж өгөхийг хөдөөгийн малчид хөдөлмөрчид хүсэн хүлээсээр байна. 

