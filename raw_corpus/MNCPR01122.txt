Юанийн хадгаламж эрсдэл дагуулахгүй

Тун саяхан даатгалын хадгаламж нээн олныг хошууруулж байсан Улаанбаатар хотын банк юанийн хадгаламжийн үйлчилгээ нээж дахин шуугиан тарив. Ам.долларын ханш өдрөөс өдөрт буурч буй энэ үед юаний ханш л тогтвортой байгаа билээ. Үүнийг эртнээс ажигласан худалдаачид банкин дахь хадгаламжаа юань болгосон сурагтай. Энэ талаар тус банкны орлогч захирал О.Орхоноос асууж тодруулснаа уншигч танд хүргэе. 
-Улаанбаатар хотын банк 10 хувийн хүү бүхий юаний хадгаламжийн үйлчилгээ нэвтрүүлсэн гэж сонслоо? -Дэлхийн зах зээлд ам.долларын ханш өдрөөс өдөрт бууж буйг хүн бүхэн мэдэрч суугаа. Үүнтэй холбоотойгоор харилцагч үйлчлүүлэгчдийнхээ эрэлт хэрэгцээг тооцож үзсэний үндсэн дээр манай банк юаний хадгаламжийн үйлчилгээ нэвтрүүлж эхэллээ. Цаашид харилцагчдадаа данс төдийгүй хугацаатай хадгаламж бий болгох зорилго тавин ажиллаж байна. Цаг үе ч тэгж шаардаж буйг энд онцлон тэмдэглэх хэрэгтэй байх. Нөгөөтэйгүүр, бид харилцагч нэг бүрийнхээ эрх ашгийн төлөө ажиллах үүргийнхээ дагуу тэдний эрэлт хэрэгцээг дагаад бид Монголд анх удаа урт хугацаатай юаний хадгаламжийг өндөр хүүгээр авч эхэлсэн. Зарим иргэн яагаад заавал юаний хадгаламж гэж хэмээн гайхаж сууж мэдэх юм. Үнэн хэрэгтээ, манай улсын гадаад худалдааны хамгийн том түнш бол БНХАУ гэдэгтэй маргах хүн гарахгүй биз. Өнгөрсөн жил гэхэд л нийт экспортын тавин хувь, импортын дөрөвний нэг нь зөвхөн Хятад улстай хийгдсэн тухай статистик мэдээ бий. Энэ тоо цаашид ч улам өсч идэвхжих нь мэдээж. Өнөөдөр манай улсын хувьд юань нь долларын дараа орох чухал валют болж хувирчихаад байна. Манай харилцагчдын дийлэнх нь гадаад худалдаа эрхэлдэг хүмүүс. Түүнийгээ дагаад хадгаламж нь ч валют байдаг. Тэд цаг үргэлж ханшийн эрсдэлээс айж байдаг нь нууц биш юм. Нөгөөтэйгүүр, харилцагчид маань ихэнхдээ улирлын шинжтэй бизнес эрхэлж ашгаа доллар болгож хөрвөөгөөд хадгалуулах нь бий. Гэтэл өнөөдөр ханшийн уналт ашиг олох бус харин ч алдагдалд орох хэмжээнд тулчихаад байна. Тэгэхээр хэн ч алдагдалд орохыг хүсэхгүй биз дээ. Шуудхан хэлэхэд, энэ цаг үед хадгаламжаасаа ашиг хүртэх зөв гарц бол зөвхөн юаний хадгаламж болжээ. Хятадын төв банкны ерөнхийлөгчийн мэдэгдсэнээр бол цаашид ч ханш нь тогтвортой байна гэсэн. Энэхүү мэдэгдэл нь нэгдүгээрт, юанийг улам чөлөөтэй арилжаалагддаг валют болгох тал дээр маш их анхаарч ажиллаж байгаагийн шинж. Тэр хэрээр юаниар олсон орлогоо юаниар нь хадгаламжинд байршуулах нь эрсдэлээс сэргийлж чадах гарц гэдгийг дахин хэлчихье. Тодрууулбал, Хятадаас бараа импортолдог компаниудын хувьд ханш тогтвортой байгаа дээр юаниа тодорхой хугацаагаар банкинд хадгалуулаад хүү олж байгаад эргээд хэрэгцээтэй үедээ бараа бүтээгдэхүүнийхээ үнийг тухайн хадгаламжаасаа шилжүүлснээр эрсдэлээс найдвартай хамгаалагдаж чадна гэсэн үг. Хоёрдугаарт, маш чухал хэлэх зүйл бол Хятадад юаний хүү дээд тал нь жилийн тав орчим хувь байгаа. Гэтэл бид жилийн арав орчим хувь дээр хадгаламж авахаар зарлачихаад сууж байна. -Манайх шиг жижиг орны хувьд ийм өндөр хүү амлах нь зөв бодлого байж таарах уу. Үнэндээ таван хувийн зөрүү бидэнд эргэлзээ төрүүлж байна. Тиймээс эрсдэл дагуулахгүй гэх баталгааг та нар гаргаж өгч чадах юм уу? -Тэгэхээр энэхүү зөрүүг дагаад Хятадын хөрөнгө оруулалт банкны хийгээд хувийн салбарт орж ирэх магадлал өндөр. Нөгөөтэйгүүр, их хэмжээний юань Монголд орж ирж байгаа нь нууц биш. Тэр хэрээр юань өөрөө төгрөг болж хөрвөөд хадгаламж зээлийн хоршоодоор дамжиж өндөр хүүтэй зээл болж хувираад байна. Гэтэл энэ мэтчилэнгээр хөрвөж байгаа зүйлийг чинь банкаар дамжуулж хийх нь илүү хяналттай болж эрсдэл нь багасах учиртай. -Хадгаламжийг юаниар нь авч эхэлснээр Монгол Улсын мөнгөний бодлоготой нийцнэ гэж та бодож байна уу? -Монгол Улсын эдийн засагт эерэг зүйл байгаа гэдгийг бардам хэлэх байна. Ийн хэлэхийн учир Монголд өнөөдрийг хүртэл арилжааны банкууд юаниар хадгаламж авч хүү зарлаж байгаагүй. Манай банк анх удаа иргэдийн болон байгууллагын орлогыг юаний хадгаламжийн бүтээгдэхүүнийг зарлаж өндөр хүү тогтоож байна. Мөн урт хугацаатай авч ч эхэлсэн. Үүнийг дагаад цаашид зөвхөн хадгаламжийн бүтээгдэхүүн гэхгүй юаньтай холбоотой олон төрлийн бүтээгдэхүүн энэ өөрийн эрхгүй дагаад бий болно л доо. Эдгээр нь одоохондоо эхлэх арай болоогүй ч бэлтгэл ажил хангагдсан. Үүний дараа юаний эх үүсвэртэй болоод ирэхээр бүтээгдэхүүнүүдээ нэг нэгээр нь зах зээлд дахин дахин гаргах болно. Үүний үр дүнд хямд эх үүсвэрээ Монголдоо байршуулах боломж нээгдэнэ. Энэ нь хэн хэндээ ашигтай. Тийм учраас банкны хувьд юм уу эсвэл харилцагчдын хувьд ямарваа нэгэн алдагдал гарахгүй . 


