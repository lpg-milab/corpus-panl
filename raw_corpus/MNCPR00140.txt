Чиглэлгүй микронууд 400 төгрөгөөр явж байгааг зохицуулах газар байна уу?

Нийслэлийн хүн амыг "унаа"-гаар хангахын тулд өдөрт дунджаар 1000 том оврын автобус явах шаардлагатай аж. Гэтэл өнөөдөр ердөө 450-550 орчим автобус иргэдэд үйлчилж байна.
Эдгээр нь "Автобус-1", "Цахилгаан тээвэр" компани хэмээх улсын данснаас гаднах 23 хувийн автобус эзэмшигчийн өмч. Дээрх хувийн байгууллагууд иргэдийн бухимдлыг багагүй өдөөдөг бололтой. Өөрөөр хэлбэл, төрийн мэдлээс гарсан автобус компаниуд нэлээн дулимагхан ажиллаж байна гэсэн үг. Үүний нэг тод жишээ нь цагийн хуваариа баримталдаггүй явдал. Уг нь зуны хуваариар 07.00-22.00 цаг хүртэл иргэдэд үйлчилж байх ёстой юм байна. Тэгвэл хувийн хэвшлийн автобуснууд 21.00 цагаас хойш үзэгдэхээ больдог. Үүний улмаас нийтийн тээврээр үнэгүй зорчих тасалбартай хөгшин настай, хөгжлийн бэрхшээлтэй хүмүүс хохирч байгаа юм. Том оврын автобусны чиглэлд микронууд явах зөвшөөрөл байдаггүй гэнэ. Гэвч өнөөх "адтай" микроныхон азтай агшныг тэр болгон алддаггүй нь том оврынхны ажлаа цалгардуулдгийн бас нэгэн тод жишээ болов уу. Оройн цагаар том оврын автобус чиглэлдээ явахгүйг далимдуулж, микро автобуснууд үнээ нэмэн иргэдийг мөлжих явдал жирийн үзэгдэл болжээ. Тодруулбал, 20.00 цагаас хойш Орбит руу автобус явахгүй байсаар зун дууслаа /Уг чиглэлд солонгос эзэнтэй "Автобус-2" компанийн иргэдийг тээвэрлэдэг/. Баруун дөрвөн замаас микроны мөнгө хураагчид "Орбит 400-гаар" гэж орилоод хүнээ пиг дүүргээд хөдөлдөг юм. Жолоочоос нь энэ чиглэлд орой автобус явдаггүй юм уу гэхээр хоёр автобусны хооронд дөрвөн микро явдаг юм аа гэсэн хачирхалтай хариултыг сонслоо. Энд автобус хүлээж хоёр цаг зогссон ч ирсэнгүй нь "Автобус-2" компани орой иргэддээ үйлчилдэггүй болохыг нотлох шиг. Энэ нь нэг талаас тухайн байгууллагын буруутай үйл ажиллагаа ч нөгөөтэйгүүр тэднийг хянадаг Нийтийн тээвэр зохицуулалтын газрын хайнга ажиллагаа буюу. Дээрх асуудлын дагуу Нийтийн тээвэр зохицуулалтын газарт хандтал "Бид оройн цагаар автобусаа цөөрүүлдэг. Манай байцаагчид хүрэлцэхгүй болохоор хаана ямар асуудал гарсан болгоныг хянах боломжгүй. Гэхдээ ямар автобус, хаана, аль чиглэлд хэдэн цагт явж байгаа бид төвдөө хянадаг. Ингэхийн тулд автобус бүрт станц суурилуулсан. Тиймээс автобус явахгүй байна гэж үзэх үндэслэл алга" гэх юм. Гэтэл тэрхүү хянагч багаж нь чухам хаана, ямар төрлийн автобус явдгийг үнэн зөв заадагт эргэлзээ төрүүллээ. Учир нь оройн цагаар явдаггүй автобуснууд микроныхонтой тохиролцоод, станцаа тэдэнд суурилуулдаг гэсэн баттай мэдээлэл ч бий. Иймд тухайн станц эзэмшигч төвийн хянах самбарт ирээсээ хийж байгаагаар харагддаг биз ээ. Оройн цагаар иргэдэд үйлчилдэг автобус төрөөс нөхөн олговор авч эхэлсэн. Тэгвэл үүргээ биелүүлдэггүй автобус компанийнхан улсаас нөхөн олговор авч байгаа нь хэр үнэнд нийцэх вэ. Хэрэв өвлийн улиралд автобуснууд ийм маягаар ажиллабал, хөлдөө жийх унаагүй оюутнууд автобусны буудал дээр бээрч унах эсвэл үнэтэй микрогоор зорчиж байдгаа шавхах биз ээ. 
М.МӨНХЦЭЦЭГ 