УДИРДАГЧИЙН ЭРЭЛД

Монголын өнөөгийн улс төрийн тайзан дээрхи бүлэглэлүүд, тэдний ашиг сонирхол хаанаа нийлж, юун дээрээ зөрчилдөж буйг харуулсан цуврал тойм бичиж өгөхийг Баабараас бид хүссэн юм. Ингээд түүний ирүүлсэн өгүүллүүдийг "Баабарын тойм" булангаар цуврал болгон нийтэлж байна 
Лениний бичсэн террорист сурах бичиг Төр ба хувьсгал, Дөрөвдүгээр сарын сэдвүүдээс ишилсэн "хувьсгалын тохироо" гээч юмыг сүүлийн үед их ярих боллоо. Уул нь чөлөөт ардчилсан нийгэмтэй аль ч оронд сайд дарга болоод баячууд хөрөнгөтнийгөө дарлаж буй анги гэж ойлгодоггүй, нийгмийн менежмент хийж буй хэсэг гэж үздэг. Америкт Бушийг, Солонгост Хюндай компанийг, Японд ханхүүг, Германд Рейхстагийг ард түмнээ дарлан зовоож буй анги гэж тодорхойлбол лав галзуу гэж үзэх байх. Нийгмийн менежмент хийж буй хэсэг Монголд ч ард түмний хүсэл зоригоор, тэдний чөлөөт сонголтоор гарч ирсэн. Сонгогчийн чамархайнд гар буу тулгаж байгаад сонголтыг нь хийлгэсэн нэг ч тохиолдол одоогоор мэдэгдээгүй байна. Ямар л нийгмийн сэтгэлгээний төвшин байна, тийм л төлөөлөл буй болсон байж таарна. Сонгогдсон хүмүүс луйварчид юм байна гэж дүгнэх бол тусдаа хэрэг. Тэднийгээ зайлуулдаг механизм ч байх л ёстой юм. Ийм механизмаа хэрэглэж чадахгүй болохоор хүчирхийллийн тухай Ленин багшийнхаа сургаалыг эргэж санаад унав бололтой. Онолчдын тодорхойлж буйгаар "дарлагдаж буй" мань мэт нь цаашид дарлуулмааргүй бодогдоод, "дарлаж буй" Үндэстэн дамнасан удирдагч мэт нь дарлаж чадахаа больчоод буй бололтой. Яг ингэнгүүт нь нийгмийг удирдах мэргэжлийн хувьсгалчдын баг гарч ирж жолоон дээр суух тухай талийгч Ленин багш маань сургаж, бас гэрээслэж билээ. Одоо тэд удирдагч хэрэгтэй байна гэж шуугилдацгаана. Удирдагч хаана байна? Хэн жолоодогч вэ? Хааш нь жолоодох вэ? Манай нийгэм улс төрийн гүн хямралд орчихоод байгаа нь яалт үгүй үнэн факт билээ. Энэ бол тогтоцын хямрал. Улс төрийн намын систем, сонгуулийн систем, шүүхийн систем, төрийн институцийн систем хямралд ороод ердийн механизмаар явахаа больчихжээ. Шудрага бус хуваарилалт, нийгмийн ядуурал, гэмт хэргийн өсөлт, газар авч улаандаа гарсан авилга хээл хахууль иргэдийг бухимдуулж байна. Энэ бухимдал янз бүрийн хэлбэрээр үе үе оволзон бужигнана. Жолоон дээр нь хэн нэг нь гараад гараа гозолзуулахад л бухимдсан түмэн юу руу ч үсрэн ороход бэлэн байна. Гэтэл хэн ингэж гараа гозолзуулахад бэлэн байна вэ? Нийгэм хэнийг хүлээж авахад бэлэн байна? Нэгдүгээрт, Ерөнхийлөгч Энхбаяр. Тэрээр шинэ Монголын түүхэнд гарсан үнэхээр Эзэн байж чадсан гуравдахь том удирдагч юм. Чойбалсан, Цэдэнбал, Энхбаяр гурав шиг бүгдийг нь зангидаж атгаж чадаж байсан өөр бие хүн байгаагүй. Гэхдээ түүний эрх мэдлийг өөр дээрээ хураах арга нь урьд Улсын бага хурлын дарга, МАХН-ын тэргүүн, Ерөнхий сайдын алба хашиж байсан Гэндэнтэй их адил. Гэндэн УБХ-ын дарга байхдаа өөрийгөө IX Богд гэж тодорхойлж байсан бол намын дарга болуутаа Засгийн газрыг намын аж ахуй хариуцсан хэлтэс болгож хувиргасан, харин Ерөнхий сайд болуутаа намыг "төрийн улаан булан" гэж улайм цайм нэрлэж байлаа. 2000 оны Үндсэн хуулийн өөрчлөлтөөр Ерөнхийлөгчийн эрх мэдлийг агшаан "одон хариуцагч нярав" болгосон, санаачилж хэрэгжүүлсэн хүн нь Энхбаяр өөрөө. Одоо тэрээр намыг ч, Засгийн газрыг ч Ерөнхийлөгчийн бараа бологч болгон хувиргана. Үүнд шалтгаан хэрэгтэй.Үүнд шалтаг хэрэгтэй. Ард түмэн хүчтэй удирдагчаа шаардах тийм шалтаг хэрэгтэй. Тэгэхийн тулд ард түмэн эмх замбараагүй байдалд хэсэг зовох ёстой. Хоёрдугаарт, Ерөнхийлөгч асан Багабанди байна. Энэ хүн дахин удирдагч болон босч ирэх магадлал ихтэй. Түүнийг гол хоёр улс төрийн намын төвийн хэсэг аль алин нь дэмждэг. Энхбаяр ч зуумтгай, Багабанди ч зуумтгай гэхдээ Багабанди нь алив үйлсийг тэвчээртэй хүлээж чаддагаараа давуутай. Шинэ зуун гарсаар Монголын улс төрийн тайзан дээр зөвхөн энэ хоёр бие хүний тэмцэл болж тэр нь янз бүрийн хэлбэр зохиомжид хувиран илэрч байв. Тоглолт дуусаагүй, магадгүй дөнгөж хоёрдугаар раунддаа орж байж болох юм. Гуравдугаарт, магадлалтай хүн бол Мэндсайханы Энхсайхан байна. Түүний маневр битүүлэг, оньсого лугаа адил хачирхалтай. Юутай ч тэрээр сонгуулийн дараа Энхбаярт бууж өгснөөр барахгүй дэлүү шиг очиж наалдаад аялдан дагалдагч нь болчихжээ. Энэ нь бүрэн бууж өгч шалдаа унасны илэрхийлэл үү, эсвэл дараагийн цохилт өгөхийн тулд түр зуурын холбоотонтой болсон хэрэг үү. Дараагийн цохилт нь хэн рүү хандсан, юуны тулд гэдэг нь учир битүүлэг байна. Түүний нэр хүнд хүмүүсийн дунд гайгүй байгаа, үүнийгээ ч тэр мэдэж байгаа, нэгэнт мэдэж байгаа бол ашиглахгүй өнгөрөөхөөр цайлган хүн бас биш. 


