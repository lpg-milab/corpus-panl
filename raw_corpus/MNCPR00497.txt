Төр засаг шашныг хүндэтгэв

Шашин нь төрөө дээдэлж, төр нь шашныг хүндэтгэх Монгол Улсын Үндсэн хуулийн дагуу өчигдөр Зайсангийн аманд томоохон ёслол боллоо. Уг арга хэмжээнд Монгол Улсын Ерөнхий сайд Ц.Элбэгдорж, тэргүүтэй Засгийн газрын бүрэлдэхүүн, УИХ-ын гишүүд, урлаг соёл шашны зүтгэлтнүүд хүрэлцэн ирж Бурхан багшийн сэрэг дүрийг нээх, аравнайлах ажиллагаанд оролцов.
Өндөр гэгээн Занабазарын нэрэмжит "Шашны соёлын өв"-ийг одоогоос жил гаруйн өмнөөс барьж эхэлсэн. Бага хугацаанд амжуулж том бурхантай болцгоолоо. Богд Дүнжингаравын хормойд байрласан 21 метр өндөр Бурханы сэрэг дүр Улаанбаатар руу харан наминчилж нигүүслэл, буянаа мөнхөд илгээх аж. Бурханыг равнайлж буй санаачлагч Гүрү Дива Рембучи хэмээх өвөрлөгч лам өөрийн биеэр хүрэлцэн ирж үг хэлсэн. Нас өндөр энэ эрхмийг шавь нар нь тусгай тавиур дээр дамжлан авчирсан бөгөөд тэрээр бие нь нэлээд ядруу бололтой харагдана. Өөрөө ч харах сонсох минь муудсан гэж сүсэгтэн олондоо учирлаад цааш нэлээд үг хэлсэн боловч яриа нь ойлгогдсонгүй. Харин Байгаль орчны сайд У.Барсболд уг бурхныг гол бүтээгчийн хувьд нээж сэтгэгдлээ хэллээ. Тэрээр хэлэхдээ: Хүн хүнээ хайрлах, байгал эхээ хайрлах энэрэнгүй сэтгэлийн билгэдэл нь энэ бурханы сэрэг дүр юм. Цаашид байгаль дэлхий тавирч, цаг агаар уярч, бороо, хур цас цагтаа ордог болж, ган зудын гачаалаас гараасай билээ. Хүмүүс бие биенээ хайрлаж, төр нь шударга байж, түмэн олон минь амгалан байх болтугай гэсэн билэгт ерөөлийн үг хэлсний дараа сүсэгтэн олон бурханд мөргөж, нар зөв тойрцгоов. Бурхан багш нь өдгөөгөөс 3000 жилийн тэртэй Энэтхэг улсад мэндэлсэн бодит хүн юм. Монголчууд анх XIII зуунаас эхлэн энэ хүний сургааль номнолыг судалж эхэлсэн түүхтэй. Улмаар XVII зуун гэхэд Бурхны шашин манай улсад гүн байр сууриа эзэлсэн төдийгүй түүний бүх сургааль, тайлбар сэлт бүгд 225 боть номыг эх хэлэндээ орчуулсан. Өдгөө дэлхий дээр Ганжуур, Данжуур хөлгөн судар, түвд, монгол, хятад гуравхан хэл дээр байдаг. 
Г.Мандуул
