Зурхайчдыг хэн бэлтгэж байв

Манай улсад зурхай судлалаар ажиллаж байгаа гэх 200 хүний асуудал саяхан хуулийн байгууллага дээр яригдаж эхэллээ. Тэднийг хуулийнхны анхааралд авчирсан этгээд нь "Хүмүүнлэгийн бахархал" ТББ юм байна. 
Зурхайчидтай холбоотой ноцтой баримтууд анх Цагдаагийн ерөнхий газрын дэд дарга, цагдаагийн хурандаа Б.Болдбаатарт иржээ. Харин Болдбаатар хурандаа харьяаллынх нь дагуу Сонгинохайрхан дүүргийн цагдаагийн хэлтэст хүргүүлсэн гэнэ. Зурхайч гэх тодотголтой дээрх хүмүүст тамга тэмдэг, гэрчилгээ олгож байсан хүн нь Монголын Зурхай, сүнс судлалын академийн ерөнхийлөгч О.Сэрээнэн гэж хүн байх юм. Түүний "Зурхайч мөн" хэмээн батламжилсан хүний тоо 200 хол давжээ. Тэдэн дотор нь гандангийн гадуур суудаг хүмүүсээс эхлээд хүмүүсийн дунд нэр хүнд олсон хүн ч байна. Үндсэндээ Монголын зурхайчдын олонх нь энэхүү О.Сэрээнэнгээс зурхайч цолыг авчээ. Ингэхэд О.Сэрээнэн гэх удирдлагатай "Монголын Зурхай Сүнс Судлалын академи" гэж ямар байгууллага байна вэ? Сонгино хайрхан дүүргийн XII хороонд оршин суугч О.Сэрээнэн нь 1999 онд Хууль зүйн яамнаас МЗССА-ийн гэрчилгээ тамга тэмдгийг авчээ. Орлого оруулагчид нь дээрх 200 зурхайч. Тэдэнд "Монголын Зурхай сүнс судлалын академийн хүндэт академич" гэсэн батламж, үнэмлэхийг 250 мянган төгрөгөөр зардаг байж. Тус байгууллагад албан ёсны байр сав гэх юм байсангүй. Мань эрхэм гэртээ суудаг бөгөөд "Зурхайч болъё" гэсэн хүн бүхнээс мөнгийг нь аваад нөгөө батламжаа өгдөг байж. Аль нэг хэвлэлийн газар дагуулж очоод том гэгч нь гэрчилгээ хийлгэж тамгалаад, жаазанд хийгээд өгчихдөг. Мөнгийг нь бэлнээр эсвэл Академийн ерөнхийлөгч О.Сэрээнэнгийн нэр дээр Улаанбаатар хотын Хадгаламжийн банкны 17 дугаар тооцооны төвийн тоот дансанд авдаг байжээ. Батламж олгосон зурхайчид нь ямар нэгэн сонгон шалгаруулалт, шалгалт шүүлэгт орж үзээгүй. Тэдэнд батламжтай хамт бас мэргэжлийн үнэмлэх гээч юм олгодог. Тэрхүү үнэмлэх дээр нь "Академийн боловсон хүчин С.Алтан-Уяа" гэсэн гарын үсэг байх юм. Тэр нь О.Сэрээнэнгийн хүү нь. Үндсэндээ О.Сэрээнэнгийнхэн Монголын зурхайчдын бүхэл бүтэн "арми"-ийг бэлтгэж өгчээ. Харамсалтай нь тэдний зурхайч гэж баталгаажуулсан 200 гаруй хүнээс залилан луйврын хэрэг хийсэн нь цөөнгүй байна. Тухайлбал Монголын Зурхай сүнс судлалын академийн гишүүн Н.Сэргэлэн гэгч эмэгтэй олон иргэнийг сэтгэл зүйн дарамтанд оруулж, залилан луйвардах аргаар 40 гаруй сая төгрөгийн хохирол учруулаад оргож зайлсныг цагдаагийнхан багагүй зардал чирэгдэл болж байж саяхан барьжээ. Зурхайд итгэх эсэх нь хувь хүний хэрэг. Гол нь энэ байгууллага орлого олсоноо татварын газарт мэдэгдэлгүй нуун дарагдуулсныг шалгаж байна. Ер нь зурхайч нарыг энэ мэтчилэн тодруулдаг бололтой. 
П.ЗОРИГТ 

