Агнахыг хориглосон ч тарваганы тоо өссөнгүй

БОЯ-ны нээлттэй өдөрлөг өчигдөр болж, иргэд, аж ахуйн нэгж, байгууллагын хүсэлт тэдний гомдол саналыг хүлээн авч хариу өгөв.
Өдөрлөгийн үеэр тус яамны үйл ажиллагаа болон байгаль орчныг хамгаалах чиглэлээр гарсан хууль тогтоомж журмыг иргэдэд танилцууллаа. Мөн байгаль орчны салбарын ТББ-ын үйл ажиллагааг дэмжсэн сайдын тушаалыг танилцуулж тус яамнаас өнөө жилийг "Байгаль орчныг хамгаалахад ТББ-ын оролцоог дээшлүүлэх жил" болгон зарлалаа. Энэ жилийн хүрээнд Ойн бодлого зохицуулалтын хэлтсээс ойжуулалтын зураг төслийн товчоог байгуулсан байна. Энэ нь хаана хамаагүй хүссэн газраа ойжуулалт хийгээд тэр нь үр дүнд хүрэхгүй байгаа одоогийн системийг халж ойг зураг төслийн дагуу хийж байх зорилготой юм. Аж ахуйн нэгж, байгууллагаас гадна мод тарих сонирхолтой хувь хүмүүст энэ байгууллага ойжуулалтын зураг төсөл гаргаж өгөхөд туслах юм байна. Монгол оронд сүүлийн жилүүдэд ховордож байгаа болон тоо толгой нь өсч буй амьтдын талаар тус яамны ан амьтны бодлого, төлөвлөлтийн асуудал хариуцсан мэргэжилтэн Б.Доржготовоос сонирхлоо. Улсын хэмжээнд дөрвөн жилд нэг удаа ан амьтны тоо толгойг гаргах судалгаа явуулдаг юм байна. Өнгөрсөн жил Хэнтий, Дундговь, Төв, Говьсүмбэр, Ховд, Хөвсгөл аймгуудад аргаль, хар сүүлт, зээрийн тархцыг судалсан байна. Мөн идлэг шонхор шувууны тархац нөөцийг өнгөрсөн оны хавар, намрын улиралд хийжээ. 2000 оны судалгаагаар 15 мянган толгой аргальтай байсан бол өнөө жилийн судалгаагаар мөн л арав гаруй мянган толгой аргаль байна гэж үзжээ. Тиймээс энэ амьтны тоо толгой харьцангуй тогтвортой байгаа юм байна. Идлэг шонхор шувууны хувьд ч ялгаагүй тоо толгой нь тогтвортой байна гэсэн судалгааны дүн гарч. Энэ шувууны гадагш гарах тоон хэмжээг Засгийн газрын хэмжээнд шийддэг бөгөөд нэг тус бүр нь 10 гаруй сая төгрөгөөр арилжигддаг байна. Өнгөрсөн оны хувьд 200 гаруй шонхрыг Арабын оронд гаргажээ. Мөн саарал чоно зүүн аймгуудад нэлээд ховордсон байна. Энэ нь манай иргэд хүчтэй машин техник, хурдан буутай болсноор тал хээрийн амьтныг хүссэнээрээ ангаж байгаатай холбоотой гэнэ. Тиймээс тус бүс нутагт энэ төрлийн ан хийхийг тодорхой хугацаанд хориглоод байгаа. Харин хангай хөвчийн чоныг монгол уламжлалт аргаараа агнаж байгаа ч сүүлийн жилүүдэд тоо толгой өсөх хандлагатайг нутгийн иргэд хэлж байгаа гэнэ. Тарвага агнахыг таван жилийн турш хорьж буй ч тоо толгой цөөрсөөр л байгаа гэнэ. Дээр үед найман сая тарвагатай гэсэн судалгаа байсан бол 2006 оны байдлаар тарвага гол тархсан нутгаар нэлээд буурсан судалгаа гарчээ. Хэдий тийм боловч сүүлийн таван жилд агнах нь харьцангуй багассан байна. Үүнээс гадна бугын цусан эвэр, цагаан зээрийн эвэр экспортод гаргахыг тодорхой хугацаагаар хориглоод байгаа юм байна. Манай улсад нэн ховор амьтны бүртгэлд цөөвөр чоно, цоохор ирвэс, мазаалай, голын халиу, цаа буга, хавтгай, хар цагаан тогоруу гэх мэтийн 26 нэр төрлийн амьтан бүртгэлтэй байдаг аж. Эдгээрээс хамгийн цөөн толгойтойд мазаалай, голын халиу зэрэг багтах бөгөөд мазаалай 50 хүрэхгүй тоо толгойтой бол голын халиу нь зөвхөн мөр нь л харагддаг, тоо толгой нь тодорхойгүй байдаг юм байна. 
Д.Цогзолмаа
