Өөрөө өөрсдөдөө авлига өгдөг "76"!

МАХН-ын ХХҮ их хурлын үеэр АН-ын дарга Ц.Элбэгдорж их хурлын төлөөлөгч 678 хүнийг цөм авлигач гэж хэлчихээд бөөн шуугиан дэгдээсэн.
Харин УИХ-ын гишүүдийг "76 авлигач", "76 мангуу" гэх мэтчилэнгээр "цоллосон" нь үүнээс өмнөх явдал. 678 төлөөлөгчийн хувьд тэдний дотор авлигач биш хэд гурван хүн байсныг үгүйсгэхийн аргагүй. Тэгвэл УИХ-ын 76-гийн хувьд тэд цөмөөрөө авлигач гэж түрүүчийн хүмүүсийн нэрлэсэн нь нэлээд ортой бололтой. Учир нь "76 авлигач" маань МАХН-ын их хурлыхан шиг эсэргүүцэлгүй дуугүй л байдаг байсан. Энэ 76 маань авлига авахдаа бидний ойлгодог шигээр хэн нэгнээс мөнгө зэрэг зүйлийг гар дамжуулан авдаг ч байж болно. Гэхдээ саяхан авлигын нэгэн шинэ хэлбэр ч гэх юм уу шинэ "төрөл зүйл"-ийг бий болгочихов. Түүнийг нь нийтэд ойлгомжтой хэлээр хэлбэл "Өөрөө өөртөө авлига өгөх" буюу 76"-гийн хувьд бол өөрсдөө өөрсдөдөө авлига өгдөг "76" гэж болмоор юм шиг санагдана. Учир юун хэмээвээс энэ 76 маань ирэх сонгуульд нэр дэвшээд сонгогдож чадахгүй бол бүтэн жилийнхээ цалинг авах тухай хууль гаргаж баталсныг нь саяхан ганцхан телевизээр ярьж байх юм. Гэтэл нөгөөх олон бусад "чөлөөт" телевизүүд энэ талаар мэдээлсэнгүй. "Үндэсний чөлөөт хэвлэл" гэгддэг олон сонинууд ч таг чиг. Ийм л нэгэн учир битүүлэг юм болоод өнгөрлөө. "76 авлигач" нар маань татвар төлөгч бидний мөнгөнөөс бүтэн жилийн цалингаа авах тухай хуулиа нэг их ил гаргаж цацаад байх сонирхолгүй байсан биз. Тэд УИХ-д дөрвөн жилийн турш ажил хийсэн хийгээгүйн хооронд хагас ажилтай суусныхаа шанд бүтэн жилийн цалингаа авах юм гэнэ. Гэтэл эгэл бид нар дөрвөн жил байтугай хорь, гучин жил ажиллаад тэтгэвэртээ суухдаа улаан мөнгө авдаггүй сэн биш билүү? Эд энэ өнгөрсөн дөрвөн жилд юу хийсэндээ жилийн цалингаа авах хууль өөрсдөдөө зориулан гаргав? Энэ УИХ бол ерээд оноос хойш байгуулагдсан Улсын бага хурал, АИХ, УИХ-уудын дотроос хамгийн хариуцлагагүй, хамгийн хэл амтай, хамгийн ажил хийдэггүй, бүүр адгийн муу нь гэдгийг бид 2004 оны анхны чуулганы нээлтээс нь эхлээд мэдэж байна. Чуулганы нээлтийг экс Н.Багабандиас эхлээд хэсэг хүмүүс будлиантуулан гуйвуулж, Монгол телевиз рүү уулгалан дайрч мордохын хазгай гэгч болж "ажлаа" эхэлсэн болж улс орныг улс төрийн хямрал руу шууд хөтөлсөн. Түүнээс хойш энэ Их Хурал Засгийн газрыг унагах, сайд нарыг огцруулах, хурлын ажиллагааг "завсарлага авч байна" нэрээр бойкотлохоос өөр юм үндсэндээ хийсэнгүй. Ямар сайндаа л хэрүүл хийсээр байгаад нэг удаад ойн тухай ганцхан хууль баталж байх билээ дээ! Тэгээд төгсгөлийн хэдхэн өдөр баахан хууль "бөөндөөд" хэлэлцсэн юмгүй автоматаар баталж ажил хийсэн дүр эсгэж байх билээ дээ. 2008 оны төсвийг цагт нь тулгаад хамгийн сүүлчийн өдөр нь батлах ч гэж дээ "ёсчлоод" өнгөрлөө. Тэгээд үүнийгээ ид хав болгон бид төсвөө хугацаанд нь баталчихлаа гээд нэг их гавьяа байгуулчихсан юм шиг саахалзахыг нь яана! . Ийм л УИХ шүү дээ. Саяхан С.Баярын Засгийн газрын гишүүдийг баталж орой 10 цаг хүртэл ажилласныгаа улс орны өмнө их гавьяа байгуулсан мэтээр үзэж маргааш өдөр нь нэгдсэн хуралдаандаа арав хүрэхгүй гишүүн ирээд Нийгмийн даатгалын тухай багц хуулийг хэлэлцэж эхэлсэн болоод үдээс хойш нь нэг ч гишүүн хуралдаа ирэлгүй тарж байх билээ дээ. Уг нь тэр өдөр 10-аад асуудлыг хэлэлцэхээр төлөвлөсөн юм билээ. "76" авлигач маань урьд орой нь "илүү цагаар" ажилласныхаа хөлсийг авна гэсэн утгаар маргааш нь хуралдаа ирээгүй юм байх даа гэж л жирийн бидэнд ойлгогдож байна. УИХ-ын дарга нь хуралдааны танхимдаа гагцаар торойтлоо суучихаад "эрхэм гишүүдээ" нэр заан дуудаж хуралдаа орохыг хошуу цорвойн гуйж, аргаа барж ядан байгааг нь харахад хөндлөнгийн бидэнд нүүр хийх газар олддоггүй. "Эрхэм гишүүд" маань хуралдаа орохгүй, ийнхүү гуйлгахыгаа ид хав болгон таахалзаж байгааг нь зурагтын "Парламентын суваг" гэгчээр харж болно. Бусад телевизүүд түүнийг нь нэг их харуулаад байдаггүй юм. УИХ-ын гишүүдийн эл авирлал нь сургуулийн багш хүн ангид орж ирчихээд гадаа бужигналдан байгаа сурагчдаа хичээлдээ орооч гэж гуйж байгаагаас юуны ялгаа байна. Эсвэл аль нэгэн эмнэлгийн ерөнхий эмч нь ирчихээд бусад эмч нараа дуудан гуйж та нар явж өвчтөнүүдээ үзээд өгөөч хэмээвэл юу болох вэ? Монгол Улсын албан хаагчид өглөө 10 цагт гуйлгаж байж ажилдаа ирчихээд өдөр 13-15 цагийн хооронд үдийн завсарлага авчихаад орой 17 цагт ажлаасаа тараад байвал юу болох вэ? Тийм хүнийг үүрэгт ажлаа хийж байна гэж үзэж болох уу? Гэтэл УИХ-ын гишүүд маань ийм л хуваариар ажилласан болоод энэ цагийн хуваариа ч барихгүй л байгаа шүү дээ. УИХ-ын гишүүд ийнхүү өдөрт таван цаг хуралдах хуваариа өөрсдөө хуульчлан баталчихсан байгаа шүү дээ. УИХ урьд нь нэг чуулганы хугацаанд 75-аас доошгүй өдөр чуулдаг байсныг 50 өдөр болгоод зогсоогүй нэгдсэн хуралдааныг долоо хоногт хоёрхон өдөр хийж байхаар өөрсдийнхөө ачааг хөнгөлөн бас л хуульчилсан байгаа. Дэлхийн нэлээд орны парламент ямар ч завсарлагагүй бүтэн жилийн турш хуралддаг тухай саяхан нэг сонинд бичсэн л байна лээ. Гэтэл манай УИХ-ынхан жилд хагас дутуу 100 хоног хуралдах хуультай болсон. Тэгээд хурлаа бойкотлоод бүр ч цөөхөн хоног хуралдаж байна. Хөдөө явж сонгогчидтой уулзана гэдэг бол ажил биш тэдний зугаа цэнгэл, амралт байдгийг хэн хүнгүй мэднэ. Тэд өөрсдөө ч учрыг нь олохгүй хам хум баталсан хуулиа сурталчилна гэж юу байх билээ дээ. Өөрсдөө ч ойлгохгүй баталсан хуулиа бусдад яаж тайлбарлах юм? Ингэхлээр УИХ-ын гишүүн гэдэг маань богиносгосон цагтай ажлын өдөртэйгөөрөө Монголын бүх ажил хийдэг хүмүүсээс давуу эрхтэй болсон төдийгүй жилийн туршид гэхэд зургаан сар хүрэхтэй үгүйтэй хугацаанд богиносгосон ажлын өдөртэй ажилладаг дархан эрхтэй ажээ. Ийм ажиллагаатай парламент монголчууд бидэнд хэрэг байгаа юм уу? Саяхан тэд өөрсдийнхөө цалинг нэмсэн. Ийн хэвлэл, шуудан, утсаар ярих болон томилолтын зардал гээд сард бараг хоёр саяд дөхсөн цалин пүнлүүтэй болсон атлаа дахин сонгогдохгүй бол жилийн цалингаа бөөндөж авна гэж буй нь татвар төлөгчдийн мөнгөнөөс дур мэдэн авч өөрөө өөртөө авлига өгч байгаа хэрэг юм. Гэсэн атлаа тэд Монгол Улсын Ерөнхийлөгч санаачилж Засгийн газар хэлэлцэн зөвшөөрч зохих мөнгийг нь төсөвт суулгаад өгчихсөн, улсын болон хөдөлмөрийн баатар ардын болон гавьяат 500 орчим тэтгэврийн хөгшчүүлд сар тутам хэдэн төгрөгийн тэтгэмж олгох тухай хуулийг хэлэлцэхэд "Эд нар яагаад бусдаасаа илүү эрх эдэлдэг юм бэ?" гэлцэж байгаад ХУ нам, АН хоёр хавсайдаж унагачихна билээ. Уг асуудлыг хэлэлцсэн хуралдаанд 55 гишүүн оролцож санал хураахад 35 нь татгалзаж байв. Хэлэлцэх үеэр Ц.Баярсайхан, Г.Батхүү зэрэг гишүүд тэтгэврийн хэдэн хөгшчүүлд олгох тэтгэмжийг дэмжиж байна гээд ярьж байснаа санал хураахад эсэргүүцсэн санал өгч байна билээ. Энэ асуудлыг АН бүлгээрээ ч юм уу нам дээрээ ярилцаад эсэргүүцэхээр шийдсэн юм билээ. Алдар цолтнууд чинь цөмөөрөө коммунистууд, тэд МАХН-аасаа л халамж тэтгэмж авна л биз гэсэн утгатай юмс хэлж зад эсэргүүцсэн. Тэгсэн мөртлөө алдар цолтнуудыг дотор нь зааглаж нэг хэсгийг нь харж үзэх нөгөө хэсгийг нь хог дээр гаргаж хаях саналыг зарим халуун толгойтнууд гаргаж байгаа харагдсан. Гэтэл тэтгэвэртээ гарсан хөдөлмөрийн баатрууд бусад алдар цолтнууд чинь хэн нь ч гэсэн өөр өөрсдийн чиглэлээр хэдийд алдар цол авснаа үл хамааран бүтээдгээ бүтээсэн бөгөөд одоогийн УИХ-ын гишүүд шиг зүгээр сууж байгаад богиносгосон цагаар ажиллаж байгаад алдар цолонд хүрээгүй юм. Тэд чинь бусдаас илүү ажиллаж, илүү ихийг бүтээж байсан учир алдар цолонд хүрсэн юм. Байгууллагын 180 төгрөгийн цалинтай жижүүрийн хийж бүтээснийг хөдөлмөрийн баатар болсон ажилчин малчин юм уу, соёл шинжлэх ухаан, урлагийн мастеруудын хийж бүтээсэнтэй хооронд нь адилтгаж болно гэж үү? Тэд чинь тухайн цагтаа бусад хүмүүсээс илүүгээр нийгмийн даатгалын шимтгэлийг төлж байсан юм шүү. Ийнхүү санал хураахад АН-ынхнаас гадна МАХН-ын Су.Батболд, Сү.Батболд, Ц.Нямдорж, Р.Раш, Ж.Гүррагчаа, Б.Бат-Эрдэнэ, Г.Занданшатар, Н.Баяртсайхан ( МАХН-ынхны эсрэг санал өгсөн гишүүдийн нэрийг бүрэн бичиж амжаагүй болой) зэрэг гишүүд эсэргүүцэгч 35-ын тоонд орсон юм шүү! Саяхан 60 насны босгоо алхсан улсын баатар Ж.Гүррагчаа болон хөдөлмөрийн баатар Б.Бат-Эрдэнэ, Р.Раш, гавьяат С.Ламбаа зэрэг хүмүүс сард алдартнуудын авах хэдэн төгрөгөөр дутахгүй нь хэнд ч ойлгомжтой асуудал, гэтэл эгэл жирийн алдар гавьяатанд тэр хэдэн төгрөг амьдралд нь их л хэрэгтэй нь ч бас л хэнд ч ойлгомжтой. Тэд хэдэн жилийн өмнө Ерөнхийлөгчтэй уулзахдаа амьдралын гачигдлаа гарган ярьж тэгээд ч Ерөнхийлөгч энэ хуулийг санаачилсан байх. Арванхоёрдугаар сарын 10-ны өдөр буюу олон улсын хүний эрхийн өдрөөр төвийн нэг телевизээр, урьд цагийн нэг алдартан жижигхэн ТҮЦ-нд хэрхэн өрөвдөлтэй байгааг харуулж л байна лээ. Өнөөдөр ийм л алдартнуудыг ёстой л алтыг нь аваад авдрыг нь хаясны үлгэр болгож байна. Урьд үеийн гавьяатан алдартан цолтнууд маань өнөөдрийн Монгол орны алт эрдэнэсээ ухуулж төнхүүлж өгчихөөд үлдсэн сэглэгдсэн газар шороо шиг л болж хаягдлаа. Цагтаа цалгиж атгаг бодол агуулаагүй сэтгэлээр улс орныхоо төлөө зүтгэж явсан тэднийг ингэж доромжилж, ханцуйнаасаа талхны булан цухуйлгаж харуулчихаад нүүрээ буруулж, чингэхдээ өөрсдөдөө авлига өгөх хуулийг баталж байгаа 76 авлигачдын энэхүү хорт ажиллагааг таслан зогсоож, горьдлого хүлээн суугаа 500 хүнд олгох тэтгэмжийн асуудлыг дахин авч хэлэлцэхэд л найдахаас өөр гарц үлдсэнгүй. УИХ-ын дарга Д.Лүндээжанцан ч аанай л хурлаа удирдаж чаддаггүй зангаараа "жолоодлогоо" алдан авлигач 76-гийн ихэнх нь Гандангийн лам нар гадаалж байгаа юм шиг хурлын танхим буюу ажлын байраа орхин гадагш гарсан хойно санал хураалт гэгчээ явуулж эсрэг талынхан "хоосон" гишүүдийн товчлуурыг дараад "оноо нэмээд" авах шиг болсон. Ийнхүү өөрсдөдөө авлига өгдөг "76 авлигач" улс орондоо чадалтай цагтаа бүхнээ зориулан ихийг хийж бүтээж, тэгээд ч зүй ёсоор алдар хүндэтгэл хүлээсэн 500 хөгшнийг гомдоогоод, ад үзээд хаяна билээ. "76 авлигач" та нар залуу зандан насандаа улс орныхоо бүхий л салбарт хоёргүй сэтгэлээр зүтгэж тухайн цагтаа ард түмэн, төр засгаараа үнэлүүлж яваад өнөөдөр өтөлсөн хойноо ядарч яваа 500 хүрэхтэй үгүйтэй хэдэн хүнийг нүдэнд орсон хог, шүдэнд тээглэсэн мах болгон ад үзэж байгаа ч гэлээ тэдний өнгөрсөн үед бүтээсэн, хийсэн гавьяаг нь баллуурдаж чадахгүй. Түүх, цаг хугацаа үнэнийг ялгахдаа л нэг ялгана. Бас яллах ч байх. 
С.ЛоЧин 

