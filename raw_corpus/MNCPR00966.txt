Намайг унаган төмөр замчин гэдгийг та бүхэн мартлаа гэж үү?

Төмөр замын дарга байсан УИХ-ын гишүүн Р.Рашийн тухай хэвлэлээр төмөр замын дотоод ажилд оролцоод ажлыг нь хийлгэхгүй байгаа мэтээр бичих болсон. Тэр тухай өөрөөс нь манай сурвалжлагч асууж тодруулсан юм.
-Таны тухай сонин хэвлэлд сүүлийн үед шүүмжлэлт өгүүлэл мэр сэр үзэгдэх боллоо. Өөрийн тань ажиллаж байсан төмөр замаас нэг иргэн ил захидал илгээж, танд гомдсоноо илэрхийлсэн байсан. Тэр захидалд 1990 оны үед Монголын төмөр замын хувьцааг өсгөх сайхан боломжийг та алдсан гээд жишээ болгож Эрдэнэт үйлдвэр тэр үед хувьцаагаа өсгөж Монголын оролцох хувийг дээшлүүлж чадсан гэж дурдсан байсан. Та яагаад тийм боломжийг алдсан юм бэ? -Мэдэхгүй, тийм боломж байсныг ёстой мэдэхгүй юм байна. Харин 1949 оны хэлэлцээрийг өөрчлөх шаардлага бий болчихоод байна. Энэ боломжийн хэлэлцээр л дээ. Гэхдээ тэр үед Монгол-Зөвлөлтийн найрамдал ид хүчтэй байсан. Ёстой л бид өвөр түрүүндээ орж байсан үе шүү дээ. Ах дүүгийн найрамдлын төлөө бид юугаа ч золиосолж чадахаар явлаа. Тийм үед л байгуулагдсан гэрээ л дээ энэ. Харин одоо бол цаг үе өөр болжээ. Энэ гэрээг өөрчлөх шаардлага амьдралаас урган гарч байна. Харамсалтай нь тэр сайхан боломж энэ тэр гэснийг дуулаагүй л юм байна. -Ил захидалд дурдахдаа таныг төмөр замын дотоод үйл ажиллагаанд хутгалдан орж хүмүүсийг тэр дундаа залуучуудыг удирдлагын нь эсрэг турхираад ажил төрлийг хийлгэхгүй байна гэсэн байх юм? -Намайг хүмүүс мэднэ дээ Би хүмүүсийг тэгж хутгаж үймүүлж, бас тэгээд хүний гараар могой бариулан өөрөө ард нь үлдэж байдаг эр биш гэдгийг. Тэр хэвлэл дээр бичсэн хүмүүс ч яг ний нуугүй хэлэхэд өөрсдөө худлаа юм бичсэнийгээ мэдэж байгаа шүү дээ. Би тэр хонхорт амьдралынхаа хамаг сайн сайхан үеийг өнгөрөөсөн ,би төмөр замын ажил өөдрөг байхад баярлаж байхаас өөр яаж байх билээ дээ. Ямар өвчтэй амьтан байгаа биш яахаараа би тэдний ажилд саад болохов дээ. -Таныг Төмөр замын дарга В.В.Магдейтай таагүй харилцаатай байдаг гэж байгаа бололтой... -Тэгэж ярихдаа тулбал харин ч би орос ах нартай хэл амаа ололцдогоороо алдартай. Би Ленинград хотод сургууль төгсөөд түүнээс хойш үргэлж л орос ах нартай хамт ажиллаж ирлээ. Миний орос найз нар олон бий. Энд ч бий, Орос оронд бий. Би Магдей даргыг анх ажлаа хүлээж авахад нь УИХ-ын гишүүний хувьд, бас хуучин даргын хувьд өрөөндөө хүлээн авч уулзаж санаа бодлоо солилцсон. Тэр хүн авах юмаа авна биз гэж бодоод өөрийнхөө бодож санаж явдаг юмаа ярьж байсан. Ер нь бол гайгүй гэмгүй харилцаатай байх юмсандаа гэж л бодож явдаг. Тэгээд би тэр хүнийг муулаад л тэр хүн урьд дарга байсан намайг муулаад л байвал хүмүүс үүнд чинь таагүй хандана шүү дээ. Мэдээж миний ажиллаж байсан үед алдаа оноо байсан л байлгүй яахав. Өндөг шиг өөгүй юм гэж хаа байхав ээ. Гэхдээ алдаанаасаа оноо нь илүү байсан даа гэж би одоо бодож явдаг. -Таныг улс төржөөд ардчиллынханд төмөр замыг өгөхгүй гээд оросуудад өгчихсөн гэж захидалд дурдсан байсан? -Би огт улс төрждөггүй байсан. Ганцхан ажлаа сайн хийхийг л хүмүүсээс шаарддаг байлаа. Хэн нь аль намын гишүүн гэдгийг би мэдэхгүй. Харин би МАХН-ын гишүүн хүн. Тэр томилгоог би огт мэдэхгүй шүү дээ, надад хамаагүй зүйл байхгүй юү тэр чинь. Хоёр хувь нийлүүлүүлэгч сууж байгаад л шийдчихдэг асуудал. Миний нөлөө тэнд юү байхав. Ер нь бол Орос Монгол улс даргаа ээлжлэн тавьж байдаг дүрэмтэй. Одоо оросын талын ээлж таарсан. Гэхдээ би мэргэжлийн монгол хүн тавих нь зүйтэй юм даа гэж ярьж байсан тал бий. Дүрмээр гурав гурван жил болоод даргаа солих ёстой ч заавал солих гээд байддаггүй. Жишээ нь би гэхэд л 15 жил ажилласан нь гэмгүй сайн байсан юм байлгүй дээ. Ер нь хамтарсан байгууллагын дарга хийх их зовлонтой ажил шүү. Би Монгол хүн гээд зөвхөн Монголын талын эрх ашгийг хөөгөөд явбал нөгөө талын эрх ашиг хөндөгдөнө. Тийм учраас эхийг нь эцээхгүй тугалыг нь тураахгүй явах нь их хэрэгтэй байдаг юм. -Ер нь тэгээд таныг төмөр замын дотоод ажилд орж хөл гараа дүрж байгаа мэт яриа гаргаад байгаа нь ямар учиртай юм бэ? -Ингэж яриа гаргаад байгаа нь тусгай зорилготой байлгүй дээ. Сонин хэвлэлээс харж байхад тэд дотроо удирдлагатайгаа зөрчилтэй байгаа юм шиг байна лээ. Тэр зөрчлөөс болоод халаа сэлгээ хийгээд л бужигнаад байгаа бололтой. Зөрчлийн бүлгүүд болохоор намайг хутгалдаад дарга даамлын нь эсрэг хүмүүсийг турхираад л байгаа юм яриад бичээд байх юм. Би дээр хэлсэн тэгж явдаг эр хүн биш ээ гэж. Одооны удирдлагын ажил сайн байгаад атаархаад тэднийг нэрийг нь хорлохоор би гүйж явах юм гэнэ.Болиоч ээ нөхөд минь. Намайг унаган төмөр замчин гэдгийг та бүхэн мартлаа гэж үү? Төмөр замын ажил сайн байвал би баяртай байх болно. Тэгээд ч уржнан жилийн ажлаас, ноднин жилийн ажил сайн, ноднин жилийн ажлаас энэ жилийн ажил бүүр сайн байх нь хүний хөгжлийн жам. Миний дарга байснаас Магдей даргын ажил илүү байвал энэ нь зүй ёсны хэрэг шүү дээ. Түүнд атаархаад байх нь инээдэмтэй хэрэг. -Та ер нь төмөр замтайгаа холбоо сүлбээ хэр байдаг юм дээ? -Би өөрөө төмөр замтай холбоотой байдаггүй. Харин төмөр замчид надтай холбоотой байдаг. Өдөр болгон ирж уулздаг, захиа өргөдөл гээд холбоо тасардаггүй. Заримынх нь хувьд би "авралт бурхан" хэвээрээ байгаа бололтой юм. Би тэгээд чадлаараа л асуудлыг нь шийдэж өгөх гээд л бичиг сачиг төмөр зам руу нь илгээдэг л юм. Гэвч намайг тэглээ гэсэн шиг шийдэж өгөхгүй нь дийлэнх дээ. Төмөр замчид бидний холбоо арав гаруй жилээр гагнагдсан учраас энэ холбоо их бөх бат юм. Би төмөр замын төлөө хэлэх юм гарвал хэлэлгүй яахав. Энд миний амьдралын ихэнх хугацаа өнгөрсөн болохоор би төмөр замаа гэхгүй юугаа гэхэв дээ. Харин тэр ил захидал бичсэн нөхдүүд намайг төмөр замаас хагартлаа баяжсан гэсэн байсан. Би сохор зоос ч хууль бусаар хувьдаа идээгүй шүү гэдгийг хариуцлагатай мэдэгдье. 
Ж.Сандагдорж
