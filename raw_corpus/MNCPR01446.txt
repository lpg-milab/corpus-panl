"Амьжиргааны гудамж"-нд амьд явах баталгаа алга

Хүүхдийн урлан бүтээх төвөөс "100 айл", Баянбүрдээс 32-ын тойрог хүртэл зам дагуух газрыг авто машин засдаг хүмүүс "Амьжиргааны гудамж" гэдэг аж. Тэнд зам дагуу "Дугуй засвар", "Тос масло, дугуй", "Цахилгаан ба хийн гагнуур", "Угаалга цэвэрлэгээ" гэх мэт хаягтай авто засварын газрууд байдаг. Ихэнх нь ганц умгар өрөөнд байрлаж, ажлаа явган хүний зам хааж хийнэ. Автомашин засварын газар хоёроос дээш машины гарааш, ил зогсоолтой байх дүрэм тэнд үйлчилнэ гэж үгүй.
"32-ын тойрог" орчимд очлоо. Машин засварын гэх газрууд ид ажиллаж байв. "Цахилгаан ба хийн гагнуур" гэсэн хаягтай вагончигны үүдэнд, явган хүний зам дээр хоёр суудлын тэргийг өөд өөдөөс нь харуулан хажуулдуулжээ. Машинуудын хажуу бөөрөнд дугуй тулчихаж. Жаахан л түлхчихвэл уначихмаар харагдах юм. Тулгуургүйгээр хажуулдсан хоёр машины ойролцоо элс ачсан ачааны машин дугуйгаа нөхүүлж харагдана. Энэ мэт аль нэг дугуйгаа авчихсан, гагнуур хийлгэж байгаа, хамраа сөхсөн автомашинууд явган хүн гишгэх газаргүй болгожээ. Иргэд машинуудыг эвтэйхэн тойрч, гагнуурын очноос дальдчин, машин замаар голдуу явж харагдана. Гэтэл өнөөх хажуулдсан хоёр машины яг дундуур гурван охин гүйлдэн гарч ирлээ. Машин дээрээс нь унаж мэдэхээр байхад шүү дээ. Энэ явдлыг хараад хэдэн жилийн өмнө гадаадын нэг жуулчны дээрээс рекламны самбар унаж байсан хэрэг санаанд орж байлаа. Охид машин дундуур эсэн мэнд гарч ирсэндээ их л баярлаж байгаа бололтой инээлдэн одлоо. Тэр орчимд явж байсан Сүхбаатар дүүргийн VII хорооны иргэн н.Батбаатар "Нийслэлд явган хүн явах зам гэж бараг үгүй болжээ. Нийслэлийг тохижуулах төлөвлөгөөнд үүнийг өөрчлөхөөр тусгах хэрэгтэй байх. Томчууд машин засварын газруудын дэргэдүүр өнгөрөхдөө болгоомжтой явахаа мэднэ. Харин хүүхдүүдийн дээрээс засуулж байгаа машин унах, гагнуурын оч үсрэх гэх мэт аюул ойрхон байна шүү дээ" гэсэн юм. Явган хүний зам дээр машины дугуй хийлж байсан залуу "Энэ газрыг дөрвөөс таван залуу нийлж түрээсэлдэг. Бидэнд өргөгч, машины гарааш байхгүй ч өдөржин завгүй ажилладаг юм. Гарааштай засварын газруудын үйлчилгээ нь үнэтэй учраас иргэд биднээр үйлчлүүлэх сонирхолтой байх. Өдөртөө дээд тал нь арван мянган төгрөгийн ашигтай ажилладаг. Дүүргийнхээ тохижилт үйлчилгээний газраас зөвшөөрөл авчихсан. Сарын зургаан мянган төгрөгийн татвар төлдөг юм. Гэхдээ цагдаагийн газар, мэргэжлийн хяналтынхан үргэлж л шалгаад хэцүү дээ" гэлээ. Явган хүний зам дээр үйлдвэр үйлчилгээ явуулах эрхийг ямар шалгуураар олгодог тухай Сүхбаатар дүүргийн тохижилт үйлчилгээний хэлтсийн дарга Н.Батхуягаас тодруулахад "Гудамжинд, явган хүний зорчих зам дээр авто засварын газрууд ажилуулах зөвшөөрөл өгдөггүй. Өөрсдийнх нь "Амьжиргааны гудамж" гэж нэрлээд байгаа Хүүхдийн урлан бүтээх тойргоос "100 айл" хүртэлх зам дагуу авто засварын газрууд зөвшөөрөлгүй атлаа үйл ажиллагаа явуулж байгаа. Үйл ажиллагааг нь зогсоох шаардлага тавихаар эргээд л ажиллаад эхэлдэг. Дүүрэгт мөнгө төлдөг гэдэг нь худлаа. Сард 6000 төгрөгийн хураамж татварын газарт лиценз нэрээр төлдөг гэсэн. Гэр хорооллыг барилгажуулах төлөвлөгөөнд тэр газруудыг оруулчихсан. Нэг их удахгүй байхгүй болно. Тиймээс одоохондоо тэр бүр шалгахгүй байгаа" гэлээ. Харин Замын цагдаагийн газрын ажилтан ярихдаа "Явган хүний зам хаан үйл ажиллагаа явуулдаг газруудаас үүдэж, осол маш их гардаг. Тэднээс болж иргэд автомашины замаар явж осолд орох нь их. Замын цагдаагийн газраас хөдөлгөөний аюулгүй байдлыг хангах талаас нь шаардлага хүргүүлдэг ч үр дүнд бараг хүрэхгүй юм. Зорчих хэсгийн хажууд үйл ажиллагаа явуулдаг тэр аж ахуйн нэгж, иргэдийг бид шалгах гэж байгаа" гэсэн юм. 
Б.Цэцэгдэлгэр
