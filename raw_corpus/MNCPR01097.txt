Улаанбаатарт ийм байгууламж 70-80-ыг барьчихвал агаар цэвэршинэ

Улаанбаатарын утаат өвөл хаяанд ирлээ. Цаг агаар хүйтрэнгүүт хахаж цацам утаа хоолой ам хорсгож эхэлдэг. Хичнээн жил үүнийг ярьж байгаа ч утаа багассангүй, нэмэгдсээр. Гэхдээ энэ удаа уншигчдадаа чихэнд чимэгтэй нэг мэдээ дуулгая. 
Өвлийн тэр их утаат агаарыг нийслэлээс хөөх аргыг Н.Сайжаа гуай бодож боловсруулжээ. Нийгмийн эрүүл мэндийн хүрээлэнгийн Орчин, эрүүл мэнд судлалын төвийн захирал, анагаах ухааны доктор Н.Сайжаатай шинэ бүтээлийнх нь талаар ярилцлаа. 
-Сүүлийн үед агаарын бохирдлоос үүдэлтэй өвчин ихэсч байгаа тухай ярьдаг. Үнэхээр тийм судалгаа бий юу? -Бий. Өвлийн улиралд Улаанбаатар хотын агаар илүү ихээр бохирддог. Үүнтэй холбоотойгоор хүн амын дунд амьсгалын замын өвчин сүүлийн жилүүдэд ихэсч байгаа. Ялангуяа уушгины өвчнийг онцлох хэрэгтэй байх. Тиймээс Улаанбаатарын агаарын бохирдол яагаад ихсээд байна, үүнийг яаж бууруулах, агаарын бохирдлыг төр засгийн бодлогын хэмжээнд авч үзэх, мөн олон нийтийн байгууллага, иргэдийн оролцоотойгоор яаж шийдвэрлэх вэ, үүнд эрдэмтдийг яаж татан оролцуулах вэ зэрэг олон асуудлаар сүүлийн жилүүдэд судалгаа хийж байгаа. Судалгааны үндсэн дээр Улаанбаатар хотын агаарт эрүүл ахуй болон экологийн үнэлгээ өгөөд явж байна. Манай Улаанбаатар хот бол эргэн тойрон уулаар хүрээлэгдсэн, далайн түвшнээс дээш 1350 метрт оршдог. Тиймээс өвлийн улиралд нийслэлийн дээгүүр Төв Азийн эсрэг циклоны урсгал явагддаг. Ийм үед агаарын температурын урвуу тонгорол гэсэн үзэгдэл болдог юм. Ингэснээр хүйтэн агаар дээрээс дарж, дороос нь хотын бохирдсон агаар сарних боломжийг хаадаг. Өөрөөр хэлбэл, Улаанбаатар хотыг тойрсон дөрвөн уул, дээрээс нь дарах агаарын хүйтэн урсгалын улмаас бохирдсон агаар нэг дороо тогтонгишдог юм. Нэгэнт тогтсон агаар ийш тийшээ сарнидаггүй учраас дотор нь нүүрстөрөгчийн дутуу исэл, азотын исэл, тоосноос гадна янз бүрийн хавдар үүсгэдэг химийн хортой бодисууд ялгардаг. -Хотын хүмүүс өвөл ийм агаараар амьсгалдаг гэсэн үг биз? -Тийм ээ. Ийм л учраас хотын агаарыг маш хурдан хугацаанд сарниулах, урсгах шаардлагатай байгаа юм. Хотын өвлийн агаарын тогтонгишил ямар хэмжээтэй байдаг гэхээр газрын гадаргаас дээш 500-700 метрийн өндөрт бохирдсон агаарын зузаан тунац бий болдог. Үүнийг арилгахын тулд хот төлөвлөлтөд арга хэмжээ авах ёстой. Хоёрдугаарт, гэр хорооллын утаа, хортой хий гаргадаг цэгчилсэн талбайг зөв байрлуулах хэрэгтэй. Улаанбаатарын гэр хороолол одоо ихэвчлэн гуу жалга, уулын оройд байрласан учраас гэрийн яндангаас гарсан утаа сарниж чаддаггүй. -Цахилгаан станцын утаа хотын агаарын бохирдолд нөлөөлдөг үү? -Цахилгаан станцын яндан 250 метр өндөр учраас утаа нь хотоос гадагшаа гараад сарниад алга болчихдог. Өнөөдрийн байдлаар гэр хорооллын 100 гаруй мянган гэр, 80 гаруй мянган машины утааг хааш нь зайлуулах вэ гэдэг асуудал үүсээд байгаа. Өвөл арваннэгдүгээр сараас гуравдугаар сар хүртэл утаа тунардаг ид үе нь. Агаарын хөдөлгөөн маш удааширдаг. Харин агаарын урсгал хөдөлгөөн сайтай бол утаа зайлах учиртай. -Таны шинэ бүтээл хотын агаарыг цэвэршүүлэхэд чиглэгдсэн гэсэн. Энэ тухайгаа тодруулж ярихгүй юу? -Бид утааг сарниулах гэж уул нүхэлж чадахгүй. Богд уулын оройг давуулсан том яндан барих боломжгүй. Тиймээс газарзүйн онцлогийг харгалзаад агаарын температурын урсгалыг бий болгоё гэсэн юм. Юу гэхээр халсан агаар дандаа дээшээ хөөрдөг. Оронд нь хүйтэн агаар урсан ирдэг шүү дээ. Жишээлэхэд, гэрийн хаалга нээхэд босгоор хүйтэн агаар орж ирдэгтэй адилхан гэсэн үг. Энэ зарчимд үндэслээд нарны концентратор гэдэг байгууламж санаачилсан юм. Улаанбаатар хотын өндөрлөг газруудад энэ байгууламжийг байгуулвал бохирдсон агаарыг сарниулах боломжтой гэсэн судалгааны ажил хийсэн юм. -Байгууламж ямар зарчмаар ажиллаж хотын утааг хөөх вэ? -Нарны гэрлийг тусгай хүнхэр линз дээр тусгахад гэрэл бүгд ойж яг нэг цэгт тусдаг. Хуучны галт шил шүү дээ. Нарны гэрэл нэг цэгт туссан тэр гадарга маш их халдаг. Энэ зарчимд үндэслэн ямар нэгэн гадаргууг халаахад агаар дээшээ хөөрч, оронд нь хүйтэн агаар орж ирнэ. Улаанбаатар хотын өндөрлөг газар нар дагуулаад ийм байгууламж 70-80-ыг хийхэд өвлийн тэр их утаа тортгийг хотоос гаргачих боломжтой гэсэн тооцоо судалгааг бид хийсэн. -Нарны байгууламж маань хэр том байх бол... -Нэлээн том. Нарны гэрлийг цуглуулдаг линзний диаметр нь 15 метр байх юм. Яндангийн доод амсар нь 7-8 метрийн диаметртэй байна. Тэр амсраар халсан агаар дээшээ хөөрөх юм. Гол зарчим нь энэ. -Нэг байгууламж барихад ямар өртөг шаардлагатай вэ? -Нэгийг байгуулахад 10 сая төгрөг шаардлагатай. 70-ыг байгуулахад 70 сая төгрөг болж байгаа юм. Өвөл Зайсангийн орой дээрээс харахад хот битүү утаа байдаг шүү дээ. Хотын өндөрлөг газар 70 байгууламж барихад л тэр утааг хөөчихнө. -Яг ийм байгууламж бариад ашиглаж байгаа улс орон байдаг юм уу? -Яг ийм жишээ алга. Харин дэлхийн зарим улс нарны яндан хийсэн байдаг. Тэр нь 7-8 метр диаметр бүхий 100 метр орчим өндөр яндантай, дороо шилэн хүлэмж шиг зүйлтэй байгууламж байдаг. Хүлэмжин дотор нар тусахаар агаар халж, халсан агаар дээшээ учиргүй ихээр хөөрдөг юм байна. Нарны яндан ийм л зарчимтай юм билээ. -Ийм зарчмаар хийвэл яах вэ? -Болно л доо. Гэхдээ шил болохоор бага хална. Бидний санаачилсан линз маань маш өндөр градуст халаадгаараа давуу. Энэтхэгт гэхэд 1500 хүний хоол хийдэг нарны тогоо байна. Манай Монголд сэргэлэнхэн шиг залуу байвал хувийн гуанзны усаа ийм зарчмаар халаагаад байж болох юм. Цахилгаан хэмнэнэ шүү дээ. Мөн Австрали, Японд өвөл хэсэг талбайн цасыг нь цэвэрлээд харлуулчихдаг. Эсвэл хэсэг талбайд хар хавтан хийдэг. Тэгэхээр тэр хэсгийн агаар маш сайн халж, агаарын урсгалыг хөдөлгөөнд оруулдаг байх жишээтэй. Салхи үүсдэг гол зарчим бол энэ шүү дээ. Температурын ялгаанаас л салхи үүсдэг. Ийм ялгааг бид хотдоо бий болгочихвол Улаанбаатарын агаар хөдлөөд байх юм. Бид нүүрсээ, зуухаа сайхан янзлаад, барилга байгууламжаа зөв байрлалд бариад, зүлэгжүүлэлт ногоогоо сайн хийгээд машиныхаа бензинийг сайжруултал бас ч хугацаа байна. Түүнээс өмнө энэ нарны байгууламжийг ашиглан агаарын бохирдлыг шийдэх боломж байна. -70 байгууламж барихад 700 сая төгрөг хэрэгтэй гэлээ. Эдийн засгийн үр ашгийг нь тооцож үзсэн үү? -Бид Улаанбаатар хотод өнгөрсөн жил судалгаа хийсэн. 2005 онд л гэхэд 35400 хүн уушгины өвчнөөр өвчилсөн байна. Тэдгээр хүмүүсийг эмчлэхэд ямар зардал гарахыг тооцож үзлээ. Эмчилгээнд нийт 2.4 тэрбум төгрөг гарч байсан. Үүнээс 700 саяыг нь хасчихвал 1.7 тэрбум төгрөг үлдэнэ. Энэ судалгааг Нидерландын Засгийн газраас хэрэгжүүлж буй байгаль орчныг сайжруулах төслийн хүрээнд хийж үзсэн. Өөрөөр хэлбэл, өвчлөлд зарцуулах хөрөнгө, утаа тортгоос болоод байгаль орчинд ямар сөрөг нөлөө гарч байгаа зэргийг тооцож судалсан гэсэн үг. -Та бүхний санаачилсан энэ санаа ажил хэрэг болтлоо хэр удах бол... ? -Энэ санааг өнөө жил л гаргаж ирж байгаа юм. 2003 онд Иркутскт энэ асуудлаар судалгаа хийж докторын зэрэг хамгаалсан. Бид энэ жилээс л төр засагт ойлгуулъя, зураг хөргийг нь үзүүлье гэсэн санаатай байна. Жил бүр уушгины өвчлөлд 2.4 тэрбум төгрөг зарж байснаас байгууламж барихад 700 саяыг зарцуулахад бусад нь хэмнэгдэнэ шүү дээ. Үүнийг мөнгө төгрөг барьдаг төр засгийн удирдлага, салбарын яам, мэргэжлийн эрдэмтэд мэдүүлэх хэрэгтэй байгаа. Үүний тулд вэб сайт хийж энэ талын мэдээллүүдээ оруулж байгаа. Ер нь хэрэгжих үндэслэлтэй л болов уу гэж бодож байгаа. -Нарны байгууламж барилаа гэхэд хэр хугацаа шаардагдах вэ? -Хугацаа хэрэгтэй. Биднийг төр засаг дэмжвэл одооноос бэлтгэж байгаад ирэх жилээс хийх боломжтой. -Ийм байгууламж барьтал бас ч зай байна. Тэр хүртэл хотын өвлийн агаарын бохирдлыг багасгах арга байна уу? -Одоогоор надад тийм арга алга. Нарны байгууламжийнхаа зураг төсөл, төсвийг гаргаад ажиллаж үзье л гэж бодож байна. -Агаарын бохирдол нэмэгдээд байна л гэдэг. Ноднин өвлийнхөөс энэ жил дахиад нэмэгдэх үү? -Улаанбаатарт жилд дунджаар 4-5 мянган айл хөдөөнөөс нэмэгдэж ирж байгаа. Тэр айлууд хотын захаар гэртэй бууж байна. Зарим нь ядуугаасаа болоод дугуй, хар цаас гээд аль тааралдсан зүйлээ түлж байна шүү. Дээр нь 80 гаруй мянган машины ихэнх нь хар утаа хаяна. Энэ бүхэн хотын агаар бохирдоход нэмэр болж байна. Экологийн ийм л хэцүү нөхцөлд бид амьдарч байна. Агаарын бохирдол хавар арай гайгүй болоод ирэхээр тоос маш их гарч байгаа. Москвад хийсэн судалгаагаар Москва хотын орон сууцны нэг айлд жилд дунджаар 35 кг тоос унаж байгаа гэсэн тооцоо байна. Москва бол чийглэг, харьцангуй цэвэр хот шүү дээ. Тэгвэл зүлэг ногоо муу, үргэлж шороо шуурч байдаг манайд 35-аас илүү байх нь ойлгомжтой. 65 кг ч хүрч байж мэднэ. Ийм нөхцөлд Улаанбаатарт уушги сайтай хүн байхгүй болно. Дарга, цэрэггүй бүгдээрээ л ийм агаараар амьсгалж байна шүү. 
Д.Оюунтуяа
