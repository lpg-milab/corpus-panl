Манай дундаж наслалт 60 хүрчээ

"Ахмад настны жендерийн мэдрэмжтэй эрүүл мэнд нийгмийн хамгааллын бодлого" сэдэвт эрдэм шинжилгээний бага хурал өчигдөр эхэллээ.
Гурван өдөр үргэлжлэх энэхүү хурлыг Нийгмийн хамгаалал, хөдөлмөрийн яамнаас зохион байгуулж дээрх чиглэлээр үйл ажиллагаа явуулдаг байгууллагууд оролцож байна. Монгол Улсын хүн амын насжилт, ахмад настнуудын эрүүл мэнд, нийгмийн хамгааллын тулгамдсан асуудлаар сонирхолтой илтгэлүүдийг энэ үеэр тавих аж. Ази, Номхон далайн бүсийн орнуудын хувьд дундаж наслалт сүүлийн жилүүдэд эрс өсч байгаа нь ахмад настны тоо нэмэгдэхэд хүргэж байгаа гэнэ. Түүнчлэн хүн амын төрөлт 1960-аад онд эрс нэмэгдсэн ч өдгөө тогтворжих хандлагатай болжээ. Энэ нь ахмад настнуудыг асран хамгаалах залуусын тоо буурахад нөлөөлж буй хүчин зүйл юм байна. Монгол Улсын хүн амын дундаж наслалт 2000 онд 64 хүрчээ. Энэ байдлаар цаашид үргэлжилбэл 2050 он гэхэд 76 болж Монголын дөрвөн хүн тутмын нэг нь 60 ба түүнээс дээш насныхан болох төлөвтэйг мэргэжилтнүүд онцолж байна. Өдгөө дэлхий нийтэд эмэгтэйчүүд эрэгтэйчүүдээс хавьгүй илүү наслах болжээ. Манай улсын хувьд өнгөрсөн оны байдлаар нийт хүн амын 20-иод хувь нь 0-14 насны хүүхэд, зургаа хувь нь 60 ба түүнээс дээш насныхан байгаа бөгөөд тал нь эмэгтэй аж. Харин 80-аас дээш насны ахмадуудын тал хувь нь эмэгтэй гэсэн тоо гарчээ. Эмэгтэйчүүд хөгшрөх тусмаа эмзэг байдал нь нэмэгддэг учир тэдэнд зориулж сэтгэцийн эрүүл мэнд, нийгэм хамт олонд түшиглэсэн үйлчилгээг үзүүлэх хэрэгтэй гэнэ. Мөн настай эмэгтэйчүүдийн амьдралын чанарт ядуурал, боловсролын түвшин, бэлэвсрэлт, хүчирхийлэлд өртөх байдал, бага цалин, тэтгэвэр, гэрийн ажил болон бусдыг асран халамжилсныхаа төлөө ямар нэгэн хөлс авдаггүй зэрэг нь нөлөөлдөг болохыг тогтоожээ. Тиймээс эдгээр асуудалд анхаарлаа хандуулж, эрүүл мэнд нийгмийн хамгааллын бодлого хөтөлбөр хэрэгжүүлэх шаардлагатайг энэ үеэр хэлэлцэв. Ингэхдээ настай эмэгтэйчүүдэд хөдөлмөр эрхлэх боломж олгож, шимтгэл багатай эрүүл мэндийн даатгал бий болгох хэрэгтэй аж. Энэ ажилд Тайланд, Япон, Энэтхэг, Сингапурын туршлагыг судалж хэрэгжүүлэх боломжтой гэнэ. Тухайлбал, Японд хувиараа хөдөлмөр эрхэлж байсан хүмүүсийг тэтгэвэрт хамруулдаг бол Энэтхэгт нүүдлийн эмнэлгийг ажиллуулж өдөрт таван тосгоны ахмад настанд эрүүл мэндийн үзлэг хийдэг байна. Мөн Сингапурт ахмад настанг төвлөрсөн асрамжийн үйлчилгээнд хамрагдахаас урьдчилан сэргийлэх зорилгоор тэдэнд зориулсан сэтгэл зүй, нийгмийн үйлчилгээг гэрээр үзүүлдэг аж. Илтгэл тавигчид нэгэн сонирхолтой судалгааг гаргажээ. Тухайлбал, одоогоос гурван жилийн өмнө Монголд 100 эмэгтэйд 83 эрэгтэй ногдож байжээ. Харин 2010 онд 82 болж буурах төлөвтэй юм байна. Мөн эрэгтэйчүүдийн тэтгэвэр авах хугацаа 13 жил байдаг бол эмэгтэйчүүдийнх тэднээс хоёр жилээр бага байдаг аж. Энэ бүхнээс үзэхэд 15-64 насны хүн амын өсөлт сүүлийн жилүүдэд эрс өсөх бөгөөд манай улсын хүн ам аажмаар хөгшрөх хандлагатай байгаа гэнэ. 
Я.МӨНГӨНЦЭЦЭГ
