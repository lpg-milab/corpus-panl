УУЛЗАХ ЦЭГ

Монголын өнөөгийн улс төрийн тайзан дээрхи бүлэглэлүүд, тэдний ашиг сонирхол хаанаа нийлж, юун дээрээ зөрчилдөж буйг харуулсан цуврал тойм бичиж өгөхийг Баабараас бид хүссэн юм.
Ингээд түүний ирүүлсэн өгүүллэгийг "Баабарын тойм" булангаар цуврал болгон нийтэлж байна 
\1997 онд Н.Энхбаяр намын дарга болоод МАХН-ыг шинэчилсэн мэтээр ярьдаг. Үнэндээ арваад жилийн дараах өнөөгийн өндөрлөгөөс харахад шинэчилсэн биш "хуучруулсан" юм. Дарангуйлагч олигархи бүлэглэлийн засаглал улс төрийн нам нэрээр илэрдэг хуучин бүтцийг нь эргэж сэргээсэн "шинэчлэл" байлаа. МАХН 1990 онд "нийгмийг жолоодох хуульчлагдсан эрх"-ээсээ татгалзсанаар бүрэн либеральчлагдсан юм. Харин 1990 оноос өмнөх "хуарангийн сахилгажуулсан бүлэг" маягийн хуучин дэгийг нь эргэж сэргээсэн хүн бол Н.Энхбаяр. Тэрээр энэ үйлдлээ гүйцэтгэхдээ Төрийн машин, хүчний байгууллагаас эхлээд хий хоосон уриа лоозон, "показух" гэгддэг суртал нэвтрүүлэг, хязгааргүй хяналтгүй хэрэглэх нийгмийн баялаг гээд боломжтой бүхнийг ашиглажээ. Үр дүнд нь сахилгажсан хуаранг буй болгож чадсан боловч нийгмийг тэр чигээр нь авилгын хүүдий болгож орхив. Нээлттэй нийгэмд ийм хуарангийн сахилга ямархуу хэврэг бүтэц болохыг түүний намаасаа холдсоны дараах хэдхэн сарын явц яруу тод харуулна. Сахилгажуулах гол хэрэгсэл болсон мөнгө буюу нийгмийн баялаг түүний эзэн мэтээр дураар хяналтгүй зарцуулдаг өгөөмөр гараас мултран ойчсоноор МАХН зэвсгээ хураалгачих нь тэр. Шударга хөдөлмөрийг жигшдэг болтлоо авилгажсан бүлэг дотрох бүлгэнцрүүд эрх ашгийн мөргөлдөөнд орж хуаран тарж уналаа. Н.Энхбаяр тэднийг мөнгөөр, нийгмийн баялгаар, увайгүй зангаараа, хууран мэхлэлтээр, хүний үнэргүй араншингаар барьж байсан, одоо тийм сайхан зэвсэгтэй өөр хүн үгүй, цаг нь ч биш болчихсон тул үүссэн жижиг бүлгүүд биенээ хэмлэж эхлэх зовиуртай үе эхэлжээ. Хэдийгээр бүлэглэлүүд эрх ашгийн асар зөрчилтэй боловч сүүлийн үед уулзах цэгээ олж буй бололтой. Энэ нь Засгийн газрыг унагах явдал юм. Юун түрүүн энэ саналыг гаргаж чимээгүй хэсэг ивж үзээд болохгүй болохоор нь гардахаар шийдсэн бүлэг бол намын шинэ дарга М.Энхболдынх. Энэ бүлгийнхэн одоо л болж байгаа дээр нь Засгийг авахгүй бол дахиж ийм шанс гарч ирэхгүй болчих вий гэсэн харуусал болгоомжлолоор удирдлага болгон хөдөлж байна. Бүлэглэл хангалттай авилгад өртсөн намтартай ба одоо эрх авч үүнийг ямар нэг хэмжээгээр цайруулж бүдэгрүүлэхгүй бол хожмын өдөр ямар ч ороолон босч ирж болох юм. Засгийн газрыг огцруулах С.Баярын бүлгийн тэмүүлэл өөр сэдэлтэй. Энэ бүлэг авилга болон бусад гэмт хэрэгт орооцолдсон байдлаараа хамгийн цэвэр нь. Сайн хүмүүсийн цуглуулга гэхээсээ хувааж идэх үйл ажиллагаанаас хоцорч хоосон хоцорсондоо гуниж гутаж яваа хүмүүс. Намын дотор хамгийн нэр хүндтэй байгаа боловч санхүү мөнгөний талаар олигтой дэмжлэггүй учир авилгажсан нийгэмд дэвжиж дээшлэх гол хэрэгслүүргүйн шалтгаанаар тэд хүчээ авч чадахгүй байгаа хэрэг. Иймээс намын дотор буй санхүү сайтай бусад олигархи бүлэглэлийг санхүүгийн бус аргаар унагахын тулд олны өмнө шившиглэх явдал юм. М.Энхболдын бүлэг бичиг үсэг тааруутай хэдэн гайхлыг ихээхэн өндөрлөгт гаргаж ирэхэд Баярын бүлэг чимээгүй дэмжсэн нь ийм л тайлбартай байх. Улааны олигархи бүлэг саяхан болтол маш хүчирхэг байсан авч гаалийн Х.Баатарын хэрэг гэгчээр нокаутанд ороод эргэж сэхэл авч чадахгүй хий тэнчигнэнэ. Бүх бүлэглэлийн хамгийн их орооцолдсон уулзварын цэг нь гаалийн Х.Баатар байсан боловч Ч.Улааны бүлэг үүний загалмайлсан эцэг, хувьцааны дийлэнхийг эзэмшигч байлаа. Авилгын гэмт хэргийг нь сөхөж олондоо сонордуулсан баатарлаг үйлдлийг санаачлагчид нь М.Энхболдын бүлгийнхэн, тухайлбал хотын захиргаанд ажиллаж байж хоолондоо хүрсэн томчууд байв. Гаалийн Х.Баатарыг баривчилбал араас нь Ч.Улаан шалдагнаад гараад ирнэ гэж УИХ-ын нэгэн гэнэн гишүүн өрөө өрөө дамжин ярьж, сонссоноор бол тагнуул цагдаад биечлэн матаас бичжээ. Дайрлагад өртсөн Ч.Улааны бүлгийнхэн хотын бүлгийг газрын асуудлаар эргэж ноцох гэж баахан оролдсоноо эцэст нь бууж өгөв. Хүчний харьцаагаа мэдэрсэнээс болов бололтой. Ерөнхий сайд болох гэж чардайж байгаад шоронд заларчихвал хоолондоо хахаж үхэв гэгч шиг юм болно гэдгийг нутгийн зөвлөлийн дарга сайн мэдэж байгаа. Ц.Нямдоржийн бүлэг бие даасан "бодлого" явуулаад эхэлсэн боловч Засгийн газрыг унагах гэсэн уулзалтын цэг дээр бас мөргөлдөж байна. Эвслийн гэрээг дуустал явуулах дээрээ тулах юм бол Ерөнхий сайд МАХН болж УИХ дарга алтан гадаслаг ардчилсан нам болж солигдох ёстой. Энэ бол Ц.Нямдоржийн хувьд хүлээж авашгүй доромжлол. Үгүйдээ л өч төчнөөн хүнийг шоронд хийж амь амьдралаар нь тоглочихсон тэрээр "гурван дуракийн" нэг болж аваад сум нэвтэрдэггүй хуягласан машин дотроос ард түмэн замын хөдөлгөөнөө хаалган бачимдаж буйг харан хөхөрч явахад садизмын үүднээс ч гэсэн тун зүгээр хэрэг юм. Авилга хээл хахуулиас гадна нутгийн хүчин зүйл гээч юм дээр тогтсон энэ бүлэглэл өгсөж болох шатныхаа орой дээр гарчихсан тул одоо байлдаж олсон талбайгаа алдахгүйн тулд бүхнээ хийнэ. Эдний хувьд Засгийн газрыг унагах нь довтолгооны гэхээсээ хориглолтын шинжтэй болой. 
