Алтайн хязгаарт албан тушаалын хэнээрхэл оргилдоо хүрчээ

Мөнх цаст Алтайн их оргилоор хүрээлүүлсэн алс баруун хязгаар Баян-Өлгийг зорилоо. Энэ удаа үндэсний цөөнхөөс нэр дэвшсэн УИХ-ын гишүүн А.Мурат сонгогдсон тойрогтоо ажиллаж, сонгогчдынхоо ахуй амьдралтай танилцахаар хүлгийн жолоо залсан нь хөдөөний амьдрал, өнөөдрийн бодит төрхийг газар дээрээс нь сурвалжлах завшаан болов.
Өлгийд хаврын хавсрага хэдийнэ эхэлжээ. Цагийн хатуутай зэрэгцэн бухимдсан олны сэтгэл ч хаврын тэнгэр лугаа адил бүрсгэр байсныг энд онцолчиход гэмгүй болов уу. Он гарснаас хойш Баян-Өлгийчүүд цалингийн бараа хараагүй аж. Хэргийн гол буруутан нь Сангийн яам бөгөөд төсвийнх нь эрхийг нээж өгөхгүй өнөөдрийг хүрсэн нь казах түмнийг ийн баргар царайлахад хүргэж буй бололтой. Шуудхан хэлэхэд, эрх мэдэл албан тушаалын төлөө улайрч буй эрх дархтнуудаас энэ бүхэн үүджээ. Дээрх үйл явдалтай холбоотой эсэхийг хэлж мэдэхгүй юм. Улаанбаатарын төв талбайд байсхийгээд өрнөх элдэв янзын хөдөлгөөнүүд тэнд ч үе үе болох юм билээ. Аймгийн МАХН-ын удирдлагууд нам нэгт нөхөр Засаг дарга О.Хабсатарыг намын өмнө хүлээсэн үүргээ биелүүлээгүй хэмээн огцруулах болсноор  энэ "дайн" өрнөсөн гэх. Тэднийхээр бол О.Хабсатар намаас хүлээлгэсэн үүргийн дагуу ашигтай байхуйц бүхий албан тушаалд намынхаа нөхдийг дэвшүүлэх ёстой юмсанж. Сүүлдээ өлгийчүүд Засаг даргынхаа гаргасан тушаал, захирамжийг үл ойшоож, юм л бол өлсгөлөн зарлаж тэрийж хэвтдэг болсон гэнэ. Үүний нэг жишээ Баян-Өл-гийн Хөгжимт драмын театрын дарга Р.Өсерханы тэмцэл. Орчин үеийн загвар бүхий үндэсний хэмжээний ганц театр байдаг нь Өлгийд буй. Казах эрчүүдийн анд гарахдаа өмсдөг малгайн хэлбэрээр баригдсан энэ театр өдгөө хаалгаа барихад хүрчээ. Цагтаа 80 хүний дом- борын оркестртэй байсан казах театрын уран бүтээлчид өдгөө хийсэн бүтээсэн дорвитой бүтээлгүй, гудамж "метрлэн" цагийг өнгөрөөж байгаа талаар О.Хабсатар дарга онцолсон. Тэгээд ч мэргэжлийн дуучин, жүжигчин үгүй болохоор тэр бүр тоглолт энэ тэр болоод байдаггүй аж. Одоогоос хэдхэн жилийн өмнө шинэ залуу боловсон хүчин бэлтгэх нэрийдлээр хуруу дарам ардын жүжигчин, гавьяатуудаа албан хүчээр тэтгэвэрт нь гаргаж орхиж. Тэр цагаас эхлэн театрын зүг хөврөх үзэгчдийн тоо эрс цөөрснөөр хаалгаа барихад хүрээд байгаа нь энэ. Хийх ажилгүй уран сайханчид нь их үд өнгөрөөгөөд театр дээрээ ирж бараагаа харуулчихаад хаа нэг тийшээ явж одно. Тэдний ихэнхэд нь аймгийнхаа хар зах дээр мах, ногоо зарах явдал уран бүтээлээс нь чухал болжээ. Энэ мэтчилэнгээр хувийн ажлаа амжуулахад нь нэмэр болж ажил хий гэж албаддаггүй даргаа тэд огцруулах бас дургүй гэнэ. Өнгөрсөн зун орон даяар Их Монгол Улс байгуулагдсаны 800 жилийн ойн баярт зориулж томоохон бүтээл туурвиж байхад Өлгийн театр нүдэн балай чих нь дүлий мэт өнгөрчээ. Харин СУИС-ийг найруулагч мэргэжлээр дүүргэсэн залуу уран бүтээлч Б.Меруеш Төрийн шагналт Лувсаншаравын цомнол "Их хааны хатад" дуурийг театрынхаа тайзнаа тавих гэж тэмцэлдсэний эцэст орон нутгийн театрын тайзнаа казах хэл дээр "амилуулжээ". Хөгжимт драмын театрын дарга Р.Өсерхан мэргэжлийн бус уран бүтээлчдээр өөрийгөө хүрээлүүлж хөдөлмөр хийлгүйгээр хөлс авах дуртай нэгэн гэж хэлэх хүмүүс ч цөөнгүй тааралдаж байлаа. Он удаан жил олныг бишрүүлж ирсэн аялгуут домборын эгшиг бүхий казахын урлаг, казах театр мөхөлд хүрчихээд байхад дарга нь юу ч болоогүй мэт албан тушаалдаа үлдэхийн төлөө арга үйлээ барж суугаа бололтой. Жил бүрийн мэргэжлийн байгууллагын шалгалтаар хангалтгүй гэсэн үнэлгээ авдаг казах театр ийнхүү сурлага муутай сурагч шиг улирсан хэвээр. Зөвхөн соёл урлагийн салбар дахь тэмцэл нэг иймэрхүү. Орон нутгийн мэргэжлийн хяналтын газарт ч албан тушаалын хэнээрхэл оргилдоо хүрсэн гэнэ. Энэ мэтчилэнгээр нутгийнхаа сонин хачинтай танилцсан УИХ-ын гишүүн А.Мурат иргэдтэй уулзаж өрхийн орлого бага, амьжиргааны түвшин доогуур айл өрхүүдэд үнэ төлбөргүйгээр нүүрс тараасан. Энэ нь түлээ мод бэлтгэх боломж төдийлөн хомс ядуу өрхүүдийн хувьд хэдэн хоног толгойгоо гашилгахгүй байж халуун дулаан хоног төөрүүлнэ гэсэн үг. Ингэхдээ аймгийн төвийн 1600 айл өрхөд нийт 38 сая төгрөг зарцуулсан гэсэн. Харин айл тус бүрт 300 кг нүүрс оногдоно лээ. А.Мурат гишүүн зөвхөн сонгогдсон тойрогтоо бус Баян-Өлгий аймгийн Алтанцөгц, Баяннуур сум, Хотгор баг, Увсын Бөхмөрөн, Ховд сумдын иргэдтэй уулзаж амьдрал ахуйтай нь танилцсан юм. Харин олзуурхууштай ганц зүйл гэвэл ажилгүйдэл нийслэлээс алслагдсан тухайн бүсэд иргэдийн тулгамдсан асуудал болсоор байгаа өнөө үед аймгийн төвд хэд хэдэн ажлын байр бий болжээ. Тухайлбал ноос угаах фабрик. Хамгийн сүүлд 1990-ээд оны зах зээлийн үед үйл ажиллагаа нь зогссон тус фабрикт ажилгүйчүүдийн нэлээд хувь хамрагдсан байна. Ийнхүү удирдлагууд нь өндөр албан тушаалын төлөө тэмцэлдэж завгүй байхад ард түмэн нь амьдралын төлөө бор зүрхээрээ зүтгэсээр явна. 
Ч.Анна
