Эрхэм зочид, Их наадамд хүрэлцэн ирлээ

Монгол Улсын Ерөнхийлөгч Н.Энхбаяр болон УИХ-ын дарга Ц.Нямдоржид ХБНГУ-ын Бундестагийн ерөнхийлөгч Н.Ламмерт бараалхаж хоёр талын харилцаа, хамтын ажиллагааны асуудлаар ярилцлаа. 
Ерөнхийлөгч Н.Энхбаяр, Их Монгол Улс байгуулагдсаны ойд германчууд өндөр ач холбогдол өгч томоохон арга хэмжээнүүд зохион байгуулан Европын ард түмэнд сурталчилж байгаад талархал илэрхийлээд хүндэт зочдыг Монгол оронд тавтай морилохыг ерөөлөө. Ерөнхийлөгч Н.Энхбаярт Их Британи, Умард Ирландын Нэгдсэн Вант Улсын Эрхэмсэг ханхүү Йоркийн гүн Эндрю бараалхав. Их Монгол Улс байгуулагдсаны 800 жилийн ойн түүхэн үйл явдлыг тэмдэглэх баяр ёслолд оролцохоор ирсэн нь өндөр хүндэтгэлт, нэр төрийн хэрэг юм хэмээн Эрхэмсэг ханхүү хэлээд Британий ард түмний халуун мэндийг уламжлав. Ерөнхийлөгч, Хатан хааны гэр бүл их ойн арга хэмжээнд өндөр ач холбогдол өгсөнд талархал илэрхийлээд, Монгол Улс ардчилал, шинэчлэлийн замыг тууштай хэрэгжүүлж байгааг яриад манай улсын хөгжлийн асуудлыг шийдвэрлэхэд найрсаг харилцаат орнуудын хөрөнгө оруулалт, хамтын ажиллагаа чухал болохыг хэллээ. Эрхэмсэг ханхүү Эндрю дэлхий дахинд энх тайван, аюулгүй байдлыг тогтоох үйл хэрэгт Монгол Улсын оруулж буй хувь нэмэр, хичээл зүтгэлийг өндрөөр үнэлж байдгаа тэмдэглээд хоёр талын эдийн засаг, хөрөнгө оруулалтын хамтын ажиллагааг өргөжүүлэн хөгжүүлэх асуудлаар Засгийн газартаа санал оруулж идэвхтэй дэмжиж ажиллахаа илэрхийлэв. Ерөнхийлөгч Н.Энхбаярт Турк улсын Үндэсний их хурлын дэд дарга С.Яакут тэргүүтэй Туркийн парламентын төлөөлөгчид бараалхав. Уулзалтын үеэр Ерөнхийлөгч Монгол, Турк хоёр орон эрт дээр үеэс уламжлагдан ирсэн түүх, соёлын гүн гүнзгий хэлхээ холбоотойг хэлээд энэ холбоо нь хоёр орны харилцаа, хамтын ажиллагааг хөгжүүлэхэд чухал суурь болж байгааг онцлон тэмдэглэв. Ерөнхийлөгч Н.Энхбаярт Их Монгол Улс байгуулагдсаны 800 жилийн ойн арга хэмжээнд уригдан ирсэн Японы Ерөнхий сайд асан Ёшира Мори бараалхав. Ерөнхийлөгч 2002 онд Ерөнхий сайдын хувиар Япон Улсад айлчлах үеэрээ Тантай уулзан хэлэлцээ хийж байснаа тод санаж байна гээд хэлэлцээ ёсоор нийт 2500 багийг холбоожуулах төсөл амжилттай хэрэгжсэнийг дурсан ярилаа. Ерөнхийлөгч Н.Энхбаяр Швед улсаас Монгол Улсад суугаа Онц бөгөөд бүрэн эрхт Элчин сайд Борье Люнгренийг эх орондоо бүрмөсөн буцах гэж байгаатай нь холбогдуулан хүлээн авч уулзлаа. Ноён Элчин сайд хоёр улс байгаль орчин, аялал жуулчлал, уул уурхайн машин механизм зэрэг тодорхой салбаруудад хамтран ажиллах талаар санал бодлоо илэрхийллээ. Ерөнхийлөгч Н.Энхбаяр "Монголын нууц товчоо"-г Төрийн ордонд дээдлэн залах тухай зарлиг гаргалаа. Их Монгол Улс байгуулагдсаны 800 жилийн ойг тохиолдуулан Монголын эрдэмтдийн бэлтгэсэн сонгомол эхийг баримтлан, олон зуун жилийн уламжлалтай Монголын гайхамшигт ардын гар урлалын аргаар урлан бүтээсэн "Монголын нууц товчоо" түүхэн шастирын хосгүй нэгэн хувийг даяар олноороо бахархаж, сүслэн дээдэлж байх зорилгоор Төрийн ордонд дээдлэн залахыг зарлигдлаа. Их Монгол Улс байгуулагдсаны 800 жилийн ойн баярын арга хэмжээ болон Ардын хувьсгалын 85 жилийн ойн баяр наадмаар манай оронд ОХУ-ын Засгийн газрын тэргүүн М.Е.Фрадков тэргүүтэй төлөөлөгчид айлчиллаа. Тэрээр баяр наадмын арга хэмжээнд байлцаад төр, засгийн тэргүүн нартай уулзаж ОХУ, Монголын бизнесменүүдийн чуулга уулзалт болон хоёр орны Засгийн газар хоорондын хамтарсан комиссын хуралдаанд оролцсон юм. Айлчлалын үеэр хоёр тал Хүнсний улаан буудай нийлүүлэх, Нисэхийн эрэн хайх, авран туслах салбарт хамтран ажиллах, хоёр улсын Гадаад хэргийн яам хоорондын хамтын ажиллагааны протокол, хэлэлцээрт гарын үсэг зурсан юм. УИХ-ын дарга Ц.Нямдорж Их Монгол Улс байгуулагдсаны 800 жилийн ойн баярт оролцохоор хүрэлцэн ирсэн гадаад орнуудын төр, засгийн зочид, төлөөлөгчдийг Их ойн үеэр хүлээн авч уулзлаа. Франц улсын Сенатын бүлгийн дарга, төлөөлөгчдийн тэргүүн ноён Патрис Желар УИХ-ын даргатай уулзах үеэрээ ярихдаа, Монгол-Францын харилцааг хөгжүүлэхэд УИХ болон Францын Сенатын танхим хоорондын хамтын ажиллагаа чухал үүрэгтэй гэдгийг тэмдэглээд Сенатын Ерөнхийлөгч ноён К.Понселед УИХ-ын нэрийн өмнөөс мэндчилгээ уламжлахыг хүсэв. Их Монгол Улс байгуулагдсаны 800 жилийн ойн баярт оролцохоор ирсэн БНХАУ-ын төлөөлөгчдийг Бүх Хятадын Ардын Улс төрийн Зөвлөлдөх Зөвлөлийн Үндэсний хорооны дэд дарга, төлөөлөгч Сю Кюанди тэргүүллээ. Монгол Улсад өргөн тэмдэглэж байгаа Их ойн баярт БНХАУ-ын дарга Ху Жинтао тусгай элч төлөөлөгчөө илгээн оролцуулж байгаа нь тус улсын төр, засаг хоёр орны харилцааг чухалчлан үздэгийн нэг илрэл хэмээн УИХ-ын дарга Ц.Нямдорж хэллээ. Их Монгол Улс байгуулагдсаны 800 жилийн ойн баярт оролцохоор ирсэн Израйлийн Кнессетийн гишүүн, Гадаад бодлого, Аюулгүй байдлын Байнгын хорооны дарга Цачи Ханегбиг УИХ-ын дарга хүлээн авч уулзлаа. Монгол, Израйлийн парламент хоорондын харилцаа сүүлийн жилүүдэд идэвхтэй хөгжиж байгаа, парламентын түвшинд өндөр хэмжээний айлчлалыг хэрэгжүүлэх нь хоёр талын харилцаанд ач холбогдолтой хэмээн ноён Ц.Нямдорж мэдэгдлээ. УИХ-ын дарга Норвегийн Вант Улсын Парламентын дэд дарга ноён Карл Хагентай уулзаж ярилцлаа. 1990 оноос хойш Монгол, Норвегийн харилцаанд түлхэц болсон улс төрийн чухал айлчлалууд хийгдсэн төдийгүй, хоёр орны парламент хоорондын харилцаа өндөр түвшинд яваа гэдгийг УИХ-ын дарга онцолсон юм. Бельгийн Вант Улсын Төлөөлөгчдийн танхимын гишүүн ноён Л.Густан, хатагтай Т.Аннеми нар УИХ-ын дарга Ц.Нямдоржид бараалхлаа. Монгол Улс нь Европын Холбооны гишүүн Бельги Улстай харилцаа, хамтын ажиллагаагаа улам хөгжүүлэх сонирхолтой байгаа, түүнчлэн тус улсын парламентаар дамжуулан Европын парламенттай харилцаагаа өргөтгөх нь манай улсын хувьд чухал гэдгийг УИХ-ын дарга онцоллоо. УИХ-ын даргад Бүгд Найрамдах Финланд Улсын Парламентын гишүүн ноён Пентти Тисуанен бараалхаж уулзаж ярилцсан юм. Монголчуудын төдийгүй дэлхий нийтийн хувьд түүхэн тэмдэглэлт үйл явдал болох Их ойн баярт Финланд Улсыг төлөөлөн оролцож байгаад нь УИХ-ын дарга талархал илэрхийлэв. УИХ-ын дарга Ц.Нямдоржид Данийн Вант Улсаас манай улсад суугаа Онц бөгөөд Бүрэн эрхт Элчин сайд Лауридс Микаелсен тэргүүтэй төлөөлөгчид бараалхав. Энэ үеэр хоёр орны харилцаа, хамтын ажиллагааг хөгжүүлэх тодорхой салбарын талаар ажил хэрэгч яриа өрнөлөө. УИХ-ын дарга Ц.Нямдорж Их Монгол Улс байгуулагдсаны 800 жилийн ойд Бүгд Найрамдах Казахстан Улсын Парламентын төлөөлөгчөөр хүрэлцэн ирсэн гишүүн Н.А. Джилкишиевийг хүлээн авч уулзав. Сүүлийн жилүүдэд Монгол, Казахстаны харилцаа бүхий л салбарт өргөжин хөгжиж, хоёр улс Шанхайн хамтын ажиллагааны байгууллагын хүрээнд хамтран ажиллаж байгаа гэдгийг УИХ-ын дарга тэмдэглэв. УИХ-ын дарга Ц.Нямдорж манай оронд айлчилж байгаа ОХУ-ын Төрийн Думын бүлгийн дарга В.В.Войтенко тэргүүтэй төлөөлөгчдийг хүлээн авч уулзлаа. В.В.Войтенко УИХ-ын дарга Ц.Нямдоржид ОХУ-ын Холбооны Хурлын Төрийн Думын дарга Б.В.Грызловын мэндчилгээг гардуулсан. Монгол Улсын Ерөнхий сайд, МАХН-ын дарга М.Энхболд Японы Либерал намын төлөөлөгч Фумио Кюмаг хүлээн авч уулзлаа. Ноён Фумио Кюма дэлхийн II дайнаас хойших Япон Улсын хөгжлийн туршлагыг Монголд нэвтрүүлэхэд ихээхэн санаа тавьж яваагаа дурдан, тус улсын Засгийн газар Хөгжлийн албан ёсны тусламжаа тодорхой бүс нутагт чиглүүлэх бодлого баримталж буйтай уялдуулан Төв Азийг хөгжүүлэх санаачилгыг дэвшүүлэн тавих нь зүйтэй гэж үзэж байгаа аж. Тэрээр Их Монгол Улс байгуулагдсаны 800 жилийн ойн арга хэмжээнд уригдан оролцсон айлчлалынхаа үеэр Улаанбаатарыг дахин хөгжүүлж загвар хот болгох санаа төрж яваагаа Ерөнхий сайдад сонирхуулав. Ерөнхий сайд М.Энхболд Их Монгол Улс байгуулагдсаны 800 жилийн ойн үеэр манай оронд зочилсон Японы ХАА, Загасны аж ахуйн сайд Ш.Накагаваг хүлээн авч уулзан, хоёр улсын харилцаа, хамтын ажиллагаа болон бүс нутгийн асуудлаар санал солилцлоо. Ерөнхий сайд энэ оны гуравдугаар сард Японд хийсэн хоёр талын "Иж бүрэн түншлэл"-ийг шинэ шатанд дэвшүүлэн тавих зорилго бүхий айлчлалынхаа тухай ярьж, тус улсаас манай улсад олгохоор болсон хоёр үе шаттай зээлийн гэрээнд гарын үсэг зурсан явдал айлчлалын гол үр дүн болсныг тэмдэглэв. Ерөнхий сайд М.Энхболд Олон улсын бөхийн төрлүүдийн нэгдсэн холбоо (ФИЛА)-ны ерөнхийлөгч Рафи Мартинеттийг Олимпид бэлтгэх үндэсний хорооны тэргүүний хувьд хүлээн авч уулзлаа. "2008 оны Олимпид бид олон тамирчин оролцуулж, байгаль цаг агаарын төстэй нөхцөлд дасгал бэлтгэл хийх зэрэг давуу тал олон байна" гэж Ерөнхий сайд хэлээд Монгол улс 2008 оны Бээжингийн Олимпид бэлтгэх сан байгуулж байгаа, нээлтээ удахгүй хийх гэж байгаагаа танилцууллаа. 


