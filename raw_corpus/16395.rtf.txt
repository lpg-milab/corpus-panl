№118 (16395)       
1986 оны тавдугаар сарын 17.
Дундын хоршилт

Хөдөө аж ахуйн үйлдвэрлэлд хөрөнгийг төдийгүй хөдөлмөр хорших үйл явц нь түүний цаашдын хөгжлийн чигийг тодорхойлох үндсэн хандлагын хувьд аж ахуйн дотоодод ч, аж ахуй хоорондын үйл ажиллагаанд ч хамт олны хоршсон хөдөлмөрт тулгуурлаж үйлдвэрлэлийн өгөөжийг дээшлүүлэхэд гол хөшүүрэг болох ёстой. Бог мал, үнээ төллүүлэх бааз, өсвөр болон бог, бод эрчимтэй тэжээн бойжуулах цогцолбор, мал бордох талбай, саалийн ангийн, механикжсан ферм, усалгаатай тариалан эрхлэх, хөрсний эвдрэлээс хамгаалах ажил зэрэг өгөөжтэй дэвшилт хэлбэр өнгөрсөн таван жилд, хөдөө аж ахуйд нэвтэрсний үрээр зуун хээлтэгч тутмаас бойжуулах төлийн тоог малын төрөл тус бүрийн хувьд VI таван жилийнхээс хоёроос арван хоёроор, га талбайгаас хураах үр тарна, төмсний ургацыг 43, 7 - 54, 9 хувь, даршны ургамлынхыг бараг гурав дахин нэмэгдүүллээ. 

Хөдөө аж ахуйн үйлдвэрлэлийн эдийн засгийн үр ашгийг улам бүр дээшлүүлэх зорилт хамгийн тэргүүн зэрэгт тавигдаж байгаа өнөөгийн нөхцөлд урьд олсон амжилтдаа тулгуурлан, шинжлэх ухаан техникийн ололтыг үр бүтээлтэй ашиглаж, үйлдвэрлэлийн удирдлагын аргыг боловсронгуй болгож дагнуулан төрөлжүүлж, аж ахуй тус бүрийн хөрөнгө, хүчийг төвлөрүүлэн хөдөлмөр зохион байгуулалтын хамт олны хэлбэрийг бататгах шаардлагатай байна. 

Лениний хоршооллын суут төлөвлөгөөний үзэл санааг бүтээлчээр хэрэгжүүлэхэд аж ахуй дундын хоршилт, хөдөө аж ахуй - аж үйлдвэрийн интеграцын үндсэн дээр үйлдвэрлэлийг гүнзгий төрөлжүүлж, хөгжүүлэх нь хамгийн зөв үр ашигтай зам юм. 

Хөдөө аж ахуйн нэгдлийн үйлдвэрлэлийг төрөлжүүлэх, хорших үндсэн дээр аж ахуй дундын хэлбэрт шилжүүлэх ажил жараад оноос эхэлж нэгдэл дундын үйлдвэр нэртэйгээр үндэс суурь нь тавигдсан бол далаад оны дунд үеэс шинэ алхам хийж, нэгдэл дундын хоршооллуудыг байгуулан, улам боловсронгуй болгон хөгжүүлж, одоо нийт нзгдлийн гуч шахам хувийг түүнд хамруулаад байна. 

Нэгдэл дундын хоршоолол нь газар нутгийн хувьд ойролцоо байршсан хөдөө аж ахуйн хэд хэдэн нэгдлийн хамтын хөрөнгө хүчинд тулгуурлан, тодорхой цөөн тооны тухайлсан бүтээгдэхүүний үйлдвэрлэлээр төрөлжиж, салбарынхаа бүтээгдэхүүнээр өөрийн болон хоршоологч нэгдлүүдийн эрэлт хэрэгцээг хангахад тусалж, нэгдлүүдийн төлөвлөгөөт зорилтыг биелүүлэхэд түлхэц өгч байна. Сүүлийн таван жилийн, дунджаар нэг хоршоололд ногдох нийт үндсэн фонд жил тутам арав гаруй хувь, хөдөө аж ахуйн үйлдвэрлэлийн үндсэн фонд бараг тэр хэмжээгээр нэмэгдсэнээр үйлдвэрлэл нь өсч, ашигтай ажилласан нэг хоршоололд ногдох ашгийн хэмжээ өмнөх таван жилийнхээс 1. 3 дахин дээшиллээ. Ашигтай нь ийнхүү илэрхий байгаа нэгдэл дундын хоршооллууд үйлдвэрлэлийнхээ төрөлжсөн салбарын үр ашгийг бүрэн дээшлүүлж, хоршсон нэгдлүүдийнхээ эрэлт хэрэгцээг хангаж, эрчимтэй ажиллаж, бэхжиж хөгжих үйл явц одоогоор тун удаашралтай байна. Гагцхүү ийм, шалтгаанаар Дорнод аймгийн << Баян-Өлзийт >> хоршоолол, Завхан аймгийн отрын станц таван жил дараалан, мөн аймгийн << Шар тал >> , Сүхбаатар аймгийн << Баянтэрэм >> хоршоолол дөрвөн жил дараалан алдагдалтай ажилласан бөгөөд ийм нэг хоршоололд ногдох алдагдлын хэмжээ 1977 - 1980 оны дунджаас гуч гаруй хувь өсчээ. Нэгдэл дундын хоршооллын тариалангийн талбайн тэн хагасыг үндсэндээ усалгаатай талбай эзэлдэг боловч түүнийхээ нарийн технологийг одоо болтол бүрэн эзэмшиж чадаагүйгээс үйлдвэрлэлийн нь гол салбар үр тариа, малын тэжээлийн таримлын нэг гагийн ургац тууштай дээшлээгүй, улсын дунджаас доогуур байна. 

Орон нутгийн нам, улс, хөдөө аж ахуй байгууллага нэгдэл дундын зарим хоршооллын байршлыг оновчтой тогтоогоогүй буюу тэдний техник - эдийн засгийн үндэслэлд заасан төрөлжсөн чиглэлийн нь дагуу үйлдвэрлэлийг эрхлүүлэн хоршсон нэгдлүүдэд нь үйлчлүүлэхийн оронд харин ч нэгдлүүдээс нь салган төв суурин газрыг сүү, төмс, хүнсний ногоогоор хангах үүрэг дур зоргоороо оноодог болсон байна. Үүний улмаас хоршоолол, хоршсон нэгдлүүдийн нэгдмэл ажиллагаа алдагдаж, хувь хувиа харсан саланги байдалд ороход хүрсэн нь үнэндээ хоршоололд хоршсон болон хоршоогүй нэгдлүүдэд өгөх төлөвлөгөөт даалгавар, техник, тоног төхөөрөмжийг хуваарилалтын бодлогод ялгавартай хандаж, хоршоолол, түүнд хоршсон нэгдлүүдийн нэгдмэл ажиллагааг бүрдүүлэхийн тулд чиглэл, зорилготой, эдийн засагч, аж ахуйч удирдлагаар хангаж чадахгүй байна. 

Нөгөөтэйгүүр хоршооллуудыг удирдах боловсон хүчин аж ахуйн ийм өвөрмөц хамтлагийг удирдан зохион байгуулах мэдлэгээр дутмаг, ах дүү социалист орны туршлагыг судлан хэрэгжүүлэх чадвар мөхөс, хоршооллыг нэгдлийн аргаар ажиллуулахыг эрмэлздэгээс гадна социалист авхаалж овсгоо сул байна. Үйлдвэрлэл, хөдөлмөрийн нийгэмчлэлийг дээшлүүлж, хөдөө аж ахуйн үйлдвэрлэлийг өндөр үр ашигт хүргэж, хөдөөгийн нийгмийн хөгжлийн урагшлах төлөвийг бодитой шийдвэрлэх гол аргын нь хувьд хоршооллыг онол, практикийн удирдлагаар хангахад эдийн засгийн төв байгууллагууд, БНМАУ-ын Хөдөө аж ахуйн Яам, Нэгдлийн холбооны дээд зөвлөл онцгой анхаарал тавих хэрэгтэй байна. Нэгдэл дундын хоршооллыг цахилгаанжуулах, автоматжуулах, шинэ дэвшилт технологийг нэвтрүүлэх, гахай, шувуу, туулай үржүүлэх зэргээр бэхжүүлж, хоршсон нэгдлүүдийн төрөлжсөн гол салбар мал аж ахуй, газар тариалангийн үр ашгийг өндөржүүлэхэд мэдэгдэхүйц нөлөөтэй болгох ёстой. 

БНМАУ-ын эдийн засаг, нийгмийг 1986 - 1990 онд хөгжүүлэх Үндсэн чиглэлийн төсөлд << бодит нөхцөл, бололцоог харгалзан, нутаг дэвсгэр - үйлдвэрлэлийн буюу шинжлэх ухаан - үйлдвэрлэлийн цогцолбор зэрэг удирдлага, зохион байгуулалтын үр ашигтай, дэвшилт хэлбэрийг нэвтрүүлэхээр >> заасан нь юуны өмнө нэгдэл дундын хоршооллыг аж ахуй - зохион байгуулалтын хувьд бэхжүүлэн түүний үйлдвэрлэлийг хоршсон нэгдлүүдийнхтэй нь нягт уялдуулж, хоршмол ажиллагааг төгөлдөржүүлэн хэвшүүлэх, тэдгээрийг хөдөө аж ахуйн нэгдлийн үйлдвэрлэлийн үйл ажиллагаанд дэвшилт технологи, шинэ арга барил нэвтрүүлэх үлгэр загвар үзүүлэхүйцээр жигдрүүлэн зохион байгуулахыг шаардаж байна. 

