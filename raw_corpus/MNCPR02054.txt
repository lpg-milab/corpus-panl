"Өглөгч хүн өөртөө хоосон"-ы үлгэр дуусч, "Өөдгүй хүн өөртөө дүүрэн" болсон цаг эхэлжээ

"Өглөгч хүн өөртөө хоосон" гэсэн үг байдаг даа. Харин өнөө цагт завшуул амьтад өөртөө ахиухныг хуваарилан авдаг болжээ.
Эрх мэдлээ ашиглан хэн яаж завшиж болохыг манай парламентын гишүүд бодит байдлаар нь жинхэнэ баталж байна аа. Тэд өөрсдөө эрх мэдлээ далайлган байж мөнгө авчихаад өглөгч хүний царай гаргах гэж байна. Гэхдээ тэрхүү өглөгчид өөрсдийн маань мөнгийг л эргүүлж хялайлгачихаад юм өгсөн царай гаргах гэж байгааг та минь сайн мэддэг байгаа даа? Өнөөдөр 250 сая төгрөг их мөнгө үү... Халаасандаа хоногийн хоолны л мөнгөтэй байгаа ард түмэнд тэр мөнгө лусын эзний л сан хөмрөгт байдаг эрдэнэс шиг санагдах вий. Мэдээж, тэр мөнгийг бидний төлөө хэн нэгэн хүн зарцуулна гээд бодохоор тэр нэрийг дугуйлах байтугай л зүтгэмээр санагдаж байгаа биз. Харамсалтай нь миний мөнгийг надаас авчихаад "Би чамд өглөө" гэж хэлэхэд дал гаруй нөхөр бэлэн болчихоод байна. УИХ дахь томоохон намуудын бүлэг, зөвлөлөөс томилогдсон хэдэн нөхөд орон нутгийг хөгжүүлэх гэсэн сайхан нэрийн дор УИХ-ын гишүүн тус бүрийн мэдэлд 250 сая төгрөг олгох санал гаргаж, үүнийгээ чөтгөр гүйлдэх цагаар буюу бүрий гэгээ тасарч байхад сэтгүүлчдээс зугтаалган байж хийсэн билээ. Мэдээж, өөрсдөө авах гэж байгаа юм болохоор үлэмж олон нь гар өргөн бие биедээ мөнгө цохчихоод байгаа. Гэвч энэ нь хэнбугай ч бодсон шударга бус явдал. Өмнө нь гишүүдийн авсан 10 сая төгрөгийн явдал улс төрийн онигоо болон үлдэж, өнгөрсөн жилийн 100 сая төгрөгөө юунд яаж зарцуулснаа хэлж чадах гишүүд ховор байна. Гэвч тэд хэрхэн хударгагүй байж болохыг батлан 250 сая төгрөгийг өөрсдөдөө бэлэглэж байна. Бүр ирэх сонгуулийг бодохоос ханцуйндаа инээж байгаа нь тэдний царайнаас тод харагдаж байгаа билээ. Энэ ичгүүртэй байдлыг эсэргүүцэж байгаа хүн гарын таван хуруунд ч хүрэхгүй байгаа. Эсэргүүцэж байгаа зарим гишүүдийн хэлснээр "Ийм мөнгийг тойрогтоо зарцуулсан тэдэнтэй хэн өрсөлдөж чадах вэ". Сонгуулийн тухай хуулинд сонгуулийн үйл ажиллагаандаа 10 сая төгрөгөөс дээш хөрөнгө зарцуулбал нэрийг нь татах хүртэл арга хэмжээ авна гээд заагаад өгчихсөн байгаа. Тэгтэл үүнээс 25 дахин их хөрөнгийг зарцуулсан гишүүдтэй тэд хэрхэн өрсөлдөж чадах билээ. Нэг л их хүмүүсийг харж тэтгэсэн, худаг ус байгуулж, барилга байшин эхлүүлсэн түүнийгээ баяр бахдал болгон тууз хайчилсан 70 гаруй хүн ирэх жил үндсэн ажлаа ч хийх завгүй байх биз. Хэрэв тэд Шадар сайдын багцад суулгасан, бид юу ч авч мэддэггүй хэмээн далдалсаар 250 сая төгрөгт эзэн суух гэж байгаа бол 2008 оны сонгуульд тухайн тойрогтоо нэр дэвшүүлэх эрхгүйгээр тэр мөнгөө авах хэрэгтэй санагдана. Сонгуулийн ардчиллыг аврах боломж улмаар Монголын ардчиллыг аврах боломж учраас тэгж чадсан гишүүний нэрээр үлдэх худаг тэр тойрогт хоцорч ч болох юм. Гэвч хэнд нь ч ингэж хэлж чадах зүрх, зориг олдохгүй. 19.3 тэрбум төгрөгийг олон газар тарамдуулан, нэг нь өгсөн, нөгөө нь авсан болж үлдэхийн оронд бүтээн байгуулалтын, үлдэцтэй юм хийвэл дээр гэдэгтэй нөгөө 70 худалч нөхөд маань ч санал нийлнэ. Гэвч хар толгойгоо бодох сэтгэл нь тэднийг бодсоноосоо өөрөөр хөдлөхөд хүргэж байна. 250 сая төгрөгийг авах нь буруу гэдэг дээр УИХ-ын гишүүн Батж.Батбаяр, Э.Бат-Үүл, Р.Бадамдамдин, С.Отгонбаяр, Л.Гүндалай нарын хэдхэн хүн санал нэгдэж байгаа. МАХН-ын гишүүд бүгдээрээ 250 сая төгрөгийг авах ажиллагааг улайран дэмжиж байна. Хоёр дахь хэлэлцүүлгийн үеэр тус намын ганц хоёр хүн татгалзсан санал өгсөн байсан нь сайндаа ч бус босоод явах хойгуур нь санал хураалт болсон учраас автоматаар эсрэг санал өгсөн болчихсон юм билээ. Одоогийн Ерөнхийлөгч Н.Энхбаярын Ерөнхий сайд байхдаа гаргасан санаачилгаар гишүүд тойргийнхоо хөгжил нэрийн дор мөнгө авч эхлэх үед энэ ажиллагааг эрс эсэргүүцэж байсан АН одоо яагаад МАХН-тай хамтран зүтгээд байгаа вэ. Хүн өөр дээрээ тулахаар аливаад ярьдгаасаа өөрөөр ханддаг ч энэ асуудалд улс төрийн боомилгоо байгаа бололтой. МАХН-ынхан овоо баяжсан төсвөөр гараа угаах гэхдээ аймгийн дарга нарын мэдэлд 500 сая төгрөг өгөхөөр ярьж эхэлжээ. Хэрэв асуудал ингэж шийдэгдвэл 21 аймгийн 19 нь МАХН-ын гишүүн даргатай учраас тэд л хийсэн юмтай үлдэж, эн тэнцүү явсан сөрөг хүчин нэр муутай хоцрох учраас гишүүн бүрийн 250 сая төгрөгийг АН-ынхан дэмжихээс аргагүйд хүрсэн гэх яриа улс төрийн хүрээнийхэн дунд байна лээ. Ер нь нөгөө хэдээ тооны цөөхнөөр дээрэлхдэг байдал ч сүүлийн үед нэлээд газар аваад байгаа нь төсөв хэлэлцэж буй энэ өдрүүдэд илүү мэдрэгдэж байгаа. "Өглөгч хүн өөртөө хоосон"-ы үлгэр дуусч, "Өөдгүй хүн өөртөө дүүрэн" болсон цаг эхэлжээ. Хэрэв 250 сая төгрөгийг гараа өргөсөөр байгаад авчих юм бол, ирэх сонгуульд өөр тойрогт очиж нэр дэвшээрэй, ах нараа. 
Э.Энэрэл
