Дэлхийн зах зээлээс мөнгө босгож хөгжих цаг иржээ

Үндэсний Статистикийн хорооноос мэдээлснээр инфляц 20 хувийг хэдийнэ даваад буй. Инфляцийг бууруулахад эдийн засагчид өөр өөрийн байр сууриа илэрхийлж байгаа. Энэ тухай эдийн засагч О.Чулуунбаттай ярилцлаа. 
-Үүсээд байгаа үнийн өсөлтийг хүн бүр өөр өөрийнхөөрөө тайлбарлаж байна. Таны хувьд үүний шалтгаан нь юу вэ?
-Хэрэглээний үнийн индекс 20 хувь давсан. Энэ бүхэн манай худалдаатай маш их холбоотой. Монгол Улс бараг 100 хувь ам.долларын орлоготой шүү дээ. Гэтэл энэ ногоон дэвсгэртийн ханш хамгийн ихээр унаж байна. Мөн юанийн зарлагатай ихээр холбоотой. Бид өргөн хэрэглээний барааныхаа бараг 90 хувийг Хятадаас юаниар авч байгаа. Сүүлийн 2-3 жилд ам.долларын юаньтай харьцах ханш 20 гаруй хувиар уначихлаа. Бодоод үз л дээ. Нэг ам.доллар дээр 8.30 байсан юань өнөөдөр бараг 6.9 болчихлоо. Ингэхээр маш их алдагдал хүлээж байгаа биз дээ. Манай улс урд хөршөөсөө бараг тэрбум долларын худалдаа хийдэг. Тэгэхээр бид хэчнээн их ханшийн зөрүүний инфляцийг оруулж ирж байгааг хар. Хоёрдугаарт, манай төсвийн зарлага сүүлийн үед ихээр ихэслээ. 
Халамжийн "хоосон" мөнгө ихээр тарааж байна. Уг нь төсвөөс гаргаж байгаа мөнгөний цаана сайн хөрөнгө оруулалт, үйлчилгээ, бараа байх ёстой. Гэтэл ердөө л маш их мөнгө тараасан. 
Үүнд улс төрийн намууд нэлээд сургамж авч, дараа дараагийнхаа сонгуульд "хий" мөнгө тараахгүй гэсэн амлалт гаргавал зүгээр санагддаг. Өнгөрсөн онд хүүхдийн мөнгөнд 130 миллярд төгрөг зарцуулсан байна шүү дээ. Гэтэл энэ нь үнэхээр хүүхдэдээ хүрч чадсан уу. Үнэн хэрэгтээ аав ээж нь өөрсдөдөө архи тамхи, гутал, хувцас нэлээд хэсгээр нь авсан байх. Лав л энэ мөнгө бүгдээрээ хүүхдүүдэд хүрээгүй л байх. Хэрэв энэ мөнгө эзэндээ очсон бол сургуульгүй үлдэж байгаа, нийслэлд траншейнд амьдарч байгаа хүүхдийн тоо цөөрөх ёстой. Хүүхдийн гэмт хэрэг ч хэвээрээ. Бүр хүүхдийн эндэгдэл ч буурах учиртай. Гэтэл эрүүл мэндийн мэдээгээр эдгээр үзүүлэлт буурахгүй л байна шүү дээ.
-Ер нь гадаадын бусад улсад хүүхдийн мөнгийг хэрхэн олгодог юм бол?
-Хүүхдэд олгох мөнгөөр тэдний төрөх, бойжих, өсгөх, хүмүүжүүлэх, мэргэжил эзэмшүүлэх зэргээр дэд бүтцийг нь гадаадын улсуудад бий болгож байна. Мэдээж цэцэрлэгт нь ороод эцэг, эх нь хүүхдийнхээ орон дээр унтаад, хоолыг нь идээд, булаацалдаад байхгүй шүү дээ. Харин ч хүүхдүүдэд тэр мөнгө, хөрөнгө зарцуулагдана. Бид тэдний туршлагаас судалж, ийм аргаар хүүхдэдээ мөнгө олгосон бол илүү үр дүнтэй байх байсан болов уу гэж боддог. 
-Зарим улс төрийн нам хүүхдэд олгодог мөнгөний хэмжээг нэмэгдүүлье гэх юм?
-Мэдээж болно шүү дээ. Харин хүүхдийнхээ дэд бүтцэд түүнийг зориулах хэрэгтэй. Ингэж байж манай сургуульгүй хүүхдийн тоо цөөрнө. Гэтэл манай улс өнөөдрийг хүртэл хүүхдийнхээ дэд бүтцийг бий болгож чадаагүй байна шүү дээ. Бид хүүхдийн мөнгийг олгохдоо эцэг, эх рүү нь илүү чиглэсэн үйл ажиллагаа явуулах хэрэгтэй байна. Ялангуяа аав, ээжийг нь ажилтай болгох ёстой. Манай улсад ажилгүйдэл их хэмжээтэй байгаад байна. Хэрэв эцэг, эх нь ажилгүй, орлогогүй бол хүүхдүүд нь өвчлөх, буруу замаар хүмүүжихийн эхлэл болоод байна. Ажилтай, орлоготой эцэг эх хүүхдээсээ мөнгө харамлана гэж байхгүй шүү дээ. 
-Та сая ханшийн зөрүүний инфляц орж ирээд байна гэлээ. Өөр аргаар зохицуулалт хийх боломжтой юу?
-Төгрөгийн ханшийг үнэхээр чангаруулж чадвал инфляцид нөлөөлж болно. Өөрөөр хэлбэл, төгрөгийн ам.доллартай харьцах ханшийг юаньтай адилхан болгож байна гэсэн үг шүү дээ. Тэгэх юм бол юаниар авсан бараа манай улсад тэгж их үнэд ороод байхгүй. Харин төгрөгийн ханш чангарлаа гээд худалдаачид барааныхаа үнийг ихээр бууруулахгүй л байх. Мөн юанийн ханшийн өсөлт ойрын хэдэн жилдээ үргэлжлэхээр байна. Тэгэхээр манай худалдаанд сөргөөр нөлөөлсөөр байх болно гэсэн үг. Хятадын зах зээл дээр гадаадын компани орж ирээд юаниар гүйлгээ хийхийг хуулиар хориглочихсон байдаг. Тиймээс бид ам.доллараар гүйлгээ хийж, ам.доллараа юань болгоод явахаас аргагүй. 
-Тэгээд ямар ч арга байхгүй гэсэн үг үү?
-Үүнийг бид яаж ч зохицуулж чадахгүй. Эсвэл бид ам.доллараар бараагаа худалдаж авна. Тэгвэл бид шууд АНУ-аас бараагаа авах шаардлагатай болно. Манай улсад бүр ч их зардалтай. Хятадын зах бол хамгийн хямд нь. Дэлхий дахин бараг тэр чигээрээ Хятадаас бараагаа авч байна. Тиймээс манай улс авахаас аргагүй ээ. 
-Эсвэл валютын нөөцөд өөрчлөлт хийх хэрэгтэй юм болов уу. Зарим хүн ам.доллараас татгалзах цаг нь болжээ гэх юм?
-Санал нэг байна. Валютын нөөц ихэнхдээ ам.доллараар байдаг. Бид дуртайдаа ам.доллар бариад байгаа юм биш. Манай гол экспорт ам.доллараар хийгдэж байна. Импортоо бид Хятадаас юаниар авч байгаа ч доллараар зарцуулдаг. Энэ бүхэнд зохицуулж валютын нөөцийн бүтцээ тодорхойлдог юм. Манай нөөцийн 40-50 хувь нь ам.доллар бусад нь өөр валют. Магадгүй манай улсад ам.доллар ашиггүй, шаардлагагүй юм байна гээд бүр том өөрчлөлт хийж болно. Энэ бол Монголбанкны эрхийн асуудал. 
-Тухайлбал, ямар?
-Их хэмжээний юань байлгаж болно шүү дээ. Даанч юань байлгахыг зөвшөөрөхгүй байна. Евро байж болно. Гэхдээ одоо евро авах цаг нь биш. Маш үнэтэй байгаа. Оросын рубль, Японы иень байж болно. 
Уг нь валютын нөөцөд шинэчлэлт хийх амархан. Шийдвэр нь гарчихвал ганц долоо хоногийн дотор авахыг нь аваад, зарахыг нь зарчихна. Гол нь манай дотоод эдийн засаг, худалдаанд ямар нөлөө үзүүлэх вэ гэдгийг маш сайн судалж харах учиртай. 
-Инфляцийг бууруулахаар Төвбанк мөнгөний нийлүүлэлтийг чангатгасан. Энэ нь эдийн засагт ямар нөлөө үзүүлэх бол?
-Монголбанк ханшаасаа илүүтэйгээр салбараа харж байгаа нь мэдээж. Гагцхүү ханш, инфляц нь Төв банкны ганц зорилго биш шүү дээ. Банкны салбарыг эрүүл байлгаж, эдийн засгийг тэжээх чухал чухал зорилгууд Монголбанкинд хамт ногддог. Хүний цус сайн эргэлдэж байж эрүүл чийрэг байдагтай л адил мөнгийг эдийн засагтаа сайн, хурдан эргэлдүүлж байх нь Монголбанкны гол зорилтуудын нэг. Энэ бүхнийг мэдэж, харсны үндсэн дээр бодлогын хүүгээ тодорхойлж байгаа байх гэж бодож байна. 
-Арилжааны зарим банк Төв банкны энэхүү шийдвэрийн дараа зээл гаргахаа зогсоолоо. Ингэснээр инфляцид нөлөөлөх юм биш үү?
-Энэ нь инфляцид эергээр нөлөөлж мэднэ. Харин санхүүгийн байдалд сөргөөр нөлөөлж магадгүй. Одоо банкуудад мөнгөний байдал нь нэлээд чангарч эхэллээ. Ялангуяа өнгөрсөн саруудад төгрөгийн ханш унах нь, 20 дугаар тогтоол давтагдах нь зэрэг цуурхал гарсны улмаас олон хүн банкнаас мөнгөө татаж авлаа шүү дээ. Ийм нөхцөл нь банкинд муу үр дагавар авчирдаг. Гэхдээ одоо гайгүй болж байгаа гэж бодож байна. Уг нь банкинд байх мөнгө байнга нэмэгдэж байх ёстой. Харин одоо жаахан зогсонги байдалд орчихоод байна. Тэгэхээр энэ бүхэн нь банкны салбарт муугаар нөлөөлж магадгүй. 
-Гэхдээ Монголбанк бодлогын хүүгээ өсгөлөө гээд төсвийн зарцуулалт багасахгүй бол инфляцид олигтой жин дарж чадахгүй юм биш үү. 2008 оны УИХ-ын сонгууль хаяанд ирлээ. Зарим нам хэдийнэ бэлэн мөнгө амлаад эхэлчихэж?
-Хүүхдийн мөнгө шиг бэлэн мөнгө аль болохоор амлахгүй байх нь бидэнд өлзийтэй дөө. Бид мөнгийг илүү амлахын хэрээр татвар төлөгчдөөс өмнөхөөсөө илүү хэмжээний мөнгө татах хэрэгтэй болно. Тэгэхээр их буруу бодлого байгаа биз дээ. Гадаадын орнуудад төсвийн мөнгийг багасгаж, иргэдийнхээ халаасан дахь мөнгийг ихэсгэх бодлого баримтлаад байна шүү дээ. Ер нь эхлээд мөнгөө бэлдэж байж дараа нь амлах хэрэгтэй санагддаг. Ялангуяа, дотоодын төсөв, хуримтлалаараа хөгжихгүй юм байна гэдгийг сүүлийн 17 жилийн хөгжил батлаад өглөө шүү дээ. Гадаадын хөнгөлөлттэй зээл, тусламжид найдаад хөгжинө гэдэг бүр худлаа. Хөнгөлөлттэй зээл гэдэг нь тав, арван төгрөгийн эд юмсыг бидэнд 50, 60 төгрөг болгож шахаад байгаа хэрэг. Хэрэв манай нам сонгуульд ялбал дэлхийн зах дээр гарч зориг гарган, хариуцлагаа өөртөө үүрч, том мөнгө босгож, Монгол Улсад их хэмжээний хөрөнгө оруулалт оруулахаар төлөвлөж байна. Төсвөөрөө хөгжсөн улс гэж байхгүй. Дэлхийн хамгийн хурдан хөгжсөн улсын зах зээл голдуу том мөнгө босгож байж хөгжсөн байдаг юм. 
-Танай нам ялбал хамгийн түрүүнд аль салбарт ямар хөрөнгө оруулалт хийнэ гэж?
-Дэд бүтцүүд, Монголд мөнгө өгөх том том төслүүдийг санхүүжүүлнэ. Эрчим хүчний эх үүсвэрийг сайжруулах хэрэгтэй байна. Арвин нөөцтэй Тавантолгой, Оюутолгой зэрэг орд газруудыг эдийн засгийн эргэлтэд оруулна. Дэлхийн зах дээрээс том мөнгө босгож чадвал монголчуудад хэрэгтэй машин төхөөрөмж, машин техник түрээсэлж, бүгдийг нь орлоготой болгоно. Хүмүүс ер нь орлоготой болчихвол урамшаад өөрсдөө хөдлөөд, хөрөнгөждөг шүү дээ. 
-Засгийн газраас өнгөрсөн жил дэлхийн зах дээр их хэмжээний бонд гаргахаар яригдаж байсан. Одоо хүртэл гараагүй л байна. Энд юу саад болоод байна аа?
-Уг нь гаргахаар болоод байгаа. Гэхдээ одоог хүртэл Засгийн газар бондоо гаргаж чадаагүй байгаа шүү дээ. Бие биетэйгээ хэл амаа ололцохгүй байгаа нь хамгийн ихээр саад болж байна. Хөрөнгө оруулалтын тухай хуулийг хар. Хоёр жил хойшлогдоод байна. Хоёр намын дарга нь хүртэл тохиролцчихоод байхад асуудал сунжирсаар л. Ийм сонин байдал УИХ-д үүсчихээр улс орны хөгжилтэй холбоотой том том төсөл, санаачилгууд удаашраад байгаа юм. 
-Манай банкуудын хувьд дэлхийн зах дээр хувьцаагаа гаргаж, том хэмжээний мөнгө босгох чадалтай болсон болов уу?
-Арилжааны банкуудаас хамгийн түрүүлж Худалдаа хөгжлийн банк дэлхийн зах дээр 75 сая долларын бонд гаргасан шүү дээ. Энэ жил хоёр дахь удаагийнхаа гаргахаар яригдаж байна. Дэлхийн зах зээл дээр эрсдлийн үнэлэмж буюу "Benchmark" гэж бий. Гэтэл манай Засгийн газарт тийм "Benchmark" байхгүй байна. Дэлхийн бүх орны Засгийн газарт энэ үнэлэмж байдаг. Дэлхийн зах зээл тэр үнэлэмжээр нь дүгнэдэг юм. АНУ бол бараг эрсдэлгүй. Оросын Засгийн газрын үнэт цаасны эрсдэлгүйн үнэлгээ хоёр орчим хувьтай. Манай улсыг ч бас тэр орчим үнэлэх байх гэж би бодож байна. Худалдаа хөгжлийн банкных өнгөрсөн жил бараг 3-4 хувьтай гарсан. Дэлхийн зах зээл Монголын арилжааны банкийг ингэж үнэлж байна гэдэг нь манай улсыг жаахан эрсдэлтэй орон байна шүү гэсэн мэдээлэл цацаад байгаа юм. Харин манай Засгийн газар дэлхийн зах дээр гарч чадвал энэ үзүүлэлт багасна шүү дээ. Тэгж чадвал хөрөнгө оруулагчдад их эерэг дохио өгөх учиртай. 
-Хэрэв танай нам ялвал одоо ажил нь урагшилж өгөхгүй байгаа "40 мянган айлын орон сууц" хөтөлбөрийн санхүүжилтийг өлхөн олчихно гэсэн үг үү?
-Маш эрчимтэй бөгөөд хурдан урагшилна. Мөнгөө бэлдэж амжаагүй "40 мянган айлын орон сууц" хөтөлбөр эргээд л төсвөө "ухаад" байгаа биз дээ. Бид төсвийн хөрөнгөөр 40 мянга байтугай 4000 айлын орон сууц ч барьж чадахгүй. Эхлээд бид том мөнгөө бэлдье. Тэгж чадвал 40 мянга чинь юу ч биш. 
-Сүүлийн үед "Роснефть" компани манай улсад 100 шатахуун түгээх станц барих тухай асуудал нэлээд яригдах боллоо. Та энэ асуудалд ямар байр суурьтай байна вэ?
-Тэртэй тэргүй бид "Роснефть"-ийн хараат байгаа шүү дээ. Тиймээс бид өөрсдөө гаднын хөрөнгө оруулалтыг сайн татах хэрэгтэй байна. Манай улсад их хэмжээний нефтийн нөөц бий. Түүнийгээ гадны хөрөнгө оруулалтаар бушуухан хайж олох хэрэгтэй. 
-УИХ-ын өмнөх сонгуулиудаар гадаад зах зээл дээрээс мөнгө босгох тухай асуудал яригдаж байсангүй. Тиймээс ч танай намын мөрийн хөтөлбөр их шинэлэг юм. Цаашид ямар алхам хийх гэж байна вэ?
-Цаашид Монгол Улс дэлхийн том мөнгөнөөс "зүүгдэнэ". Төсвийн мөнгө бол Монгол Улсыг хөгжүүлэхгүй. Энэ бол өлсгөлөн түр зуур дарах хөрөнгө. Харин жинхэнэ хөгжих хөрөнгө нь дэлхийн зах зээлд байна. 
-Дэлхийн зах зээл дээрээс мөнгө босгоно гэдэг эргээд өр тавина гэсэн үг. Өр тавьчихвал эргээд төлөхөд хэцүү биш гэж үү?
-Дэлхийн зах зээл гэдэг их ардчилсан, орчин үеийн хэлбэр загвараар хөгжиж байна. Бид том өртэй боллоо, 10 жилийн дараа түүнийгээ төлж чадахаа болилоо гэж бодъё. Энэ тохиолдолд манай Ерөнхий сайд "Бид энэ өрийг төлж чадахгүй нь" гэж мэдэгдэхэд бидний тавьсан өр хямдраад явчихдаг юм. Зах зээлийнх нь жамаар 100 төгрөгийн өртэй байсан бол 90, 70 гээд бидний төлж чадах хүртэл өр нь хямдардаг. Түүнээс биш ирээд манай "Эрдэнэт", Тавантолгойг үүрээд аваад явчих асуудал биш шүү дээ. 1997-1998 онд ОХУ-д Засгийн газрын бонд нь дампуурсан. Тэд өрөө төлж чадахааргүй болсон. Тэгэхэд тэд нэг долларыг 15 центээр төлөөд л эргүүлээд худалдаад авчихсан шүү дээ. Бараг долоо дахин хямдарсан. Тэгэхээр өр гэхээр улс төржүүлээд, хариуцлагаас айгаад байх хэрэггүй. Тэр бүхэн хамаагүй. Хамгийн гол нь олон монгол хүн ажилтай болох ёстой. Тэгээд ч Монгол Улс төлбөрийн их чадвартай. Ер нь түүхий эд нийлүүлэгч орон их баянд тооцогддог юм шүү дээ. Тэгээд ч түүхий эдтэй улс их цөөн.
Ж.Цогзолмаа