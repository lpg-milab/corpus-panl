№ 161. (15810) 
1984 ОНЫ ДОЛДУГААР САРЫН 6.
ШИНЭ ХУРЛЫН ШИЙДВЭРЛЭХ ЗОРИЛТ

Саяхан БНМАУ-ын аймаг, хот, район, сум, хороо, орон нутгийн хотын АДХ-ын 14 дэх удаагийн сонгууль улс төр, зохион байгуулалт, үзэл суртлын өндөр хэмжээнд амжилттай болж өнгөрлөө. Энэ сонгуулиар Ардын депутатын 380 хуралд ажил хөдөлмөрийн шилдэг тэргүүний 15, 6 мянга гаруй хүнийг депутатаар сонгов. Сая сонгогдсон шинэ хурлуудын өмнө МАХН-ын XVIII их хурал, Намын Төв Хорооны удаа дараагийн бүгд хурлаас дэвшүүлсэн зорилтыг заавал ханган биелүүлэх хариуцлагатай үүрэг ногдож байна. 

Орон нутгийн ардын депутатын шинэ хурлууд энэ сонгуулийн хугацаанд хурлын хуулийг ёсчлон биелүүлж. нутаг дэвсгэртээ нийгэм эдийн засгийн тодорхой зорилтыг бүрэн хэрэгжүүлэх их ажил зохиох шаардлагатай байна. 

Хурал, түүний гүйцэтгэх захиргаа, байнгын комисс, депутатуудын үйл ажиллагааны ээлжит зорилтыг тодорхойлон хэрэгжүүлэхдээ тэдгээрийн ажил хэрэгч байдлыг дээшлүүлж урьдахь сонгуулийн хурал, байнгын комисс, депутат, гүйцэтгэх захиргаа, бусад сонгууль идэвхтэний үйл ажиллагааны сайн, дэвшилттэй бүхнийг уламжлан авч, идэвхтэй үргэлжлүүлэн ажиллах шаардлагатай байна. Хамаг ажлын хувь заяаг шийдвэрлэж байгаа хөдөлмөрийн хамт олон, иргэн бүртэй тодорхой арга барилаар байнга ажиллаж, улсын болон үйлдвэрлэлийн төлөвлөгөө, даалгавар, иргэнийхээ үүргийг биелүүлэх. социалист ухамсар хамтын аж байдлын дэг журам, зан үйлийг дагаж мөрдөх, сахилга, хариуцлагыг бүх шатанд дээшлүүлэхэд хурал, хөдөлмөрчдийн байгууллага, төр, олон нийтийн сонгуульт идэвхтэний хүч анхаарлыг бүрэн дайчлан чиглүүлэх хэрэгтэй юм. Төрийн ажилд хөдөлмөрчдийг өргөнөөр татан оролцуулах. социалист хууль ёсыг гуйвалтгүй биелүүлэх, хөдөлмөрчдийн эрх ашгийг хамгаалах, бүх төрлийн үйлчилгээг сайжруулах талаар хийх ажлын арга хэлбэр төрийн хяналтыг боловсронгуй болгох, хөдөлмөрчдийн дунд зохиох хүмүүжлийн ажлын үр нөлөөг дээшлүүлэх нь хурлын нэн чухал зорилт мөн. 

Хурлуудаас дээрх зангилаа зорилтыг тууштай хэрэгжүүлэхийн тулд МАХН-ын их хурал, Намын Төв Хорооны VI, VII ( 1983 оны ) бүгд хурлын шийдвэр, төрийн захиргааны анхан шатны байгууллагын дарга намын улсын зөвлөлгөөн болон МАХН-ын Төв Хороо, БНМАУ-ын Сайд нарын Зөвлөлд энэ оны дөрөвдүгээр сард болсон төв, орон нутгийн удирдах ажилтны зөвлөлгөөний хийсэн дүгнэлт, дэвшүүлсэн зорилтыг гол удирдлага болгох ёстой. 

Ардын депутатуудын хурлын дэвсгэрт, депутатын тойрог, түүний хяналтын хүрээнд хамаарахгүй байгууллага, хамт олон, бие хүн гэж байхгүй. Ийм учраас хуралд шууд харьяалагдах эсэхийг үл харгалзан дэвсгэрийн үйлдвэр, албан газар, байгууллагын үйлдвэрлэл, борлуулалт, чанар, үр ашиг арвилан хэмнэлтийн бүх үзүүлэлтийг бүрэн биелүүлэх, ажиллагчдын мэргэжил, боловсролыг дээшлүүлэх, социалист өмчийн эзэмшилт, хамгаалалт, хөдөлмөрчдийн үйлчилгээг сайжруулахыг чухалчлан анхаарах ёстой. Түүнчлэн хүүхэд, залуучууд, өндөр настны төлөө тавих анхаарал халамжийг сайжруулах, социалист хууль ёсыг биелүүлэх, хөдөлмөр, үйлдвэрлэл, технологийн болон иргэдийн хувийн сахилгын байдалд төрийн хяналт тавьж, шаардлагатай арга хэмжээг авч, туслалцаа үзүүлж ажиллах нь хурлын байгууллагын бүрэн эрхийн асуудал мөн. Энэ бүрэн эрхээ хэрэгжүүлэхдээ улс ардын аж ахуйн салбарын дотоодын ажил хэрэгт шууд хутгалдан оролцох биш, харин төлөвлөгөө, социалист уралдааны үүргийг тоо, чанарын үзүүлэлтээр хугацаанд нь биелүүлэх, байгууллагаас ажилчин, албан хаагчид, тэдний гэр бүлийн хүмүүстэй ажиллах арга хэлбэрийг дээшлүүлэх, хөдөлмөр ахуйн нөхцөл, хүн амын хүнс, ахуй соёлын үйлчилгээ, хангамжийг сайжруулах, байгууллага, орчноо тохижуулах, соёлжуулах, сонгогчдын захиа даалгаврыг биелүүлэх ажилд хурлын байнгын хяналт тогтоож хэрэгжүүлбэл зохино. 

Хурлын анхаарал татаж, ажлаараа хоцорч байгаа үйлдвэрлэлийн нэгж, салбар, объектод депутатын хэсэг, постыг одооноос байгуулан, тодорхой чиглэл, даалгавартай ажиллуулж, салбарын байнгын комисс, газар, хэлтсийн хяналтыг төвлөрүүлэх нь нэн чухал юм. Хурлын байгууллагын ажлыг сунжирсан хуралдаан, ёс төдий бичиг цаасны хүнд суртлын арга барилаас бүрэн ангижруулж, олон түмэнд ил тод, эцсийн үр дүнтэй, бүтээлч байхаар зохион байгуулах нь шинээр сонгогдсон хурлуудын нэг гол зорилт мөн. Хурлын байгууллага, депутат бүр үйл ажиллагааныхаа удирдамж, эрх, үүргийн хууль зүйн үндэс болсон хууль, тогтоомж, ажиллах арга барилаа сайн судалж мэдэхээс ажлаа эхлэх хэрэгтэй. Хурал, гүйцэтгэх захиргаа, байнгын комиссын тогтоол, шийдвэр, ажлын төлөвлөгөөнд тусгасан зорилтыг юуны урьд депутатууд өөрсдөө сайн мэдэж, үлгэртэй биелүүлэгчид, олон түмнийг үйлдвэрлэлийн нэгжид, ажлын байранд зохион байгуулагчид, хянан шалгагчид, зөвлөгчид байх хэрэгтэй. Үйл ажиллагаандаа намын байгууллагын удирдлага чиглэлийг байнга авч ЗХУ-ын болон өөрийн орны орон нутгийн хурлын байгууллагын тэргүүний туршлагыг судлан эзэмшиж, сонгогч олон түмэн, үйлдвэрчний эвлэл, ХЗЭ, эмэгтэйчүүдийн болон хуулийн байгууллагуудтай нягт холбоотой ажиллах нь хурлын байгууллагаас зорилтоо амжилттай шийдвэрлэх гол арга байх ёстой. МАХН-ын XVIII их хуралд тавьсан Намын Төв Хорооны тайлан илтгэлд зааж тэмдэглэсэн хурлын байгууллагуудын ажлын дутагдлыг бүрэн арилгах хэрэгтэй байна. 

Хөдөлмөрчдийн хамгийн өргөн олон нийтийн байгууллага болсон АДХ-ууд нийгэм, эдийн засгийг хөгжүүлэх төлөвлөгөөний хувь заяаг биелүүлэх ажлын эрч далайцтай зохион байгуулж, социализмын үеийг бие хүнийг хүмүүжүүлэх, сахилгажуулах, тэдний эрх ашиг, эрүүл мэндийг хамгаалах, аж амьдрал, соёлын эрэлт хэрэгцээг хангах зэрэг бүх асуудлыг төлөвлөх удирдах, хэрэгжүүлэх ажилдаа шургуу, дайчин давшингуй орох хэрэгтэй байна. 

