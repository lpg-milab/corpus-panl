Томоохон мэдээллийн хэрэгслүүдийн 97 сэтгүүлч нэг дор

Манай улсад анх удаагаа хэвлэл мэдээллийн хамгийн том, хүчирхэг баг ажилласан нь өчигдөр "Улаанбаатар" зочид буудалд байрлалаа.
Учир нь тус багт дэлхийн гол, томоохон хэвлэл мэдээллийн байгууллагын урдаа барьдаг сэтгүүлчид багтсан байсан юм. Тэд АНУ-ын Ерөнхийлөгч Ж.Бушийн айлчлалыг сурвалжлахаар ажиллаж байгаа нь тэр. Тийнхүү айлчлалын үетэй давхцан ажилласан хэвлэл мэдээллийн төв нь телевизийн, хэвлэлийн гэсэн хоёр хэсгээс бүрджээ. "CNN", "NHK", "BBC" гээд олон телевизийн болон радиогийн, үндэсний хэмжээний тогтмол хэвлэлүүдийн 97 сэтгүүлч нэг танхимд байрласан байна. Тэдний ажиллах боломжийг хангах үүднээс 100 ширхэг интернэтэд суурилсан телефон захиалан оруулж ирж, зургаан мянган метр кабель утас хэрэглэжээ. Тэрчлэн энэ мэдээллийн төвийн хэвийн ажиллагааны хүрээнд интернэтийн өндөр хурдтай холбоо бүхий гурван газар байгуулсан аж. Төрийн ордон руу шилэн кабелиар холболт хийсэн бол "Улаанбаатар" зочид буудалд байрлах хуучин дэд бүтцийг түшиглэж, харин "Хан палас"-т антенаар холболт хийжээ. "Хан палас"-т хийсэн холболт нь хэвлэл мэдээллийн төвд хяналт тавих зорилготой үйлчилгээ үзүүлсэн байна. Гол нь дээрх үйлчилгээнүүдийн тусаар өнөөх сэтгүүлчид тус тусын улс орныхоо хэвлэл мэдээллийн байгууллагын төв байр руу саадгүй, чөлөөтэй холбогдож байсан. Том гүрний Ерөнхийлөгчийн айлчлалд зориулсан эдгээр үйлчилгээг Мобинэт хариуцан ажилласан гэнэ. Улаанбаатар төмөр замын бизнесийн үйлчилгээний Рэйлком төв нь манайд шилэн кабелийн өндөр хурдны интернэт нийлүүлэгч цорын ганц компанийн хувьд АНУ-ын Элчин сайдын яамтай хамтран ажиллаж, "Хан палас" зочид буудлын интернэтийн холболтыг хийжээ. "Хан палас"-т айлчлалын бэлтгэл ажлыг хангах болон албаны 200 гаруй хүн байрлаад байсан юм. Юутай ч манай харилцаа холбооны салбар нэрээ хамгаалж гарав бололтой. Сэтгүүлчид бүр гутлаа тайлчихсан, хоол идээд тохь тухтайхан ажлаа хийж байсан. Гэвч бүгд л гар компьютерээ чөлөө завгүй "нүдэж" байна. Сэтгүүлчдийн байрласан танхим руу орох хаалганы үүдэнд монгол гар урлалын бүтээгдэхүүнүүд байрлуулчихаж. Зав чөлөөгөөрөө худалдан авсан бяцхан эсгий гэр, монгол гутлаа биестээ сонирхуулан их л таатай байна лээ. 
Б.ХАЖИДМАА
