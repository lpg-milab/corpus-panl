№115(16078)          
1985 оны тавдугаар сарын 14.
Нийгмийн идэвх

МАХН-ын байнгын анхаарал халамжаар социалист байгуулалтын явцад өсч төлөвшсөн өндөр ухамсартай шинэ хүний нэг гол шинж төрх нь нийгмийн идэвх мөн. Бие хүний нийгмийн идэвхтэй байр суурь бол түүний коммунист ёс суртахууны зарчим, үйл ажиллагааны нь удирдлага, нийгмийн өмнө хүлээсэн үүрэг, хариуцлагаа гүнээ ухамсарлаж нийгэм, хамт олны ажил үйлсийн төлөө бүх хүч мэдлэг, авьяасаа дайчилж хамгийн өндөр идэвх, санаачилга гаргахын уг үндэс, гол үзүүлэлт байх ёстой. 

Хөдөлмөрчдийн нийгмийн идэвх нь хөдөлмөр, нийгэмд, улс төр, оюуны соёл, гэр бүл ахуйн хүрээнд бодитой тусгалаа олж, ёс суртахууны нь тодорхой үзүүлэлт болж байдаг билээ. Тэдний нийгмийн идэвх юуны урьд ариун цагаан хөдөлмөрөөр, түүнд хандах хандлагаар илэрдэг юм. Хөдөлмөрт коммунист ёсоор хандаж, хөдөлмөрийн бүтээмжийг нэмэгдүүлэх, бүтээгдэхүүний чанарыг дээшлүүлэхийн төлөө уйгагүй зүтгэл гаргаж, хамт олон нийт улс орныхоо ажил үйлсийн төлөө эзний ёсоор санаа тавьж, нийгмийн тусгай хөдөлмөрөөс хойш суугчид, залхуу хойрго, салан задгай, биеэ оторлогчидтой эвлэршгүй тэмцдэг нь манай хүмүүсийн нийгмийн идэвхийн тод шинж мөн. Ийм тэргүүний хүмүүс олон бий бөгөөд тэдгээрийн нэг Улаанбаатар хотын шевроны үйлдвэрийн ажилчин, БНМАУ-ын хөдөлмөрийн баатар Р. Чимэддорж 1958 онд VII анги төгсч нормативаар ажилласнаас хойш дөчөөд төрлийн дамжлага бие даан эзэмшин, дунд мэргэжилтэй болж, оройн аравдугаар анги төгссөн байна. Ажилдаа хувийн тооцоо нэвтрүүлэн, цаг минут бүрийг дүүрэн ашиглаж, гурван дамжлага дээр хоёр хүний орон тоо хэмнэн, сүүлийн 19 жилд 48 жилийн ажил хийж, хоёр зуу гаруй мянган төгрөгийн хэмнэлт гаргаж, олон арван залууг халамжлан хүмүүжүүлсэн энэ хүн нам, олон нийтийн байгууллагын сонгуульт ажлыг идэвхтэй хийж хүүхдийн хүмүүжил, гэр орны ажилд ямагт анхааран, идэвхтэй тусалж иргэнийхээ үүргийг үлгэртэй биелүүлдэг байна. Манай нийгмийн иргэн бүр ажил, амьдралын аливаа асуудалд ийнхүү санаачилгатай, зүтгэлтэй, бүтээлч байх нь юуны урьд бие хүний, цаашлаад нийгмийн хөгжлийг түргэтгэхэд асар их ач холбогдолтойгоор барахгүй ард түмэн бүх нийтээрээ нийгмийн өндөр идэвхжилээр төлөвшихийн урьдчилсан нөхцөлийг хангах чухал үзүүлэлт болно. 

Манай нийгмийн урагшлах хөдөлгөөнд саад болж байгаа хүнд суртал гаргах, хөдөлмөрөөс зайлсхийх, өмч хөрөнгө үрэгдүүлэх, хуурч мэхлэх, эрх тушаал, нэр төр хөөцөлдөх, бялдуучлах, ууж согтуурах, хууль ёс, нийгмийн хэв журам зөрчих зэрэг харш үзэгдлүүдийг бие хүний үзэл санаа нийгмийн амьдралаас шахан зайлуулахад хөдөлмөрчин нэг бүрийн нийгмийн идэвхтэй байр суурь нэн их үүрэгтэй юм. Аливаа дутагдалтай эвлэрэх, түүнийг шүүмжлэн арилгахаас түвэгшээх, ая тал засаж, нүд анин өнгөрөөх амарлангуй, хайхрамжгүй хандах зэрэг нь манай үеийн шинэ хүний нийгмийн идэвхтэй байр суурьд үндсээрээ харшилна. 

Улс ардын аж ахуйн аль ч салбарт ажлын чанар, үр нөлөөг сайжруулах, үйлдвэрлэл, хөдөлмөрийн сахилгыг бэхжүүлэхэд бие хүний нийгмийн идэвхтэй байр суурь онцгой чухал үүрэгтэй учраас ажилчнаас эхлээд бүх шатны удирдах ажилтан сайн хөдөлмөрлөхийн зэрэгцээгээр бүхий л үйл ажиллагаандаа дайчин идэвхтэй, давшингуй зарчим баримталж, өөртөө болон бусдад тавих шаардлагыг жигд өндөржүүлэх ёстой. Нийгмийн дунд амьдарч, ажиллаж байгаагийн хувьд нийгмийн эрх ашиг, сонирхлыг бүхнээс дээгүүр тавьж, нийгмийн баялгийг арвижуулах, хайрлан хамгаалах, нийгмийн хөгжлийг түргэтгэхэд улам илүү хувь нэмэр оруулахын төлөө шургуу зүтгэл гаргах нь хамт олон бүрийн, бие хүн болгоны ариун үүрэг юм. Нийгмийн үйл хэрэгт бие хүний оролцох олон хэлбэр манайд нэгэнт бий болсон бөгөөд тэр, нь хүн амын нийт давхаргыг хамарсан шинжтэйгээс гадна төрийн хууль тогтоомжуудад тусгалаа олсон байдаг билээ. 

Нам, үйлдвэрчний эвлэл, ХЗЭ-ийн болон ажилчдын хурал, үйлдвэрлэлийн байнгын зөвлөлгөөн, тогтмол сонин сэтгүүл, радио телевиз нь олон түмний нийгмийн идэвхийг дээшлүүлэх чухал хэрэгсэл, тэдний дайчин индэр юм. Аливаа хурал зөвлөлгөөнд оролцож хэлэлцэж байгаа асуудлын тухай илтгэл сонсгол хийх, үг хэлж, шүүмжлэл тавих, хэвлэл мэдээлэлд саналаа бичих нь бие хүний нийгмийн идэвхийн илрэл мөн. Гэтэл зарим хүн хурал зөвлөлгөөнд ажил хэрэгч биш, ёс төдий ханддаг, ерөнхийлөн тайлагнах маягаар эсвэл шүүмжлэлгүй бөөрөнхийлсөн үг хэлэх төдийгөөр өнгөрдөг нь нэг талаас хүмүүсийн идэвхгүй чанар, нөгөөтэйгүүр хурал, зөвлөлгөөний бэлтгэлийг сайн хангах, түүгээр цаг үеэ олсон хамгийн чухал асуудлыг хэлэлцэх, оновчтой зөв, дайчин шийдвэр боловсруулж хэрэгжүүлэхэд олон түмнийг идэвхтэй оролцуулж, шүүмжлэл, өөрийн шүүмжлэлийг өрнүүлэх, түүний мөрөөр зохиох ажлыг эрс сайжруулах ажил хангалтгүйгээс шалтгаалж байгаа юм. 

Бие хүнд нийгмийн идэвхтэй байр суурь төлөвшүүлэх бас нэг чухал орчин нь гэр бүл, гудамж орон сууц, хамт олны үйл ажиллагаа мөн. Гэр ахуйдаа, үр хүүхдээ хүмүүжүүлэхдээ, гудамж орон сууцны орчинд ч, хамт олны дотор ч бие хүний идэвхтэй чанар жигд байхаар хүмүүжил, олон түмний ажлыг зохион байгуулах шаардлага улам бүр өсч байна. 

Ажил хөдөлмөртөө сайн боловч үр хүүхдээ хүмүүжүүлэхэд анхаардаггүй, эсвэл ажлын байраа соёлч байлгадаг мөртлөө орон сууцаа боловсон бус эзэмшдэг, гудамжны ногоон байгууламж, тохижилтод хүйтэн сэтгэлээр ханддаг энэ бүхэн цөм л бие хүний нийгмийн идэвхийн доголдол юм. Хамт олныг бүрдүүлж байгаа бие хүн бүрийн нийгмийн идэвхийг жигд дээшлүүлж, нийгмээ гэх бодол санааг ёс суртахууны нь хэм хэмжээ болгож зарчимч шаардлага нөхөрсөг туслалцаа, ажил хэрэгч харилцаа, хамтын ажиллагааг хөгжүүлж, хөдөлмөрчдийн нийгмийн идэвхтэй байр суурийг бэхжүүлэх нь нам, улс, олон нийтийн байгууллагын хойшлуулшгүй чухал үүрэг мөн. 

