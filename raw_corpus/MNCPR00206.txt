Германд "Монголын" Засгийн газар байгуулагдав

Берлин хотод байдаг домог түүхтэй Райхстагийн ордон хэд хоног мэргэжил нэгт сэтгүүлчдээр бүслээтэй байлаа. Тэр яг л дайн шиг. Гэхдээ шинэ мэдээлэл өрсөн олж авахын төлөө тулалдаан.
Тэнд байдаг хэвлэлийн төвөөс сэтгүүлч би Монголын радио сонсогчид, телевиз үзэгчдэдээ мөн ч олон удаа мэдээ дамжуулж, эх оронтойгоо дуун холбоотой байлаа. Райхстагийн ордноос одоо дэлхий даяар чухал мэдээ дамжиж байна. Зөвшилцлийн дөрөв дэх "хөлөг" ам булаалдан "давхиад" бариандаа очиж байна. Эдгээр нь Германы Социал-Демократ намын Герхард Шрөдер, Франц Мюнтеферинг, Христосын ардчилсан эвслийн Ангела Меркел, Эдмунд Штойбер нар. Бүх нийтийн сонгуулийн дараа учирсан нөхцөл байдлаас болж их эвсэл байгуулах хэлэлцээний барианд очлоо. ХБНГУ-ын Холбооны канцлерийн их сунгаанд хатагтай Ангела Меркел торгон жолоо өргөв бололтой. Энэ бүсгүй зүүн буюу коммунист Германы уугуул, Германы их нэгдлийн үед Холбооны канцлер Гелмут Колийн дэргэдээс улс төрийн тавцанд гэнэт үсрэн гарч ирсэн хүн. Меркелийг сэтгүүлч би хажуугаас нь сайн мэднэ. Сүүлийн үед их ядарч царай дарсан мэт байгаа нь улс төр гэж хэцүү тоглоом юм даа. Их эвсэл зөвшилцлийн эцсийн мэдээ тараагүй л байна. Гэхдээ хэвлэл, мэдээллийн хэрэгсэл, сэтгүүлчдийн таамаглал бараг л үнэн болдог хойно доо. Би хэвлэлийн мэдээллийг л барья. "Файнэншнл таймс Дойчланд" сониныхоор их эвслийн тухай эхний хэлэлцээнд л Засгийн газрын бүх албан тушаалыг тэнцүү хуваахаар тохиролцжээ. Гэхдээ Христосын ардчилсан эвсэл Холбооны канцлерын суудлыг түүний тамгын газрын даргыг авах, Соцдекүүд Засгийн газар хоёр сайдын суудлыг илүү авах тохиролцоо. Эдийн засаг, хөдөлмөрийн яамыг салгаж хоёр тусдаа болгох тухай ярилцжээ. Германы их эвсэл байгуулах хэлэлцээ, үйл явдлын үеэр чимээгүй байхын "сахил хүртэхийг" зөвшөөрөлцсөн юм. Гэхдээ сэтгүүлчид яаж загас мэт дуугүй сэлэх вэ. Дээрх дөрвөн хүний хэлэлцээний дараа буюу өнөөдөр Социал-Демократ нам, Христосын ардчилсан эвслийн удирдлага бүрэн бүрэлдэхүүнээрээ хуралдах юм. Үүгээр бараг бүх тохиролцоонд хүрэх ёстой ч, үлдэх асуудал их байх биз ээ. Германы улс төрийн нэртэй сэтгүүл "Фокус" Ангела Меркелийн Засгийн газарт тамгын газрын албыг Христосын ардчилсан эвслийн ерөнхий нарийн бичгийн дарга Фолькер Каудер авах бололтой гэжээ. Тус эвслийн тэргүүн ноён Франц Мюнтеферинг холбооны канцлерийн орлогчийн суудалд ирнэ, энэ ноён өөрийн намд төдийгүй их эвсэлд хэрэгтэй хүн гэж "Берлинер моргенпост" сонин бичсэн байсан. Ортой л болов шүү. Соцдекүүд канцлерийн орлогчийн албанд хэнийг тавив аа? Холбооны Германы Гадаад хэргийн сайдын суудалд соцдекийн Вольфанг Клемент очно гэж "Тагесшпигель ам Зонтаг" сонин бичсэн байхад нэрт "Шпигель" сэтгүүл Соцдек намын дарга нар энэ суудалд Бранденбург мужийн ерөнхий сайд Матиас Платцекийг санал болгосон гэжээ. Тэр хүн сурвалжлагчид өгсөн ярилцлагадаа нийслэл Берлинд нүүж ирэх хүсэлгүй байна хэмээжээ. Германы одоогийн Дотоод хэргийн сайд Отто Шиллийг ажиглагчид янз бүрийн суудалд тавьж үзсэн. Тухайлбал, "Франкфуртер Альгемайне Зоннтагсцайтунг" сонин одоогийн Гадаад хэргийн сайд Йошка Фишерийн үе залгамжлагч болно гэжээ. Христосын ардчилсан эвслийн Кристиан Вульф гэж нэг нөлөөтэй улстөрч бий. Түүнийг хатагтай Ангела Меркелийн оронд Холбооны канцлер болж магад гэж бичиж байсан. Энэ суудлыг Христосын эвсэлд өгөхийг зөвшөөрсөн соцдекүүд сайдын сонирхсон суудалдаа амархан хүрч байна. Өчигдөр болсон их эвслийн сүүлчийн гэх хэлэлцээ маш нууц байдалд боллоо. Берлиний цагаар орой 20.00 цаг, Улаанбаатарын цагаар даваа гаригийн 03 цагт эхэллээ. Райхстагийн ордон сэтгүүлчдээр бүслээтэй байна. Түүхт том ордон дотор харин ёслолын байдалтай намуухан байна. Та энэ сонины шинэхэн дугаарыг уншиж суух мөчид тэр хэлэлцээ дуусаагүй ч байж магад. Гэхдээ сэтгүүлч, судлаач миний үзлээр ХБНГУ-д жилийн өмнө Монгол Улсад байгуулсан Засгийн газар бий боллоо. Одоо үйл ажиллагааны тухайд том гүрэн Герман, бага улс Монгол хоёр хэн нь хэнээсээ туршлага авах болоо!
 Олон улсын сэтгүүлч, доктор Б.ДАШЗЭВЭГ 
