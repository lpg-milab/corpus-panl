Хадлангийн намар

" Намраа гэж юусан билээ Наран шарсан талсан билүү Найранд барьсан аясан билүү Нахийтал сойсон морьсон билүү..." Нээрээ намраа гэж юусан билээ. 
Өглөө үдэшдээ нимгэн даашинз жиндүүлж салхи хонгиурдан үлээж өвсний толгой гандаж навчис ганц нэгээрээ хийсэж байснаа нэг л мэдэхэд хөлийн дор хөглөрч цээжин дотор хөнгөн гуниг хөвсөлзөөд... Бушуухан ажилдаа орж өглөө бүр хүүгээ цэцэрлэгт нь хүргэчихээд нэг их завгүй ажил хэрэгч алхмаар. Зун цагийн элдэв гоёл, цэцгэн хээтэй нимгэн даашинзаа арга буюу тайлж зузаан хувцсаа давхарлаж өмсөөд өвөлд бэлтгэх цаг иржээ. Есдүгээр сарын нэгэн болж оюутан сурагчид хичээлдээ явчихаар шувууд нь буцсан нуур шиг хөдөө нутаг эзгүйрч нэг хэсэгтээ л ажин түжин эвгүй оргидогсон. Яг ийм цагаар "намраа гэж юусан билээ" гэсэн бодол тээсээр Улаанбаатар хотын Сүхбаатар дүүргийн баруун Сэлбийн ам өгсөн давхилаа. Манийг бага байхад наадмын дараахнаас л өвөө маань хадуураа давтаж майхнаа гарган сэврээж, эмээ минь уранхай цоорхойг нь нөхөж цойлдон хадландаа бэлддэг билээ. Тэгээд нэг л өглөө хул морио тэргэндээ хөллөж майхан саваа, гар хадуур, тармуур, сэрээ сэлттэйгээ ачиж аваад хадландаа гардагсан. Ингэж л намрын өнгө орж зуны улирал харьж байгааг мэддэг байж билээ... Хотоос 30 гаруй километр давхихад л их хотын шуугиан утаа тортогноос ангижирч царцааны шаргиа, шувуудын жиргээнээс өөр чимээ аниргүй нам гүм угтлаа. Энэ амыг өгсөж явахад арьсаа язартал таргалсан адуу ялаархаж, дөрвөн хөлтэй "сүү үйлдвэрлэгчид" гэдэс цатгалан ч сэтгэл нь цадаагүй нь илт бөгөөд цаг нөгцөөн өвс зулгаах бөгөөд цөөн тооны бог налайн идээшилнэ. Цааш тав зургаан километр давхитал жижигхэн майхан, чөдөртэй ганц морь, хэд хэдэн бухал нүдэнд туслаа. Цаахан талд нь толгойдоо далбагар алчуур тохож дээр нь бүрх малгай өмссөн өвгөжөөр хүн өвс хадаж байна аа. Өвдөг шүргэж дөрөө зурам ургасан өвсийг хурц шимэскээр тойрог татуулан хиаруулах нь ёстой л намар цагийн сонгодог зураг. Хотоос ийм л зураг харах гэж түүнийг олж бичих л гэж гарсан тул ийнхүү "олзоо" оллоо. Тэрээр нэлээд удаж байж биднийг ажиглав бололтой. Хадуураа мөрөн дээрээ тавьж шүлсээ нэгэнтээ хаяад аажуухан дөхөж ирэв. Өөрийгөө Мөнхөө гэж танилцуулсан тэрээр энэ энгэрийг тэтгэвэрт гарсан цагаасаа хойш арваад жил "мөлжиж" хэдэн малаа онд авч орж байгаа тухайгаа хуучиллаа. Хадландаа гараад арваад хоножээ. Ойрдоо хур бороо орохгүй гайгүй шүү байгаа болохоор урамтай байгаа гэнэ. Тэгээд "Хүүхдүүд цай ууцгаа" хэмээн бухлын хажуугаас шар өнгийн ууттай зүйл, багашаархан савтай юмтай авч ирсэн нь хадланч өвгөний аяганы хийц байлаа. Мөнхөө гуай биднийг намар цагийн уруул чимчигнэсэн айраг, утаа амтагдсан хээрийн цай, гэрийн боорцог, өрмөөр дайлав. Нар хөвж утаа амтагдсан хээрийн цайнд боорцог таллаж өрөм хийж идэхийн сайхныг хот газрын хээнцэр рестораны ямар ч тансаг хоолоор солимгүй мэт. "Жилийн жилд би эндээс хэдэн малынхаа амыг хөдөлгөх жаал зугаа юм авсаар сурч дээ. Манайх тийм олон малгүй ээ. Гэхдээ намартаа ингэж хээрээр гэр хийсний хүчинд өвөлдөө хүний царай харалгүй онд ордог л юм. Хэдэн ач, зээгээ сүү тарагтай байлгах гэж тэр. Бас эмгэн бид хоёр тэтгэврийнхээ хажуугаар хэд гурван төгрөг олоод байгаа юм шүү. Уг нь ач хүү, охин хоёр минь надад их нэмэр болдог юм. Хэд хоногийн өмнө хичээл, сургууль нь эхлэх гээд аав нь аваад явчихлаа. Одоо бороо гайгүй шүү бол хэдэн бухлаа нуруулдаж аваад орчихно. Бороо орвол ч хамаг ажил дахиад л ундарна. Бухлаа нурааж өвсөө дахин хатаах гээд цаг нэлээд гарздах байх даа" гэлээ. Мөнхөө гуай эмгэнтэйгээ хоёулханаа амьдардаг болохоор хүн хүчээр тааруу гэнэ. Ямар сайндаа л шөнө чөдөртэй морийг нь сүүлтэй "сүүлгүй" боохой "таалчих" гээд нойргүй хонуулж дөнгөдөг аж. За тэгээд дээрээс нь самар жимсэнд явж байгаа гэх урилгагүй зочид зөндөө. Энүүхэн толгойн цаана өвс хадаж байх зуур нь айраг хийгээд модны сүүдэрт тавьчихсан байсан 10 литрийн савыг нь айргийг нь асгачихаад аваад явчихжээ. Харин Мөнхөө гуай "Хайран айраг, муусайн юмнууд уучихаад авсан болоосой" гэж халаглах. Уг нь гэр нь эндээс ойрхон аж. Гэвч гэр рүүгээ явчихвал хамаг юмаа алдаад бас дээрээс хэдэн бухлаа ачуулчихаж мэдэх гэнэ. Уржнан жил 10 гаруй бухлаа алдчихаад голоо харлуулж өвөл нь хотоо харлуулсан тухайгаа ч ярив. Боодлын өвс үнэтэйг хэлэх үү. Өвөлдөө 2000-3000 төгрөгт хүрнэ. Тэтгэвэрт 74 мянган төгрөг авдаг болохоор яаж малдаа өвс худалдаж авах вэ дээ гэж учир тоочиж байна. Эмгэн нь зуны цагт тараг, сүү, өрөмхөн зараад хэд гурван төгрөг нэмэрлэнэ. Харин өвөл бол тэтгэврээсээ өөр орлогогүй. Яахав махаа худалдаж авахгүй болохоор бас чиг амьтайгаа аж. "Дээхнэ үед хадлан их авдаг байсан биз. Уг нь айл хотлоороо нийлээд гарвал сайхан байдагсан" гэж асуухад "Тэгэлгүй дээ. Долоо найман жилийн өмнө бол хэд хэдэн гэрээрээ нийлээд хадлангаа авчихдаг байлаа. Олуулаа шуугиж бужигнаад бас хэдэн хүүхэд хичээл сургуульд явахаасаа өмнө бухал хийж нуруулдаж өгөөд явдагсан. Одоо ч тэгээд миний үеийн өвгөд цөөрч дээ. Байлаа ч хөл гар нь өвдөөд мөр цохих тэнхээтэй нь үгүй болоо шив дээ. Бас чадалтай нэгнийх нь хүүхдүүд өвс худалдаад аваад өгчихөөр мань мэт шиг уул хэсэж явахын хэрэг юу байх билээ" гэв. Жин үдийн нар төөнөж байхад очсон бид өвгөнд ганц нэг мөр цохиж өглөө. Сүүлийн хэдэн жил хадуур бариагүйг болохоор төсөөрч гар жигтэйхэн их өвдөж байна аа. Өдөржин эзгүй ууланд ганцаараа өвс хадаж зогсдог Мөнхөө гуай түрхэн зуур ч атугай ханьтай болсондоо баярлаж хоромхон зуур хоол хийлээ. Хээрийн хоолны амтыг энд дурдах илүүц гэдгийг хүн бүр мэдэх хойно доо. Одоо бараг нүдний гэм болсон радионы чихийг Мөнхөө гуай мушгиж мушгиж шуугиулж орхив. Түүгээрээ цаг агаар сонсдог гэнэ. Тэрээр "Ойрын үед бороотой гээд л байх юм, гэхдээ баян хангай бороо оруулалгүй тэтгэж л байна. Одоо хэдхэн л хоночихвол буух боллоо" гэх. Ууланд гарч ирэхдээ хоолныхоо халбагыг мартчихсан тул мод зорж савх хийсэн гээд инээж байна. Ажилсаг өвгөн бас мангир түүгээд дарчихаж. Тогооны шүүр хийдэг толгойдоо шар цэцэгтэй хатуу модлог ургамлыг түүгээд хатаачихсан байна аа. "Шөнө орой ганцаараа айдаггүй юм уу" гэхэд "Хэ цэс, хэнээс айх вэ дээ. Уг нь нэг муу буутай байсан юм. Түрүү жил "эзэн нь" ирээд аваад явчихсан. Түүнээс хойш гар мухар бүр ч санаа амар болсон доо. Тэгээд ч 60 гарсан үрчийсэн өвгөнийг хэн яав л гэж" гэнэ. Ийн элдвийг хөөрөлдсөөр байтал нар баруун уулын цаагуур унасан тул хотоос ирсэн урилгагүй зочид буцах боллоо. "Хүүхдүүд минь эртхэн буцсан нь дээр дээ. Зам хэцүү болохоор харанхуйд нэлээд тонгочуулж байж хот орно шүү" гэсээр хатуу сархдад ялимгүй халамцсан өвгөн майхныхаа гадаа бөгтийн зогссоор үлдлээ. "Намраа гэж юусан билээ" гэсэн бодол маань хэдийнэ өвгөнтэй хамт уулын аманд хоцорсон бололтой. Өнөө хэр үүнийг бичиж суухад өвсний ааг, нарны халуун илч хоёр өдгөө үзэгний үзүүрээс үнэртэх шиг. Ай намраа гэж... 
Л.Мөнхбаясгалан 
