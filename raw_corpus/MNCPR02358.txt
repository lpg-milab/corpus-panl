Өгөөмөр баян Өлзийт минь

Унаган биш ч уугуул нутаг минь. Хэдийгээр би нийслэл хотынхоо II амаржих газарт эхээс мэндэлсэн ч гэлээ, тэр л хөдөөний шороон дээр эрхэлж, өмднийхөө өвдгийг урж, уйлж, гарынхаа өргөсийг түүж, хуурайвтар салхинд нь саарьтан байж хүн болсон юм.
Өврийн хангай нэртэй ч мал эцээх өндөр уул үгүй, хөл хорин үерт гол үгүй, жимс ургах шугуй модод үгүй хэрнээ намхан намхан бор толгодууд нь өөр өөрийнхөө төрхөөрөө өвөрмөц тогтож, хаа нэгтээ тааралдах булаг шандууд нь тун чиг үзэсгэлэнтэйгээр солонгорон ундарсан өгөөмөр сайхан Өлзийт нутаг минь. Миний сум аймагтаа л юм юмны анхдагч нь. Анхны сум, анхны нэгдэл, анхны сургууль гээд л. Дээхнэ Сайнноёнхан аймгийн Илдэн бэйлийн хошуунд харьяалагдаж байсан ба хувьсгалын дараа Өлзийт уулынхаа хошуунд шинээр тулгын чулуугаа суурилуулж гал голомтоо сэргээжээ. Гэвч удалгүй нүүж Гуулин, Салаа, Сангийн далай нуур гэхчилэн буурь сэлгэж явсаар "Тогоо хөөлдөг" гэх хочтой хүйтний хонхор хэмээх газар төвхнөснөөс хойш эдүгээ хүртэл оршин тогтнож байна. Газар газар сэлгэн явсаар хамаг юмаа гээчихээд хэдхэн тооны байшин албан газар цөөхөн гудамж, хорооллоос бүрдсэн Өлзийт сумын төвд миний бага нас өнгөрсөн билээ. Баруун хайрхан, Ноён, Зүүн хайрхан уул, Агуйт, Ширээт хайрхан гэсэн таван сайхан уулын дунд сумын төв оршино. Харин хаалга нь хойноо. Дээрх гэрийн хана шиг уулсыг холбосон хаалгын даваа хэмээх ув улаан хадтай гоёмсог уул төвийн хойно байрлах бөгөөд энэ хаалгыг "нээхэд" цаана нь Есөнзүйл сум ойрхон байна. "Хил залгаа улс хоорондоо үнэ хүндгүй байдаг юм" хэмээн багшийн хэлсэнчлэн манай хоёр сум ёстой үзэж тарна. Аливаа уралдаан тэмцээн зэрэгт хор шартайгаа оролцож, ихэвчлэн манайхан ялах тул Зүйлийнхэн ч зүгээр орхино гэж үгүй. Хамгийн хэцүү нь Эрдэнэтээс авдаг гэрэл цахилгаан зүйлээр дамжиж ирэх тул тухайн үед ид шуугиулж, монголчуудын нүдийг нээж байсан Оросын сувгаар гарах "Мария", "Баян хүнийг балаг тойрохгүй" манай сувгаар гарах "Халтар царайт" зэрэг кинонуудыг зүүдлэх шахам хүлээж байгаад, арай гэж учран золгож ид үзэн "ангайж" байхад л гэрэл тасалдчихна. Сүүлдээ Есөн зүйлийнхний хорлолоос залхсан манайхан мотор гээч "ид шидтэй" зүйлийг хот хүрээнээс олж ирэн, гэрэл тог байсан ч хамаагүй нөгөөдхөө залгаж аваад л суучихна. Сумынхан ч хөлтэй нь хөлхөж, хөлгүй нь мөлхсөөр очиж, умгар гэрийг нь задлах шахна даа. Байдлыг ингэж зохицуулсанд шаралхсан хойд сум хэл амаар их дайрнаа. "Танай сум манай нутаг дэвсгэр дээр байдаг. Захиргааны байшингийн чинь талаас хойших нь манай газар. Аз болоход эмнэлэг чинь манайхаас дөрвөн алхмын урд юм" гэцгээх. Гэм хоргүй мөчөөрхөл байж дээ. Энэ л үед нутгаа харамлах, хайрлах үзэл тогтсон мэт. "Тогоо хөөлдөг" нэрэндээ таарч өвлийн цагаар цас орох ч гэж айхтар юм болно. Цас будраад л ирэнгүүт гудамж гудамжныхаа хүүхдүүдийг эхнээс нь түүж аваад л гинжин хэлхээ үүсгэн сургуульдаа явцгаана. Гэрийнхээ үүдийг цасаар даруулчихаад тооноороо гарч, айлын хашаатай зэрэгцсэн хунгар цасан дээгүүр явж ноход шуугиулах гээд л бага балчир бидэнд энэ бүхэн их л зугаатай сайхан санагдаж цас их орох тусам баярладаг байж билээ. Цасаар нүдсэнийхээ маргааш, өчигдөр чинь цас орлуу гэж эргэлзмээр их нар гарч сумын төв тэр аяараа уур мананд дуниартана. Төрсөн биш ч өссөн, унаган биш ч уугуул болсон энэ л нутагт анх "хорвоотой танилцсан" болохоор нуга нугачаа бүрт нь торж өнгөрүүлсэн багын нандин дурсамжуудаа яахин мартах билээ. Онгон байгалийн минь онцлогууд Төвийн хойно Зэгстэйн гол хэмээх түргэн урсгалтай, нугалаа нохой бүрийдээ булаг рашаантай гол байх. Зуны халуун өдөр нов ногоон дэвсэг дээр нь бүгдээрээ очиж, эгээ л дуучин Ариунаагийн "Маяамигийн арал" дээр байх шиг эрх тааваараа өнждөгсөн. Өвөл бол мөсөн гулгуур. Сахилгагүй нэгнийхээ үгэнд орж ангиараа хичээл тасалж энд ирчихээд эрхэлж өдрийг барна. Ангийн маань багш хэн нэгнийх нь аавд хошуу хүргэснээс болж мориор элдүүлэн сургуулийн зүг ум хумгүй манаргаж байснаа бодохоор одоо ч инээд хүрнэ. Голын хойд талыг дагаад бөөрөнхий бөөрөнхий цагаан хадтай бяцхан нуруу байрлана. Нутгийн минь уул толгод, гол горхи бүхэн өөр өөрийн түүхтэй, увидастай билээ. Зүүн Хайрхан уулыг омголон догшин савдагтай гэх. Тээр жил би хураалттай түлээн дээр зогсоод тэнгэр хангайн сонин үзэгдлийг гайхшран харж байлаа. Сумын дээр ширхэг ч үүлгүй мөртлөө бага зэрэг бүүдийн сааралтаж, харийн Зүүн Хайрхан уулан дээр цас орж, цавцайтал цайран байв. "Хол нутгаас ирсэн хүмүүс Хайрхан төөрч будлиад, машин тэргэндээ хоносон боловч нэг нь хөлдчихжээ" гэсэн яриа маргааш өглөөний мандах нартай уралдан сумын төвийнхнийг сэрээлээ. Хайрхан уулын цас хэдийнэ хайлж, юу ч болоогүй юм шиг амгалан дүнхийнэ. Гайхшран өрөвдсөн олны сэтгэл үд дунд гэхэд "тэр хүмүүс өдөр нь хайрхны бугыг намнасан байжээ" гэсэнд ярианд өөрчлөгдөж "тэгвэл аргагүй шүү дээ" гэснээр цэг тавигдсан юм. Өвгөн хайрхан өөрөөр нь оролдсон болгоныг зүгээр өнгөрөөдөггүй гэлцэнэ. Баруун хайрхан ч мөн ялгаагүй ээ. Хавирга болсон ханан хаднуудыг нь хагалж бутаргачихаад өрөөл татанхай болсон нэгэн, оройд нь өргөсөн идээ будааг нь идчихээд оронд нь хамаг малаа хээрийн боохойд өгчихсөн малчид мэр сэр бий. Эдгээр догшин хайрхнууд өөрт нь залбирч шүтсэн хүнийг хайр ивээлдээ багтаадаг гэсэн яриа, баримтууд ч бас байх. Харин баруун хойно Ноён хэмээх сүрлэг уул бий. Дээхнэ үеийн хөгшчүүдийн таамгаар энэ уул нь аюул далласан аварга могойг дарах гэж өөрийн оройгоо авч шидсэн бол одоо үеийнхний "оношоор" галт уул юм. Түүний толгой баруунтайх уудам талд торойтол ганцаараа харагдах ба Ноён уулыг "жижигрүүлээд канондчихсон" юм шиг ижилхнийг нь яанаа. Өнгө зүс, хэлбэр галбир, бүр энгэрт нь байдаг мээм шиг хоёр овгорыг нь хүртэл яг дуурайсан болохоор нь би багадаа ээж хүү хоёр хэмээн боддог байж билээ. Энэ мэтчилэн он жил дамнасан уртаас урт түүх домогтой олон олон "гайхамшигт уул манай суманд бий. Харин ус ховор тал даа. Сангийн далай хэмээх жижигхэн нуур газрын зураг дээр дусаачихсан бэх шиг л харагддаг боловч нутагтаа бол "Хөвсгөл далай" гэсэн үг. Сайхан хун жигүүр амраан Сангийн далай чуулах үеэр Тэнгист талд сүрэг бэлчин Тэнгэрийн заадал шиг тоосрон байдаг гэж ардын уран зохиолч Д.Пүрэвдорж гуай шүлэглэсэн байдаг. Ай хөөрхий, өсч бойжсон өлгий минь. Юутай тод харагдаж, яасан их санагдана вэ? Цэгээн минь хааЧив аа Намрын шар нар хичнээр хурцаар төөнөвч, сэрүүн хонгор салхины илбээнд илч нь саарч, цаанаа л жиндүү даана. Үс нь халцарсан хогийн шүүр шиг болсон хув хуурай дэрс өлмий доороос шажигнахад өөрийн эрхгүй суун туслаа. Сэтгэл минь нэг л гунигтай. Зүүн цэгээн, Баруун цэгээн хэмээх хоёр ихэр нуур хоорондоо алсхан зайтай оршиж, говь зонхилсон нутгийн минь хүн малыг ундаалсан хос эрдэнэ байсан сан. Манай хөдөө гэрийнхэн Баруун цэгээнийг тойрсхийгээд л жилийн дөрвөн улирлыг өнгөрөөчихнө. Хөндлөн булаг гэж болор жүнзний амсар шиг бяцхан хийгээд тув тунгалаг тойром доороосоо ундарч нарийхан горхи болон жирэлзтэл урссаар Цэгээнд цутгана. Харин нуураас Баахайн гол эх аван урсч, Баахай нутаг руугаа одно. Түмэн амьтныг тэжээсэн газрын рашаан минь гантай зуны наран доор ч ганцхан дусал ширгэдэг байсан гэж үү. Цэгээний голд жижигхэн арал байх. Гэрийн буйран чинээ энэ хуурай газар хонь, ямаа, үхэр, адуу, тэмээ, ангир, галуу, тогоруу, хун гээд л цуглахгүй амьтан байхгүй. Манай халтар ноход хүртэл сэлээд оччихсон аахилж хэвтээ харагдана. Цэв цэнхэр нуурын мандалд цав цагаахан хос хун жил жилийн зун бүр байж, нутгийн минь чимэг болно. Намар гэхэд тав, зургуулаа болчихсон, дэгдээхэйнүүдээ дундаа хийгээд амар амгалан хөвж байхыг харах хичнээн жаргалтай. Гэтэл яасан гээч. Жилээс жилд хүлээдэг байсан хос хун маань энэ намар байсангүй. Уг нь ирдгээрээ л ирсэн юмсан, буцдагаараа буцаж чадсангүй дээ, хөөрхий. Өдий насалтлаа юу сурч ойлгосон юм бэ гэж зүхмээр нэгэн өвгөн хунгийн өндгийг арлын өвсөнд нуугдсан байхыг олоод барьж, эргүүлэн тойруулан харж, сэгсэрч, чихэндээ нааж саваагүйтсэн байв. Хэдэн өдөр элин халин гашуудсаар бахардаа юу гэлтэй газар шаан унасан эхний хун шувууг олсны дараахан нөгөө хун нь мөн л адил нуураа орхисон байлаа. Хамгийн сүүлчийн тэр намыг би санаж байна. Зөөлөн бороо эцэс төгсгөлгүй шавшиж, уул толгод, цэгээхэн нуур минь уйлна. Буданд ороогдсон уулс бодолд умбан дүнхийнэ Бороон дуслын үзүүрт борлог өвс чичирнэ Хунгаа үгүйлсэн нуур хойш урагш мэлтэрнэ Хаяанд нь ургасан зэгс хаашаа хамаагүй ханарна. Зүйлийн шувууд жиргээд хонодог, зуурдын хүмүүс үдлээд саатдаг байсан Цэгээн нуур минь саяхан намайг очиход байсангүй ээ. Түймэрт хуйхлуулсан тал шиг харанхуй хар сайр, дусал усаа байг ширхэг өвс ч гялтайхгүй хатсан хар шавар нуурыг минь орлоно. Сүрэг үхэр толгой гудайлган голд нь зогсоно. Энд болжмор шувуу ч харагдсангүй. Үс нь халцарсан хогийн шүүр шиг болсон хув хуурай дэрс өлмий доор шажигнахад өөрийн эрхгүй суун туслаа. Сэтгэлийг минь хатгаж байв. Цэгээн минь хаачив аа. Нутгийн авьЯаслаг ардууд Нутгийн маань хүмүүс дэндүү шооч. "Урдуураа улаан хөлтэй амьтан гаргахгүй" гэдэг шиг хажуугаар нь гарсан бүхэнд нэр хоч өгнө. Дарга цэрэг, хөгшин залуугүй л хоёр нэртэй. Төрөхөд нь өгсөн нэрээр биш, төөргөөр авсан хочоор нь сураглавал амархан олдох байх шүү. Засаг дарга нарын талаар ийм нэгэн шог байдаг юм. "Ээ, хөөрхий манай сум ч аль Ёндон даргын үед л ёр нь ороод байсан юмаа. Банди даргын үед баларч эхлээд Жадамба даргын үед жалгын нэг тарсан. Самбуу дарга салгаад сарниачихсан болохоор Энхбат дарга эвлүүлж дийлэхээ байсан" хэмээн хошигнож дарга нар маань ч хүлээн зөвшөөрчихсөн маг магхийн суусан юмдаг. Хэдэн багш нар бол хамгийн түрүүнд л хоч авна. "Чацагтай хун төлөг" гэж хичээлийн эрхлэгч хөмсөггүй шахам бор багшийг хэлдэг бол "хуц" гэж хүн болгоныг зэмлэж явах багшаа дуудна. За тэгээд "саалийн үнээ", "тэжээлийн ганц борондон", "нугасны муухай дэгдээхэй" гээд л дүр төрх, зан авираар нь нэрлэчихнэ. Хочоор нь ярьж байгаад баригдаж пакталсан ч нэг сайн "донгодуулаад л" өнгөрөхөөс биш одоогийнх шиг занах хорсох сэтгэл хэдэн багш нарт минь байсангүй дээ. Байнга зарга мэдүүлж явдаг болохоор нь "Төв хороо", "Монгол африкт байдаг гэчихээд "Африк" гэсэн хоч зүүгээд л. Хоч нь сүүлдээ нэр болчихсон жинхэнэ нэрээ умартчихсан байх ч энүүхэнд. Байгалиас заяасан авьяаслаг удамтай болохоор нутгаас минь олон алдартнууд төрөн гарснаас дурьдвал хэлзүйн ухааны "загалмайлсан эцэг" Чой.Лувсанжав, төрийн хошой шагналт хөгжмийн зохиолч Н.Жанцанноров, урлагийн гавьяат зүтгэлтэн Баттөмөр, УИХ-ын гишүүн асан Д.Сугар, гавьяат дасгалжуулагч Дашжамц гээд олон арван гавьяатнууд эх орондоо ихийг хийж бүтээж яваад нь нутгийн ах дүү нар баярлан бахархдаг билээ. Б.БАТЧИМЭГ 


