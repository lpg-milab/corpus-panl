Гялгар уутыг хэрэглээнээс хасъя

Ийм санаалчилгыг "Улаанбаатарын сонин" гаргасныг Нийслэлийн төр, захиргааны байгууллагууд дэмжиж, ажил хэрэг болгохоор шийджээ. 
-Дэлхий нийтээр гялгар уутнаас татгалзаж байхад монголчууд бид бодол санаа, хүчээ нэгтгэн түүнийг хүнсний болон бусад хэрэглээнээс хасах цаг боллоо. Эх сайхан байгалиа, нийслэлийнхээ гудамж талбайг хуванцар сав, гялгар уутаар бохирдуулж байна. Гялгар уут гэдэг маань нэгд байгаль орчинд, нөгөө талаар хүний эрүүл мэндэд туйлын хортой юм шүү гэж өчигдөр Нийслэлийн захирагчийн ажлын алба, Улаанбаатарын сонин, "Пейпер бэг" ХХК, Оригамигийн Монголын холбооноос хамтран зохион байгуулсан хэвлэлийн хурлын мэдээлэлд онцолсон юм. 
Гялгар уутны хэрэглээ жилээс жилд нэмэгдэж байгаагаас Улаанбаатар хотын хогны бүтцэд хийсэн судалгаагаар багагүй хувийг хуванцар сав, гялгар уут зэрэг газрын хөрсөнд 100-400 жил болж байж шингэдэг химийн бүтээгдэхүүн эзэлж байна. 
Тэгвэл ийм хор хөнөөлтэй хогноос салахад тийм ч хэцүү биш. Иргэн бүрийн эх орноо, байгаль дэлхийгээ гэх сэтгэл, хичээл зүтгэл л хэрэгтэй байна. Иргэдийн маань зөв хэрэглээ л энэ бүхнийг шийднэ гэдгийг мэргэжлийн хүмүүс тайлбарласан юм. 
Ингээд санаачилгаа ажил хэрэг болгох үүднээс "Хот цэмцгэр бол сэтгэл тэнүүн" аяныг эхлүүлж байгаа ажээ. Энэ аяны нээлтийг өнөөдөр эрх чөлөөний талбайд хийхээр болжээ. 
Аяныг санаачлагч байгууллагаас нийслэлийнхэндээ хандаж гаргасан уриалгадаа гялгар уут гэдэг хортой эдийг хэрэглээд хаа тааралдсан газраа хаясаар байгаа нь амьдрах орчноо сүйтгэж байгаа гэдгийг ухамсарлах цаг болжээ гээд "Зөвхөн хаягдал хог хийдэг уутанд хүнсээ хийхээ больцгооё", "Эзэгтэй бүхэн өөрсдөө даавуун уут оёж, бас цаасан уутыг ашиглаж хэвшье" гэжээ. 
Уншигч таныг сэрдхийлгэх нэг баримт дуулгахад бид бүгдийн нэг жилд хэрэглэсэн гялгар уутыг дэлгээд тавихад долоон сая 500 мянган метр талбайг бүрхэх тооцоо гарчээ.
