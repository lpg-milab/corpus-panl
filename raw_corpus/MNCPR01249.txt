Говиор

Дорноговьд Дорноговьд үргэлжилсэн Ардчилсан намын шинэчлэлийн аяны сэдэв Хөвсгөл сум болж байлаа. Энэ суманд тус нам ялалт байгуулж, засаг захиргаагаа удирдаж буй нь ганц дайчин аж. Монголын Хөвсгөл ардчиллын өлгий нутаг гэж яригддаг бол Дорноговийн ардчиллын өлгий нь энэ сум болж байна гэж шинэчлэлийн аяны хуралд ирэгсэд ярьж байлаа. 
Энэ аймагт Чойрт буй шиг үргэлжилсэн нэг хэвийн сонголтоо өөрчлөх шаардлага буйг хүмүүс илэрхийлсэн. Тийн өөрчлөх хэрэгтэй гэдэг нь энэ нэг жишээ бүхий хандлагаар зөвтгөгдөх биз ээ. Дорноговь аймагт төрийн албанд ажилд ороход хамгийн дээд шалгуур нь МАХН-ын гишүүн байх, доод шалгуур Ардчилсан намын гишүүн биш байх явдал гэнэ. Харин үүнийг өөрчлөхөө аймгийн "Саранхөхөө" театрт хөдөлмөрчидтэй хийсэн Ц.Элбэгдоржийн уулзалт дээр Засаг дарга Ж.Батсуурь амласан. Тэрээр намаар ялгаварлан гадуурхагдаж ажилд орох боломжгүй байна гэж Ардчилсан намын даргад бичгээр ирсэн асуултын дагуу Ц.Элбэгдоржийн байр суурийн дараа ингэж хэлсэн юм. "Тийм асуудалд орсон хүмүүс байвал жагсаад над дээр ирээрэй" гэж. Тийм зүйл буй гэсэн. Хүмүүс түүн дээр очсон байх аа. Намууд шинэчлэгдэх хэрэгтэй. Ард түмэн л түүнээс хожно гэж буй Ардчилсан намын даргын үзэл баримтлалтай энэ амлалт дүйж байх шиг. Намын шинэчлэлийн аяны хүрээнд яригдаж буй нэг сэдэв болох тус аймагт тулгамдсан асуудал энд ихээхэн байв. Цөлжилт, бэлчээрийн нөхөн сэргээлт хэцүүджээ. Элсний нүүдэл их, бас Төмөртэйн ордоос тээвэрлэлт хийж буй хүнд даацын машинуудын ачаалал газар талхалж буй, Зүүнбаянгийн нефть усанд бохирдол үүсгэж байгаа гээд олон зүйл яригдлаа. Чухамдаа шийдвэрлүүштэй асуудал элсний нь нүүдэл шиг их буй аж. Түүнчлэн Удирдлагын академи зэргээс эхлээд дөмөгхөн шиг сургууль, курст мэдлэгээ дээшлүүлэх зэрэг асуудал орхигдож буйг намын шинэчлэлийн аяны хуралд ирэгсэд чухалчлан ярьсан юм. Тус аймаг дахь аяны төгсгөлийн хурал дээр Ардчилсан намын даргын хэлсэн үг иргэдэд сонсголонтой байсныг анзаарч болно. Тэрээр сайн цаг ирлээ гэж байсан тэр үед үнэхээр ардчилал эхлэн цуурайтах үед танай нутгийн бахархал болсон Ноён хутагтын өв соёл ил гарч ирсэн. Түүгээр бахархах, эдүгээ ингэж улам улам үнэд орох цаг тэгж эхэлсэн. Тэр бол сайн цаг байсан. Одоо дахиад үнэ цэнэт зүйлсийн үлдсэн үлэмж хэсэг энэ говьдоо ил гарах цагаа хүлээн үнэд орон буй гэсэн. Тэр нэг ирсэн сайн цагаас илүү сайн цагийг хүлээж буй биз ээ гэсэн юм. 
Б.Золбаяр
