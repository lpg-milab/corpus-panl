Дэлхийд данстай эрдэмтэд

Австрийн нийслэл Венад Олон улсын атомын энергийн агентлаг үйл ажиллагаагаа явуулдаг. Агентлагийн үйл ажиллагааны гол чиглэл нь цөмийн зэвсэгт хяналт тавих явдал.
Энэ ч утгаараа уг агентлагт олон жил энхтайвны үйл хэрэгт оруулсан хувь нэмрийг нь үнэлж дэлхийн хамгийн нэр хүндтэй шагнал болох Энхтайвны Нобелийн шагнал олгожээ. Нобелийн шагнал олгох өдөр буюу арванхоёрдугаар сарын 10-нд дээрх шагналыг гардуулах гэнэ. Олон улсад нэр хүнд бүхий энэ байгууллагыг М.Эльбарадей гэдэг египет эрдэмтэн толгойлдог бөгөөд мэргэжлээрээ шигшигдэж шилэгдэж үлдсэн 1500 гаруй ажилтантай аж. Энэ хамт олны дунд гурван монгол хүн ажилладаг гэхээр элэг нэгт монгол түмэн нь бахархан баярлах биз ээ. Энэ гурваас олон жил ажилласан дадлага туршлагаараа Ч.Жаргалын нэр хамгийн түрүүнд дурдагдах ёстой. 1975 онд Москвагийн улсын их сургуулийг хатуу биеийн физикч мэргэжлээр дүүргэсэн тэрбээр ШУА-ийн физик, технологийн хүрээлэн, Дубнагийн Цөмийн шинжилгээний нэгдсэн институтэд ажиллаж байгаад Олон улсын атомын энергийн агентлагаас зохиодог сургалтад явжээ. Цөмийн төхөөрөмжүүдийг хянах хянагчдыг бэлтгэдэг уг сургалтаас шалгарч агентлагтаа ажилтнаар үлдсэнээс хойш 15 жил өнгөрсөн байна. Анхлан уг байгууллагад дадлагажигчаар ажиллаж байсан бол удалгүй НҮБ-ын цөмийн зэвсгийн байцаагч болжээ. Харин сүүлийн таван жил Цөмийн зэвсэг үл дэлгэрүүлэх гэрээний биелэлтийг хангах шинжээчдийн ахлагч болсон байна. Тэрбээр 1988 онд хагас дамжуулагч шинэ материал дээр үндэслэсэн цөмийн цацраг бүртгэх детекорууд" сэдвээр дэд эрдэмтний зэрэг хамгаалсан аж. Эрдмийн ажлын шүүмжлэгч байсан МУИС-ийн профессор С.Лодойсамба "Диссертацийг уншиж үзээд их чадалтай хүн юм гэж мэдсэн. Үнэхээр шүүмжлэх юм олдоогүй. Түүнээс хойш Вена руу явтал нь холбоотой байсан. Ерөнхий мэдлэг сайтай хүн" хэмээн дурслаа. Ч.Жаргал тун саяхан өөрийн шавь С.Саранд мэйл бичжээ. "Шагналын 50 хувийг манай захиралд, 50 хувийг нь байгууллагад олгосон гэж үзэж байгаа. Байгууллагаар нь шагнасан шагнал. Түүнээс биш тодорхой нэг хүн, тодорхой багийн хамт олныг шагнал гэж ойлгож болохгүй" гэж тайлбарлажээ. Тэрбээр өнгөрсөн зун амралтаараа эх нутагтаа ирээд буцсан аж. Олон улсын атомын энергийн агентлагийн албан ёсны бүртгэлтэй энэ хүн тэтгэвэрт гартлаа тэндээ ажиллах юм байна. Өдгөө агентлагаас зохион байгуулах курс сургалт, хурал семинарт монгол эрдэмтдээ хамруулахад Ч.Жаргалын хувь нэмэр багагүй байдаг аж. Мөн дэлгүүр хоршоогоор дагуулж явах, боломжийн үнэтэй буудал олж өгөх гээд Венад очсон монголчууддаа тусалж байдаг тухай манай эрдэмтэд ярьж байна лээ. Олон улсын атомын энергийн агентлагт ажилладаг хоёр дахь хүн Л.Энхжин. МУИС-ийг физикч мэргэжлээр дүүргэсэн тэрбээр мөн л дээрх агентлагаас явуулсан сургалтад сурч байгаад шалгаруулалтад тэнцэн 2000 оноос эхлэн тэнд ажилласан байна. Цөмийн техникийг хянах салбарт ажилладаг гэсэн. Хамгийн сүүлд нь Австрали, Америкт энэ чиглэлээр сурч байсан монгол залуу тэнд ажилд орсон гэсэн мэдээлэл МУИС-ийн цөмийн физикийн багш нар өгсөн. Үүнээс гадна Дубнагийн Цөмийн шинжилгээний нэгдсэн институтэд манайхаас долоон эрдэмтэн томилолтоор ажиллаж байгаа юм байна. 
Д.Ариун
