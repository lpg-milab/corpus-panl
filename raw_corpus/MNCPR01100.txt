Улстөрчид баялаг бүтээдэггүй, харин үрэн таран хийдэг

"Монгол Нүүрс" ассоциацийн Гүйцэтгэх Захирал Т.Нарантай ярилцлаа. 
-Нүүрсний уурхайчид ажил хаяна энэ тэр гэсэн нэгэн "эвгүй" мэдээлэл сүүлийн үед чих дэлсээд байгаа. Тийм юм болох гээд байгаа юм уу?
-Тийм юм болж магадгүй байгаа. Гэхдээ болох болохгүй нь уурхайчдаас биш Засгийн газраас шалтгаална. Энэ оны тавдугаар сарын 11-нд уурхайчид Засгийн газарт, бас Түлш, эрчим хүчний яаманд тус бүрт нь шаардлага хүргүүлсэн байгаа. Тэдгээр шаардлагуудыг биелүүлэхгүй бол Дулааны цахилгаан станцуудад нүүрс нийлүүлэхээ наймдугаар сарын 1-ний өдрөөс эхлэн улс даяар зэрэг зогсооно гэдгийг анхааруулсан. -Ямар утгатай шаардлага вэ? -Тус бүр гурван заалттай. Тэдгээрээс хамгийн гол нь нүүрсний үнийг чөлөөлж зах зээлийн эрүүл саруул гольдролд нь оруулах. Монгол Улс чөлөөт зах зээлийн эдийн засагт шилжсэнээ зарласнаас хойш эдүгээ хорь шахам жил өнгөрсөн ч нүүрсний салбар "хар нутаг дээрээ" хаягдан үлдсэн. Үлдсэн ч гэж дээ үлдээсэн. Манай улс эдийн засгаа эрүүлжүүлж, "шилжилтийн үе" гээч юмнаасаа гарах зорилго тавьж байгаа нь үнэн юм бол нүүрсний үнийг чөлөөлөх ёстой. Өнөөдөр манай эдийн засгийн үзүүлэлтүүд бүгд худлаа. Яагаад гэвэл хамгийн суурь үнэ болох нүүрсний үнийг чөлөөлөлгүй, яг социалист аргаар төрөөс хатуу бариад байгаа юм чинь түүнээс дээших үнэ тариф, өртөг зардлууд, ашиг орлого яаж үнэн байх юм бэ! -Одоо ч хүн болгон л засаг төрийг элдвээр сүрдүүлэх, дандаа л хүч хэрэглэн санасандаа хүрэх гэж зүтгэх болж дээ. -Манай төр засаг ард иргэдээ тийм байдалд оруулсан. Ном журмын дагуу тавьсан асуудлыг тоохоо больчихсон. Тэгэхээр бид ч гэсэн энэ дүлий годил болчихсон улстөрчдийн "мэддэг хэл" дээр нь ярихгүй бол ойлголцохгүй юм шиг байна. -Нүүрсний үнийг чөлөөлөөгүйгээс болоод уурхайчдад ямар зовлон бэрхшээл тулгараад байгаа юм бэ? -Энэ салбарт ажиллагсад хамгийн хүмүүнлэг бус, шударга бус, ямар ч ардчилалгүй нөхцөл байдалд, хүнд ширүүн дарамт шахалтан дор өнөөг хүрсэн. Хот суурин газраас алс зайдуу бөглүү тосгондоо бүх насыг өнгөрөөж, хамгийн хүнд хүчир хөдөлмөр эрхэлж яваа уурхайчдын амьдрал жилээс жилд улам доройтож, тэдний ирээдүй өдрөөс өдөрт улам бүдгэрч байна. Нүүрсний уурхайнуудаас Засгийн газар нүүрсийг нь худалдаж биш өртгөөс нь доогуур үнээр булааж авч байгаа учраас тэнд цалин хөлсөө нэмэх, ахуй амьдралаа сайжруулах, эрүүл мэндээ хамгаалах, нийгмийн олон асуудлуудаа шийдэх санхүүгийн ямар ч боломж алга. Олон жилийн турш ийн алдагдалтай ажилласаар уурхайнууд улсынх ч, хувийнх ч адил бүгд дампуурлын ирмэгт ирээд байна. -Манайд уул уурхайнхан л хамгийн боломжтой цалин хөлс авдаг биз дээ? -Цалингийн их бага гэдэг нь харьцангуй ойлголт. Унаа тэрэг, утас факс, сонин хэвлэл, эмчилгээ сувилгаа, байр сууц гээд бүх зардлаа улсын төсвөөс аваад хэрэглэчихдэг төрийн өндөр албан тушаалтнууд цалингүй байсан ч алзахгүй. Уурхайчдын хувьд хийж бүтээсэнтэй нь, ажлын үр дүнтэй нь, хөдөлмөрийн нөхцөлтэй нь, ажлын ачаалалтай нь харьцуулбал тэдний цалин орлого, ахуй хангамж, нийгмийн халамж, амь нас, эрүүл мэндийн баталгаа сэтгэл сэрдхиймээр доогуур байгаа. Уурхайчдаас цөөнгүй хүн сэтгэлээр унаж, цөхөрч гутрахдаа архинд орж, "нинжа", "нэн ядуучууд", "эмзэг бүлгийнхэн" гэсэн өнөө цагийн шинэ давхаргууд руу шилжиж байгаа нь ч нууц биш. -Үнэхээр тийм бол өмнө нь энэ талаар яагаад яригддаггүй байсан юм бэ? -Уурхайчид угаас шулуун шударга, омог бардам ааш зантай, ажил мэргэжлээрээ бахархах дуртай болохоор үүнийгээ тэр болгон ярихгүй, эрх баригчид, төр засгийн албан тушаалтнуудад зовлон гачаалаа тоочиж, хоолны мөнгө, хайр халамж гуйхыг урьтал болгохгүй, өөрөөр хэлбэл "муугаа үзүүлэхгүйг" хичээн шүдээ зуун амьдарцгаасаар, бас ар араасаа ертөнцийн мөнх бусыг үзүүлсээр байна. Өндөр мэргэшлийн дадлага туршлагатай уурхайчид амьдралын мөр хөөн тарж бутарч байна. Тэдэнтэй ингэж хүнлэг бусаар харьцаж байгаа нь Монгол Улс урт хугацаанд үлэмж зардлаар бүтээж бий болгосон үндэсний үнэт капиталаа устгаж байгаа хэрэг юм. Ямар ч улс үндэстний хувьд хамгийн үнэт, ширгэж шавхагдашгүй нөөц бол хүний нөөц байдаг. -Гэхдээ чив чимээгүй байж байснаа нэг өдөр гэнэт ингэж тэмцлийн ширүүн хэлбэрт орж болохгүй биз дээ? -Чив чимээгүй байгаагүй. Олон жилийн туршид засаг төрийн түшмэдүүдэд танилцуулж, арга хэмжээ авахыг хүсэж, бодитой санал хүсэлтүүдийг гаргаж байсан. Харамсалтай нь ажил хэрэгч байдлаар тавьсан асуудлыг манай төр засаг анзаарахаа болиод гудамжинд гарч бужигнасан юмуу өлсгөлөн зарласан хүмүүстэй л телевизийн дэлгэцийн өмнө ярьдаг жишиг тогтсон бололтой. Бид тэгэхдээ гудамжинд гарч жагсах, суулт, өлсгөлөн зарлах гэх мэтийн юм хийхгүй. Түүхийн аль ч үед, аль ч улс орны уурхайчид дурак улстөрчидтэй хэрхэн ярилцаж ирсэн тэр байдлаар л ярина. Ямар ч орны Засгийн газар "амьд байя" гэвэл уг нь уурхайчидтайгаа л эвдрэлцэхгүйг хичээдэг л дээ. -Нүүрсний үнийг чөлөөлнө гэдэг чинь нэмнэ л гэсэн үг биз дээ. Одоо нүүрс ямар үнэтэй байгаа вэ? -Уг нь үнэ чөлөөлнө, нэмнэ гэдэг бол тэс өөр ойлголт. Гэхдээ одоо манай нөхцөлд нэмэхээс өөр аргагүй. Шивээ-Овоогийн нүүрсийг тонныг нь 7500 төгрөгөөр, Багануурынхыг 11500 төгрөгөөр, Адуунчулууныхыг 5100 төгрөгөөр Засгийн газар худалдан авч байгаа юм. Үүнийг худалдан авч байгаа гэх үү, булааж авч байгаа гэх үү? Өнөөдөр нэг кг нь таван төгрөгийн үнэтэй ямар бараа байна? Гэр хорооллынхон Налайхын нүүрсийг тонныг нь 30000-40000 төгрөгөөр л авдаг шүү дээ. -Нүүрсний үнийг чөлөөлөхөөр цахилгаан, дулааны үнэ нэмэгдээд өнөөх л ядуу ард түмэнд маань бас л бэрхшээл зовлон нэмэгдэнэ дээ? -Ядуу айлуудад зовлон бараг нэмэгдэхгүй. Учир нь бидний тооцоолсноор 1 тонн нүүрсний үнийг 2000-4000 төгрөгөөр нэмэхэд 1 квт цахилгааны үнэ 2-3 төгрөгөөр л өснө. Харин дулааны зардал нэмэгдэнэ. Гэхдээ өнөөдөр гэр хорооллын нэг ядуу айл жилд дунджаар 200000 төгрөг дулаандаа зарцуулж байхад тохилог орон сууцны айлууд үсрээд түүний талыг төлж байгаа шүү дээ. Нөгөөтэйгүүр, нүүрсний үнийг чөлөөлснөөр Монголын нийт ард түмний нуруун дээр очих ачааг яагаад зөвхөн хэдхэн уурхайчид дангаараа үүрч байх ёстой гэж? Тэдний нуруу нэг л өдөр хугарна шүү дээ. Тэгэхээр нь хэний нуруун дээр тавих гэж байгаа юм? -Хэзээ нэгэн цагт хүссэн хүсээгүй чөлөөлөх л болно гэсэн үг үү? -Өөр арга байхгүй. Одоо бол ард түмний ахуй амьдралд их дарамт учруулахгүйгээр нүүрсний үнийг чөлөөлөх бүрэн бололцоотой. Монгол Улсын эдийн засаг, санхүүгийн байдал дээшлэн сайжирч, улсын төсөвт зэс, алтнаас орох орлого тасралтгүй өсөж байгаа талаар Засгийн газар өдөр бүхэн мэдээлж, яаж мөнгө олох тухай бус олдсон их мөнгөө яаж хуваах тухай төрийн түшээд маргалдан хоол нойроо умартаж байгаа юм биш үү. Дэлхийн улс орнууд алдагдалтай боловч ач холбогдолтой салбараа хөгжүүлэн авч явах, тэгэхдээ ард иргэддээ дарамт учруулахгүйн тулд тухайн бүтээгдэхүүн үйлдвэрлэгчдэд төрөөс үнийн зөрүүг өгч компенсаци хийдэг арга жишээ нь байж л байна шүү дээ. -Төрийн өмчит уурхай, хувийн өмчит уурхай хоёр хоёулаа адилхан ийм нөхцөл байдалд байна уу? -Яг адилхан. Яагаад гэвэл эрчим хүчний нүүрсийг худалдан авагч нь өнөөдөр төр дангаараа. Нэг үгээр хэлэхэд худалдан авагч нь нийлүүлэгчийнхээ үйлдвэрлэсэн бүтээгдэхүүний үнийг өөртөө тохируулан тогтоож байгаа юм. -Тэгвэл хувийн уурхайнууд илүү хохирч байгаа гэж ойлгож болох уу. Төр өөрийнхөө уурхайг болохгүй болсон үед нь харж үзэх байх л даа? -Тиймгүй. Газрын доорх нүүрс, газрын дээрх барилга байшин, машин техник нь төрийн өмч байж болно. Гэтэл тэнд хөдөлмөрлөж байгаа уурхайчин төрийн өмч биш. Түүний мэдлэг мэргэжил, сэтгэл зүтгэл төрийн өмч биш. Зах зээлийн нийгэмд хувь хүмүүс өөрийнхөө мэдлэг боловсрол, ур чадвар, оюун ухаан, хөдөлмөр зүтгэлээ эдийн засгийн эргэлтэнд оруулж, үнэлж амьдралаа авч явдаг болохоос өнөөдрийнх шиг шат шатандаа хулгай хийж амьдардаггүй юм. Ард иргэдийнхээ хөдөлмөрийг шулан мөлжиж эрх мэдэлтнүүд завшдаг байсан социалист тогтолцоо манайд өнөөдөр бараг хэвээр байгаа учраас хүмүүс эх орондоо ажил хийхгүй, зах зээлийн орнуудад очиж ажиллах гэж, тэнд өөрийгөө "бодит үнээр нь борлуулах" гэж зүтгэж байгаа юм. Төр өнөөдөр нүүрс олборлогч компаниудыг бүхэлд нь шулж байгаа бол өөрийн мэдлийн уурхайд ажиллаж байгаа уурхайчдын хөдөлмөрийг сорон мөлжиж, тэдний амь нас, эрүүл мэндийг зольж байгаа нь хүмүүнлэг ёсыг умартсан харгислал, дарангуйллын нэг жишээ юм. Үүнийг хүний эрхийг хамгаалдаг байгууллагууд ч анхаарах ёстой. Нүүрс олборлогч компаниуд дампуурвал тэнд ажиллаж амьдарч байгаа олон зуун уурхайчид, тэдний гэр бүл, уурхайн хот тосгодын олон зуун айл өрхийн амьдрал ахуй сүйднэ. Налайхын уурхайчдын хувь заяа давтагдана гэсэн үг. Давтагдаж эхэлж ч байгаа. -Нүүрсний салбарт байдлыг ингэж хүндрүүлэлгүй шийдвэрлээд явах боломж байсан гэж та боддог уу? -Байсан. Бензин шатахууны үнийг чөлөөлөх юм бол улс эх орон тэр чигээрээ сүйрэх мэтээр тухайн үед л ярьцгааж л байсан. Тэгээгүй. Одоо бол бүр бүгд мартсан. Үе үеийн Засгийн эрх баригчид нүүрсний салбар дахь хүндрэлтэй асуудлуудыг дандаа улс төрийн өнцгөөс харж, хандаж ирсэн. Нүүрсний үнийг чөлөөлчихвөл юмны үнэ нэмэгдээд, манай намын рейтингэд муугаар нөлөөлөөд, сонгуульд авах саналын хувь доошлоод... гэсэн л ганц логиктой. Гэтэл цаана нь тэрнээс хэдэн арав, зуу дахин илүү ач холбогдолтой, үнэ цэнэтэй зүйлүүд орхигддог. -Асуудал улстөрчдөөс л болсон гэсэн үг үү? -Ерөөсөө л тэр. Манай улстөрчид, эрх баригчид өнөө маргаашаас цааш юу ч харж чаддаггүй. Дов тойроод л хоёр хоногийн насгүй худал юм яриад явна. Улс эх орон хөгжих, эс хөгжих нь хэр зэрэг их, хэр зэрэг өндөр үнэ цэнэтэй баялаг бүтээж буйгаас л хамаарна шүү дээ. Гэтэл улстөрчид ямар ч баялаг бүтээдэггүй, харин эх орныхоо баялаг, ард иргэдийнхээ бүтээж бий болгосныг л үрэн таран хийж суудаг хүмүүс. Бүх эрх мэдлийг атгаж байх, баялаг бүтээгчдийг гарынхаа дор байлгах л ганц хүсэлтэй. Ард иргэдийн бий болгосон юмыг хурааж авчихаад хагасыг нь эргүүлээд тараахдаа яг л өөрсдөө тарьж ургуулсан юмаа өгч байгаа мэт шоу, суртал ухуулга хийж, тархи угаах гэж оролдоцгоодог. -Та үүнийгээ арай тодорхой баримттайгаар хэлэх боломжтой юу? -Үндэсний үйлдвэрлэлээ дэмжих, бизнесийн таатай орчин бий болгох, ажлын байр нэмэгдүүлэх, цалин орлогыг нэмэгдүүлэх, их бүтээн байгуулалтын жил гэх мэтээр өдөр алгасахгүй суртал нэвтрүүлэг амаараа хийдэг ч ажил дээрээ яг эсрэгээр. Улс төрчид угаасаа юу ч бүтээдэггүй юм чинь ямар мөнгөөрөө цалин, тэтгэвэр нэмэх юм бэ, бод л доо. Харин түүний оронд байгууллага, аж ахуйн нэгжүүд ажилтнуудынхаа цалин орлогыг нэмэгдүүлж байх бололцоо нөхцөлийг л олгох ёстой шүү дээ. Жишээ нь, нүүрсний үнийг чөлөөлчихвөл Багануур, Шивээ-Овоо, Шарын гол гээд манай томоохон компаниуд ажилтнуудынхаа дундаж цалинг ганц жилийн дотор 500.0-700.0 мянган төгрөг болгох боломжтой гэсэн тооцоо бий. Хэрэв тэгвэл тэдний эх, эцгийн тэтгэвэр тэтгэмжийг төрөөс чимх чимхээр нэмж "буян үйлдэх" хэрэггүй, тэдний хүүхдүүд аавыгаа залгамжлан уурхайд ажиллах биш 500.0 мянган төгрөг зүгээр олоод хүртчих санаатай хуурамч гэр бүл үүсгэн бүртгүүлчихээд мөнгөө хөөцөлдөн хэдэн сар жилээр оочерлох сонирхолгүй, эсвэл залуучуудаа гадагш нь мах бэлтгэлд явуулах гэж байгаа тууврын мал шиг стадионд хэдэн хоногоор хоосон хаших шаардлагагүй л байхгүй юу. -Та нарын тэмцэл хүчгүйдэж, энэ байдал цаашид үргэлжлээд байвал яахав? -Яахав дээ, өнөөдөр үйл ажиллагаа явуулж байгаа манай нүүрс олборлогч компаниуд дампуураад л, ашиглалтын лицензүүд нь их гүрний жижиг наймаачдын гарт ороод л, Монгол Улс газар доорх өөрийн нүүрсээ жинхэнэ дэлхийн зах зээлийн үнээр /1 тонн түүхий нүүрс 25.0 ам.доллараас дээш байгаа/ худалдаж авах л болно. Тэр цагт ард түмний нуруун дээр жинхэнэ ачаа нь ирнэ дээ. Д.ХОРОЛ 
