Озоны цоорхойг 2080 он гэхэд нөхөж дуусгана

Озоны давхаргыг хамгаалах олон улсын өдрийг тохиолдуулан өчигдөр Монголын озоны үндэсний албанаас хэвлэлийн хурал хийлээ.
Уг хуралд Байгаль орчны дэд сайд Б.Энхмандах, Озоны үндэсний албаны захирал Ц.Адъяасүрэн, ШУТИС-ийн Хүнс-биотехнологийн сургуулийн багш Ш.Энх-Амгалан нар оролцсон юм. Озоны давхарга цоорсноос хүн төрөлхтөнд аюул гамшиг нүүрлэх боллоо гэж дэлхийн нэртэй цуутай эрдэмтдээс энгийн иргэдээ хүртэл санаа зовних болсон. Озоны давхарга цоорсноор амьдран буй хорвоо дэлхийд маань ямархан хор хөнөөл нүүрлээд байгаа, түүнээс хэрхэн сэргийлэх талаар Байгаль орчны сайд асан, Монголын озоны үндэсний албаны захирал Ц.Адъяасүрэнтэй уулзаж ярилцлаа. -Озоны давхарга цоорч жил ирэх тусам томорсноор Хойд мөсөн далайн мөс хайлж, дэлхийн цаг агаар дулаарах болсон гэдэг. Тийм аюултай үзэгдэл үү? -Агаар мандал дахь озон хэмээх хий нь нарнаас ирж байгаа хортой, хэт ягаан туяаг өөртөө шингээж хүн, амьтан болон аливаа амьд организмыг үхлийн аюулаас хамгаалах гол үүрэг гүйцэтгэдэг. Озоны давхарга байхгүй бол нарны хэт ягаан туяаны хор уршгаар хүн болоод амьд амьтдын дархлаа устаж, нүдний болор цайсны улмаас хараа нь муудаж, арьсны өмөн үү өвчин нүүрлэх аюултай. Дэлхийн амьд байгаль, хүн төрөлхтнийг хамгаалах "бамбай" болсон озоны давхарга зарим хэсэгтээ цоорсон нь эрдэмтэн мэргэд, эгэл жирийн иргэдийг ч айлгах түгшүүр болсон. -Шинжлэх ухааны хөгжил нэг талаасаа хүн төрөлхтөнд эргээд сөргөөр нөлөөлж байгаагийн илрэл нь энэ гэж ойлгож болох уу? -Озоны давхаргыг цоолж буй буруутан нь хлорфторнүүрсхүчлийн нэгдэл бүхий химийн бодис ашиглаж байгаа хүмүүс бид өөрөө юм. Хүн төрөлхтний хөгжил, технологийн дэвшил, түүний үр дагавар озоны давхаргад сөргөөр нөлөөлж эхлээд 100 гаруй жил болж байна. 1928 онд хөргөлтийн бодисыг эрдэмтэд нээж олсноор хүмүүсийн ахуй амьдралд үр ашигтай олон арга бий болсон нь үнэн. Мах муудах, сүү гашлах гээд үй олон бэрхшээлтэй байсан ахуйн хэрэглээний хадгалалтын горимд чухамдаа энэ хөргөлтийн бодис эрс эргэлт оруулж, хувьсгал авчирсан гэхэд болно. Харамсалтай нь, эл хөргөлтийн бодис озоны давхаргыг цоолох шалтгаан болж буйг Английн эрдэмтэн Роуланд, АНУ-ын эрдэмтэн Мария Молина нар нээж 1974 оны Нобелийн шагналыг авсан байгаа юм. Эдгээр эрдэмтэд озоны молекул Озыг задалдаг хийн бодис агаарт цацагдсанаар озоны давхарга дахь озоны хэмжээ дэлхийн бөмбөрцгийн хаа нэгтээ багасч байгааг судлан тогтоож л дээ. -Химийн хортой олон бодис байгаа байх. Юунд хэрэглэдэг бодисууд байдаг бол? -Хлорфторт нүүрстөрөгч буюу олон улсын химийн нэр томъёогоор CFC-ийн төрлийн хийнүүд юм. Хлорт, фторт болон нүүрстөрөгчийн нэгдлийг агуулсан шингэнүүд ч үүнд багтана. CFC-ийн төрлийн бодисуудыг ихэвчлэн хөргөх тоног төхөөрөмж, агааржуулагч, хөөсөнцөр, шүршдэг тансаг үнэртэн, гал унтраагч, харилцаа холбооны тоног төхөөрөмж болон компьютер, эмнэлгийн нэг удаагийн тариурыг цэвэрлэхэд ашигладаг. Астамтай хүмүүсийн ам, хоолой руугаа цацдаг инглятари гэдэг бодис ч үүнд орно. Дэлхий дээр астамтай гурван сая гаруй хүн байдаг. Озоныг задалдаг бодисууд дэлхийн дулааралд ч үлэмж нөлөө үзүүлдэг нь тогтоогдсон. Озоны цоорхой 2003 онд өмнөх жилүүдийнхээс нэлээд томорсон нь хиймэл дагуулын зургаас тодорхой харагдаж байгаа. Энэ бодисын хэрэглээг багасгаж, хэрэгцээгээ орлуулах бодисоор хангавал озоны давхаргаа, яг нарийндаа өөрсдийгөө авран хамгаалж чадах юм. -Тэгэхээр хөргөгч, машины агааржуулагч зэрэг хэрэглээгээ хална гэсэн үг үү? -Өнөөдөр хөргөгчөө гаргаж хаяад, машиныхаа эйркондишныг ажиллуулахаа шууд больчихно гэсэн үг ч бас биш л дээ. Сүүлийн үеийн хөргөгчинд хортой бодис хэрэглэхгүйгээр орлуулагч ашигладаг болсон. Озоныг гэмтээдэг бүх химийн бодисыг орлуулах өөр бодисууд байдаг. Энэ бодисууд озоны давхаргыг хордуулж гэмтээдэггүйг судлаачид баталсан байгаа. Олон улсын хамтын ажиллагааны хүчинд сүүлийн жилүүдэд орлуулах бодис бүхий хөргөгч, автомашин, галын хорны хэрэглээ эрс нэмэгдэж байна. Ийм орлуулах бодистой хөргөгчийг ар талд нь бичээстэй байгаа "CFC FREE" гэсэн тэмдэглэгээгээр нь таних боломжтой. -Дэлхийн улс орнууд озоны давхаргыг хамгаалах талаар ямар үйл ажиллагаа явуулж байгаа бол? -Озон задалдаг бодисын хэрэглээг хязгаарлах талаар 1985 онд "Озоны давхаргыг хамгаалах Венийн конвенц", 1987 онд "Озон задалдаг бодисын тухай Монреалийн протокол"-ыг тус тус батлан гаргасан. Озон задалдаг бодисын үйлдвэрлэл, хэрэглээг аажмаар бууруулсаар 2010 онд бүрмөсөн зогсоох зорилт дэвшүүлээд байна. Дэлхийн улс орнууд озон задалдаг бодисын хэрэглээг 2005 он гэхэд 50 хувь бууруулсан байгаа. Энэ он дуусахад 85 хувь болно. Ер нь 2080 он гэхэд озоны цоорхойг бүрэн гүйцэд нөхчихнө гэсэн тооцоо байгаа. -Манай улсын хувьд гэвэл... -Монгол Улс 1996 онд Венийн конвенц, Монреалийн протоколд нэгдэн орсон. Манай улсын хувьд 1999 онд 21,2 тонн озон задалдаг бодисыг импортлон ашиглаж байсныг аажмаар бууруулсаар өнгөрөгч оны байдлаар жилдээ хэрэглэх хэмжээ нь 2,2 тонн болсон. -Озоны давхаргыг хамгаалах олон улсын өдөр саяхан боллоо гэсэн. Энэ арга хэмжээ хаана болов? -Канадын Монреал хотноо өнгөрөгч сарын 16-21-нд Озоны давхаргыг хамгаалах олон улсын XIX их хурал боллоо. Дэлхийн 160 гаруй улс орны Байгаль орчны сайдууд, Ерөнхийлөгч, Ерөнхий сайдууд оролцсон. Монгол Улсаас Байгаль орчны дэд сайд Б.Энхмандах бид нар оролцоод ирсэн. -Уг хурал дээр манай улсын төлөөлөгчийг шагналаа гэж сонсогдсон. Ямар учиртай шагнал байв? -НҮБ-ын байгаль орчны хөтөлбөрөөс намайг "Байгаль орчин, Озоны давхаргыг хамгаалах нэрт зүтгэлтэн" гэсэн шагналаар урамшуулсан. Мөнгө төгрөг дагалддаггүй, нэр төрийн өндөр шагнал байгаа юм. Ази тивээс зургаан орны төлөөлөгч шагнуулсан. 
Л.Батцэнгэл
