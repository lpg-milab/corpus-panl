"Данбаоли"-гоор исгэсэн айраг ууж байжээ

Хүнсний аюулгүй байдал хангагдаагүйн улмаас хүний эрх зөрчигдөж байна гэж сүү цагаан идээний үйлдвэрлэлийг дэмжих "Цагаан далай" сангаас мэдэгдэл хийлээ. Хүн энэ хорвоод мэндлэн эхийн сүү амласнаас зургаан сарын дараа "бор хоол" буюу нэмэгдэл тэжээлийн хажуугаар эрт үеэс цагаан идээгээ хэрэглэж ирсэн бол өдгөө химийн найрлага бүхий янз бүрийн бүтээгдэхүүн хэрэглэдэг болжээ.
Хүнсний бүтээгдэхүүний наймаачид мах, ногоо, гурил гэх мэт монголчууд бидний өргөн хэрэглээний барааг ямар ч баталгаагүй бохир заваан, нянгийн үүр уурхай болсон орчинд худалдаалж хэрэглэгчдийн эрүүл мэндийг хохироосоор байна гэж тус сангийн тэргүүн Д.Пүрэвээ ярьж байлаа. Ихэвчлэн сүү, сүүн бүтээгдэхүүн үүнд ордог аж. "Сүүний наймаачид" өдөрт 3800 литр сүүг зах зээл дээр борлуулдаг байна. Ингэхдээ энэхүү сүү нь хамгийн нэгдүгээрт эрүүл мэндийн наад захын шаардлага хангахгүй ил задгай орчинд худалдаалдаг, анхан шатны боловсруулалт хийгдээгүй, бруцеллёз, сүрьеэ, ликоз гэх мэт малын гаралтай өвчний нян тээгч байдаг гэнэ. Монголчууд өөрийн малаас гарах ашиг шим тэр тусмаа сүүг нь стандартын шаардлага хангахуйц боловсруулж, үйлдвэрлэж чадвал жилд гадаадын улс орнуудаас импортлон авах 50 сая литр сүүг нэг дахин нугалахуйц бүтээгдэхүүнийг өөрсдөө хэрэглэх сонирхолтой байдаг аж. Саяхан үхрийн сүүг хөөрүүлж өрмийг нь аваад, устай хольж хярам хийсний дараа гурил исгэдэг данбаолигоор исгэн Архангайн Хотонтын айраг гэж зарж байсан хэрэг гарсан байна. Иймэрхүү бусармаг хэрэгтэй тэмцэж, баталгаатай, илчлэг, эрүүл ахуйн шаардлага хангасан цагаан идээ, сүү, сүүн бүтээгдэхүүнийг сонгон хэрэглэхийг "Цагаан далай" сангаас уриаллаа. Мөн 2004 онд санхүүжилтгүйн улмаас зогссон "Цагаан хувьсгал" хөтөлбөрийг 2014 он хүртэл үргэлжлүүлэхээр бэлтгэж байгаа аж. 
Т.ГЭРЭЛМАА 
