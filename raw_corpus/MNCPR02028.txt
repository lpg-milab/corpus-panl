Засгийн газрын хувь заяаг өнөөдөр шийдэж магадгүй

МАХН сүүлийн үед сэм сэмхэн, тус тусдаа хуралдаж заримдаа Удирдах зөвлөл, бүлэг нь алдарт хаалттай хуралдаануудаа хийж хэлэлцсэн асуудлуудаа аль болохоор нууцлахыг хичээж байгаа. Энэ нь МАХН-ын дотоодын зөрчил, бүлэглэлүүдийн хагарал сүүлийн үеийн элдэв үйл явдлууд, УИХ-ын гишүүд, сайд дарга нартай нэр холбогдох болсон нь ийнхүү ойр ойрхон хуралдахад хүргэж байгаа бололтой. 
Хуваарь ёсоор өчигдөр үдээс хойш байнгын хороо хуралдах ёстой байсан ч МАХН-ын бүлэг Удирдах зөвлөлтэйгөө цагаан байрандаа, АН-ын зөвлөл Төрийн ордонд тус тус хуралдлаа. Ийнхүү хуралдах болсон нь Засгийн газрыг огцруулах асуудалтай холбоотой аж. МАХН-ын нэр бүхий гишүүд Засгийн газрыг огцруулах гэж 19 хүний гарын үсэг цуглуулж яваа талаар манайх өмнө нь мэдээлсэн. Ц.Элбэгдоржийн Засгийн газрыг унагаах асуудал яригдах үед МАХН-ын зарим сайд дургүй байсан гэдэг. Гэвч намын шийдвэрийг дагах ёстой гээд огцрох гарын үсгээ өгч, кноп дарж байсан нь нууц биш ээ. Гэтэл тэдгээр экс сайд нарын заримынх зүгээс болон Ерөнхий сайдтай толхилцох болсон УИХ-ын даргын оролцоотой гарын үсэг цуглуулах асуудал шийдэгдсэн сураг гарав. Өөрөөр хэлбэл, Үндэсний эв нэгдлийн хэмээх тодотголтой Засгийн газрыг унагах санаачилга бүхий МАХН-ын нэр бүхий 19 хүний гарын үсэг цуглараад байгаа аж. Үүнд УИХ-ын гишүүн Т.Ганди, Ц.Мөнх-Оргил тэргүүтэй "хулхидуулсан" экс сайдууд нэлээд идэвхтэй оролцож байгаа сурагтай. Гэхдээ МАХН-ынхан эдгээр гарын үсгээ зурсан нэр бүхий гишүүдээ ихэд нууцалж байгаа аж. Гадагш аливаа мэдээллийг цагаас өмнө алдахгүй байхыг ч гишүүддээ захьж байгаа гэнэ. Ер нь Эрүүл мэндийн экс сайд Т.Ганди, шинэ сайд Л.Гүндалай хоёрын зөрчил саяхан Засгийн газраасаа биш УИХ-ын гишүүний хувьд Эрүүл мэндийн сайд хууль санаачилж ирснийг Т.Ганди гишүүний толгойлдог байнгын хороо дэмжээгүй. Чуулганы хуралдаан дээр Л.Гүндалай сайд санаачилсан хуулиа хичнээн зүтгүүлээд ч нөгөөдүүл нь унагаж орхисноос даамжрав. Үүнээс болж Л.Гүндалай, Т.Ганди хоёр чуулганы танхимд муудалцсан билээ. Тиймээс ч Т.Гандиг Эрүүл мэндийн яамны газрын дарга нарыг сайдынхаа эсрэг мэдэгдэл хийхэд хүргэсэн гэж хэвлэлээр шуугьж байгаа. Харин намын удирдлага үүнд нэлээд сандарч Удирдах зөвлөл ч бүлгийн хамтарсан хуралдаан дээр энэ асуудал яригдах болсон. Уг нь МАХН-ынхан Л.Гүндалай сайд болон өөр намын гаралтай зарим сайд нарыг танхимаас огцруулах асуудлыг сөхөөгүй биш, ярьж байсан. Гэтэл МАХН-ын ирээдүйтэй залуучуудын нэг нь нөгөөгийнхөө амь насыг хөнөөчихлөө. Дээр нь Увсын фракц, залуучуудын фракцтайгаа нийлж намын даргаа, Засгийн газартай нь огцруулахаар шийдчихээд байдаг. Энэ нь танхимынхаа зарим нэг гишүүнийг зайлуулах байтугай хөлд нь сууж, Засгийн газраа аврах аргыг сэдэхэд МАХН-ын дарга, Ерөнхий сайд М.Энхболдыг хүргэж байна. Яг ийм үед нь гай газар дороос гэгчээр нам доторхи бүлэглэлүүд нэгдэж Засгийн газраа огцруулах асуудал ярьж гарын үсэг цуглуулж эхэлсэн. Ерөнхий сайд өөрийн арьсаа хамгаалахыг тулд сайдуудаа бусад гишүүдтэйгээ тулж ажил, тэгэхгүй бол танхимаараа огцорч та бүхний сайд явах хугацаа дуусах нь хэмээн шахаж байгаа сурагтай. Энэ бүх асуудлаас үүдэн МАХН-ын Удирдах зөвлөл нь дангаараа ч нэг хуралдан эцэст нь намын бүлэгтэйгээ хамтран намынхаа цагаан байранд хэвлэл, мэдээллийнхэн болон олон нийтээс нууцлан үдэш болтол хуралдлаа. Тэр ч байтугай энэ хурлаас ямар шийд гарахыг харахаар Засгийн газрын ээлжит хуралдаан оройн 21.00 цаг хүртэл завсарласан. Хуралдаанаар 19 хүний гарын үсэг нэгэнт цугларсан тохиолдолд Засгийн газрыг огцруулах дээрээ тулбал Цэцээс гаргаад байгаа Засгийн газрын гишүүн чуулганд Засгийн газрын асуудлыг ярих үед санал өгөх эрхтэй оролцох ёстой. Учир нь УИХ-ын гишүүн эрхийнхээ дагуу санал хураалтад оролцох эрхтэй. Тиймээс Засгийн газрын асуудлыг ярих үед УИХ-ын гишүүн атлаа санал хураалтад оролцохгүй байсан нь Үндсэн хууль зөрчиж УИХ-ын гишүүний эрхийг хязгаарласан хэрэг гэсэн дүгнэлтийг хэрхэх тал дээр өчигдөр оройжин маргалджээ. Өөрөөр хэлбэл, Засгийн газрыг огцруулах асуудал Цэцийн дүгнэлтийг хүлээж авах уу, үгүй юу гэдэг дээр хоёр хуваагджээ. Мөн М.Энхболдыг солилоо гэхэд дараа нь хэн байх вэ, ямар үр дагавар гарахав, шинэ Засгийн газрыг АН-тай хамт байгууллаа гэхэд хүчний харьцаа ямар байх вэ зэрэг асуудлыг хэлэлцжээ. Гол нь МАХН-ын дотоод бүлэглэлүүд учраа ололцох гэж бөөн асуудал үүсээд байгаа гэнэ. Энэ Засгийн газрыг унагахад ядах юмгүй боллоо гэдгийг аль аль нь хүлээн зөвшөөрч байгаа ч шинэ Засгийн газрыг хэрхэн бүрэлдүүлэх дээр гол маргаан өрнөж байгаа тухай эх сурвалж өгүүлж байсан. Ер нь энэ бүлэглэлүүдийн аль нь сайн улс төр хийж чадна тэдний хүрээлэл л шинэ Засгийн өнгийг тодорхойлно гэж байв. Гэхдээ аль нам хүчинтэй ямар харьцаагаар Засгаа бүрдүүлэх гэдэг нь асуудал болж буй аж. Зарим нь АН-тай хамтарсан нь дээр гэсэн байр суурийг илэрхийлж. Харин АН-ынхан ямар ч байсан Үндэсний эв нэгдлийг Засгийн газартай хариуцлага тооцно гэсэн байр суурийг хатуу илэрхийлж байгаа. Мөн шинээр байгуулагдах Засгийн газрын бүрэлдэхүүнд орохгүй гэдгээ ч мэдэгдсэн. Гэвч юу болохыг хэн мэдлээ. АН-ын Н.Батбаяр, С.Баярцогт, Г.Батхүү тэргүүтэй нөхөд шинэ Засгийн газарт сайд болно хэмээн гүйж яваа сураг дуулдсан. Өөр эх сурвалжийн өгүүлж байгаагаар өнөөдөр Засгийн газрын хойтохыг унших гэнэ. Хэрвээ өнөөдөр л ийм зүйл болохгүй бол ирэх сонгууль хүртэл юу ч болохгүй гэж байлаа. 
М.БАТБААТАР, Д.МӨНГӨНДАЛАЙ 