Хайрт хаан уулыг улсын тусгай хамгаалалтад авъя

Хайрт хаан уул, түүний салбар нурууд нь Төв аймгийн Баянцогт, Баянчандмань, Батсүмбэр сумдын нутгийн зааг дээр зүүн хойноосоо баруун урагшаа сунаж тогтсон. Ойролцоогоор 1200 орчим га талбайтай. ХӨ 48 04 13, ЗУ 106 21 20 солбицолд оршдог.
Хайрт хаан уулыг Богд хааны ирж амарч тахиж байсантай холбогдуулан "Хайрт хаан" гэж нэрлэсэн гэсэн домог яриа нутгийн уугуул иргэдийн дунд байдаг байна. VIII Богд зуны дунд сард "Хүй долоон худагт наадам үзэх үедээ "Хайрт хаан уулын энэ аманд ирж алжаалаа тайлан, тахиж байснаас гадна, Дондогдулам хатны шившсэн тунгалаг уст рашаан, Хүннүгийн үеийн бичигт хад зэрэг түүх дурсгалт зүйл цөөнгүй байна. Мөн тэнд амьдарч байгаа 10-аад буга, зургаан гөрөөс сүүлийн зургаан жилд бараг төдийлөн өсөөгүй бөгөөд энэ нь хотын олон компаниуд үйл ажиллагаа явуулахаар зөвшөөрөл авч, их хэмжээний газар тор татаж хашаа барьснаас тэдгээр амьтдын нүүдэллэн нутаглах газар нь хязгаарлагдаж, хоол хүнс ховордож, амьдрах экологийн орчин нь өөрчлөгдсөнөөс уугуул нутгаасаа дайжих аюул тулгараад байна. Хайрт хаан уулын хэд хэдэн аманд Улаанбаатар хотын компаниуд үйл ажиллагаа явуулахаар 2002 оноос зөвшөөрөл авсан боловч үйл ажиллагаа явуулахаар авсан газраа өмчлөн авсан хашаа тор татсанаас орчныхоо байгаль экологийн тэнцвэрт байдлыг хадгалах, хамгаалах талаар одоогоор тодорхой хийсэн ажил үгүй байна. Жишээ нь: Их Булагийн аманд саалийн ферм барих, аялал жуулчлалын бааз байгуулахаар авсан газраа хашаа барьж, сахиул тавьсан. Мөн амралтын газар байгуулахаар материалаа зөөж байлаа. Мөн "Даян дэлхийн байгаль хамгаалах нийгэмлэг, шүхэрчдийн холбооноос "Сэргээгдсэн ой" төсөл гэсэн хаягтай аманд очиж үзэхэд нарсан ойн захад чацарганы ёрдойж хатсан мөчрүүд л биднийг угтсан. Тэд чацаргана ургадаг экологийн орчин, хөрсний бичил элементийг мэдэхгүй тарьсан уу? Эсвэл зөвхөн ашигтай газрыг эзэмшихийн тулд тарьсан дүр эсгэв үү... ? Байгаль хамгаалагч Бямбасүрэнгийн ярьснаар 150 орчим чацарганы бутыг 2005 оны хавар суулгаж орхиод явсан, түүнийгээ арчилж тордоогүйгээс намар болоход үхсэн байна. "Хайрт хаан" амралтын орчны модыг хортон шавьж их хэмжээгээр идсэн байна. Мөн долдугаар сарын сүүлчээс "Хайрт хаан" амралт, жуулчны баазад амарч байгаа амрагчид амралтын орчны эмийн ургамал, өвс ногоог үрээ хаях болоогүй байхад нь их хэмжээгээр түүдэг талаар тэнд оршин суугаа иргэд ярьж байлаа. Харин Төв аймгийн Баянцогт сумын Засаг даргын захирамжаар 2004 оноос "Хайрт хаан" уулыг "Орон нутгийн хамгаалалтад" авснаар хулгайгаар мод бэлтгэх асуудал харьцангуй багассан байна. Ийм учраас эртний тахилгатай уул "Хайрт хаан" тэнд буй байгаль орчин, буга гөрөөсийг хамгаалалтад авах нь зүйтэй гэж үзэж байна. Ингэснээр хил залгаа Баянцогт, Баянчандмань, Батсүмбэр сумдын түүх дурсгалт газар болон тэнд одоо амьдарч байгаа, устаж үгүй болохын ирмэгт ирсэн амьтад өсч үржин, бид хойч үедээ унаган төрхөөр нь өвлүүлэх байгаль орчинтой болох юм. 
Докторант Д.Хумбанцагаан 
