Монгол киноны Гарьд магнай

П.Долгорсүрэн гуай нэг гуравдугаар давхрын хооронд ёстой нисэх мэт хурдалж байлаа. Хүнтэй үг солих ч зав алга. Тэндээс хүн ирвэл энд тавьсан тасалбарыг өгөөрэй, тийм байгууллагаас утасдвал эгчийгээ дуудаарай гээд л аяга цай суугаад уучих завгүй дээш доош гүйнэ.
Арга ч үгүй юм, жаргал зовлонгоо хуваалцаж, амьдралын урт жилүүдийг ханилж туулсан ханийнхаа уран бүтээлээр дурсамж тоглолт хийхээр сэдсэн учраас ачааны хүнд нь түүний нуруун дээр иржээ. "Монгол киноны Гарьд магнай" гэсэн тоглолтын нэр танд хэний тухай өгүүлэх гээд байгааг хэлээд өгнө бизээ. Монгол Улсын урлагийн гавьяат зүтгэлтэн, кино найруулагч Ж.Бунтар агсны дурсамж тоглолт өнөөдөр, маргааш хоёр өдөр болно. Хэдий ерөнхий зохион байгуулагч нь "Алтайн халиун трейд" ч уран бүтээлчдийг цуглуулах, тасалбараа борлуулах, зарим хувцас хэрэглэл бэлтгэх гээд хамаг ажил гэргий Долгорсүрэнд оногдсон учраас унтах нойроо умартан гүйж яваа нь энэ. Ерөнхийлөгч, Ерөнхий сайд, УИХ-ын дарга нар болон зарим гишүүд гэр бүлээрээ үзэж сонирхоно гэнэ. Өчигдөр төрийн ордонд очиж албан ёсоор тасалбараа өгчээ. Араас нь дахин 50 тасалбар захиалсан байна. Үйлдвэрчний соёлын төв ордны кассан дээр үй олон ажилтай байгаа Долгорсүрэн гуайг орхиод дээшээ гурван давхарт гарлаа. Ардын жүжигчин А.Очирбат, гавьяат жүжигчин С.Сэлэнгэ, Лхасүрэн, урлагийн гавьяат зүтгэлтэн Х.Дамдин гээд баахан жүжигчид цуглаад тоглолтын талаар ярьж сууна. Наахна нь дөрвөн том самбар дээр Ж.Бунтар агсны ажил амьдралтай холбоотой зургуудыг нааж байлаа. Ер нь тоглолтын тасалбар ихэнх нь үзэх эзэддээ очсон байна. Тэгэхдээ тал хувь нь урилгын журмаар тараагджээ. "Тунгалаг Тамир"-ын Итгэлт баян "Би Бунтарыг эднээс илүү мэднэ. (бусад жүжигчдээ хэлж байгаа бололтой). Бүр намын дээд сургуульд төгсөхөөс нь мэднэ. Уран бүтээлийг нь хүн бүр мэддэг юм. Би уран бүтээл ярихгүй" хэмээн ханхалзлаа. Киноны ажилд зүтгэхээс өмнө Бунтар агсан машин унадаг дарга байлаа. МАХН-ын Төв хорооны зааварлагч, Монгол Зөвлөлтйн найрамдлын нийгэмлэгийн Төв Зөвлөлд хэлстийн дарга, орлогч даргаар ажиллаж байсан. Нийгмийн том зүтгэлтэн шүү. Яг тэр янзаараа явсан бол төрийн сайд болох байсан хэмээн А.Очирбат гуай хуучилсан. Тэрбээр Бунтарын найруулсан "Тод магнай" кинонд малчин өвгөний дүрийг бүтээсэн билээ. Харин машин унадаг байсан дарга маань авьяас билэг, дур сонирхолдоо хөтлөгдөн кино руу урвадаг 1958 онд урлагийн гавьяат зүтгэлтэн П.Цогзол Москвагийн Кино урлагийн дээд сургуулийн гуравдугаар курст сурч байлаа. Шинэхэн оюутан Бунтар нэгдүгээр дамжаанд сурахаар ирж байсан хэрэг. Өөрөөр хэлбэл тэд нэг тогоонд чанагдсан "боорцгууд". Хожим хамтарч "Нар хиртсэн жил", "Эх бүрдийн домог" киног хийхдээ ёстой л гар нийлж ажилласан тухайгаа зураглаач маань дурсаад авна лээ. Найруулагч Ж.Бунтар гуайн тухай ярихад хамтран ажиллаж байсан нөхөд нь "ноён нуруутай, чадалтай, хамт ажиллаж байгаа нөхдийнхөө төлөө бүхнээ зориулдаг, ямар ч асуудалд голтой ханддаг" гэсэн нэг л дурсамж ярих юм билээ. Мэргэжлийнх нь тухайд "Кино хийх бүртээ ахиж байсан. Зарим хүмүүс нэг л байрандаа байгаад байдаг бол Бунтар мэргэжлийн жолоогоо чанга атгаж явсан хүн шүү. Ажлыг яаж ийгээд аргалах, халтуурдах гэдэггүй үнэн сэтгэлээс ханддаг. Мэргэжилдээ сэтгэлээсээ дурласан хүн. Дээр нь өндөр боловсролтой. Кино үйлдвэрийнхэн Бунтарыг Бунтарчук гэдэг байсан юм. Оросын нэрт найруулагч С.Бондарчук, Ж.Бунтар хоёр нэг багшийн шавь нар юм шүү дээ" хэмээн нэг тогоонд чанагдсан боорцог буюу гавьяат зураглаач П.Цогзол гуай яриад тоглолтын тайзаа янзлахаар бослоо. "Гарьд магнай", "Тод магнай", "Цэц магнай", "Эх бүрдийн домог", "Ирж яваа цаг", "Гэрлэж амжаагүй явна", "Давааны цаана даваа" гээд 20 шахам уран сайхны киноны найруулагчаар ажилласан түүний бас нэгэн авьяас нь дууны шүлэг зохиох аж. Тухайн үед найруулагчид киноныхоо дууны үг зохиолгохоор Бунтар гуайн эрэлд гардаг байж. Киноны дүрийг нь улам амьдруулж, тодотгож өгдөг дууг тэр л зохиодог байсан учраас тийн эрэл сурал болно. "Хөхөө гэрлэх дөхлөө" киноны Хайрлаж дурласан бүсгүй минь Халх нутгийн охин доо Харласан бүтэлгүй толгой би Хаа очсоныг нь мэдсэнгүй Хаа яваа бол доо, чи минь Хаа яваа бол Хаа яваа бол доо, тэр минь Хаа яваа бол "Нийслэл хүү" киноны Хормойгоо чирсэн хочтой Намайг татах хүчтэй Хайрыг ундраах шидтэй Халуун янаг бүсгүй Ингээд чамдаа дасдаг байжээ Хонгорхон чи минь гэсэн дууг хүмүүс сайн мэднэ. Энэ дуу киноны баатартаа ямар сайн зохицож, тодотгож гаргаа вэ. Ингэж наалдаж, дүрдээ шигтгэсэн дууг тэрээр 10 гаруйг зохиосон байна. Дээрх хоёроос гадна "Далайд дусал нэмэр", "Талын цуурай", "Дэгдээхий нас", "Галын урсгал", "Гэрлэж амжаагүй явна" гээд олон киноны дууг нэрлэж болно. Одоо Ж.Бунтар агсны гэргийн талаар дурсалгүй болохгүй. П.Долгорсүрэн гуай жүжигчин хүн. Ханийнхаа найруулсан "Гарьд магнай" киноны Удвалын найз хүүхэн, "Гэрлэж амжаагүй явна" киноны уурхайн диспетчер Цолмон, "Ирж яваа цаг"-ийн эмч гээд хэд хэдэн кинонд тоглосон. Одоо ч уран бүтээлээ хийж, кинонд дүр бүтээсээр яваа бүсгүй. "Гарьд магнай" киног хийж байх үед Долгорсүрэн гуай бие давхар байсан бөгөөд хүүгээ төрөхөд тэд Гарьд гэдэг нэр өгчээ. Хүү нь хамгийн анх "Цэц магнай" кинонд тоглосон бөгөөд хожим аавынхаа найруулсан "Халаасны өрөө" киноны гол дүрийг бүтээжээ. Найруулагч Б.Бадар-Ууган агсны "Шинэ үсгийн багш" киног манайхан мэднэ дээ. Тэр шинэ үсгийн багш Баттулга бол Гарьд билээ. Өдгөө тэрбээр аавынхаа эрдмийг өвлөж найруулагчийн мэргэжлээр сурч байгаа гэсэн. 
Д.Оюунтуяа
