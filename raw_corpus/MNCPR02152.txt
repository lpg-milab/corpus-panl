Чингэс хааны мөрөөр

Одоогоос найман зууны тэртээ 1206 онд Есүхэй баатрын хүү Тэмүүжин Монголын хаанаар өргөмжлөгдөн Чингэс буюу агуу хаан гэгдэх болсон.
Чингэс хааны амьдралын тухай өгүүлсэн янз бүрийн түүхэн баримт бичиг үлдсэн хэдий ч бодит зүйлийг өгүүлсэн нь цөөхөн. Монгол, буриад, хятад, япон казахууд бүгд Чингэсийг өөрийнхөө хаан гэдэг. Түүний гадаад төрхийг дүрслэн бичсэн нь хүртэл хүмүүсийн гайхлыг төрүүлдэг. Зарим нэгэн түүхэнд баримт бичигт түүнийг монголчуудаас огт өөр төрхтэй цэнхэр нүдтэй улаан шаргал үстэй байсан хэмээн бичсэн байдаг. Түүхч Лев Гумилев "Чингэс хаантай холбоотой баримтууд нь төрсөн оноосоо эхлэн эргэлзээтэй" хэмээн бичсэн. Оршуулсан гэж байгаа газар нь хүртэл эргэлзээтэй байгаа гэдгийг нэмж хэлмээр байна. Чингэс хааныг 1227 онд Тан улсыг байлдан дагуулахдаа нас барсан гэдэг. Түүхэн баримт бичигт түүний үхлийн талаар тулалдааны үед шархадсан, мориноос унаснаас хойш удаан өвчтэй байсан, аянганд ниргүүлсэн хэмээн янз бүрээр бичсэн байдаг. Өөрийгөө Бурхан-Халдун уулын бэлд оршуулаарай хэмээн захисан гэдэг. Түүнийг оршуулахдаа алтаар хийсэн эд зүйлсийнх нь цуг оршуулсан гэсэн яриа нь булшийг нь хайх сонирхлыг улам их төрүүлж байна. Түүний шарилыг олох юм бол дэлхийн зах зээл дээр алтны үнэ эрс унана гэсэн шог яриа ч бий. Нуугдаж тоглосон нь Ингээд түүхэн баримт бичигт тэмдэглэснээр түүнийг Бурхан-Халдун уулын бэлд Их Хориг гэдэг газар оршуулсан байна. Түүнийг алтан сандал дээрээ сууж байгаагаар нь оршуулжээ... Тухайн үедээ газрыг нь нууцлах арга хэмжээ авч оршуулсан газар дээгүүр мянган адуу давхиулж газартай тэгшлэн мэдэгдэхгүй болгосон гэдэг. Голын усны гольдролыг өөрчилж доор нь оршуулчихаад дараа нь буцаан хэвийн байдалд нь оруулсан гэсэн яриа ч бий. Хожим нь оршуулганд оролцсон хүмүүсийг бүгдийг нь цааш нь харуулсан. Персийн түүхч Рашид ад-Диний бичиж үлдээсэн түүхэн баримт бичигт "Монголд Бурхан-Халдун гэдэг уул бий. Энэ уулын нэг талд олон гол бий. Голуудыг дагасан олон модтой. Энэ нутагт Чингэс хаан өвөлжиж зуншдаг байсан. Чингэсийн төрсөн Онон голын эргээс Бурхан-Халдун уул хүртэл зургаан хоног явдаг" гэжээ. "Монголын нууц товчоонд "Чингэсийн өвөг дээдэс ч Онон голын эргээр нутагладаг байсан хэмээн бичсэн байдаг. Харин орчин үеийн судлаачдын дэвшүүлсэн таамаглалаар энэ нь Хэнтий уул тодруулбал Хан-Хэнтий аж. Энэ уулын оройд хүрэхийн аргагүй, намагтай тиймээс адуу хөөж оруулна гэж юу л бол. Германы эрдэмтэн Герхард Фридрих Миллерийн бичсэнээр Бурхан-Халдун гэдэг нь монгол хэлнээс орчуулбал бурхны уул гэсэн үг. Рашид ад-Диний бичсэнээр Чингэс хааны удам болох Төмөр нь энэ уулан дээр өвөг дээдсийнхээ зургийг зурж бунхан бариулсан байна. Төмөр нь Иртышээс зүүн тийш аян дайн хийж байгаагүй тул Хан-Хэнтийд бунхан барьсан нь юу л бол. Тэгээд ч газар нутгийн нэр Монголын эзэнт гүрнээс хойш өөрчлөгдсөн, тэр үед чухам аль уулыг нь Бурхан-Халдун гэдэг байсныг хэн ч мэдэхгүй. Ямар ч байсан Чингэс хааны булшийг хайх ажил үргэлжилсээр байна. Шил дараалсан сенсаациуд Сүүлийн үед Чингэс хааны шарилыг олсон тухай мэдээлэл ойр ойрхон цацагдах болсон. Монгол болон Хятадын нэлээд хэдэн газар шарил нь байж магадгүй гэж байгаа. 2001 оны есдүгээр сард мэдээллийн агентлагууд нэгэн сенсааци мэдээ цацсан. Америкийн иргэн Моури Кравиц болон Чикагогийн их сургуулийн профессор Жон Вудс Улаанбаатараас 360 километрийн зайтай орших Биндэр гэгч газраас 3-4 метрийн өндөртэй ханаар хүрээлэгдсэн хэдэн арван шарил олжээ. Энэ нь Монголын дээдсүүдийн шарил байсан бололтой. Уг нь 1950-иад онд түүнийг эрдэмтэд судалсан бөгөөд Чингэсийн өмнөх буюу 947-1125 оны буюу Киданы үеийнх болохыг нь тогтоосон билээ. Гэсэн хэдий ч Америкийн эрдэмтэд хаадын булшийг олсон, тэр нь Чингэсийнх байж магадгүй хэмээн яаравчлан мэдэгдсэн. Гэтэл түүнээс 100 гаруй км зайтай газраас 100-гаад цэргийн шарил олджээ. Вудсын таамаглаж байгаагаар энэ нь Чингэсийг оршуулахад оролцсон цэргүүдийн булш гэнэ. Түүнийг 2005 оны зун нарийвчлан судлахаар төлөвлөсөн боловч чадаагүй. Учир нь тэр жил нь энэ нутагт ган болж хүн хорхойн дайралтад өртөж булш байгаа газар битүү хүр хорхой болсон. Монголын хаадын нойрсож буй газрыг хөндөх гэж амгалан тайван байдлыг нь алдагдуулах гэсний цээрлэл хэмээн нутгийн оршин суугчид ярьж байсан. Тиймээс ч малтлага хийхийг эрс эсэргүүцсэн. Ерөнхий сайд асан Д.Бямбасүрэн Ерөнхийлөгч асан Н.Багабандид Америкийн археологчид ариун дагшин газрыг хөндөх гэж байна хэмээн захидал бичжээ. Чингэс хааны шарилыг олох юм бол монгол үндэстэн мөхнө гэж монголчууд ярьдаг юм байна. Тиймээс археологичдыг буцаасан. Удалгүй Хятад үүнтэй холбоотой бас нэгэн мэдээ цацсан. Синцян музейн ажилтан Жан Хуэй "Бид Чингэс хааны жинхэнэ булшийг оллоо" гэж мэдэгдсэн. Түүний ярьснаар Хятадын Шинжян-Уйгарт, Хятад-Монголын хилийн ойролцоо Алтайн уулын бэл, Чинхэ уулын ойролцоогоос шарилыг нь олсон гэнэ. Чингэс хааных мөн хэмээн үзэж байгаа үндэслэлээ Хятадын мэдээллийн агентлаг тайлбарлаагүй. 2001 онд Япон-Монголын хамтарсан хайгуулын экспедиц Монголын зүүн аймагт Аварга хэмээх газар малтлага хийсэн. Түүхэн баримт бичигт дурдсанаар энд Чингэсийн өргөө байжээ. "Шинэ зуун" нэртэй археологийн хөтөлбөрийг Монголын ШУА, Японы Ниигата, Кокугакуин их сургуультай хамтран хэрэгжүүлсэн. Монгол Японы эрдэмтэд энд амьдардаг байсан хүмүүс баруунаас зүүн тийш 1500 метр, хойноос өмнө зүг рүү 500 метр талбайд суурьшин амьдарч байсныг тогтоожээ. 2004 онд археологичид XIII-XV зууны үед баригдсан барилгын суурийг олсон. Энэ нь Чингэс хааны ордон болох Алтан Өргөө байсан байж магадгүй хэмээн таамагласан. Мөн 25:25 хэмжээтэй чулуун суурь олджээ . Уг барилгын хана нь нэг 1.5 метр зузаан байсныг бодоход тухайн үедээ нэлээд томд тооцогдож байсан нь гарцаагүй. Экспедицийн тэргүүн, Кокугакуин их сургуулийн профессор Шинпей Като 2004 онд "Бидний хайгуул үр дүнгээ өгсөн. Бид Чингис хааны хожим нь Өгөөдэйн амьдарч байсан ордны суурийг олсон. " гэсэн. Малтлагын үеэр тахилгын чулуу, лууны дүрстэй хятад соруул зэрэг дээчүүдийн хэрэглэдэг эд зүйлс олдсон байна. Тахилгын чулуун дээр язгууртан хүн нас барахад морь шатааж тахил өргөдөг байжээ. Экспедицид оролцсон хүмүүсийн ярьснаар ордны ойролцоогоос амьтны яс, торгоны өөдөс зэргийг хийдэг байсан нүх олдсон байна. Тиймээс эрдэмтэд энэ нь ордон бус Чингэс хаан дурсгалын газар байж болзошгүй гэсэн таамаглал дэвшүүлж түүний булш холгүй байх ёстой гэсэн . Ингээд гурван жил өнгөрсөн боловч эрдэмтэд юу ч олоогүй байна. Морины яс олдсон гэдэг нь Чингэс хааны булш ойролцоо байгаа гэж үзэх үндэслэл биш болов уу. Учир нь Хятадаас Якут хүртэлх нутагт амьдарч байсан хүмүүс ийм үйлдэл хийдэг байсан . Гэтэл их хааны булшийг Монголоос хайх хэрэггүй гэсэн яриа гарсан билээ. ХӨӨе, Баргузин! ... Ингээд Чингэс хааны булш олдох газрын тоонд Хятад Монголоос гадна Орос нэмэгдсэн... Булш олдох магадлалтай газар нь Онон голын ойролцоо орших Чита, Буриадын Баргузины хөндий. Буриадад Баргузины хөндийд Монголын нэртэй хаад ноёдыг оршуулсан тухай домог яриа бий. "Монголын нууц товчоо"-нд Чингэс хааны өвөг дээдэс нь тэнгис гатлан ирсэн гэж бичсэн байдаг. Судлаачдын үзэж байгаагаар тэнгис гэдэг нь Байгал нуурыг хэлж байсан бололтой. Түүнээс гадна монголчууд Баргуджин-Токум хэмээх газраас эхнэр авдаг байжээ. Баргуджин гэдэг нь Байгалийн ойролцоох газрыг хэлдэг байсан хэмээн түүхчид үздэг. Рашид ад-Диний бичсэнээр Баргуджин-Токум гэдэг нь Енисейн эргээр амьдардаг киргизүүдийн нутаг буюу Минусинээс Байгал хүртэлх газар. Өөрөөр хэлбэл, Ольхон арлын яг харалдаа оршино. Үүнээс үзэхэд энэ хавиар тэр үед Бурхан-Халдун гэгдэж байсан уул байсан бололтой. Энэ ууланд эрт дээр үед Монголын цэргийн илд, бамбай байсан нь Баргутийн нэг ноёнг оршуулжээ. "Монголын нууц товчоо"-нд бичсэнээр Чингэс хаан Өэлүн эхийн хамт өвөг дээдсийнхээ нутагт очихоор нэг бус удаа Баргуджин-Токумд очсон байна. Чингэс хаан нас барахаасаа өмнө хүүхдүүддээ өөрийг нь эцэг өвгөдийг нь хөдөөлүүлсэн нутагт оршуулахыг захижээ. Үүнээс үзэхэд Баргуджин-Токум гэдэг нь Чингэсийн өвөг дээдсийн нутаг бөгөөд энд түүний шарил байх ёстой гэнэ. Монголын эзэнт гүрэн нь дэлхийн түүхэн дэх хамгийн агуу нь. Тэр үеийн монголчууд болон цэргийн жанжнуудын талаар түүхэн баримт бичиг домог ярианаас л мэддэг. Археологичид олон жилийн турш хамгийн орчин үеийн техникийг ашиглан эрэл хайгуул хийж байгаа боловч өнөөдрийг хүртэл Монголын агуу хаадуудын булшийг олоогүй байна. Тэр үеийн гэгдэх дурсгалт зүйлс ч олдоогүй. 
"Итоги" 
Ю.Дэлгэрмаа

