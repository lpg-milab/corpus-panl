Сэтгэлгээний сорилын чулуу

Шатар тоглох дадлагыг судлах судалгаа энгийн хожил тоолохоос хол урагшилжээ. Статистик томъёо нь өрсөлдөгчийн хүчнээс хамааран ялалтыг тооцож, шинэ үр дүнг өмнөх үеийнхтэй харьцуулах боломж олгоно. Үүний үр дүнд өргийн төгсгөлийг гайхалтай нарийвчлалтай урьдчилан хэлж чадах рейтинг бүрэлдэн тогтоно.
Хэрэв А тоглогч Б өрсөлдөгчөөсөө 200 нэгжээр давуутай байвал А нь Б-гээ 75 хувь тохиолдолд хожно. Иймэрхүү тооцоо нь дээд түвшний тоглогч нарын хувьд ч тэр, сонирхогчдод ч тэр үнэн зөв байдаг. Оросын их мастер Гарри Каспаровын рейтинг 2812, Голландын их мастер Ян Тимманых 2616, энэ хоёр тоглоход Каспаров бүх өргийн 75 хувьд хожих магадлалтай. Үүнтэй адилаар рейтинг нь 1200 (дунджийн орчим) тоглогч, рейтинг нь 1000-тай тэнцүү шатарчныг 100 тоглоход 75-д нь хожно. Үүнтэй төстэй хэмжилтүүд нь сэтгэл судлаач нарт мэрэгшил, чадварыг нэр хүнд, мэргэжлийн үнэмлэхээр бус харин бодит үр дүнгээр үнэлэх боломж олгох бөгөөд тухайн тоглогчийн дадлага чадварын өөрчлөлтийг түүний ахиж дэвжих бүхий хугацаанд ажиглан үнэлэн дүгнэж чадна. Танин мэдэхүйн үйл явцыг судлаачид загвар болгож биллиард ч юмуу хөзрийг бус харин шатрыг сонгосон бас нэгэн учир шалтгаан бол Германы нэрт яруу найрагч Вольфганг Гётегийн хэлснээр "сэтгэлгээний сорилын чулуу" болсон шатар гэдэг тоглоомын нэр хүнд байсан юм. Шатрын мастеруудын гайхамшигт чадварыг эртнээс оюун ухааны бараг ид шидийн хүчтэй холбон үздэг байсан ба ялангуяа тоглогчдод хөлгийг харахыг зөвшөөрөөгүй сохроор тоглох үед ийм явдал бүр ч хурц тодоор илэрдэг байсан юм. Хэд хэдэн эгнээ болгосон шатрын ширээнүүдийн ард нэг нэг хүн бодлогошрон суучихсан харагдана. Тэдний өмнүүр нэгэн хүн нэг ширээнээс нөгөө рүү очин хөлгийг хармагцаа нүүдэл хийж байна. Түүний өрсөлдөгчид бараг гучаад шатар сонирхогчид. Энэ бол 1909 онд шатрын ордонд Кубын шатарчин Хосе Рауль Капабланка зэрэг тоглолт хийж, 28 өрөгт 28 ялалт байгуулсан тоглолт, гэхдээ их мастерын 168 өрөгт дараалан ялалт байгуулсан тэмцээний зөвхөн нэг ээлжийн тоглолт байлаа. Тэр яаж ийм хурдан, гялалзсан амжилттай тоглож чадав? Тэр хичнээн нүүдлийг урьдчилан харж, бүх боломжит хувилбараас зөвийг нь сонгон тооцоолж чадаж байна вэ? Шатрын их мастер хүн дөнгөж сая тоглосон өргийнхөө бүх нүүдлийг санаж чаддагтай адилаар, мэргэжлийн хөгжимчин дөнгөж ганц удаа сонссон аялгууны ноотыг цээжээр бичих чадвартай байх нь олонтаа, харин туршлагатай эмч хүн өвчтөнөө хараад л зөв оношилдог. Яаж ийм ер бусын дадлагыг олж авч байна вэ? Төрөлхийн авьяас, эрчимтэй дасгал сургууль, олон жилийн дадлага туршлагын аль нь илүү чухал юм бол? Иймэрхүү асуултын хариуг олохоор сэтгэл судлаачид гарамгай шатарчдын сэтгэн бодох чадварыг олон жил судалжээ. Үүний үр дүнд мэдээллийг яаж зөв зохион байгуулах, хэрхэн түргэн сэргээн санаж байгааг тайлбарласан шинэ онолууд гарч ирсэн юм. Оюун ухааны анхны тест зохиогчдын нэг, Францын сэтгэл судлаач Альфред Бинэ 1894 онд томоохон шатарчдыг тоглолтын явцад өөрсдийн сэтгэн бодох үйл явцыг дүрслэн бичихийг хүсчээ. Тэр эхлээд шатарчдыг шатрын өргийг бараг гэрэл зураг шиг толгойдоо байлгадаг гэж таамаглаж байв. Гэвч удалгүй тэдний ухаарч ойлгох нь маш хийсвэр, шатрын тухайн бод бусадтайгаа яаж байрлаж байгаа тухай ерөнхий мэдлэгийг ашигладаг гэсэн дүгнэлтэд хүрчээ. Үүнтэй төстэй механизм бидэнд жишээлбэл, метроны шугамын дагуу станцын байрлалыг санах боломж олгодог билээ. Шатарчны тоглолтын ур чадварыг лабораторийн туршилтаар судалж, хялбархан үнэлж дүгнэж болдог болохоор энэ тоглоом танин мэдэхүйн шинжлэх ухааны салбарт онолыг шалгахад чухал талбар болдог. Шатрын их мастерууд тоглохдоо өргийн байрлалын гүн мэдлэгтээ найддаг болохыг судлаачид олж илрүүлжээ. Агуу их шатарчид удаан хугацааны ой санамжаас эргэж түргэн санахад хялбар болгож, мэдээллийг багцлан блокоор зохион байгуулж, ажлын шуурхай ой санамжийн түвшинд тэдгээрээр нарийн төвөгтэй арга тактикийг боловсруулан тоглодог гэж зарим мэрэгжилтнүүд таамаглаж байна. Их мастерууд өөрийн оюуны тээшинд бүтцээр эмхлэгдсэн асар их мэдлэгийг хуримтлуулахын тулд боломжоосоо нэлээд давсан зорилт тавьж олон жил эрчимтэй хичээллэх хэрэгтэй болдог. Алдарт хөгжимчин, суут математикчид, гарамгай тамирчид мөн л тийм арга замаар өөрийн гайхамшигт чадварыг олж авдаг бөгөөд уралдаан тэмцээн, ялалтын баяр баясгалан, мөнх дуурсагдах алдар хүнд тэдэнд хүчирхэг урамшуулал болсоор ирсэн юм. Өөрөө хожим нь алдартай шатарчин болсон, Голландын сэтгэл судлаач Адриан де Грот дунд зэргийн болон хүчтэй тоглогч нарын чадварыг дэлхийн тэргүүлэх их мастеруудын чадавхтай харьцуулахын тулд Голландад болсон олон улсын томоохон тэмцээний бэлтгэлийн үеэр дээрх төсөөллийг 1938 онд баталсан юм. Тухайлбал, тэр тэмцээнд оролцогчдоос янз бүрийн өргүүдээс сонгосон байрлалуудын үед үүссэн өөрсдийн төсөөлсөн нүүдлүүдийг дүрслэн бичихийг хүссэн байна. Хүчтэй шатарчид рейтингээр доогуур шатарчдаас нэлээд илүү боломжуудыг шинжлэх чадвартай боловч тэргүүлэх их мастерууд нь илүү олон тооны нүүдлийг шинжлэх бус харин боломжит хувилбаруудаас шилдгийг нь сонгож байв. Их мастерууд өөрсдийн ур чадварыг харуулахын тулд олон нүүдлээр нарийн тооцоолоход зарчмын чухал байрлалууд тэдэнд хэрэгтэй байсан төдийгүй тэд үүнийгээ хэрэгжүүлж чадсан байна. Иймэрхүү нөхцөл байдалд тэд эхлэн тоглогч шатарчныг бодоход илүү гүн гүнзгий шинжилгээ хийж боломжит нүүдлийг хайна. Мөн үүнтэй адилаар туршлагатай физикч хүн ямар нэг бодлогын хариуг олохдоо оюутнаасаа илүү олон боломжит хариуг шинжилж чадна. Харин энэ хоёр тохиолдолд мэргэжилтэн нь илүү хөгжсөн задлан шинжлэх чадвар, мөн төдий чинээ давуу бүтцээр зохион байгуулагдсан мэдлэгтэй байна. Хүнд нөхцөл байдалтай тулгарсан сулавтар тоглогч нэлээд хэдэн нүүдлийн дараахийг тооцоолж, сайн хувилбар сонгохын тулд өчнөөн хугацаагаар бодсон ч боломжоо алдаж байхад, туршлагатай их мастер ямар нэг ухамсартай шинжилгээ хийлгүй шууд л зөв нүүдлийг олж харж чаддаг. Де Грот дараахь туршилтыг явуулжээ. Тэр туршилтад оролцогсдоос шатрын хөлгөн дээрх байрлалыг тодорхой хугацаагаар харж тогтоогоод, дараа нь цээжээр сэргээн өрөхийг хүсчээ. Үүний үр дүн тоглогчдын ур чадварт гайхалтай тохирч байв. Хэрэв шинэхэн тоглогч хөлгөн дээрх боднуудын байрлалыг 30 секундын турш судлан тогтоогоод, дараа нь зөвхөн хэдхэн бодны байрлалыг санан сэргээж чадаж байсан бол мастерууд нь хөлгийг харахын төдийд л бүх байрлалыг яг зөв санаж байв. Тухайн тоглоомонд онцлог нь болдог байрлалтай харьцах талаар ой санамжийн онцгой хэлбэрийн талаар энд яригдаж байна. Бас тэгээд иймэрхүү онцлог шинж нь төрөлхийн байдаггүй ба уйгагүй дасгалын үр дүнд бий болно. Ерөнхий нийтлэг тестийн хувьд бол их мастерууд бусад хүмүүсээс илт давуу байж чадахгүй байжээ. Хэд хэдэн тоглолтын хөзрийн хослолыг нэхэн сэргээх чадвартай хөзөр тоглогч, компьютерийн асар их хэмжээний кодыг цээжээр санаж байдаг компьютерийн программч, томоохон хэмжээний хөгжмийн зохиолыг цээжээр мэддэг хөгжимчид зэрэг хүмүүс дээр дурдсантай адил төстэй гайхамшигтай санах ойгоороо бусдын гайхлыг төрүүлдэг. Нэгэн эхлэн тоглогч шатарчин D.Н. есөн жилийн дотор гайхалтай амжилт олсон ба 1987 онд Канадын манлайлагч нарын нэг болсон байна. Флорида мужийн их сургуулийн сэтгэл судлалын профессор Нейл Чарнесс түүний амжилтыг судлаад, шатрын байрлалуудын гүн гүнзгий шинжилгээ биш харин байрлалуудын талаарх өсөн нэмэгдэж буй мэдлэгийн хэмжээ, тэдгээртэй холбоотой стратегийн мэдлэгийн хэмжээ өссөнд түүний амжилтын нууц оршиж байгаа болохыг анзаарчээ. Хэрэв харалгүйгээр амжилттай тоглох, мөн түүнчлэн гарамгай шатарчдын бусад чадварууд нь төрөлхийн авьяас чадвараас төдийгүй хэдэн наснаасаа эхлэн хичээллэсэн, бэлтгэл сургуулиас хамаарах болно гэдэг нь ойлгомжтой. Шатрын их мастеруудын сэтгэн бодох үйл явцыг судалсан судалгаа хүмүүс яавал өөр бусад салбарт ч гүн мэдлэг, өндөр ур чадвартай мэргэжилтэн болж болохыг ойлгоход бидэнд тусална. Аливаа хүчин чармайлт шаардсан уйгагүй бэлтгэл сургууль, түүнийг даван туулах сэтгэлийн тэвчээр нь шатар, сонгодог хөгжим болон бусад салбаруудад амжилт олох түлхүүр болно. Польш гаралтай, америкийн шатарчин Самуэль Решевский (1911-1992) дөрвөн настайдаа шатар тоглож сурсан ба зургаан настайдаа Венийн шатрын клубийн гишүүдтэй зэрэг тоглолт хийн бүгдийг нь хожиж байжээ. Түүний эцэг, эх хүүгийнхээ ер бусын авьяасыг ашиглан гэр бүлээ тэжээх мөнгө олохын тулд есөн настай хүүгээ дагуулан Европын хотуудаар аялан тоглолт хийж байжээ. 1920 онд тэдний гэр бүл Польшоос Америк руу шилжин суурьшсан ба дахиад л насанд хүрэгчидтэй тэмцээнд тоглон ялалт байгуулсаар байлаа. Ялангуяа цэргийн академи дээр арван настай хүүгийн эсрэг хорин хүчтэй шатарчин оролцсон зэрэг тоглолт сэтгүүлчдийг гайхшрууллаа. Арван настай жаалхүү хорин өргийн арван есийг хожиж, нэг өрөгт нь тэнцжээ. Решевский АНУ-ын олон удаагийн аварга болж байсан ба 1935 онд болсон олон улсын тэмцээнд агуу шатарчин Хосе Рауль Капабланкийг хожсон юм. Решевский 1930-аад оны дунд үеэс 1960-аад дунд үе хүртэл дэлхийн шилдэг шатарчдын нэг байсан билээ. Дэлхийн аварга агсан Гарри Каспаров 17 насандаа их мастерын титмийг авч байсан ба 22 насандаа дэлхийн шатрын аварга болж тухайн үедээ хамгийн залуу дэлхийн аварга болж байв. Энэ оны нэгдүгээр сарын 11-27-нд Голландын амралт, сувиллын жижигхэн хот Вейкан-Зеед явагдсан шатрын тэмцээн шүтэн бишрэгчдэдээ жинхэнэ сенсаци бэлэглэв. Энэхүү сенсацийн эзэн Норвегийн 17 настай Магнус Карлсен. Норвегийн их мастер энэ хүү дал гаруй жилийн түүхтэй тэмцээний хамгийн амжилттай оролцсон, хамгийн залуу оролцогч боллоо. Тоглолтын бараг эхнээс манлайлан уран гоё тоглолт, хурц ширүүн довтолгоогоороо үзэгчдийг бишрүүлсээр, бусад оролцогчоос илүү олон ялалт байгуулж, тэр ч байтугай дэлхийн аварга Владимир Крамникийг хараар тоглон хожлоо. Дүнгийн хэвлэлийн бага хурал дээр Армяний их мастер Левон Ароняны хамт тэмцээний ялагч болон сэтгүүлчдийн асуултад хариулж байв. Тэд хоёул адилхан боломжит 13 онооноос найман оноо авсан ажээ. Шагнал гардуулах ёслол дээр зохион байгуулагчид нь ялалтыг Аронянд өгчээ. 
Д.Ариун
