Тамхины сурталчилгааг хянаж зөрчлийг таслан зогсоох хууль хяналтын байгууллага юу хийж байна вэ?

Эрхэм таныг гудамж талбайн рекламны самбар, хэвлэлийн хуудас, телевизийн дэлгэцээр бүр цаашлаад таксины үйлчилгээ эрхлэн хотын гудмаар давхилдах хөнгөн тэргэнд хадаатай байх тамхины сурталчилгааг өдөр өнжихгүй хардаг гэдэгт итгэж байна. 
Өрнөд Европын тухайлбал Ази, Номхон далайн бүсийн, социалист лагерт багтаж асан Казахстан, Кыргиз, ОХУ-ын гудамж талбай, орон сууцны байрны хананд байрлуулсан "Давидофф" гэсэн асар том плакатууд, "Vogue" зэрэг тамхины алд дэлэм зарлал тухайн улсын рекламны зах зээлээс шахагдаж одоо Монголын нийслэл, төв гудамжинд үзүүлбэр үзүүлж эхлээд байгаа нь энэ. Уг нь Монгол Улсын Их Хурал 2005 оны долдугаар сард "Тамхины хор хөнөөлтэй тэмцэх тухай хууль"-ийг батлан мөрдөж эхэлсэн гэх. Тамхины хор хөнөөл, тамхины бизнес эрхлэгчдийн үйл ажиллагааг бүрэн зохицуулах үүрэгтэй энэ хуулийг хууль тогтоогчид олон улсын туршлагад тулгуурлан боловсруулсан гэцгээдэг. Үнэхээр ч тус хуулийг төрүүлэхдээ тамхи, тамхины үйлдвэрлэлийг хянах тухай ДЭМБ-ын суурь конвенцийг ашиглажээ. Тухайлбал хуулийн VIII хэсэгт тамхи, тамхины бүтээгдэхүүнийг аливаа хэлбэрээр сурталчлахыг хориглосон заалт бий. Гэвч Монголд тамхины бизнес эрхэлж буй ихэнх компаниуд энэ хуулийг уландаа гишгэж, Монголын хууль гурав хоногийн настай гэдгийг нотолж эхэлсэн. Жишээ нь "Цахиур" ХХК West, Davidoff, Maxim, Polo, "KT&G Mongolia" ХХК Esse, This, Landus, Mount, Cloud-9, "Женекс" ХХК legal, Karrella зэрэг брэнд, "Монгол тамхи" ХХК Хийморь, Шүтээн, "Монгол тамхи интернэшнел" ХХК Мана, Говь бүтээгдэхүүнээ нэг нэгнээсээ өрсөн олон нийтийн мэдээллийн хэрэгслэл, телевизийн суваг, гудамж талбайгаар өдөр шөнөгүй рекламдаж буй. Түүгээр ч зогсохгүй тэдгээр сурталчилгаа илт түрэмгий шинжтэй болж, хэрэглэгчдийг өөртөө хүчээр татахыг оролдож байгаа нь хууль сахиулагчдын нүдэнд "өртсөнгүй". Тодорхой тооны тамхи худалдан авсан хэрэглэгчдийг компаниуд DVD тоглуулагч, телевизор, хөргөгч комьютер, MP 3 тоглуулагч плейер зэрэг бусад эд зүйлсээр урамшуулдаг гаж тогтолцоо бий болсоор удаж байгааг өнөөдөр сонсож, дуулаагүй хүн байхгүй болсон гэдэгтэй маргах хүн гарахгүй биз ээ. Тэдгээр компаниудын борлуулалтаа хүчээр нэмэгдүүлсэн түрэмгий сурталчилгаанд амьжиргааны баталгаажих төвшингөөс доогуур орлоготой өрхийн иргэд, бага насны хүүхдүүд татагдан орж байгаа нь хүн ам цөөтэй Монголчуудын хувьд хамгийн том эмгэнэлийн нэгд тооцогдож байгаа юм. Дэлхий ертөнц хурдацтай хөгжиж байгаа орчин цагт тамхи ба тамхин бүтээгдэхүүнийг хүчтэй сурталчлахыг ихэнх орнууд хориглож, өөрсдийн хэм хэмжээгээ тогтоочихсон явна. Хачирхалтай нь газар авч, хүрээгээ тэлсээр байгаа тамхины сурталчилгааг хянаж, зөрчлийг таслан зогсоох эрх бүхий хууль хяналтын байгууллагын тоо Монголд цөөхөн, байгаа хэд нь үүргээ хэрэгжүүлдэггүй гэж хэлэхэд гүтгэсэн болохгүй байх. Хэвлэлийнхэн хаа нэг тамхи үйлдвэрлэгч болон импортлогч компаниуд Монгол Улсын хуулийг ядах юмгүй зөрчиж байгааг хөндөн ярьж, бичдэг боловч жижиглэн худалдааны сүлжээнд насанд хүрээгүй хүүхэд хамрагдаж байгааг огтхон ч дурсдаггүй. Уг нь Монголд мөрдөгдөж байгаа ч огт хэрэгждэггүй Тамхины тухай хуульд бага насны хүүхдэд тамхи худалдаалахыг, олон нийтийн мэдээллийн хэрэгсэл, хэвлэлийн хуудас болон кинотеатрт тамхи сурталчлахыг хориглосон байдгийг мэдсэн ч мэдээгүй мэт өнгөрдөг тухай огт хөнддөггүй. Яагаад тамхины бизнес эрхлэгч компаниуд Монгол Улсын Тамхины хор хөнөөлтэй тэмцэх тухай хууль тогтоомжийг үл хэрэгсдэг вэ. Олон хүнд хачирхалтай хэрнээ сонирхол төрүүлэхүйц энэ асуултын хариуг олоход толгой өвдөхийн ч зовлон алга. Монголын хууль хяналтын байгууллагууд энэ төрлийн бизнес эрхэлж буй аж ахуйн нэгжүүдэд тавих хяналтын тогтолцоог ашигладаггүй, эрх мэдлээ ашигласан ч эздийг нь цөөн хэдэн төгрөгөөр торгоод өнгөрдөг нь нэг ёсондоо тэдний толгойг илсэнтэй ижил хэрэг болдог аж. -Тэд яагаад өөрийн үйл ажиллагааг хэрэгжүүлэхэд хоёрдмол стандартыг хэрэглэж байгаа юм бэ? -Чухам, яагаад энэ бүхнийг хянах хяналт байхгүй байна вэ? -Эрүүл мэндийн яам, Хууль зүй, дотоод хэргийн яам, бусад хууль хяналтын байгууллагууд яагаад энэ бүхнийг олж харахгүй байна вэ? -УИХ, Засгийн газар баталсан хууль нь хэрэгжихгүй байхад юу ч болоогүй юм шиг суудаг нь ямар учиртай юм бол? гэсэн олон асуулт энэ бүгдээс урган гарч ирж байна. Үнэхээр хэдий болтол улс орон маань цаасан дээр л байдаг хуультай байх юм бэ? Ийм гаж тогтолцоог хууль сахиулагчид болон хууль тогтоогчид анзаарсан ч огт мэдээгүй мэт өнгөрөөдөг нь хачирхалтай. Тамхины бизнес эрхлэгчдийн ил далд явуулж байгаа сурталчилгаанаас олсон ашиг нь манай хууль тогтоомжид заасан томоохон мөнгөн торгуулийн дэргэд хэд дахин их байгаад хэргийн учир оршдог аж. Харамсалтай нь, авлига хээл хахуульд идэгдсэн төрийн байгууллагуудын ялзрал нь тамхины бизнес эрхлэгч компаниудыг хууль зөрчсөн үйл ажиллагаа явуулахад түлхэц өгч байгаа юм. Хүн амын эрүүл мэндэд сөрөг нөлөөтэй энэ бизнес 2,5 сая хүн амтай Монголчуудын тоог цөөрүүлэхэд хүрч, үндэсний аюулгүй байдлыг алдагдуулж байгааг шийдвэр гаргагчдын сонорт хүргэх нь зүйтэй болов уу. 

