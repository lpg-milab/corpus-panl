№223 (16500)            
1986 оны есдүгээр сарын 17.
ЛЕКЦИЙН ЧАНАР

<< Намын их хурлын шийдвэрийг хөдөлмөрчин олов түмэнд хамгийн хүртээмжтэй аргаар хүргэж, ажил амьдралтай нь холбон ойлгуулж, хэрэгжүүлэх ажлыг зохион байгуулах явдал өнөөдрийн ээлжит нэн чухал зорилт мөн >> гэж МАХН-ын XIX их хурлыг хааж хэлсэн үгэндээ нөхөр Ж. Батмөнх онцлон тэмдэглэсэн билээ. Энэ зорилтыг ханган биелүүлэхэд лекцийн суртал нэвтрүүлэг их үүрэг гүйцэтгэх ёстой. Орчин үед намаас дэвшүүлсэн эдийн засаг, нийгмийн тодорхой зорилт, түүнээс урган гарсан шаардлагыг шинэ нөхцөлд бүтээлчээр сурталчлах ажлын үр дүн эцсийн эцэст үзэл суртал, хүмүүжлийн ажил, түүний нэг бүрэлдэхүүн хэсэг болох лекцийн чанараас шууд шалтгаална. Намын бодлогыг олон түмэнд шинжлэх ухааны үндэслэлтэй, шуурхай дайчин сурталчилдаг, илтгэх арга барил сайтай, уран чадварлаг лекторууд манайд олширч байна. Зөвхөн Монголын эрдэм дэлгэрүүлэх нийгэмлэгийн шугамаар хот, хөдөөд 8, 3 мянган лектор ажиллаж, жилд дөчин мянга орчим лекц уншиж, давхардсан тоогоор 7, 3 сая хүнийг хамарч байгаа нь тооны үзүүлэлтийн хувьд чамлалтгүй юм. Лекцийн суртал нэвтрүүлгийг үйлдвэрлэлийн нэгжид ойртуулах зорилгоор нийслэлийн үйлдвэр, албан байгууллага, аж ахуй, соёлын олон газартай МЭДК-ийн захиргаа гэрээ байгуулан хөдөлмөрийн хамт олны санал хүсэлтийг тусган лекц уншдаг болж, удирдах ажилтан, эрдэмтэн, дээд сургуулийн багш, төрөл бүрийн мэргэжилтэн, хөдөлмөрийн сайчуудыг өргөнөөр оролцуулдаг боллоо. Манай лекторууд намын их хурлын бүтээлч үзэл санаа, ажил хэрэгч уур амьсгал, дэвшүүлсэн шинэ зорилтуудыг хот, хөдөөгийн хөдөлмөрчдөд онол - практикийн үүднээс тайлбарлаж, гүнзгий ухамсарлуулахад бүх ажлаа чиглүүлж байна. Лектор бэлтгэх, тэдний ур чадварыг дээшлүүлэхийн тулд аймаг, хотуудад лекторын сургууль байгуулж, лекторуудын онол, арга зүйн семинарыг байнга зохиодог боллоо. 

Ийнхүү тоо, чанарын зарим ахиц байгаа боловч нам, олон нийтийн байгууллагаас зохиож байгаа лекцийн суртал нэвтрүүлгийн чанар, үр өгөөж сонсогчдын өсөн нэмэгдэн баталгаа эрэлт хэрэгцээг бүрэн хангаж чадахгүй байна. Лекцийн суртал нэвтрүүлгийн гол дутагдал нь сэдвийг хүмүүсийн ажил, амьдралтай нягт уялдуулан холбодоггүй, шинжлэх ухаан, арга зүйн түвшин доогуур байгаа явдал мөн. Зарим лекц шинэ санаагүй, баримт нотолгоо муутай, нуршуу болдог учраас сонсогчдын анхаарал сонирхлыг тэр бүр татахгүй байна. Манай орны социалист байгуулалтын тулгамдсан зангилаа асуудлыг бодитойгоор харуулах, сахилга, дэг журмыг бэхжүүлэх, нийгмийн харш үзэгдэлтэй тэмцэхэд хөдөлмөрчдийг дайчлах талаар учир дутагдалтай байна. 

Амьдралын диалектик зөрчлийг харуулж, үйл явдалд гүнзгий дүн шинжилгээ хийхгүй, ололт амжилтыг тоочин, ажлын дутагдал, хоцрогдлын шалтгааныг уудлан илрүүлж чадахгүй байна. Ардынхаа цэцэн цэлмэг үг ярианы баялаг өв сангаас хөндийрсөн бохир хэл найруулгатай лекц гарах явдал үзэгдсээр байна. Лектор бэлтгэсэн сэдвээ нүд салгалгүй үсэгчлэн уншиж сонсогчдыг залхаан чилээдэг хуучин арга хэлбэр одоо хүртэл байгаа нь тэвчиж болшгүй дутагдал мөн. 

Нам, олон нийтийн зарим байгууллагаас лекцийн суртал нэвтрүүлэгт тодорхой хандахгүй ерөнхийлөн удирдаж байгаагаас болж хүн амын өргөн давхраа, ялангуяа малчдыг лекцэнд хамарч, сонсогчдын нас, боловсрол, хүсэл сонирхол, эрхэлсэн ажлын онцлогийг тэр бүр харгалзаж чадахгүй байна. 

Оршиж байгаа дутагдлыг арилган, их хурлынхаа заалтыг амьдралд хэрэгжүүлж, лекцийн суртал нэвтрүүлгийн чанар, үр нөлөөг дээшлүүлэх талаар намын байгууллагаас зохиох ажил их байна. МАХН-ын XIX их хурлаас энэ ажлыг эрчимжүүлэх талаар << Сонсогчдын сонирхож байгаа чухал чухал асуудлыг хөндсөн, шинэ сэргэг бөгөөд гүнзгий агуулгатан, баялаг мэдээлэлтэй лекц яриа л өнөөдөр хүмүүсийн оюун санааг үнэхээр баяжуулж идэвх санаачилгыг нь өрнүүлж чадна. Намын байгууллага энэ хэрэгцээ шаардлагыг хангах үүднээс лекцийн суртал нэвтрүүлэгт хандвал зохино >> гэж заалаа. 

Юуны өмнө тоог голлодог хуучирсан сэтгэлгээ, хоцрогдсон арга барилыг халж, чанарыг эрхэмлэсэн шинэ сэтгэлгээ, шинэ арга барилыг төлөвшүүлэх, ажлын дутагдал доголдлыг ил тод шүүмжилж, тэдгээрийг арилгах арга замыг сүвэгчлэх, БНМАУ-ын эдийн засаг, нийгмийг хөгжүүлэх VIII таван жилийн төлөвлөгөөг биелүүлэхэд идэвхтэй туслалцаа үзүүлэхэд лекцийн суртал нэвтрүүлгийг чиглүүлэх хэрэгтэй тус улсын эдийн засаг, нийгмийг хөгжүүлэхэд шинжлэх ухаан, техникийн роль асар их өссөн болон шинэ техник, дэвшилт технологийг чадамгай эзэмших үндсэн дээр үйлдвэрлэлийг эрчимжүүлж, хөдөлмөрийн бүтээмжийг нэмэгдүүлэхэд бие хүн, хамт олны гүйцэтгэх үүргийг лекц тод томруун харуулах ёстой. 

Лекцийн суртал нэвтрүүлгийн хүрээ, хамрах сэдвийг өргөжүүлэхээс гадна лекторын боловсон хүчнийг бэлтгэх, давтан бэлтгэх одоогийн системийг улам боловсронгуй болгох, их, дээд сургуулийн дэргэдэх залуу лекторын сургууль төгсөгчдөд лекторын ур чадварын анхан шатны мэдлэгийг олгох ажлыг сайжруулах, арга зүйч лекторуудыг бэлтгэх нь чухал байна. Лекцийн суртал нэвтрүүлгийг чанаржуулах нэг гол нөхцөл бол сонсогчдод ялгавартай хандаж, тэдний ажил мэргэжлийн онцлог, мэдлэг боловсрол, эрэлт хэрэгцээ, сонирхлыг харгалзан хөдөлмөрийн тодорхой хамт олны төлөвлөгөөт зорилтыг биелүүлэх үйлстэй лекцийг уялдуулах явдал мөн. Цуврал унших, асуулт хариулт, аман сэтгүүл, дугуй ширээний ярилцлага зэрэг суртал нэвтрүүлгийн оновчтой хэлбэрийг өргөн нэвтрүүлэх, лекторуудын ур чадварыг шалгаруулах уралдааныг зохион байгуулж тэргүүний лекторын туршлагыг дэлгэрүүлж байх шаардлагатай байна. 

Бригадын өдөрлөгөөр, мөн тохиромжтой бусад үед малчдад зориулан төрөл бүрийн сэдвээр лекц тогтмол уншиж байхыг намын байгууллагууд онцгой анхаарвал зохино. Нийслэл болон аймгийн төвөөс лекторын тойрон аяллыг үе үе гаргаж алслагдсан суурийн малчдыг хамарч байх нь зүйтэй. 

Лекцийн суртал нэвтрүүлгийг удирдах намын удирдлагыг тодорхой болгон лекцийн график төлөвлөгөөг боловсруулан гүйцэтгэлд нь хяналт тавьж байдаг ЗХУКН-ын байгууллагын ажлын шинэ арга барил болон Бүх Холбоотын << Знание >> нийгэмлэгийн баялаг туршлагаас бүтээлчээр сурах нь лекцийн чанарыг сайжруулах чухал нөхцөл мөн. 

