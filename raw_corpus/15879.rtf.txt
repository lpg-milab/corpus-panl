№230 (15879)        
1983 ОНЫ ЕСДҮГЭЭР САРЫН 25,
ТАСАЛДЛЫГ НӨХӨХ ШААРДЛАГА

Төлөвлөгөөт ажлын дүн, уралдааны бариа ойртсоор байгаа энэ үед хөдөлмөрийн хамт олон бүр үйлдвэрлэлийнхээ үйл ажиллагаанд зөв дүгнэлт хийж, дутуу зүйлийг нөхөж, дэвшүүлсэн зорилтыг давуулахаар нөөц бололцоог судлан, долоо, арав хоног бүрийн жигд ажиллагааг хангах, комисс, штаб, шуурхай ажлын групп томилох зэргээр бүтээлч ажил өрнүүлж байгаа нь << Үнэн >> сонины газарт өдөрт олон арваар ирдэг хөдөлмөрчдийн захидал, идэвхтэн бичигчийн мэдээ материалаас тодорхой байна. Өнгөрөгч наймдугаар сард Сүхбаатар аймгийн барилга угсралтын контор, Завханы, Ховд, Хөвсгөл аймгийн хүнсний үйлдвэр, Улаанбаатарын ан олзворын үйлдвэр зэрэг олон газрынхан төлөвлөгөөний өмнөх тасалдлыг нөхөн биелүүллээ. Мөн түүхт ой угтсан социалист уралдааны далайцыг нэмж, олон зуун үйлдвэр, бригад, хамт олон энэ оны төлөвлөгөөт даалгаврыг хугацааны нь өмнө биелүүлэх сайхан боломж олж, амжилтаа арвижуулсаар байна. 

Энэ бүхэн нь манай ард түмэн дайчин манлай МАХН-аа бат нягтаар хүрээлж, Намын Төв Хорооны ээлжит бус VIII бүгд хурлын шийдвэр, тус бүгд хурал дээр нөхөр Ж. Батмөнхийн хэлсэн үгэнд дэвшүүлсэн зарчмын заалт бүрийг бүтээлчээр хэрэгжүүлэхээр идэвх санаачилга гарган, шургуу хөдөлмөрлөж байгаагийн нэг илрэл мөн. Тус бүгд хурлаас таван жилийн болон энэ оны улсын төлөвлөгөөг бух үзүүлэлтээр нь гарцаагүй биелүүлэх нөхцөлийг хангах, үүний тулд үйлдвэрлэлийн нэгж, хэсэг, ажлын байр бүрт үнэн зөв дүгнэлт хийж, дутуу зүйлийг нөхөн гүйцээхэд шинэ нөөцийг илрүүлэн ашиглахыг чухалчлан заасан нь онцгой ач холбогдолтой юм. 

Чухамхүү төлөвлөгөөний үзүүлэлт бүрийг зохих хэмжээнд хүргэж, дутуу дулимгийг нөхөж гүйцээх нь МАХН-ын XVIII их хурлаас дэвшүүлсэн эдийн засаг, нийгмийн томоохон зорилтыг бүрэн дүүрэн хэрэгжүүлж, ард түмний аж байдал, соёлын хэмжээг хэлбэрэлтгүй дээшлүүлэх, дараагийн таван жилд бэлтгэл сайтай шилжих үндсэн нөхцөлийг хангахад шийдвэрлэх нөлөөтэй. Намын Төв Хорооны ээлжит бус VIII бүгд хурал дээр нөхөр Ж. Батмөнхийн хэлсэнчлэн хэрэв ажлын цагийн гарздалыг багасган үйлдвэрлэлийн хүч чадлыг дүүрэн ашиглаж хяналт шалгалтын ажлыг зохих хэмжээнд байлгаж чадсансан бол манай амжилт улам арвин байх байсан юм. 

Гагцхүү зарим байгууллага, хамт олон ингэж ажиллаж чадаагүйгээс багагүй нөөц алдаж, улсын төлөвлөгөөний зарим үзүүлэлтийг таслах хүртэл ноцтой дутагдал үзэгдэж байна. Энэ сарын эхний байдлаар улс, ардын аж ахуйн төлөвлөгөөт зорилт үндсэн үзүүлэлтээрээ биелсэн боловч цөөнгүй тооны үйлдвэр, аж ахуйн газар төлөвлөгөө тасалснаас болж 88, 7 сая төгрөгийн барилга угсралтын ажил, 47, 2 сая төгрөгийн аж үйлдвэрийн бүтээгдэхүүн нэмж гүйцэтгэх, 113, 2 сая төгрөгийн бараа гүйлгээг илүү хийх боломж алдлаа. Мөн Тээврийн Яамны харьяа арав гаруй байгууллага 13, 3 сая нийгмийн тээврийн үүргийг төлөвлөгөөнөөс дутуу биелүүлсэн байна. Ийм байдалд холбогдох бүх байгууллагын удирдлага хатуу дүгнэлт хийх ёстой. Ялангуяа төлөвлөгөө тасалсан аж үйлдвэрийн нийт газрын 40 гаруй хувь, алдсан бүтээгдэхүүний 50 гаруй хувь системийн нь байгууллагад ногдож байгаа Ой, Модны аж үйлдвэрийн Яам, барилдаа, Барилгын материалын үйлдвэрийн Яам илүү хариуцлагатай хандаж, тасалдлыг нөхөхөд бүх нөөцийг дайчлан, шинэ арга барилаар давшингуй ажиллах шаардлагатай байна. 

Үйлдвэрлэлийн хүрээ далайц өсч, нэг үйлдвэр, нэгдлийн төлөвлөгөөний нэг хувийн үнэ цэнэ хэдэн арван мянган төгрөгөөр хэмжигдэх болсон өнөөгийн нөхцөлд аливаа тасалдал нь улс, ардын аж ахуйн нягт балансалсан төлөвлөгөө, хөгжлийн тэнцвэртэй байдалд нөлөөлнө гэдгийг аж ахуйн байгууллагын удирдлага байнга санаж ажиллах хэрэгтэй. 

Тухайн байгууллагын урагшгүй ажиллагаанаас болж, бусад байгууллагын ажил хохирч, улмаар салбарын нийт үр дүнд муугаар нөлөөлдөг ноцтой дутагдал арилаагүй байна. Жишээ нь, Дархан хотын цөмийн завод, Дундговь, Өвөрхангайн ханын материалын үйлдвэр, Булган, Говь-Алтай, Дорноговь, Хэнтий, Хөвсгөл зэрэг аймгийн барилгын материалын үйлдвэрүүд төлөвлөгөөг их хэмжээгээр тасалснаас материалын зарим үйлдвэр цементээр, барилга угсралтын байгууллага тоосго, бусад материалаар үе үе гачигдаж, нийт үр дүнд ноцтой нөлөөлж байна. Иймэрхүү байдал, аж үйлдвэр, тээврийн салбарын аж ахуйн харилцаат зарим газарт ч үзэгдэж байгааг онцгой анхаарч, төлөвлөгөө, гэрээний биелэлтэд дахин нарийвчилсан судалгаа хийж бодитой тооцоолсон үндсэнд тасалдал бүрийг нөхөн гүйцээх график гарган, гүйцэтгэлийг богино хугацаагаар дүгнэж, хэзээ хэзээнийхээ илүү дайчин давшингуй ажиллах явдал, үйлдвэр, аж ахуйн газрын өнөөгийн гол зорилт болж байна. 

Мөн яам, тусгай газар, аймаг, хотын намын хорооноос, салбар, орон нутгийнхаа аж ахуйн байгууллагын ажлын уялдааг сайжруулахад шинэ арга барилаар хандаж, хоцорч байгаа газарт тогтож ажиллан, үзэгдэхүйц тодорхой ахиц өөрчлөлт гаргах хэрэгтэй. Ингэхдээ төлөвлөгөөг бүх үзүүлэлтээр нь биелүүлэх шаардлагад өрөөсгөл хандаж, үйлдвэрлэлийг << хэт довтолгох >> замаар зохион байгуулж жигд ажиллагааг алдуулан, дараа жилийн ажлыг жигд өндөр эрчмээр эхлэх тааламжтай нөхцөлийг хохируулж таарахгүй. 

Амжилтыг арвижуулах, тасалдлыг нөхөх бэлэн бөгөөд шинэ нөөц газар бүрт бий. 

Тасалдлыг нөхөж, төлөвлөгөөг бүх үзүүлэлтээр нь биелүүлж, VII таван жилийн төлөвлөгөөний эцсийн шийдвэрлэх онд бэлтгэл, зохион байгуулалт сайтай шилжих бүх нөхцөлийг хангах талаар намын анхан шатны байгууллагууд их зүйлийг санаачлан хийх хугацаа ч хангалттай байна. Цаг хугацаатай уралдан ажиллаж, ажлын үр дүнг арвижуулахад идэвх зүтгэл, хүч нөөцөө дайчлан тодорхой хувь нэмэр оруулах нь танай орны коммунистууд, хөдөлмөрчин бүрийн эх оронч үүрэг мөн. 

