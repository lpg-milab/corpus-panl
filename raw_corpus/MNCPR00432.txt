САПУ худалдааны төвийн хохирогчид бухимдуу байв

САПУ худалдааны төвийн хохирогчид өчигдөр ихээхэн бухимдуу, нааш цааш гүйлдсэн өдөр байлаа. Тэд юунд ч юм их л тэвдүү байцгааж нэг мэдэхэд бүгд өлсгөлөн зарлах болоод явчих жишээтэй. Заримдаа бүгдээрээ Алтан дээр очиж мөнгө өгч байгаа эсэхийг шалгана гэх мэтээр бужигналдаж байлаа. 
САПУ-гийн хохирогчид энэ өдөр Төрийн ордны ард суулт зарласан юм. Тэд олуулаа иржээ. Ямар учраас энд ирсэн бэ хэмээн асуухад тэд зэрэг зэрэг "Алтан мөнгөө өгөхгүй хуурч байна" гэцгээнэ. Юу болсон тухай тэдний яриаг сонсож байхад өглөө мөнгөө авна гэцгээж компани дээрээ очжээ. Тэгтэл "мөнгө өгөхдөө яг таллаж өгнө" гэсээр угтаж. Мөн мөнгө авах гэсэн хүмүүс ямар ч гэнэв нэг цаасан дээр гарын үсэг зурж байгаад тал мөнгөө ав гэжээ. Түүнээс нь хохирогчид хаширлан цааргалжээ. "Юун дээр ч зуруулах гэж байгаа юм билээ" хэмээн нэг хохирогч ярьсан. Түрүүч нь I нүүрт Түүнээс гадна САПУ компанийн удирдлагууд "Яг үнэнээ хэлэхэд бид мөнгөө төвлөрүүлж чадаагүй байгаа" гэж хэлээд хохирогчдын "үнхэлцгийг" нь хагалчихаа алдаад байгаа аж. Хохирогчид Төрийн ордны ард ирээд байгаа гол шалтгаан нь "Бидний хохирлыг төр барагдуулж аль. Сүүлд нь тэгээд төр мөнгөө Алтангаас авна биз" гэж байв. Мөн тэр мөнгийг "төр аль нэг банкинд бөөгнүүлээд түүнээсээ бидний хохирлыг барагдуул" хэмээн шаардаж байлаа. Тэд "Засгийн газартай уулзана" хэмээн хүсэж байв. Засгийн газрынхан ч дуулгавартай гэгч нь хүрч ирэн тэднийг сонслоо. Засгийн газрыг төлөөлж Засгийн газрын Хэрэг эрхлэх газрын тэргүүн дэд дарга Ж.Сүхбаатар. Хууль зүй, дотоод хэргийн дэд сайд Ш.Сүхбаатар нар ирлээ. Хохирогчид Засгийн газарт хүргүүлэх шаардлагаа уншиж танилцуулан дэд дарга, дэд сайд нарт гардуулав. Тэр бичигт дурдахдаа, - САПУ худалдааны төвийн хохирогчид урт удаан тэмцлийн үр дүнд хохирлоо барагдуулах болсон. Гэвч тэд хэлсэн амнаасаа буцаж хохирлыг барагдуулахгүй байна. Тиймээс энэ хохирлын 4.6 тэрбум төгрөгийг тусгай санд төвлөрүүлж арилжааны банкаар дамжуулан Улсын мөрдөн байцаах газрын тодорхойлолтоор САПУ худалдааны төвийн хохирогчдод олгож өгнө үү. Тэгэхгүй бол хохирогчдын дундаас нийгмийг цочроосон ямар тэмцэл гарч болохыг бид хэлж мэдэхгүй байна. Хэрэв үүнээс болж хохирол гарвал Монголын төр засаг, "Алтжин" групп хариуцна" гэсэн байлаа. Засгийн газрын төлөөлөгч Ж.Сүхбаатар хариулахдаа: "Бид хохирол барагдуулах шаардлагыг "Алтжин" компанид тавьж байгаа. Тэднийх энэ хохирлыг барагдуулна" гэж хэлсэн. Яг одоогийн байдлаар эхний 50 хүний хохирлыг барагдуулна гэж бидэнд мэдээлсэн. Бид та бүхнийг "Алтжин" групп дээр очиж асуудлаа шийдүүлэх нь зөв шийдэл болно хэмээн бодож байна. Хувийн компанийн хөрөнгийг хурааж авч төвлөрүүлэн тусгай сан болгох нь хэр оновчтой шийдэл юм бэ гэдгийг бид мэдэхгүй байна" гэж хэллээ. Энэ үед хохирогчдын Үйлдвэрчний эвлэлийн хорооны дарга Б.Нямдорж Хэрэг эрхлэх газрын дэд дарга Ж.Сүхбаатарт утсаа өгөнгөө "Яг компанийн төв дээрээс манай хохирогчид ярьж байна. Мөнгө өгч байгаа эсэхийг одоо та асуучих" гэлээ. Тэрээр хэнтэй ч юм утсаар холбогдож нэлээд ярилцлаа. Ж.Сүхбаатар дарга хэлэхдээ, "Энд хүмүүс цуглаад бухимдаад байна. Та нар мөнгөө өгч асуудлаа компани дээрээ шийдвэл дээр дээ" гэх маягийн юм ярив. Мөн цааш нь "Бид хохирлыг барагдуул гэж хатуу шаардаж байгаа. Тэд ч хохирлыг олгоно гэсэн. Бид асуудлыг шийдүүлэхийг хичээж байна" гэлээ. Хохирогчид хэлэхдээ "Бидэнд хохирол олгоод байгаа бол юу боллоо гэж энд суугаад байх вэ. Олгоогүй болохоор л ард түмэн ингэж бухимдаад байна" гэцгээж байлаа. Хэрэг эрхлэх газрын дэд дарга хэлэхдээ: "Бид буюу төр, засаг яг Алтангийн дэргэд сууж байгаад юмыг нь хурааж аваад та бүхэнд олгодог субъект мөн эсэхийг мэдэхгүй байна. Үүнийг дэд сайд Ш.Сүхбаатар л мэдэх байх даа" гэв. Ш.Сүхбаатар сайд хэлэхдээ "Манай яамны нэр дээр гарч байгаа энэ албан бичгийг бид сайддаа танилцуулна. Нэг зүйлийг та бүхэн ойлгох хэрэгтэй. Энэ өр барагдуулах тухай батламж энэ сарын 30 хүртэл үйлчлэх хугацаатай байгааг та бүхэн анзаарсан байх. Тэр хугацаа дуусаагүй байна. Хэдэн өдөр дутуу байна. Хууль зүй, дотоод хэргийн яам мөрдөн байцаалтыг түргэн хугацаанд дуусгах тухай олон арга хэмжээ зохион байгуулсан. Түүний үр дүнд ч хохирлын хэмжээг тодорхой тоогоор хэлэх болсон. Энэ бол манай яамны ажлын үр дүн юм. Хугацаа арай болоогүй байна. Та бүхэн тайван хүлээцтэй байж, бухимдалгүй байгаачээ гэж хэлмээр байна. Хэрэв та бүхний төлбөрийг хугацаандаа барагдуулахгүй бол манай яам үүнийг анхааралтай судалж байж хариугаа өгнө" гэв. Ингээд Засгийн газрын төлөөлөгчид явсан бөгөөд хохирогчид "Бид хэзээ болтол хариугаа хүлээх юм бэ" хэмээн хашгирсаар үлдлээ. Хохирогчид эндээ хононо. Хэзээ бидний мөнгийг өгнө тэр болтол сууна гэцгээж байв. 
Ж.Сандагдорж
