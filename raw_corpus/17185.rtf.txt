№282(17185)   
1988 оны арван нэгдүгээр сарын 24.  
ОЛОН ТҮМНИЙ ГҮНД

<< Намын нийгмийн амьдралыг улс төрийн аргаар удирдах нэг чухал нөхцөл бол олон түмэнтэй салшгүй холбоотой байх явдал мөн. Намын төв, орон нутгийн байгууллага өмнөө тулгарсан зорилтыг шийдвэрлэхдээ хөдөлмөрчид болон намын олон түмний санаа бодол, хүсэл сонирхлыг анхааралтай судлан, харгалзан үзэх нь чухал юм. Ингэснээр нам олон түмний гүн итгэлийг хүлээн тэдэнтэй шижим холбоогоо зузаатгаж чадах юм >> гэж МАХН-ын Төв Хорооны Улс төрийн Товчооны саналд заасан нь эдийн засаг, улс төрийн систем, нийгэм, оюун санааны хүрээг бүхэлд нь хамарсан өөрчлөн байгуулалтын үйл явцыг амьдралд хэрэгжүүлэхэд намын байгууллага, коммунистуудад арга барил, сэтгэлгээний шинэчлэл хийх удирдамжийг ач холбогдолтой зүйл боллоо. 

Намын оюун ухаан, хүч чадлын уг сурвалж нь олон түмэнтэй тогтоосон бат холбоонд байдаг учраас << Гүнд нь амьдрах. Санаа сэтгэлийг нь мэдэж байх. Бүгдийг мэдэж байх. Олон түмнийг таньж мэдэх. Хандаж харилцаж сурах. Тэдний итгэлийг бүрэн олж авах >> гэсэн ленинч зарчмыг МАХН удирдлага болгодог юм. Шинэчлэл, өөрчлөлтийн өнөөгийн нөхцөлд үүнийг ажлын арга барилын гол нэг зарчим гэж: үзэж бүхий л үйл ажиллагаандаа ард түмний эрх ашиг, хүсэл сонирхлыг бүрэн тусгаж олон түмэнтэй холбоогоо байнга зузаатгах нь намын байгууллага, коммунистуудын ёс суртахууны хууль мөн. 

Олон түмний гүнд ажиллахгүйгээр тэдний санаа сэтгэл, хүсэл мөрөөдөл, ололт, бэрхшээлийг ойлгож мэдэхэд учир дутагдалтайгаар барахгүй, хөдөлмөрчидтэй нүүр учран уулзаж, илэн далангүй ярилцаж санал бодлыг нь сонсож, тавьсан хүсэлтийг шуурхай барагдуулах арга барил хэвшил болоогүй бол амьдрал, үйлдвэрлэлээс алслан тасарч эцсийн дүнд үнэн зөв шийдвэр гаргахад түвэгтэй нөхцөл байдалд орох болно. Хөдөлмөрчид ч намын ажилтнуудтай үнэн сэтгэлээс ярилцаж, шинэ сонин зүйл сонсож, бодол саналаа хуваалцахыг эрхэмлэдэг, түүнийг нь ч хэрэгжүүлдэг уур амьсгалыг бий болгох хэрэгтэй байна. Намын ажилтнууд хүнээс бишүүрхэж, айн хулгаж, хөндий албархуу хандах, ер нь ярилцахдаа хүртэл биеэ барьж, эмээж байх нь үнэхээр хуучирсан сэтгэлгээний балаг юм. Удирдах ажилтнуудтай уулзаж ярилцахдаа, хөдөлмөрчид улс орныхоо хэмжээний чухал ажлын хувь заяаг ч, орон нутгийн нам, төр, олон нийтийн байгууллага, үйлдвэр, аж ахуйн газрын тулгамдсан зүйлүүдийг ч мэдэх, бас хувь хүний амьдрал ахуйн том жижиг асуудлуудад ч хариу авахыг хүсдэг бөгөөд тэр нь ч зүй ёсны хэрэг. Ингэх нь хөдөлмөрчид улс орны болон тухайн үйлдвэр, байгууллагынхаа жинхэнэ эзэн гэдгээ мэдэрч, албан, амины аль ч ажилд санаа тавьж байдгаа харуулж байгаа хэрэг билээ. 

Олон түмний тавьсан эрэлт хүсэлт, өргөдөл, гомдол, санал санаачилгыг түргэн шуурхай ажил хэрэгчээр барагдуулах төдийгүй түүнийг олон түмний санаа сэтгэлийг судлах хэрэгсэл, мэдээллийн эх сурвалжийн хувьд дүн шинжилгээ хийх арга барил эзэмших нь зүй ёсны шаардлага болж байна. Хөдөлмөрчдийн бичгээр тавьсан өргөдөлд илүү анхаараад, аман хүсэлтийг тэр бүр биелүүлэхгүй өнгөрдөг хайхрамжгүй хандлагыг өөрчлөх хэрэгтэй байна. 

Хөдөлмөрчид захидал бичих, биеэр уулзахыг хүлээж суух биш, харин тэдний санал бодол, хүсэл эрмэлзлийг урьдчилан судлах, асуулга тавих, социологийн судалгаа хийх зэргээр идэвхтэй ажил өрнүүлэх, улмаар улс орны болон намын амьдралын амин чухал асуудлыг олон нийтээр янз бүрийн арга хэлбэрээр өргөн хэлэлцүүлэх нь бүх ард түмний нийгэм, улс төрийн идэвхжилд онцгой ач холбогдолтой юм. Санаа бодлоо чөлөөтэй илэрхийлэх зарчмыг хөгжүүлэх, намын гишүүн, гишүүн биш хэн боловч улс нийгмийн асуудлаар чөлөөтэй илэн далангүй ярих нөхцөл бүрдүүлэх, тэр ч байтугай тодорхой асуудлаар олонхи, цөөнх болон санал хуваагдсан тохиолдолд олонхийн саналыг ажил хэрэг болгохдоо цөөнхийн санаа бодлыг ойшоохгүй орхидог зохисгүй зуршлаас салж, харин ч гүнзгийрүүлэн судлах, цөөнхийн санаа бодлыг тэвчээртэй сонсож, ашигтай үрийг нь авч сурах асуудал ардчиллыг хөгжүүлэх, олон түмнийг идэвхжүүлэх хойшлуулшгүй шаардлага болж байна. 

Олон түмний гүнд ажиллаж амьдрах нь намын ажилтнаас харилцааны өндөр соёл, бусдыг хүндэтгэх хүмүүжил, нинжин сэтгэл, ил тод цагаан цайлган нөхөрсөг чанарыг шаардах тул хөдөлмөрчдийг хүлээж авах уу, уулзаж ярилцахдаа элдэв хуурамч эелдэг дүр үзүүлэх, ёсорхох, хоосон албархах байдал гаргах нь намын ажилтны ёс суртахуунд тун харш зүйл мөн. Олон түмнийг хүлээн авах ажлыг зохион байгуулахдаа аль болохоор чирэгдүүлэхгүй хөнгөн шуурхай, тусархуу, хүнлэг байхыг чухалчилбал зохино. 

Олон түмэнд түшиглэн ажиллаж, тэдний хүч чадал, нөөц бололцоо, оюун бодол, авьяас чадварыг дайчлан зохион байгуулах нь шинэчлэлийн гол чиглэл мөн. Хүний төлөө тавих анхаарал халамжийг өндөржүүлэх, хамт олны өөрөө удирдах ёсыг хөгжүүлэх, бие даалган ажиллуулж, идэвх санаачилгыг өрнүүлснээр нам ард түмэндээ түшиглэж, ард түмэн намдаа итгэх уур амьсгалыг бэхжүүлнэ. 

Нийт намын хэмжээнд ил тод байдлыг өргөн хүрээнд бататгах нь коммунистууд, хөдөлмөрчдийн нийгэм - улс төрийн идэвхийг өрнүүлэх, нам, ард түмний холбоог зузаатгах гол арга хэрэглүүр бөгөөд ил тодын зарчим бол олон түмнийг идэвхжүүлэх, ардчиллыг бэхжүүлэх гол нөхцөлийн нэг, хөдөлмөрчдийн зүгээс удирдлагын үйл ажиллагаанд тавих нэг ёсны өвөрмөц хяналт шалгалт юм. Аливаа зүйлийг олон түмнээс нуун дарагдуулах, чандлан нууцлахыг оролдох нь өндөр сонор сэрэмжтэй, хашир туршлагатайн шинж бус, харин хоцрогдол, хүнд суртлын илрэл гэдэг нь нам, улсын ажилтнуудад ойлгомжтой зүйл юм. 

Олон түмний гүнд ажиллах нь амьдралаас тасрахгүйн баталгаагаар барахгүй улс орон даяар өрнөж байгаа шинэчлэл, өөрчлөлтийг эрчимжүүлэхэд намын байгууллага, коммунистуудын удирдах манлайлж, олон түмнийг үлгэрлэн дагуулах чадавхийг зузаатгахын томхон баталгаа мөн. 

