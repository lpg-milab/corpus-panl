№18 (15981)          
1985 ОНЫ НЭГДҮГЭЭР САРЫН 20.
НИЙТЛЭЛ,   НЭВТРҮҮЛГИЙН ЧАНАР, ҮР НӨЛӨӨ

МАХН-ын Төв Хорооны IX ( 1984 ) бүгд хурлын шийдвэрийг сурталчлан хэрэгжүүлэхэд хэвлэл, мэдээллийн байгууллагын үүрэг, хариуцлага асар их бөгөөд үзэл суртал хүмүүжлийн ажлын дайчин, давшингуй чанарыг дээшлүүлэх талаар тус бүгд хурлын өгсөн заалтыг биелүүлэхэд манай намын үзэл суртлын хурц, дайчин зэвсэг сонин, хэвлэл, радио, телевиз онцгой үүрэг гүйцэтгэх ёстой. Намын бодлого, шийдвэрийг хэрэгжүүлэхэд сонин хэвлэлийн << хамтын ухуулагч, суртал нэвтрүүлэгч, хамтын зохион байгуулагч >> байх зарчмыг хэрэгжүүлж, дайчин чадвар, үр ашиг, өгөөжийг байнга дээшлүүлэх шаардлага нь хэвлэл, радио, телевиз манай хөдөлмөрчдийн оюуны амьдралын эн тэргүүний хэрэгцээ болж, айл бүр дунджаар 4- 5 тогтмол хэвлэл захиалан уншиж, радио сонсож, телевиз үзэгчдийн хүрээ өргөжин тэлсээр байгаа бодит нөхцөлтэй уялдан улам бүр нэмэгдлээ. 

Хэвлэл, радио, телевизийн материаллаг бааз ч үргэлж сайжирч ирсний үрээр сүүлийн жилүүдэд Улаанбаатар хот, хэдэн аймагт радио нэвтрүүлгийн дахин дамжуулах хүчирхэг станц баригдаж ашиглалтад орсноор нэвтрүүлгийн сонсгол эрс сайжирлаа. Радио, телевизийн нэвтрүүлгийн нэгдсэн шинэ төв барьж байгаагаас гадна түүхт ойнуудыг тохиолдуулан 1984 онд зөвлөлтийн ард түмнээс манай ард түмэнд бэлэг болгосон барилга байгууламжийн нэлээд хэсгийг хөдөө нутгийг телевизжүүлэх зориулалтаар барих юм. 

Нам, засгийн авч байгаа олон талт арга хэмжээний үр дүнд хэвлэл, мэдээллийн ажилтан, сэтгүүлчдийн бүхэл бүтэн арми бий болж, тогтмол хэвлэлийн тоо ширхэг эрс нэмэгдэж, захиалагчдын эгнээ жилээс жилд өргөсч байгаа нь нийтлэл, нэвтрүүлгийн үр нөлөөг дээшлүүлэх Бодит бололцоог нэмэгдүүлэхийн хамт чанаржуулах шаардлагыг улам өндөржүүлж байна. 

Нийгмийн бүтээн байгуулалтын цар хүрээ тэлж, улам нарийсч, намын удирдан чиглүүлэх роль хэлбэрэлтгүй нэмэгдэхийн хэрээр В. И. Лениний хэлснээр, << социалист байгуулалтын зэвсэг >> болсон хэвлэлийн үр нөлөөг дээшлүүлэхийн тулд нийтэлж. нэвтрүүлэг байгаа материалынхаа агуулга, уран сайхны түвшин, шуурхай дайчин байдлыг сайжруулахыг онцгой анхаарч, чанарын эргэлт гаргах нь манай хэвлэл, мэдээллийн нийт байгууллагын ажлын гол зорилт байсан, байсаар ч байна. Тодорхой ийм зорилтыг хэрэгжүүлэхэд 1985 онд юуны өмнө МАХН-ын Төв Хорооны IX бүгд хурлын шийдвэрийг хэрэгжүүлэх, бүх төрлийн нөөц бололцоог дээд зэргээр дайчлан ашиглаж, энэ оны улсын төлөвлөгөөг бүрэн бичүүлэх, өнгөрсөн жилүүдийн тасалдлыг нөхөх арга замыг тал бүрээс нь тайлбарлан, олон түмний анхаарлыг төвлөрүүлэхэд нийтлэлийн бодлогыг чиглүүлбэл зохино. 

Үйлдвэрлэлийн үр ашиг, хөдөлмөрийн бүтээмж, бүтээгдэхүүний чанарыг дээшлүүлэх, хөдөө аж ахуйн үйлдвэрлэлийн тогтвортой өсөлтийг хангах, хун амын хүнсний хангамжийг сайжруулах, улс ардын аж ахуйн хөрөнгө оруулалтын үр ашгийг дээшлүүлэх, аж ахуйг удирдах арга барилыг боловсронгуй болгох зэрэг тус орны нийгэм эдийн засгийн амьдралын зангилаа асуудлуудыг тод томруун тусгах нь нийтлэл, нэвтрүүлгийн чухал үзүүлэлт байх ёстой. 

Намын XIX их хурал угтсан социалист уралдааны эрч хүчийг нэмэгдүүлж, хөдөлмөрчдийн улс төр, хөдөлмөрийн идэвхийг өрнүүлэх, бүтээлч бадрангуй уур амьсгал бүрдүүлэх, үүний тулд тэргүүний хамт олон, хүмүүсийн ололтыг сурталчлах, ажлын нь үр дун, амжилт олсон арга туршлагыг тухай бүрт нь өргөн олон түмний хүртээл болгоход тус дөхөм үзүүлэхийг хэвлэл, мэдээллийн газрууд эрхэмлэх ёстой. Социалист уралдааны явцыг сурталчлахдаа хошуучлагчдын арга туршлагыг нээн харуулахаас гадна дундаж үзүүлэлттэй хүмүүс, хоцрогчдыг өөд татахад туслах талаар бас анхаарах хэрэгтэй. 

Манай амьдралд гарч байгаа шинэ соргог зүйл, хурц асуудлыг тусгаж дэвшүүлсэн чанартай сайн нийтлэл олшруулах, тэрчлэн тодорхой асуудлыг шийдвэрлэхийн тулд хоцорч яваа ажил, үйлдвэр, байгууллагыг шефлэн авах, явуулын редакци ажиллуулах дамын үзлэг, аян зохиох зэрэг баялаг арга хэлбэрээр үйлдвэрлэл, хүмүүсийн үйл ажиллагаанд идэвхтэй нөлөөлөхийг сонин хэвлэлийн газрын зохион байгуулах ажлын нэг үзүүлэлт болгох нь зүйтэй. өнгөц тайлагнаж тоочих дутагдлыг арилгаж, аливаа асуудлын мөн чанарыг олж, амьд сонирхолтой товч тодорхой тусгаж, уншигч, үзэгчдэд шинэ санаа, мэдлэг, хийж бүтээх хүсэл эрмэлзэл төрүүлэхүйцээр бичиж, сурталчлахыг редакцийн ажилтнууд арга барилтай нэвтрүүлэх шаардлагатай. Мэдээ материалын боловсруулалтыг сайжруулах, сонин хэвлэл бүр өөрийн нүүр царай, өнгө аясыг улам төгөлдөржүүлэхэд их анхаарвал зохино. 

Сонин, сэтгүүлийн өнгө үзэмж, фотогийн чанар, нийтлэл, нэвтрүүлгийн төрөл зүйлийг олшруулах, зохиомж, найруулга, ур хийцийг сайжруулах талаар хэвлэл, мэдээллийн байгууллага бүр энэ онд мэдэгдэхүйц ахиц өөрчлөлт хийх зорилт тавьж ажиллах, үүнд зөвлөлтийн хэвлэлийн арвин баян туршлагаас системтэй суралцаж, бүтээлчээр эзэмших нь чухал байна. 

Ажлын хариуцлага, санаачилга, сахилга, зохион байгуулалтыг өндөржүүлэх, арга барилыг сайжруулах. урагшлах хөдөлгөөнд саад болж байгаа харш үзэгдлийг шүүмжлэн арилгах, улмаар шүүмжлэлийн мөрөөр зохиох ажлыг идэвхжүүлэх, олон улсын амьдралын тойм, тайлбарын чанар чансааг дээшлүүлэх, ЗХУКН, МАХН, , ах дүү бусад намуудын энх тайванч, интернационалч бодлого, идэвхтэй уйл ажиллагааг бүх талаар сурталчлах, олон улсын аюулгүй байдалд ноцтой заналхийлж байгаа империалист харгис хүч, хөрөнгөтний үзэл суртлыг илчлэн няцаасан сөрөг сурталчилгааг идэвхжүүлэх зэргээр нийтлэл, нэвтрүүлгийн чанар, үр нөлөөг эрс дээшлүүлэх нь манай хэвлэл, мэдээллийн ажилтан, нийт сэтгүүлчдийн эрхэм үүрэг мөн. 

