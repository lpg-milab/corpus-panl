Авьяастай хүмүүс л урлагийн тайзан дээр байх ёстой

Дуучин Самандын Жавхлантай ярилцлаа. 
-Шинэ цомгийнхоо нээлтийг хийж байгаад юуны өмнө баяр хүргэе. Сүүлийн үед ямар уран бүтээл дээр ажиллаж байна даа?
-Баярлалаа. Энэ миний тав дахь цомог юм. Гурван жилийн хугацаанд нийтдээ таван цомог гаргажээ. Цаашдаа тав биш 50 цомог гаргах урам, зориг итгэлийг фенүүд маань өнөөдөр надад өглөө. Сүүлийн үеийн уран бүтээл гэвэл энэ сарын 28-29-нд болох нийтийн дууны концертод бэлдээд л байж байна. Энэ концертод Ардын жүжигчин Г.Хайдав багштайгаа "Ахан дүүсийн дуу"-г хамтран дуулахаар бэлдэж байгаа. Мөн дуучин Болдбаатарын тоглолтыг зохион байгуулж байна. -Таныг Г.Хайдав багш дуурь дуулах хүүхэд гэж их л онцолж байсан.Танд дуурийн дуу дуулах бодол бий юу? -Тодорхой бодсон зүйл бий. Гэхдээ миний хоолой болоогүй байна. Дуучин хүний хоолой нас 40 гараад жигдэрч ирдэг. Одоо боллоо гээд өөрийгөө үнэлсэн цагтаа л дуурийг дуулна гэж бодож байгаа. Ер нь гэхдээ тэр тал руугаа явах нь тодорхой. -Саяын цомгоо яагаад "Би монгол хүн" гэж нэрлэсэн юм бэ? -Хамгийн анхны цомог маань "Харин" нэртэй. Сургууль дөнгөж төгссөн хүү яах учраа ч олохгүй яваа болохоор ийм нэр өгсөн. Дараагийн цомог "Хүүгийн бодол" нэртэй. Бас нөгөө хүү чинь овоо бодолтой болсон байгаа биз. Дараагийн цомог "Самандын Жавхлан". Тэгээд таван дуутай исгэрээний цомог гаргасан. Эх орноороо бахархах сэтгэл хүчтэй дийлээд "Би монгол хүн" гэж цомгоо нэрлэсэн. 16 дуунаас бүрдсэн. -Таныг дуулахын хажуугаар бизнес эрхлэх болсон гэх юм? -Би дуучин гэдэг мэргэжлээсээ хэзээ ч ухрахгүй. Дуулахгүй арав хонож чаддаггүй л дээ. Нэг үгээр хэлбэл, дотор бачимдаад байдаг юм. Тиймээс мэргэжилдээ үнэнч ажиллана. Бизнес эрхэлж байгаа юм юу ч байхгүй. -Сүүлийн үед дуучин гэгдэх их л амархан болсон юм биш үү? -Авьяастай хүмүүс л урлагийн тайзан дээр байх ёстой юм болов уу. Сүүлийн үед нэг CD, бичлэг гаргачихаад өөрсдийгөө дуучин гэж хэлээд байгаа хүмүүс урлагийн нэр хүнд, тайзыг гутааж, урлагийн нэр хүнд маш доошоо унаж байгаа юм. Тухайлбал, нэг компанийн захирлын дүү ирээд л дуучин болж байх жишээтэй. -Дуулах хөгжимдөх гэх мэт ямар нэгэн аргаар хүмүүс гадаадад гарахыг чухалчилдаг болжээ. Энэ зорилго танд нэг их хамаагүй байх л даа. -Төрөөс ямар нэгэн дэмжлэггүй бол гадаадад гарахад хэцүү. Надад бодож байгаа юм бий. Манайхан сүүлийн үед би гэдэг өвчнөөр өвчлөх дуртай болж байна. Нэгнийхээ хийж буй ажлыг дарахыг оролддог болж. -Таны хувьд атаархал гэж юу вэ. Цагаахнаар атаархдаг хүн өөрт чинь бий юу? -Атаархал гэж зүйл байх ёсгүй. Зөв өрсөлдөөн гэж байх ёстой. Би өөрийн үг яриандаа ч энэ үгийг оруулахыг хүсдэггүй. -Жавхаа маань ам бүл хэдүүлээ вэ? -Манайх ам бүл тавуулаа. хоёр эгч, нэг ах, нэг дүү охинтой. Дүү охин маань Хятад улсад сургуульд сурч байгаа. Бүгд төрсөн нутагтаа ажил төрөлтэй, энгийн амьдралаар амьдарч байгаа хүмүүс бий. -Ойрдоо нутаг явж байна уу. Төрсөн гэрийнхээ буурь, хашаагаар хэр орж байна даа? - Нутагтаа ирэх болгондоо хашаагаараа очдог юм. Багадаа ус татаж байсан худагнаасаа нэг аяга ус заавал уудаг. Тэр маань л ямар ч рашаанаас дээд юм шүү дээ. -Дуучин Баясгалан та хоёр анх хослон дуулж гарч ирж байсан. Та хоёрын тухай янз бүрийн явган яриа их байдаг. Дахин та хоёр хамт дуулах уу? -Хамтарч уран бүтээл хийнэ. Анги дотроо нэлээн дотно байсны хувьд, хамтарч уран бүтээл хийж ч байсны хувьд би Баясгалангаа дотроо ямар нэгэн яриа хөөрөөнөөс өмөөрч л байдаг юм. Тэр чинь эмэгтэй хүн. Ирээдүйд гэр бүлтэй, эх хүн болно. Би бол яах вэ. Эр хүн. Зарим нэгэн хүн намайг Баясаад очиж их муулдаг юм шиг байгаа юм. Гэхдээ ямар нэгэн юмыг цаг хугацаа л харуулна шүү дээ. -Гэр бүлтэй болох ойрын төлөвлөгөө байна уу? -Хувь тавилангаа л дагана. Хүн бүр л цаанаас оноож өгсөн тавилангаар л явдаг юм уу гэж боддог юм. Сая би машины аваарт орж хэд хэд эргэлдсэн. Тэрнээс хоёрхон минутын өмнө л би машиныхаа суудлыг налаад суудлын даруулгаа хийж байх жишээний. Гэхдээ ойрын төлөвлөгөөнд гэр бүлийн асуудал байхгүй байна. Миний амьдрал ганцхан миний амьдрал биш болсон. Буруу зүйл хийх, буруу сонголт хийх эрх байхгүй болсон. -Урлагийнхныг хамгийн их баяжсан хүмүүс гэж ярьдаг? -Жавхлан гэж сэтгэл сайтай жирийн нэгэн залуу л гудамжаар явж байгаа шүү дээ. Урлагийн хүмүүс хэдий чинээ их олно, төдий чинээ эргээд л гаргачихдаг юм. Би гадаад, дотоодын их олон хүмүүстэй харьцдаг. Мөн хөдөөгийн ард түмэндээ ойр ойрхон хүрч дуулж байхыг боддог. Тийм ч учраас тэдэндээ ая тухтай хурдан хүрч очиж байхыг бодоод нэг машин авсан. Тэгсэн чинь намайг янз бүрээр ярьж бичээд эхэлсэн. Гэхдээ би тэр янз бүрийн яриа хөөрөөг нэг их тоож асуудал болгодоггүй. -Өөрийн зохиосон дуу бий юу. Ер нь үг аяа өөрөө зохиоё гэж боддог уу? -Үг ая зохиох бодол бий. Өөрийгөө шавхвал надаас юм гарах байх гэж бодож байгаа. -Таны урын сан нийт хэдэн дуутай болсон вэ? -40 гаруй дуу бий. -Ойрын үед уран бүтээлийн бодол юу байна даа? -Бага нас, оюутан цаг, одоо байгаа үеийнхээ тухай ном гаргая гэсэн бодолтой байгаа. Аав маань бичгийн хүн байсан. Тийм болохоор болох байхаа. -Одоо хаана хэнтэйгээ амьдарч байгаа вэ? -Жирийн нэг байшинд. Ганцаараа энгийн амьдарч байна. Ер нь би илүү юманд дургүй. Үнэн байдлаа үнэнээр нь л яриад явах сайхан шүү дээ. Зарим хүмүүсийн яриад байгаа шиг хаус байхгүй. Хэрвээ би тийм чадалтай байсан бол ивээн тэтгэгч хайж цомгоо хэвлүүлнэ гэж явахгүй шүү дээ. Би ирээдүйдээ их итгэлтэй байдаг юм. Бүр оюутан байхдаа л микро автобусанд явж байхдаа хажуудаа сууж байсан хоёр хүүд "Та хоёр ахыгаа хараарай. Ах нь хэдэн жилийн дараа Монголын нэлээд том дуучин хүн болно" гэж хэлж байсан. Ер нь ямар ч хүн зөв бодолтой, зөв амьдрах хэрэгтэй юм. -Жавхлан амьдралдаа хэр жаргаж зовж байна даа? -Амьдралдаа жаргаж байгаа хүн зовлон мэддэггүй. Зовж байгаа хүн жаргал мэддэггүй гэсэн үг байдаг. Миний амьдрал энэ насандаа их л юм үзлээ. Хүн ер нь зовж байж, хаширч байж эрч хүч ордог юм болов уу гэж боддог. Одоо надад амьдралын туршлага хуримтлагдаж байна даа. Анх намайг аав, ээжийн тухай дуулахад аав ээжээрээ бизнес хийлээ гэж ярьж байсан. Тэрэнд би их гомдсон. Амьд байхад нь тэднийгээ маш ихээр хайрлаж байгаарай гэж би хүмүүст байнга хэлмээр санагддаг юм. 
Э.НАДМИД 

