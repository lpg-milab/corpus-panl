Цэргийн дарга нар гавьяат жүжигчин Г.Тэрбишийн хурууг гэмтээжээ

Зэвсэгт хүчний Жанжин штабын ар талыг хамгаалах албаны дарга, хошууч генерал Жаргалыг БХЯ-ны дэд сайд асан Эрдэнэбат гуянд нь хутгалсан хэрэг гарч байсан.
Тэгвэл саяхан найраг баянхуурч Г.Тэрбишийг цэргийн албаны гурван хүн гэмтээсэн хэрэг гарчээ. Монгол Улсын гавьяат жүжигчин Г.Тэрбишийг "Эрээн нуур", "Сайн байна уу, ээж ээ", "Дэлгэр мөрөн" зэрэг олонд түгсэн дуунуудаар нь хүмүүс андахгүй. Түүнийг найраг баянхууртайгаа тайзнаа гарахад үзэгчид чив чимээгүй болон хөгжмийн аялгуунд нь уярч байхыг олонтаа харж байлаа. Өнгөрөгч оны арваннэгдүгээр сард Г.Тэрбиш гавьяат насаараа ажилласан гэхэд хилсдэхгүй Цэргийн дуу бүжгийн эрдмийн чуулгынхаа найрал дууны алдарт "Арван цагаан", эрэгтэйчүүдийн "Жаран хар"-ын тоглолтод оролцож онгодтой цоглог явж байсан. Түүнээс хойш тун удалгүй Улсын клиникийн II эмнэлэгт хэвтэж эмчлүүлэхээс аргагүй болжээ. ЦДБЭЧ-ын дарга, хурандаа А.Гансүх, хүний нөөцийн албаны дарга, дэд хурандаа Ж.Пүрэвсүрэн, урьд нь тус байгууллагад боловсон хүчний газрын даргын албан тушаал эрхэлж байсан, хошууч Д.Сосорбарам нарыг наргиж байх үед найраг баянхуурч яваад орсон аж. Удалгүй мөнөөх цэргийн гурван дарга хөгжмийн зохиолчид илтэд аархан агсамнаж, "чи тийм мундаг хөгжимчин гэл үү, одоо яаж тоглохыг чинь харъя л даа" гэж гарыг нь мушгиж, улмаар бүлэглэн унагаж дэвссэн гэнэ. Гурвын эсрэг ганц хүн яаж ч тэмцээд нэмэр болсонгүй, баахан доромжлуулаад аргагүйн эрхэнд амиа авч гарсан нь их юм болж. Шүүх эмнэлгийн дүгнэлтээр Тэрбиш гуайн баруун гарын нэгдүгээр буюу эрхий хуруу бяцарч, мэдрэлийн судас нь хүнд гэмтсэнээс гадна гурав /дунд/, тавдугаар хуруунууд тодорхой хэмжээнд гэмтсэн гэсэн онош тогтоогдоод буй юм байна. Нэрт хөгжимчин, хөгжмийн зохиолч "баруун гарын нэгдүгээр хуруу гэмтсэн нь надад маш хэцүү байна. Данхтай байтугай аягатай цайгаа ч бариад ууж чаддаггүй. Над шиг хөгжмөөр хоолоо олж иддэг хүнд бол хөдөлмөрийн чадвараа алдсантай ялгаагүй болоод байна" гэж нэлээд гоморхонгуй ярьж байсан. Баянхуураа дарахдаа баруун гарынхаа эрхий хуруугаар тулдаг болохоор арга ч үгүй биз. Түүнийг эмнэлэгт эмчлүүлж байх хугацаанд хурандаа А.Гансүх л нэг удаа эргэж ирэхдээ "Ноцтой юм болоогүй, тийм биз дээ" гэж тавлах, басамжлахыг хослуулсан нь хүний эрх чөлөөнд халдсанаа хаацайлах гэсэн оролдлого гэлтэй. Нөгөө хоёр нь эргэх нь байтугай утсаар ч ярихгүй байгаа нь хүн чанарын хувьд ямар хүмүүс вэ гэдгийн илрэл болох байх. Энэ хэргийг Баянзүрх дүүргийн цагдаагийн хэлтсийнхэн шалгаж байгаа юм байна. 
Л.Батцэнгэл
