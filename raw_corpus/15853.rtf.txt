№204(15853)    
1984 ОНЫ НАЙМДУГААР САРЫН 25.
НАМЫН БОДЛОГЫН ХУВИРШГҮЙ ЧИГ ШУГАМ

Энэ наймдугаар сарын 23-нд хуралдсан Намын Төв Хорооны ээлжит бус VIII бүгд хурал, БНМАУ-ын Ардын Их Хурлын арав дахь удаагийн сонгуулийн ээлжит бус тавдугаар чуулганы тухай мэдээ, гаргасан шийдвэрийг хэвлэл мэдээллийн бүх хэрэгслээр орон даяар дамжуулсан билээ. 

Биеийн нь эрүүл мэндийн байдлыг харгалзан үзэж нөхөр Ю. Цэдэнбалыг нам, төрийн удирдагчийн албан үүрэгт ажлаас өөрийн нь зөвшөөрснөөр чөлөөлөхдөө манай нам, ард түмний өмнө гарамгай гавьяа байгуулсныг нь тус бүгд хурал, чуулган санал нэгтэй өндөр үнэлээд түүнд гүн талархал дэвшүүлсэн нь хөдөлмөрчдийн Санаа сэтгэлд бүрнээ нийцэж байгааг ирж байгаа захидал, цахилгаан утас, мэдээ сэлт илтгэн харуулж байна. 

Намын Төв Хорооны ээлжит бус VIII бүгд хурал МАХН-ын Төв хорооны ерөнхий нарийн бичгийн даргаар манай нам, социалист төрийн нэртэй зүтгэлтэн Жамбын Батмөнхийг нэгэн дуугаар сонгосон тухай мэдээг тус орны коммунистууд нийт хөдөлмөрчин бүрэн дүүрэн дэмжиж, халуун талархалтай хүлээж авлаа. 

Тус бүгд хурал он цагийн шалгалт сорилтоор маргаангүй үнэн зөв нь шалгагдан шалгарч, манай бүх ялалт амжилтыг шийдвэрлэх гол нөхцөл болсоор ирсэн МАХН-ын шинжлэх ухаанч, мэргэн бодлогын залгамж чанарыг яруу тод илтгэн харууллаа гэж бүрэн үндэстэй дүгнэж болно. 

МАХН-ын Тов Хорооны ерөнхий нарийн бичгийн дарга, БНМАУ-ын Сайд нарын Зөвлөлийн дарга нөхөр Ж. Батмөнх тус бүгд хурал дээр хэлсэн үгэндээ << Намын бүхий л үйл ажиллагаа урьдын адил намын жанжин шугамыг тууштай баримталж намын XVIII их хурлаар боловсруулсан дотоод, гадаад бодлогыг амьдралд хэрэгжүүлэхэд чиглэгдэх болно. Түүний үндэс нь намын нийгэм эдийн засгийн бодлогын залгамж чанар, Намын Төв Хороо, Улс төрийн Товчооны хамтын ухаан бодол, төрөлх намаа. түүний Төв Хороог бат нягтаар тойрон хүрээлсэн манай ард түмний ган бат нэгдэл мөн >> гэж цохон заасан нь дээрхийг багтай нотолж байна. 

Намын XVIII их хурлын шийдвэрийг биелүүлэх практик үйл ажиллагааны хөтөлбөр болсон программын чанартай чухал зорилтуудыг дэвшүүлэн тавихын хамт манай намын ялагдашгүй хүч чадлын үндэс болсон эгнээний нь нэгдэл нягтрал ган болд мэт бат бэх байгааг болон монголын ард түмэн төрөлх хайрт намаа улам нягт тойрон хүрээлж, салшгүй амьд холбоотой байгааг нэн тод илтгэн харуулсанд тус бүгд хурлын ач холбогдол оршино. 

Ард түмний үндсэн эрх ашгийг хангахыг үйл ажиллагааныхаа хөдөлшгүй дээд хууль болгон хэрэгжүүлж байдгийн хувьд манай нам хөдөлмөрчдийн сайн сайхан аж байдлыг дээшлүүлэхэд онцгой их анхаарал тавьж, бололцоотой бүхнийг хийж ирсэн, хийх ч болно гэсэн энэрэнгүй үзэл санаа энэ бүгд хурлын шийдвэрт нэвт шингэн тусгагдсан юм. Ийм ч учраас эх орны нэгэнт бий болсон эдийн засгийн потенциалыг үр ашигтай ашиглаж, нийгмийн үйлдвэрлэлийн үр ашиг, хөдөлмөрийн бүтээмж, бүтээгдэхүүн, ажил, үйлчилгээний чанарыг эрс дээшлүүлэх, аж ахуйн механизм, удирдлагын системийг боловсронгуй болгох, арвич хямгач, аж ахуйч ажиллагааг газар сайгүй тууштай нэвтрүүлэх явдал намын эдийн засгийн бодлогын тулгамдсан зангилаа асуудал болж байна. 

Түүнчлэн хөдөө аж ахуйн үйлдвэрлэлийн үр ашгийг мэдэгдэхүйц нэмэгдүүлэх, улс ардын аж ахуйд зарцуулж байгаа хөрөнгийг үр бүтээлтэй ашиглах, ардын боловсрол, эрүүлийг хамгаалах байгууллагын ажлыг сайжруулах, хүн амын ахуйн үйлчилгээг боловсронгуй болгох зэрэг олон чухал зорилтыг хойшлуулшгүй шийдвэрлэх ёстой. 

Намаас улс орныхоо хэтийн төлөвийг холч мэргэнээр угтан харж дэвшүүлсэн эдгээр зорилт нь ирээдүйд улам өндөр хөгжлийн шинэ түвшинд хүрэх угтвар нөхцөлийг хангахад бүрэн чиглэж байгаагаараа зарчмын ач холбогдолтой юм. Ийм учраас улс орны нийгэм эдийн засгийн салбар бүрт ажил хэргийн байдал ямар байгаад бүгд хурлын дайчин үзэл санааны дагуу бүх талын дүн шинжилгээ хийж, нам, төрийн байгууллагаас аж ахуйг удирдах удирдлагын түвшинг цуцалтгүй дээшлүүлж, ам ажлын бүрэн нэгдлийг хангахыг манай нам онц чухалд үзэж байна. 

Намын дэвшүүлсэн дайчин, шахуу зорилтыг ханган биелүүлэх шавхагдашгүй нөөц бололцооны нэг бол хөдөлмөрчдийн амьдрал үйл ажиллагаанд хэвшин шингэсэн улс төрийн өндөр ухамсарт чанар, эх оронч, үнэнхүү интернационалч үзэл мөн. Ийм учраас эх орныхоо эдийн засаг, нийгэм, оюун санааны дэвшлийн уялдаа холбоог хангаж, социализмын үеийн шинэ хүнийг төлөвшүүлэн хүмүүжүүлэх ажлыг сайжруулах нь хойшлуулшгүй зорилт болж байна. Үүнтэй холбогдон намын байгууллагын үзэл суртал, улс төр, хүмүүжлийн ажлыг хүчтэй болгон төгөлдөржүүлж, түүний үр нөлөөг дээшлүүлэх замаар хөдөлмөрчин бүрийн бүтээлч идэвхийг өрнүүлэх явдал чухал болж байна. 

Өндөр ухамсартай, чанд зохион байгуулалттай чанар бол бодит социализмын нэн чухал давуу тал, түүний түргэн хурдацтай хөгжихийн өргөн бололцоо мөн. Ийм учраас манай нам ухамсартай сахилга, дэг журмыг бэхжүүлэхэд багагүй анхаарал тавьж, түүнийг эн тэргүүний ач холбогдолтой гол зангилаа асуудал гэж зааж байна. Хариуцлагагүй, сахилгагүй явдал нь нийгэмд эд материалын төдийгүй, нийгэм зан суртахууны ноцтой хохирол учруулах шалтгаан болж байдаг учраас сахилгын төлөө хийх тэмцэл ийнхүү өнөөдөр тэргүүн зэрэгт тавигдаж байна. 

Манай нийт ажилтан, ялангуяа удирдах ажилтны даалгасан ажлын төлөө хариуцах хариуцлага, боловсон хүчинтэй ажиллах явдлыг улам сайжруулах, хөдөлмөрчин олон түмний бүтээлч идэвх, өндөр ухамсрыг бүх талаар өрнүүлэх, коммунистуудын манлайллыг улам дээшлүүлж, хөдөлмөрийн хамт олон бүрийн үйл ажиллагаанд намын нөлөөллийг хүчтэй болгохын чухлыг Намын Төв Хорооны бүгд хурал намын байгууллагын ажлын нэн тэргүүний зорилт мөн гэж заалаа. 

Намын дэвшүүлсэн зорилтыг амжилттай хэрэгжүүлэхэд төр, аж ахуй, олон нийтийн бүх байгууллага шамдан ажиллаж, хүнтэй ажиллах, хүн хүмүүжүүлэх үүрэг ролио улам дээшлүүлэх шаардлагатай байна. Улс орны ирээдүй бодсон залгамж залуу үеийг халамжлан хүмүүжүүлж тэдний бадрангуй хүсэл тэмүүлэх, эрч хүч, оюун билгийг социалист байгуулалтын үйлсэд дайчлан төвлөрүүлэхэд манай нам цаг үргэлж анхаарал халамжаа тавьж байдаг бөгөөд Намын Төв Хорооны VIII бүгд хурал дээр МАХН-ын Төв Хорооны ерөнхий нарийн бичгийн дарга, БНМАУ-ын Сайд нарын Зөвлөлийн дарга нөхөр Ж. Батмөнх << Залуу үеийг марксизм ленинизмийн үзэл санаа, ахмад үеийн хувьсгалч дайчин, хөдөлмөрч уламжлал, коммунист хүмүүжлээр хүмүүжүүлэх явдлыг хүчтэй болгоход бид урьдын адил ихээхэн анхаарах хэрэгтэй юм >> гэж онцлон заасан нь үүний тод нотолгоо мөн. 

Дэлхийн дайны аюулыг зайлуулах, олон улсын харилцааны уур амьсгалыг эрүүлжүүлэх, нийгмийн янз бүрийн байгуулалтай улс орон энх тайвнаар зэрэгцэн орших ленинч зарчимд үнэнч байхыг туйлаас эрхэмлэдэг манай намын энх тайванч гадаад улс төрийн бодлогын чиг шугам хувиршгүйг VIII бүгд хурал дахин нотлов. 

Аугаа их Зөвлөлт Холбоот Улс, социалист хамтын нөхөрлөлийн бусад оронтой тогтоосон найрамдал, хамтын ажиллагааг бүх талаар бэхжүүлэх, коммунист ажилчны намуудтай ах дүүгийн харилцаа холбоог хөгжүүлэх явдал манай гадаад бодлогын тулгын чулуу юм гэж нөхөр Ж Батмөнх ёс төртэй мэдэгдлээ. 

Америкийн империализмын балмад чиг бодлого, цагаандаа гарсан дайнч хэнээрхлийн уршгаар олон улсын байдал туйлын ноцтой хурцдаж, түүнд милитарист, хонзогногч, жанжлах хүчнийхэн тус дэм үзүүлж байгаа өнөөгийн түвэгтэй нөхцөлд дайны эерэг идэвхтэй тэмцэж энх тайвныг сахин хамгаалахаас илүү чухал зорилт байхгүй гэж манай ааш, засаг үзэж байна. 

Манай нам, ард түмний өмнө өндөр зохион байгуулалт, хариуцлага шаардсан өргөн цар хүрээтэй, хойшлуулшгүй зорилтууд тулгарч байна. Юуны өмнө 1984 оны төлөвлөгөөт зорилтыг бүх үзүүлэлтээр нь бүрэн биелүүлэн, улмаар долдугаар таван жилийн төлөвлөгөөг бүхэлд нь давуулж биелүүлэх гарцаагүй нөхцөлийг бүрдүүлэх ёстой. Түүнчлэн өвс хадлан бэлтгэх, ургац хураах, өвлийн бэлтгэл хангах ажлыг эрчимтэй шуурхай шийдвэрлэхийг манай ажлын эрх ашиг шаардаж байна. 

МАХН-ын Төв Хорооны ерөнхий нарийн бичгийн дарга нөхөр Ж. Батмөнхийн хэлсэн үгэндээ дэвшүүлж, Намын Төв Хорооны ээлжит бус VIII бүгд хурал бүрэн дүүрэн санал нэгтэй сайшаасан дүгнэлт, зорилтыг нэр төртэй хангахын тулд хүн бүр үүрэгт ажилдаа нэн хариуцлагатай хандаж, эцсийн өндөр үр дүнд хүрэхээр шургуу ажиллана гэдэгт манай нам бат итгэж байна. 

Монгол Ардын Хувьсгалт Намаа улам бат нягт тойрон хүрээлж, түүний хувиршгүй жанжин шугам, программын зорилтыг нэр төртэй биелүүлж, социализмын бүрэн ялалт өөд итгэл төгс давшицгаая! 

