Үе үе сайхан руугаа үргэлж гэгэлзэнэ

Дөрвөн улиралтай уудам оронг хэдүүлхнээ өчнөөн мянган жил зайдалсан шигээ амьдрахуй дор өөдрөгөөр үл шунах аваас сайхан нь жилийн 365 өдөрт үл багталцана.
Зарим нь цагаан сарыг, залуус нь хаврын анхны бороог, заан начид наадмаа, нанчидчид намрын дунд сарын арвандолооны найрыг... гээд тэсэж ядан хүлээх тэр өдрүүд барагдах биш дээ. Намрын навчис ганц нэгээр унасан, ухаа шаргал дунд усны тунгалаг боргиог сонсонгоо нээх сайхан шүлэг бичиж буй нэгэн байх л. Уяхан турьхан бүсгүй голдуу бичээчид хамаг сайхныг шүүрэн уйлан хайлмаар урсгаж орхижээ. Дагаж намирч, нэмж зурах орон зай огтоос үгүй болсон тул үхэр Монгол эр бээр өөр нэг сайхан өдрийг өнжин хонон хүлээвэй. Юу л даа. Хэлэхэд жаахан эвгүй боловч гудийлгүй шуудхандаа яг өдийд манайх идшээ хийдэг юм. Өлссөндөө биш. Дэндүү баярхуу үе энэ л цаг дор халуун хүйтний угтал дээр Монгол ахуй жилийн жилд баяртайяа бэлдэж хүсэн дурлан хүлээх мөч тэр л өдрүүдэд шүү дээ. Ай хөөрхий. Бага байхад үе үе нэг цаддаг. Үхэр алахад нэг гэдийдэгсэн. Малчин ахуй, өтөг бууцан дундах үнэн амьдрал, эр хүн, ногт чөдөр, намар оройн бүрхэг хөх тэнгэр бүхий орчиндоо хөл тавилаа л бол Улаанбаатар маньд ямар ч падлийгүй. Саяхан Өвөрхангайд айлд тавьсан ганц гунаа төхөөрөхөөр явахын тулд суу заль бүхнээ хэрэглэн наян намхгүй ажлаасаа яав гэмээр бултдаг гэж байна ш дээ. Гэрийнхээ хонгилыг ухаж ээтийгээд хатчихсан гутлаа олж, нөгөө муу хар дээлээ хөдөрч сураар бүсэлж аваад, утсаа чулуудан чихээ таглан арилж өгөв. Шөнө орой очив. Айлынхан босч гал түлж цай чанав. Залгуулаад хоол хийхээр өндөлзсөн боловч ирсэн зочид орон доогуурх түмпэнтэй адууны шинэхэн мах руу аль хэдийнээ оржээ. -За тэгээд хотоор юу л болоод байна даа. Амьтан ах дүү нар маань яасан ч их осол зэхийд орох юм дээ. Энэ ер нь яг юу болцров. -Аа хэн мэдэхэв цульч. Ярихаас залхаж байна. Ганц өдөр санаа амар хэвтэж, өглөө үхрээ хийх минь. Гурван монгол өглөө аажуухан босч хэдэн хутга нямбайлан гуранздаж, билүүдэв. Гадаа уяатай хар гуныг гэрийн ард хөтөлж авчран эр хар сураар дангинатал хүлж тооно тушаад цохных нь ялимгүй хазгайд хуруугаараа баримжаалан түс хийтэл сүхдэв. Энэ хүртэл амар амгалан байсан үхрийн нүд аягандаа хэд эргэлдээд татганана. Тэгээд уруу нь харуулж цуслаад, түмпэнд юүлсний эцэст хуулах ажилдаа оров. Амь мах нь тасраагүй чимчигнэх тарган идшээ сүхний ишээр ёврон өвчих зуураа буянт малынхаа төлөө маань бас сэржим өргөнө. Өвчүүний бүдэрхийг хэгж, гэдсийг нь бүхлээр нь хуулж гаргаж ирсний дараа түмпэн барьсан бүсгүйчүүд ирж шуугилдан, шон дээр шаазгай шагширна. Хот манадаг банхар огт өлөв долов хийхээ больчихсон газар сунан тэрийж нэн тааламжтай дуниартана. Түүний баярт өдрүүд иржээ. Үхрээ хийх явц хоёр цаг гаран үргэлжилж долоон хэсэг болгосон махаа морин тэргэн дээр сэрвээн гараа угаахаар гэрт орохуй тогоон дотор шинэхэн мах пор пор буцална. Бой хийсэн гар савандаагүй атал ямар сайхан өнгө орно вэ. Шар алаг өөх шаргалтсан бага малын өссөн хавирга,идэш хийсэн хүний хүндэтгэлийн зоог аман хүзүү зэрэг бүхэл махууд царан дээр буухаас өмнө сэтгэл цаджээ. Бие амарчээ. Дөрвөн улирлын турш хэдэн малынхаа араас нойр хоолгүй шогшсон малчин заяа энэ л өдөр "цалингаа" авч бурхны хишиг хүртэж буй тул буруу юусан. Буянт малынхаа араас зул өргөж нүгэлт орчинд гуниг үл бодон уужуу жийн тамхилах нь хэзээ язааны хөдөөшингүй болчихжээ. Аав маань ийм л байсан. Аавын аавын түүний дээдэх мянган өвөг дээдэс маань ийм л замыг туулсан байж таараа. Монгол ахуйгаа жигшин соёлтой хүн царайлавч, гадаад явснаа гайхуулавч эндээ ирэхлээрээ тэндээ очмооргүй санагдана. Өөд татавч өөриймсөж хотжоогүй төв халхын хөдөөх араншин цуснаас юүлэгдтэлээ дахиад хэдэн үеийг илээх биз ээ. Сайд баяд нар боломж гарвал хөдөөшиж хурдан морь, хурц ан дагнах нь түгээмэл. Энэ аргагүй юм л даа. Хоньчин байсан мань нь хүртэл хөдөө тийших ардын зам үл балрахгүй "балраад л" явж буй царай нь энэ. Үе үе хөдөө гарах сайхан. Үхрээ хийдэг энэ улирал эр хүний жаргал. Түүнээс бороо орох, яргуй ургах, навч шарлах, аймаар хөгжилтэй оронд алхаж явах, том дарга болох, хэн нэгнийг өрөвдөн учиргүй уйлан хайлах зэрэг янз бүрийн үзэгдэл байдаг л юм шиг хөрзийсөн хүйтэн, хуурамч ажээ. Богино өдрийн нар тэгсгээд хажуулдахаас өмнө тэнгэр бүүдийж, цас малгайлан орж дүн харанхуй нөмрөв. Тарган мал салхи сөрөн хэвтэж хивэх нь аатай. Адууны үс ургаж зуны сарваа танигдахаа байж. Зуун хоног үргэлжлэх зуд нүүрлэсэн ч алзахгүй янзтай үлгэр хүүрнэж, шагай нясалсан малчны хот хавиарх энэ л өдрүүд атаархам. Одоо идшээ хийчихлээ. Өвөл та ирээ. Үе үе сайхан руугаа үргэлж гэгэлзэн хөдөө тийш хүлгийн жолоо хандаастайгаа жинхэнэ монгол эр хэмээн тайлахдаа ичдэггүй бахархдаг билээ. Та нар тэгдэг үү. 
Ж.Гангаа
