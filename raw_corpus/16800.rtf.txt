№210 [16800)       
1987 оны есдүгээр сарын 2.
Эзэн

<< Эх орны жинхэнэ эзэд, социалист өмчийн эзэд болсон үй олон хөдөлмөрчдийн өөрөө удирдах системийг төгөлдөржүүлэх, аж ахуйн механизмыг хүчтэй болгох замаар социалист ардчилал, манай улс Төрийн системийг цаашид хөгжүүлэх тухай өргөн цар хүрээтэй олон асуудал амьдралаар дэвшигдэн гарч байна >> гэж МАХН-ын Төв Хорооны III ( 1987 оны ) бүгд хурал дээр нөхөр Ж. Батмөнх хэлсэн билээ. 

Эх орны жинхэнэ эзэд гэдэг бахархалтай сайхан нэр төр манай иргэн бүрт хамаатай юм. Гэвч хүн бүр тэрхүү өндөр нэр төрдөө үйл ажиллагаа, ёс суртахуунаараа тэнцэж байна уу, үгүй юү гэдгийг эргэцүүлэн бодох нь зүйн хэрэг. 

Орчин үеийн шинжлэх ухаан - техникийн дэвшил хөгжлийн ололт, хөдөлмөрчдийн олон үеийнхний зүтгэл чармайлтаар эх орон маань хөгжин цэцэглэж, улс, хоршооллын баялаг өмч бий болж, бүтцэд өөрчлөлт, орж, түүнд өндөр хүч чадалтай, автоматжсан ажиллагаатай машин механизмын эзлэх хувийн жин ихээхэн нэмэгдсээр байна. Нийт ард түмний өмчийг ззэмшигч, өмчлөгч, тэдгээрийн хоорондын харилцааг боловсронгуй болгох замаар үйлдвэрлэх хүчин, үйлдвэрлэлийн харилцааны шүтэлцээг төгөлдөржүүлэх уйл явц идэвхтэй явагдаж байна. Улс, хоршооллын болон иргэдийн амины өмч, тэдгээрийн харилцан нөлөөлөл нь манай нийгмийн үйлдвэрлэлийн ур, ашгийг дээшлүүлэх тусын тулд, хүн ардын сайн сайхан аж амьдралын үзүүлэлт болж ухамсартайгаар зохицуулагдах амьд үйл ажиллагаанд байнга хамрагдаж байдаг билээ. Үйлдвэр, аж ахуйн газар, хөдөлмөрийн хамт олон өөрийн мэдэлд өгсөн өмчийг ашиглахдаа үр өгөөжтэй байлгах, өсгөн арвижуулах эрмэлзэл тэмүүллээр тэдгээрийн хэр зэрэг эзэд вэ гэдэг нь ил тод шалгаран харагдах ёстой. 

<< Яндаж болдоггүй далай шиг

Яасан баян нутаг вэ? 

Ямар их хувь заяагаар

Бид нар эзэн болж төрөв өө >> гэж хэн хүнгүй дуулж явахдаа цагийн аясаар тэр дууны утга хуучирч өрөөсгөл болж байгааг бид эзний ёсоор мэдрэх нь чухал болж байна. 

Яндаж болшгүй баялаг гэж байдаггүй. Юм бүхэн хэмжээ хязгаартай. Арвижуулахгүй бол барагдах хуультай. Нэгжээс ашиглах ашиг шимийг дээшлүүлж, бүтээгдэхүүний чанарыг сайжруулж хамгийн бага зардлаар ихийг бүтээж үндэсний орлогыг арвижуулах идэвх санаачилга гаргадаг баймаажин бид эзэн хүний нэр төрийг хадгална. 

Намын Төв Хорооны санаачилгаар үйлдвэр, албан газруудын 1988 оны тайлан балансад хийсэн эдийн засгийн шинжилгээ, судалгааны дүн бид бүхний хэт засгийн эзэн вэ гэдгийг тодорхой харууллаа. 

Улсын хэмжээгээр жил бүр дунджаар хурааж барагдуулсан өр авлагаас шинээр үүссэн нь бараг арваад сая төгрөгөөр илүү гарсан ноцтой баримттай бид тулгарлаа. Иймэрхүү эзэн олширвол юунд хүргэх вэ? Эзэмшиж хариуцаж, түүний төлөө цалин авдаг мал сүргээсээ малчид алдаж үрэгдүүлж, зүй бусаар хорогдуулж, тэр нь бүр архагшсан учраас сүүлийн үед жил бүр олон арван мянган мал үрэгдсэн баримт гарлаа. Өмнөговь аймгийн Ханбогд сумын << Галбын хөгжил >> нэгдлийн малчид оны эхэнд байсан тэмээн сүргийн 14, 1 хувийг алдаж үрэгдүүлжээ. Өнгөрсөн онд Булган, Дорнод, Хөвсгөл, Өмнөговь аймагт амины малын өсөлт нэгдлийнхээс ихээхэн түрүүлж, нийт малын тоо толгой 39 хувь буурсан байна. Малаа адгуулж, өсгөхөд зориулсан хашаа, худгаас маань байнга хорж хохирсоор байна. Зөвхөн өнгөрсөн онд хориод сая төгрөгийн үнэтэй 1, 2 мянган хашааг акталж, данснаас хассан нь шинээр барьсан нийт хашааны 60 шахам хувьтай тэнцэж байна. Тэдгээрийн бараг гуравны хоёрыг Дорнод, Хэнтий, Хөвсгөл, Сүхбаатар, Булган аймаг эзэлж байна. Нийт уст цэгийн бараг таван хувийг огт ашиглахгүй байна. 

Аж үйлдвэрийн олонхи салбарт ч гэсэн хэрэгцээнээс илүү болон зориулалтын бус, иж бүрдэлгүй саланги тоног төхөөрөмж, сэлбэг хэрэгсэл захиалж ирүүлээд үр ашгийг нь гаргалгүй дарж хөрүүлсээр байгаад эцэст нь акталж устгадаг албан хариуцлагатнууд байгааг эх орны жинхэнэ эзэн гэх үү дээ? Зөвхөн сүүлийн хоёр жилийн байдлаар ачааны болон суудлын дөрвөн зуугаад автомашин, чиргүүлийг харуул хамгаалалт муугаас замд нь тонож 244, 6 мянган төгрөгийн хохирол учруулжээ. 

Улс, хоршооллын болон амины өмчийн харилцаанд хуучин үзэл бодол, хоцрогдсон дадал зуршил зарим талаар ноёрхож тэдгээрийн зааг ялгааг тодорхойгүй болгосноос гадна хамт олны өмчийн сонирхол ч давамгайлах хандлага үе үе илэрдэг байна. Ялангуяа хөдөө аж ахуйн нэгдлийн удирдлагууд өөрийгөө санхүүжүүлэх зарчмаас ухарч, гишүүдийнхээ нийгэм, соёлын зориулалттай барилга байгууламж барих, зарим машин тоноглол авахдаа улсын хөрөнгө оруулалтаас санхүүжүүлэхийг махран хөөцөлдөж өмчийн хоёр хэлбэрийг хольж хутгадаг болсон нь үйлдвэрлэл болон социалист өмчид эзний ёсоор хандах хандлагад сөрөг нөлөө үзүүлж байна. Түүнчлэн хоршооллын өмчийн роль, ач холбогдлыг Дутуу үнэлдэг, амины өмчийг бүхнээс урьдал болгодог, ой мод, байгалийн баялаг, ус ургамал, хөрс шороо, ан амьтдыг эзний ёсоор биш хөндлөнгөөс тохиолон бүрэлгэгч маягаар сүйтгэдэг, завшдаг харш үзэгдэлтэй шийдвэртэй тэмцэж арилгаагүй цагт эх орны жинхэнэ эзэд гэдэг өндөр нэр төрийг ариун байлгаж чадахгүйд хүрнэ. 

Намын Төв Хорооны III ( 1987 оны ) бүгд хурлын үзэл санаа, шийдвэрийн дагуу нийгмийн үйлдвэрлэлийн үр ашгийг дээшлүүлэхийн төлөө бүх нийтийн тэмцэлд хүн бүр бодитой хувь нэмэр оруулж өөрөө удирдах системийг төгөлдөржүүлж, эзэмшсэн машин техник, итгэж хариуцуулсан мал сүрэг, барилга байгууламжийг эзний ёсоор дээд зэргийн өгөөжтэй ашиглах, улмаар арвижуулах, төгөлдөржүүлэх тэмцлийг хүчтэй болгох эх оронч ухамсрыг эх орны иргэн бүрт хэвшил болгоход нам, улс, олон нийтийн байгууллагын бүхий л үйл ажиллагаа, үзэл суртал, соёл, хүмүүжлийн ажлыг бүрэн чиглүүлбэл зохино. Эзэн гэгдэх төдий биш эзэн шиг эзэн байх нь өндөр соёл, том хариуцлага мөн. 

