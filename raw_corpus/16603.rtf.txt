№13 (16603)
1987 оны нэгдүгээр сарын 15
Цөмийн зэвсэггүй дэлхий ертөнц хэрэгтэй!
( М. С. Горбачевын түүхэн мэдэгдлийн нэг жилийн ой ) 

Зөвлөлт Холбоот Улс хоёр дахь мянган жилийн эцэс гэхэд дэлхий ертөнцийг Цөмийн зэвсэггүй болгох, химийн зэвсгийг оролцуулан үй олноор хөнөөх бүх төрлийн зэвсгийг тодорхой үе шаттайгаар устгах тухай даян дэлхийн хэмжээний далайцтай, гүнзгий утга агуулгатай программ дэвшүүлж тавьснаас хойш нэг жилийн ой болж байна. Энх тайвны жил гэж алдаршсан 1986 онд ЗХУ энх амгалан, сайн сайхны төлөө асар их хүчин чармайлт тавьсныг Зөвлөлтийн удирдагчаас саяхан НҮБ-ын ерөнхий нарийн бичгийн даргад явуулсан илгээлтэд үнэмшилтэйгээр тодорхойллоо. 

ЗХУКН бүхнийг хамарсан олон улсын хатуу хяналтын дор зэвсгийг бүх нийтээр бүрэн хураах явдлыг түүхэн зорилт гэж үзэж, түүнийг хэрэгжүүлэхийн төлөө тэмцлийг үргэлжлүүлэхдээ: бүх төрлийн цөмийн зэвсэг туршиж үйлдвэрлэхийг зогсоох, цөмийн зэвсэгтэй бүх гүрэн цөмийн зэвсэг түрүүлж хэрэглэхээс татгалзах энэ зэвсгийн санг нэмэгдүүлэхгүй байж, хорогдуулан устгах замаар ХХ зууны эцэс хүртэл дэс дараатайгаар зэвсгийг бүр мөсөн үгүй хийх явдлыг хэрэгжүүлэх, үй олноор хөнөөх хор төрлийн зэвсэг, түүний дотор химийн зэвсэг үйлдвэрлэхийг зогсоож устгах, шинэ маягийн тийм зэвсэг хийхийг хориглохыг тууштай зорин тэмцэх болно >> гэж ЗХУКН-ын шинэчлэн боловсруулсан программд заасан юм. 

Хүн төрөлхтнийг цөмийн зэвсэггүй гурав дахь мянган жилийн босгыг алхуулъя гэсэн Зөвлөлт Холбоот Улсын хүнлэг энэрэнгүй, Энх тайванч санаачилга олон улсын энх тайвны жилийн зорилго, үйл ажиллагаа, тэмцлийн дайчин уриа нь болсон билээ. 

Цөмийн зэвсгээс хүн төрөлхтнийг, ангижруулах зөвлөлтийн программыг хэрэгжүүлэхэд социалист болон бусад орны Энх тайванч санал, санаачилга, тодорхой алхмууд зэвсэглэлээр, түүний дотор цөмийн зэвсгээр хөөцөлдөгчдийн милитарист оролдлого санаархлыг хазаарлан зогсооход бодитой хүчин зүйл болж байна. Варшавын гэрээнд оролцогч улсуудын Будапештийн зөвлөлгөөнөөс гаргасан Европт ердийн зэвсэглэл, хүчнийг Атлантын далайгаас Урал хүртэлх нутгийг хамруулан иж бүрэн хорогдуулах тухай уриалга нь цөмийн химийн болон үй олноор хөнөөх бусад төрлийн зэвсгийг устгах тухай ЗХУ-ын программыг хэрэгжүүлэхэд чухал түлхэц өгсөн санаачилга мөн. Балканы хойг цөмийн зэвсэггүй бүс байгуулах тухай БНБАУ, БНСРУ-ын санаачилга. Төв Европт химийн зэвсгийг устгах тухай БНАГУ, БНСЧСУ-ын уриалга, Европын умард хэсгийг цөмийн зэвсэггүй болгох тухай Финланд улсын санал, Солонгосын хойгийг бүхэлд нь цөмийн зэвсэггүй бүс болгох тухай БНАСАУ-ын санал, цөмийн зэвсэглэлээр хөөцөлдөхийг даруй зогсоож, сансарт зэвсэг гаргахгүй байхыг уриалсан дөрвөн тивийн зургаан улсын уриалга нь зөвлөлтийн энх тайванч программын агуулгатай нийцэж, цөмийн аюулын эсрэг тэмцлийн цар хүрээг тэлж, хүнлэг энэрэнгүй үзэл санааных нь гүнзгий утга агуулгыг баяжуулж байна. Ази, Номхон далайн улс хоорондын харилцаанд хүч үл хэрэглэх механизм бий болгох, Азийн орнуудын өргөн олон нийтийн төлөөлөгч оролцсон энх тайван, хамтын ажиллагааны төлөө нийт Азийн чуулга уулзалт хийх, түүнчлэн тус тивийн парламентын төлөөлөгчдийн уулзалт зохион явуулахаар БНМАУ-ын дэвшүүлсэн санал ч ЗХУ-ын Программын зорилттой яв цав тохирч байгаа юм. 

Зэвсэглэлээр хөөцөлдөх чиг халдлага саарах биш харин ч түргэсч байгааг Зөвлөлт Холбоот Улс ул суурьтай судлал үзэж, цөм сансрын цогцолборын үндсэн гол асуудлыг шийдвэрлэхийн тулд ЗХУКН-ын Төв Хорооны ерөнхий нарийн бичгийн дарга М. С. Горбачев Исландын нийслэлд АНУ-ын ерөнхийлөгчтэй уулзаж, тал бүрээр бодож боловсруулсан иж бүрэн шинэ санал дэвшүүлж, цөмийн зэвсэг хураах үйл хэргийг урьд өмнө байгаагүй өндөрлөгт гаргаж тавьсан билээ. 

МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга Ж. Батмөнхийн МАХН-ын Төв Хорооны II бүгд хурал дээр хэлсэнчлэн Рейкьявикт М. С. Горбачевын дэвшүүлсэн алсын хараатай, зоримог саналууд нь улс төрийн шинэ сэтгэлгээний үлгэр жишээ мөн бөгөөд Зөвлөлт Холбоот Улс хүн төрөлхтний хувь заяанд маш хариуцлагатай хандаж, цөмийн дайны аюул заналыг эгнэгт устгах шийдвэр төгс байгааг нотлон харуулсан юм. 

Цөмийн туршилтыг зогсоож, химийн зэвсгийг хориглож, ердийн зэвсэглэлийг хорогдуулан, сансарт зэвсэг гаргахгүй байх асуудалд хамгийн хатуу, нягт, харилцан адил нарийн хяналт тавих саналыг ЗХУ гаргахдаа зэвсэглэлийг хязгаарлах, зэвсэг хураах үйл явцын нэн чухал дагалдах арга хэмжээ түүнээс хэмнэсэн хөрөнгө мөнгийг зөвхөн нийгэм эдийн засгийн хөгжилд ашиглахаар зорьж байгаа нь Энх тайванч бодлогын хүнлэг ёсны тод илрэл мөн. 

Зөвлөлт Холбоот Улс цөмийн дэлбэлэлт хийлгүй дангаараа азнасан зоримог, ухаалаг шийдвэрээ хэрэгжүүлж, бүтэн хагас жил цөмийн туршилтынхаа талбайг нам гүм байлгалаа. Хэрэв АНУ мөн энэ жишээгээр цөмийн туршилтаа азнасансан бол дэлхий ертөнц амсхийж, цөмийн дэлбэрэлтийн доргионд хүн төрөлхтөн сэтгэл түгшихээс чөлөөтэй байхсан билээ. 

Цөмийн дайны заналхийллийг анх дэлхий дахинд учруулсан америкийн дайнч бүлгийнхэн гэм зэмгүй жирийн хот Хиросима, Нагасакийг атомын бөмбөгөр чандруу болгосон тэр гунигт өдрөөс хойш дэлхийн цөмийн хүч сая гаруй дахин нэмэгджээ. Дэлхий дахины цэргийн зардал 800 миллиард доллараас даваад байна. Өнөөдөр дэлхийн нэг цэргийг зэвсэглэж, армид алба хаалгахад 20000 доллар зарцуулдаг атал нэг сурагчид ердөө л 380 доллар ногдож байна. 

Гэтэл АНУ цөмийн зэвсгийн санг хязгаарлах нь бүү хэл урьд өмнө хүлээсэн үүргээсээ няцаж, стратегийн тогтвортой байдлыг алдагдуулахыг улайран оролдож, цөмийн зэвсэглэлийг түрүүн тогтоосон хэмжээнээс хэтрүүлэн нэмэгдүүлж, сансрын уудамд цөмийн зэвсэг гаргахаар илэрхий зүтгэж байна. Вашингтон << стратегийн батлан хамгаалалтын санаачилгаар хэрэгжүүлэх зорилгоор 1990 он хүртэлх хугацаанд 30 миллиард доллар зарцуулахаар төлөвлөжээ. Америкийн засаг захиргаа сансрыг милитаричлахаар санаархаж << оддын дайнд >> хүрэх замыг бүхний нүдний өмнө илэрхийгээр засч байна. Империалистууд хөнөөлт зэр зэвсгийнхээ санг шинэ шинэ төрөл зүйлийн пуужин, нисэх онгоц, радарын системээр зузаатган нэмэгдүүлж, тив дэлхийг хамарсан түрэмгийллийн бодлогоо өргөжүүлэхээр улангасч байгаа өнөөгийн нөхцөлд тэдний милитарист оролдлогыг хазаарлан барьж, таслан зогсоох нь амар тайван аж төрөхийг хүсэгч хүн бүрийн хүч чармайлт, тэмцлийн идэвхтэй үйл ажиллагаа, оролцоог шаардаж байна. 

Цөмийн зэвсэг Европ, Америк, Ази тивүүдээс эхлээд манай гаригийн өнцөг булан бүрт заналхийллийн голомт болж, улмаар сансарт гарах аюултай хэтийн төлөв цухалзаж байна. 

Ази, Номхон далайн районыг энх тайван, аюулгүй байдал, хамтын ажиллагааны бүс нутаг болгох гэсэн ЗХУ ба бусад улсын санаачилга, хүч чармайлт, ялангуяа тэнд цөмийн зэвсэг дэлгэрүүлэхгүй байх үзэл санаа нь цөмийн зэвсэггүй, хүчирхийлэлгүй дэлхий ертөнц бий болгох зорилгын нэг чухал бүрэлдэхүүн хэсэг мөн. Ази, Номхон далайн орнуудын Хельсинкийн маягийн бага хурал хуралдуулах тухай уриалга, нийт Азийн чуулга уулзалт хийх санаачилга, Номхон далайн өмнөд хэсэгт цөмийн зэвсэггүй бүс байгуулах тухай Номхон далайн хэсэг орны байгуулсан гэрээнд нэгдэж орсон Зөвлөлт Холбоот Улсын шийдвэр нь Ази, Номхон далайн энх тайван, аюулгүй байдлыг хангаж, өргөн уудам энэ бүс нутаг цөмийн зэвсэг байрлуулахгүй байхад чиглэсэн бодитой алхам мөн. 

Дэлхий ертөнцийг цөмийн зэвсэггүй, хүчирхийлэлгүй болгох зарчмын тухай Делийн тунхаглал нь нөхөр М.С. Горбачевын түүхэн мэдэгдлийн гүнзгий үзэл санааг дахин нотолж, хүн төрөлхтнийг айж эмээх, хардаж сэрдэх зүйлгүй, амар тайван аж төрөх эрхээр хангахыг иш үндэс болгожээ

Афганистанд үндэсний эвлэрэл тогтоох тухай тунхаглал, тэрчлэн зөвлөлтийн цэргийн ангиудыг энэ орноос гаргаж эхэлсэн нь дэлхийн улс түмний итгэлцлийн уур амьсгалд нийцэж байгаа юм. 

МАХН-ын Төв Хорооны II бүгд хурал дээр нөхөр Ж. Батмөнх хэлэхдээ << Манай орноос зөвлөлтийн цэргийн нэлээд хэсгийг гаргах тухай БНМАУ, ЗСБКХУ-ын тохиролцоо нь Ази тивд Энх тайвныг бэхжүүлэх, итгэлцэл, харилцан ойлгох уур амьсгал бий болгох, тив нутгийн улсуудын хооронд сайн хөршийн харилцаа тогтоох зорилгод тулгуурлаж байгаа юм >> гэжээ. Итгэлцэл, харилцан ойлголцох уур амьсгал тив дэлхийд хаврын урь адил улам бүр гүнзгийрсээр байна. 

Хорьдугаар зуун дуусахад арван дөрөвхөн жил үлдлээ. Дэлхий ертөнцийг цөмийн зэвсгээс ангижруулах онцгой хариуцлагатай зурвасхан ийм үед ул суурьтай, ухаалаг хандлага, бодитой тууштай ажил хэрэг юу юунаас чухал байна. Гурав дахь мянган жилийн босгоор хөнөөлт зэвсэг агссан нэг ч улс орон алхан орох бус харин зэр зэвсэг, хуучин сэтгэлгээ, үл итгэлцэх бурангуй арга мэх бүхнээ энэ зуунд нь орхиж, түүнээс эрс шийдэмгий ангижрахыг хүн төрөлхтний үр угсаагаа үргэлжлүүлэх язгуур эрх ашиг шаардаж байна. Зөвлөлтийн энх тайванч, хүнлэг программын эцсийн зорилго, утга учир үүнд оршиж байгаа болохоор тэр нь бүх нийтийн түгээмэл ач холбогдолтой, хойшлуулшгүй хүчин чармайлтаар хэрэгжих ёстой билээ. 

