Тосгоны нэрээс өвчний нэр болсон нь

Одоогоос гучин жилийн өмнө Япон улсын Нийгата муж дахь Минамата хэмээх бяцхан тосгоныхон мөнгөн усны хурц хордлогод өртөж үр удам нь хүртэл эрэмдэг зэрэмдэг болсон эмгэнэлт явдал болсон байдаг.
Уг тосгонд химийн үйлдвэрлэл эрхэлдэг компани хаягдал бохир усаа эндхийн голын усанд нийлүүлдэг байснаас энэ гашуун түүх эхэлж хохирогчдод санхүүгийн нөхөн төлбөр олгох ажил өнөөдрийг хүртэл үргэлжилж байна. Тухайн үед тосгоны муур, нохой, гахайнд үл мэдэгдэх хачин өвчин илэрчээ. Муур нь олноороо галзуурч, далайд унаж үхэх болж. "Муур амиа хорлох боллоо" гэцгээж байсан тосгоныхон удсан ч үгүй өөрсдөө үл мэдэгдэх өвчинд нэрвэгдэж эхэлжээ. Үе мөч нь бадайрч, уруул нь мэдээ алдах, зарим хүмүүсийн хараа муудаж, чих нь дүлийрэх, хөл, гар нь чичрэх, тэр ч бүү хэл тархины сааталд орсон хүмүүсийн тоо ч нэмэгдсээр байсан гэнэ. Зарим хүмүүс галзуурч, ямар ч хяналтгүй орилж бархирах зэргээр тосгоныхон үл мэдэгдэх тахалд өртөх болсон нь эмч нар, судлаачдын анхаарлыг эрхгүй татжээ. Ингээд 1959 оны долдугаар сард Кумамото их сургуулийн шинжээчдийн баг уг өвчний учир шалтгааныг органик мөнгөн ус болохыг нотолсон байна. "Чиссо" корпорацийн химийн үйлдвэр 27 тонн мөнгөн усны нэгдлийг Минаматагийн тохой руу асгасан гэж хожим нь тогтоосон байдаг. Тус үйлдвэр мөнгөн устай хаягдлаараа байгалийг хордуулсаар, тосгонд хордлоготой эхээс төрөлхийн эрэмдэг, мөнгөн усны хордлоготой хүүхдүүд төрсөөр байж. Үе мөч нь мойнийсон, оюун ухааны хомсдолтой, дүлий, сохор хүүхдүүд төрөх болсон байна. Ийм хурц хордлого 1970-аад он хүртэл үргэлжилж, тухайн үед Минамата тосгонд аяллаар очсон Е.Смит гэдэг гэрэл зурагчны фото хальсанд үлдсэнээр зовж шаналсан тэдгээр хүмүүсийн эмгэнэлт дүр зураг дэлхий нийтэд цацагдсан юм. Мөнгөн усны тахалд нэрвэгдсэн уг тосгоныхон 1959 оноос "Чиссо" корпорацийн эсрэг тэмцэж эхэлсэн. Тэд тус корпорациас байгаль орчныг бохирдуулахгүй байхыг, мөн нөхөн төлбөр олгохыг шаарджээ. Үүнийхээ үр дүнд тосгоныхон Эрүүл мэндийн сайдын баталгаажуулснаар насанд хүрсэн өвчтөн жилд 100 мянган иен ( 278 ам.доллар), хүүхэд жилд 30 мянган иен (83 ам.доллар)-ийн нөхөн төлбөр авч байхаар болж нас барагсдын ар гэрийнхэнд нэг удаа 320 мянган иен (889 ам.доллар)-ийн нөхөн төлбөр олгохоор болж байжээ. Хамгийн гунигтай нь 1959-1969 он хүртэлх арван жилийн хугацаанд Японы Засгийн газар тэдгээр зовж шаналсан хүмүүсээ аварч чадаагүйгээр барахгүй дөнгөж 1968 онд л "Чиссо" корпорацийн химийн үйлдвэр мөнгөн усаар байгаль орчныг хордуулахаа зогсоосон байдаг. "Хэдийгээр 1959 онд Японы Эрүүл мэндийн сайд "Минамата өвчин бол төв мэдрэлийн системд нөлөөлснөөр үүссэн хордлогын өвчин бөгөөд үүнд органик мөнгөн ус шууд нөлөөлсөн" гэж мэдэгдэж байсан ч Засгийн газар аюулыг зайлуулах талаар юу ч хийгээгүй. Үүний улмаас муур, нохой, гахай болон хүмүүсийн үхэл 30 гаруй жил үргэлжилсэн юм" гэж судлаачид үздэг юм байна. Энэ корпорацийн химийн үйлдвэр 1932-1968 он хүртэл мөнгөн усны нэгдлээр байгаль орчныг хордуулсан гэж тэд онцолсон байх юм. Тус улсын Үйлдвэр, гадаад худалдааны сайдын шаардлагаар 1959 оны арванхоёрдугаар сард "Чиссо" корпораци хаягдал усаа цэвэршүүлэх төхөөрөмж суурилуулж ерөнхийлөгч Кийчи Ёошика нь төхөөрөмж усыг аюулгүй болгосон гэж нотлохын тулд өөрөө цэвэршсэн гэж таамаглаж байсан төдий уснаас ууж байсан гэдэг. Ингэлээ гээд тосгоноос аюул холдоогүй. Японы Засгийн газрын мэдэгдсэнээр энэ хугацаанд 2,955 хүн Минамата өвчнөөр өвчилж, 1,784 хүн уг өвчний улмаас нас барсан байна. Өвчин анх илэрсэн 1956 оны аравдугаар сард 40 өвчтөн бүртгэгдсэнээс 14 нь нас барсан бөгөөд тухайн үед нас баралт өвчлөлийн тархацтай харьцуулахад 37 хувьтай байсан гэдэг. Мөнгөн усны тахал тосгоныхонд илэрснээс хойш 12 жилийн дараа буюу 1968 онд Японы Засгийн газар дахин дүгнэлт гаргаснаар "Чиссо" корпораци мөнгөн ус хэрэглэдэг үйлдвэрлэлээ зогсоосон байна. 1982 онд Минаматагийн 40 хүн Засгийн газрынхаа эсрэг шүүхэд нэхэмжлэл гаргаж байсан бол 2001 онд Осакагийн Дээд шүүх "Минамата өвчин мөнгөн усны хордлогоос шалтгаалсан гэдгийг тогтоосны дараахнаас Засгийн газар, Эрүүл мэндийн яам хордолтын үйл явцыг зогсоох арга хэмжээ авах ёстой байсан" гэж үзсэн байна. Шүүх "Чиссо" корпорациар нэхэмжлэгчдэд 2,18 сая ам.долларын санхүүгийн нөхөн төлбөр төлүүлэх шийдвэр гаргасан байдаг. Мөн 2004 онд Япон улсын Дээд шүүх Минаматагийн өвчний золиос болсон хүмүүст Засгийн газраар 71,5 сая иен (703 мянган ам.доллар)- ийн нөхөн төлбөр төлүүлэх шийдвэр гаргасан бөгөөд Байгаль орчны сайд нь хохирогчдоос албан ёсоор уучлал хүссэн байна. Ингэж Японы далайн эргийн бяцхан тосгоныхон хэдийгээр золиослогдсон хүмүүсийнхээ хувь заяагаар хохирсон ч хорь гаруй жил тэмцсэнийхээ үр дүнд Засгийн газартаа хариуцлага хүлээлгэж чадсан юм. 
Н.Пагма

