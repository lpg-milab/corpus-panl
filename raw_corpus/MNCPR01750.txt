МАХ-ны машин ярьж байтал ясны машин ажиллаад унадаг. Хачин аа

Цаг цөвүүн болоход шувуу хүртэл буруу дэвнэ... гэх нэгэн сонин үг бий. Хэн ч хэзээ ч хэлсэн юм бүү мэд. Гэхдээ яагаад ч юм сэтгэлд хааяа орж ирээд байдаг болохоор цөөнгүй иш татчихаад байдгаа анзаардаг. 
Бүх зүйл байх байх газраа байж, хүний хорвоогийн эрээн бараан төдийлөн ингэж ёс бусаар гажиж ирээд байдаггүйсэн бол энэ үг лав таг мартагдсан байгаа байх. Монголчууд бид иргэний, эрүүл нийгэм байгуулна гэж их мөрөөддөг. Мөрөөддөгийнхөө хэрээр ярьдаг. Магадгүй цөвүүн гэх дээрх өнгө цагийн аясанд түрлэг нэмж ирээд байдаггүй бол ингэж их ярихын, ингэтлээ их мөрөөдөхийн шалтаг байхгүй байсан биз. Хүмүүс бага инээж байна. Хүмүүс сайхан юм ярихаа байж байна. Хүмүүс дандаа бухимдаж байна. Яагаад гэх асуулт энд утгаа алджээ. Яагаад гэвэл нийгэм маань нэлэнхүйдээ жаргалгүй байна. Нийгмийн жаргал гэж юуг хэлээд буйг маань уншигч авхай та төвөггүй ойлгож байгаа байх. Бидний барьж байгуулах гээд, бүтээж бий болгох гээд өдөржин шөнөжин хэрэлдэж хэлцээд байгаа тэр л зүйл маань шүү дээ. Саяхан нэг уншигч утасдаж байна. -Байна уу. Тоймчдын алба уу? -Тийм байна. Та ямар асуудлаар ярьж байна вэ. -Ямар байдаг юм. Ямар, ямар гэнэ шүү (юу юугүй ийн амандаа бувтнан уурсаж ирснээ гэнэт чанга дуугаар ) Ер нь ямар хэцүү юм бэ. Ядаж нам нь намаараа байж болдоггүй юм бол лам нь ламаараа байгаад өгмөөр байнаа. Чи тэр есдүгээр сувгийг эргүүлээд нэг үз дээ. Пүрэвбат гэж энэ нэг ламанцар одоо болиоч дээ. Бурхан нь ч мэдэгдэхгүй, буг нь ч мэдэгдэхгүй. Байчихаад орохгүй юмгүй боллоо. Та нар нэг дорын улс байж нэгийгээ бараг шоронд ачаад, шороонд булаад хаячихсан байхад тоохгүй улс юм аа ... гэж бухимдан хашгирснаа уншигч маань утсаа шидчихдэг юм байна. Есдүгээр суваг гэж TV 9-ийг хэлсэн байх гэж бодоод яаран сувгаа эргүүлтэл ламбугай нээрээ ярьж байнаа. Манай тоймч Г.Дашрэнцэнгийн бичсэн нийтлэлүүдийг өөрийгөө доромжилсон гэж үзээд цагдаад өгчихсөн тухай мэдэж байсан ч асуудал иймдээ тулсан гэж санаагүй явсан юм. Анхааралтай үзлээ. Олон юм харагдаж байна. Тэгээд ууртай уншигчийнхаа амнаас өөрийн эрхгүй тэсрэн гарч ирсэн үгнээс ичих ч шиг болов. Нээрээ л шувууг хүртэл буруу дэвүүлж чадах цөвүүн цагийн бараан өнгө ягуухан нүүсээр нийгмийг бүхэлд нь бүрхэн иржээ. Хүмүүсийн амнаас сайхан үг унах ховордож, хацрынх нь гэрэл хаашаа ч юм алга болж, бүх зүйл бүүдийн барайж байгаа энэ үеийг болдогсон бол нөгөө дээр үеийн зурагт хуудсан дээр байдаг цагаан морийг унаад алгасч орхихсон. Нээрээ манайд бүх юм байрнаасаа хөдөлжээ. Байрнаасаа хөдөлсөн чулууны зовлонг эх орон минь жинхэнэ эдэлж байх шиг санагдана. Нам нь намаараа байхаа больсон. Энэ үнэн. Монголын бүх хэвлэл бялууртал бичиж байгаа. Манай нам танай нам болсоон, танай нам манай нам болсоон... гэх шог үг хаврын салхиар түрэгдэн доогтой нь аргагүй хийсч явна. Хэлэх үг алгаа. Зүг чигээ ч алдсан. Зүүн баруунаа ч хольчихсон. Одоо лам нь ламаараа байхаа болилоо. Гаднаас нь харахаар лам ч юм шиг, дотор луу нь өнгийхөөр нам ч юм шиг. Зураач нь ч мэдэгдэхгүй, зурхайч нь ч мэдэгдэхгүй. Сүүлдээ ертөнцийн холион бантан болгоныг бичээд байвал сэтгүүлч миний сэтгэлийн тэнхээ хүрэлцэх эсэх ч эргэлзээ төрүүлэх болов. Ямар ч байсан нэг сонинд, нэг хэлтэст өөдөө өөдөөсөө хараад сууж байдаг "өвгөн" сэтгүүлчийн маань амьдралд юу гээчийн жигтэй юм тохиолдоод байгаа талаар уншигч авхай танд энэ удаа аминчлан дуулгахаар шийдлээ. Г.Дашрэнцэн өнгөрсөн намар "Дээдсийн хүрээлэн" сонинд 1937 онд лам нарыг хэдэн зуугаар нь хоморголон хороосон аймшигт аллагын тухай нэгэн нийтлэл бичлээ. Нэлээн ч шуугиан дэгдсэн байх. Тэр мөчөөс хойш л бараа нь ховорхон үзэгдэх болсон. Яав, ийв гэтэл Гандан хийдийн бурханч лам Г.Пүрэвбат нэр төрөө гутаалаа гээд 30 сая төгрөг нэхэмжлээд Баянзүрх дүүргийн шүүхэд өгчихжээ. Яасан ч өндөр өртөгтэй нэр байдаг юм. Ямар ч хурдан үүсээд явчихдаг хэрэг байдаг юм. Юу юугүй л шүүх хурлын зар түгэв. Ингээд яадаг юм бол доо гээд харж байтал манай хүн Баянзүрх дүүргийн шүүхээр шүүлгэхгүй ээ гээд гэдийчихдэг юм байна. Чингэх том шалтгаан түүнд байсан байж таарлаа. Эхний удаагийн шүүх ажиллагаа ингээд бүтэлгүйтчихлээ. За за монгол хүн байна, лам хүн байна. Хэрүүл заргаар яахав гээд орхисон байх нь гэж бодсон. Гэтэл байдал санаж байснаас тэс өөрөөр эргэчихдэг байгаа. Ахиад л мань Даашкаг цагдаа дээр дууддаг юм байна. Ламбугай маань орхимжоо хийсгэж энэ тэрүүгээр гүйсээр байгаад ахин гомдол гаргаж, Эрүүгийн онц ноцтой хэрэг үүсгүүлээд ноцож эхлэв ээ. Тоймч маань энд биш тэнд байх болов. Байдаг газар нь Эрүүгийн цагдаа, Мөрдөн байцаах газар, Хэрэг бүртгэх газар болоод удлаа. Хал үзэж халуун чулуу долоосон ахмад сэтгүүлч маань ийнхүү хаалга хаалганы гадна хэрэгтэн ялтан шиг зогсоод хичнээн ч сарын нүүр үзэв. Бичдэг хүн ийнхүү байцаагддаг хүн болж хувирах нь тэр. Сар шинэ болох гээд байдаг, манай хүн сураггүй. Ингээд битүүний урд өдөр нэг утас цохиод үзсэн чинь бас л цагдаа дээр муугаа үзээд байж байдаг байна шүү. 20646041 тоот зузаанаас зузаан хавтаст хэрэг бүрджээ. Сэжигтнээр шалгаж байна л гэнэ, яллагдагчаар татлаа л гэнэ. Г.Дашрэнцэн сэтгүүлч Г.Пүрэвбатыг ясчин хэмээн нэрийдсэнээс үүдсэн эл хэл ам яван явсаар иймдээ тулжээ. Ясчин гэх үг чухамдаа ямар үг болохыг бид хэрэндээ судлав. Яс юман дээр бараг хүндэтгэлийн шахуу нэр байна лээ шүү гээд хэлчихвэл, ламбугай маань бас л надтай заалдаад унах байх даа. Байдал ийнхүү үргэлжилж байтал бурханч лам Г.Пүрэвбат Төв аймагт автын осол гаргаж манай нэгэн сайхан эрдэмтэн газар дээрээ тэнгэрт хальсан тухай аймаар мэдээ ирэх нь тэр. Харамсалтай хэрэг. Ламтан ямар мэс далайгаад амийг нь авчихсан биш. Ийм иш мухаргүй юманд бид яахин түүнийг буруутгах билээ. Орчлонгийн гай түйтгэр ямар хэлж ирэх биш. Аваар ослоос болж шооконд орсон байх даа хэмээн өрөвдөн бодож суутал ламбугай маань ахиад л цагдаа дээр улаан шарыг намируулсаар залран ирдэг юм байна. Чингэхдээ чивэлт муу Дашрэнцэнг миний сууж явсан жийпний дугуйг сулласан гэж би бодож байна. Холбогдуулж шалга... хэмээн зарлигдах нь тэр. Түүнийхээр бол манай Даашка шөнө дөлөөр гэтэн явж, ламбугайн машины дугуйн боолтыг сулласан юм байх аа. Мөн инээдэмтэй хэрэг шүү. (Тэр чинь 50 хол гарсан хүн шүү дээ) Манай тоймчид тохиолдсон явдал үүгээр дууссангүй. Төд удалгүй шашны сургуульд нь гал тавьсан хэрэгт сэрдэгддэг юм байна. Санваартан маань сандран гүйсээр цагдаадаа иржээ. Шашны сургуулийг минь шатаах санаа гагцхүү гайтай Дашрэнцэнд байсан байж таарна... ээлжит лүндэн ийнхүү буув. Сэжигтэн сэтгүүлч дахиад л ширээний ард суун байцаагдав. Миний "цэрэг" ингээд л машин тэрэгний дугуйн боолт сулласан, байшин сав галдан шатаасан аймаар рецедив амьтан болж хувирсан юм даа. Уншигч авхай та одоо зүрхээ аяархан дарж байгаарай. Бас нэг балай юм дуулгамаар болоод болохгүй нь. Бурханы зураачийг маань бас "буруу номын" хоёр хүн айлгаж дарамтлаад байх болсон гэнээ. Есүс шүтдэг л улс юм байх. Тэр буруу номтнуудыг бас манай тэрслүү тоймч явуулсан гэж хардагдах нь тэр. Сахилтан хүн "сахилгагүй" хүн хоёрын нэр холбогдсон боть хэрэг ийнхүү зузаарсаар. Уг нь анх мань Даашка ясны машин биш, МАХ-ны машины тухай хөндсөн юм ш дээ. Даанч улааны өмнөөс шар нь гүйж ирээд хөгөө дэлгэчихлээ... Нам нь намаараа, лам нь ламаараа... Ёс бус нь биш ёс горим нь дийлж байдаг, хүмүүсийнх нь нүд нь галтай, нэг тийм жаргалтай нийгэмд амьдрахсан даа. 
Б.Ганчимэг
