№140(16730)     
1987 оны зургадугаар сарын 12   
Чанарын төлөө тэмцэл

Манай аж үйлдвэрийн бүтээгдэхүүний чанарыг социалист орнуудын ижил төсөөтэй бүтээгдэхүүний түвшинд хүргэх хариуцлагатай зорилтыг хэрэгжүүлэх замд хамгийн түрүүнд шийдвэрлэх зүйл бол гологдол буюу стандарт, техникийн нөхцөл, хэрэглэгчийн шаардлагад тэнцэхгүй бүтээгдэхүүн гаргахыг шийдвэртэй таслан зогсоох явдал юм. 

<< Ажилчин хүний гараас чанаргүй бүтээгдэхүүн гарах ёсгүй! >> гэсэн хөдөлгөөнийг хамт олны дунд өрнүүлж, үйлдвэрлэлийн бүх шатанд, технологийг хөдөлбөргүй мөрдөн. чанарт тавих хяналтыг өндөр түвшинг байлгаж чадсан газарт согоггүй бүтээгдэхүүн үйлдвэрлэгчдийн эгнээ байнга өргөжиж байгаа боловч зарим салбар, үйлдвэрт гологдлын хэмжээ тууштай буурахгүй, тэр ч байтугай өсөх ч хандлагатай байна. 

Статистикийн мэдээнээс үзэхэд аж үйлдвэрийн салбарт 1936 онд гарсан гологдлын хэмжээ өмнөх оныхоос 16 хувь буурсан боловч VII таван жилийн дунджаас 12, 6 хувь өсчээ. Түүнчлэн 1981- 1985 оны дундажтай харьцуулахад гологдол гаргасан ажилчдын тоо 28, 6 хувь, гологдлоос учирсан хохирлын хэмжээ бараг дахин нэмэгдсэн ноцтой баримт байна. Үйлдвэрлэлийн хэмжээ жилээс жилд өсч байгаа нь гологдлын бодит хэмжээ буурахгүй байгааг зөвтгөх шалтгаан хэрхэвч биш юм. 

Аж үйлдвэрийн салбарт жилд гарсан нийт гологдлын 70 гаруй хувь нь мод боловсруулах, хөнгөн, хүнсний үйлдвэрүүдэд, гологдлоос учирсан хохирлыг 36 хувь нь хэвлэх үйлдвэр, 25, 7 хувь нь хөнгөн, хүнсний үйлдвэрт тус тус ногдож байгаа нь эдгээр салбарт гологдол гаргагчидтай хийх тэмцэл өнөөгийн шаардлагаас ихээхэн хоцорсныг харуулж байна. Ялангуяа Шарын голын Мод бэлтгэлийн аж ахуй, мебель картоны комбинат, арьс шир, ноос, оёдлын үйлдвэрийн нэгдлүүд, талх, чихрийн комбинат, керамик эдлэхүүний комбинат зэрэг газарт бусдаас их хэмжээтэй гологдол гарсанд тэдгээр үйлдвэрийн нал, захиргаа, олон нийтийн байгууллага хатуу дүгнэлт хийх хэрэгтэй байна. 

Гологдлын үндсэн шалтгаан нь юуны өмнө, ихэнх газарт үйлдвэрлэлд оруулж байгаа түүхий эд, материалын чанарыг шалгаж шинжлэхгүй, гаргасан ч << үйлдвэрлэл зогсоохгүй >> гэдэг нэрийдлээр шаардлагаа сулруулдаг, олон үйлдвэрт материал, түүхий эдийн оролтын хяналтын систем тогтоогүй зэрэг дутагдалтай шууд холбоотой байна. Түүнчлэн үйлдвэрлэлийн явцад тавих технологийн болон дамжлага дундын хяналт орхигдсон буюу ор нэр төдий болсон үйлдвэрт ажилчдын сахилга, хариуцлага суларч гологдол ихэсч байна. Бэлэн бүтээгдэхүүний чанарын хяналтын алба, лабораторийн ажилтнуудын харуцлага сул, ажлыг нь үнэлж дүгнэх, цалин хөлс, шагнал урамшуулал олгох систем хуучирсан зэргээс болж тэд гологдол, чанаргүй бүтээгдэхүүн гаргахгүй байхын төлөө тэмцлийн тэргүүн шугамд байх байр сууриа эзэлж чадахгүй байна. 

Гологдлыг үйлдвэрлэсэн ажилчин, түүнийг бүтээгдэхүүний тоонд сэм оруулж төлөвлөгөөний биелэлтэд нэмэрлэхийг эрмэлздэг удирдах ажилтнуудад зохих хариуцлага хүлээлгэхгүй гологдол гарсан тохиолдол бүрийг бригад, хамт олноороо ажил хэрэгч хэлэлцэж, таслан зогсоохгүй байгаагаас дутагдал давтагдаж, улс нийгэм хохирсоор байна. Гологдол, буюу согогтой бүтээгдэхүүнийг мэдсээр байж дараагийн шат дамжлагад шилжүүлбэл зөвхөн хувь хүнд төдийгүй, байгууллага, хамт олны хөдөлмөрийн үр дүнд хэрхэн нөлөөлж байгаа нь харагдахуйц ил тод байх ёстой. Ийм ч учраас ажилчид, инженертехникийн болон дунд шатны удирдах ажилтан бүрийн цалин хөлс, шагнал урамшууллыг бүтээгдэхүүний чанартай шууд уялдаатай байхаар боловсронгуй болгох нь чухал байна. 

Гологдлоос урьдчилан сэргийлэхийн тулд юуны урьд үйлдвэрлэлд чанарын шаардлагыг хангахгүй түүхий эд, материал оруулдаг явдлыг таслан зогсоох үүрэг бүхий оролтын хяналтыг үйлдвэр бүрт бий болгож, чанар шалгах албадын зүгээс үйлдвэрлэлийн энэ шатанд тавих шаардлагыг ихээхэн өндөржүүлбэл зохино. Түүнчлэн шалгагчид, лабораторийн ажилтнаас тавьсан зарчимч шаардлагыг үл тоомсорлож << би хариуцна >> , << үйлдвэрлэл зогсоох эрх хэнд ч байхгүй >> гэх мэтээр дураараа загнадаг удирдах ажилтны ажлын арга барилыг өөрчлөх цаг болжээ. 

Үйлдвэрлэлийн. технологийн дамжлага, ажлын байр бүрт технологийн заавар, карт, схем байрлуулж ажилчдад зааж эзэмшүүлэх, технологийн горимын мөрдөлтийг чангатгах, энэ талаар мастер, цех, хэсгийн болон ээлжийн дарга, үйлдвэрлэл, технологийн албадын үүрэг хариуцлагыг өндөржүүлэх шаардлагатай байна. Дамжлага дундын хяналт, ажилчдаас бие биеийнхээ хийсэн зүйлийн чанарыг гар дамжуулан шалгах, өөрийнхөө хяналтыг сайжруулах явдал согоггүй буюу чанар сайтай бүтээгдэхүүн гаргах үндсэн нөхцөлийн нэг мөн. 

Аж үйлдвэрийн нэлээд салбарт согогтой болон дахин засварлах бүтээгдэхүүнийг анхан шатны бүртгэлд тусгахгүй, түүгээр ч барахгүй гологдлыг бүрэн бүртгэж тооцоолохгүй байгаа дутагдлыг арилгахад бух шатны хяналтын албадын анхаарал төвлөрөх ёстой. Бүтээгдэхүүн бүрийн хэрэглээний чанарын үзүүлэлтийг сорьж турших буюу шинжлэх аргыг тогтоомж, шинжилгээ, сорилтын багаж төхөөрөмж, хэмжин шалгах хэрэгслийн хүрэлцээ, хангамжийг сайжруулах нь согогтой бүтээгдэхүүн гаргахгүй байхад чухал нөлөөтэй юм. 

Чанар сайтай бүтээгдэхүүн гаргадаг хөдөлмөрийн хамт олныг төлөвшүүлэхэд ажилчдын идэвх санаачилгыг өрнүүлэх, чанарын доголдлыг арилгахад чиглэсэн үүсгэл санаачилга, оновчтой санал гаргуулах, түүнийг нь инженерийн талаас дэмжиж туслах, ялангуяа залуу ажилчин, ажилтанд чанарыг эрхэмлэх үзэл бодол, сэтгэлгээ төлөвшүүлэхэд онцгой анхаарах хэрэгтэн байна. 

Үйлдвэр, аж ахуйн газруудын хамт олон, хүн бур чанарын төлөө тэмцдэг байх нь тэдний эх оронч, интернационалч үүрэг, нэр төрийн хэрэг юм. 

