Нийслэлчүүд ээ, утаагүй түлшний үйлдвэрээ хамтран байгуулцгаая

Өвчингүй бол жаргал, өргүй бол баян Монголын ард түмэн бид чинь Монгол Улсын Үндсэн хуулиар баталгаажсан эрхээ эдэлж амжаа юу?
Цэвэр агаар нь хүний амьдралын эх булаг, эрүүл, аюулгүй орчинд амьдрах үндсэн нөхцөл билээ. Гэтэл бид ямархуу бохир агаараар хичнээн ч жил амьсгалж байна даа. Хот суурин газрын агаарын бохирдлын гол буруутан нь эзэд нь хайхардаггүй нүүрс, түүнийг түлэгч нөгөө муу гэр хорооллынхон болоод байна. Энэ асуудлын гол буруутан болсон хар нүүрсийг хэрэглэхээ боливол хотын тэнгэр цэлмэж олон түмэн цэнгэл жаргалыг олчих мэтээр ташаа ойлгож, өөртөө байхгүй ч гадаадаас утаагүй хийн түлш оруулж ирээд асуудлыг шийдчих гэж бас чиг хэдэн жил оролдлоо, утаагүй зуух бүтээж үйлдвэрлээд үүнийг болгочих гэж бас үзлээ, тэгээд баралгүй энэ их утааны 95 хувийг үүсгэж байгаа гэр хорооллыг нүүлгэн зайлуулъя, шөнийн цахилгаан гэж үнэ багатай зүйлийг эд нарт өгье, орон сууц бариад эднийг оруулчихъя гэж зарим нь өгөөмөр зангаар уриалж, тэр байтугай дөрвөн уулын орой дээр хүчтэй сэнс тавиад утааг нь соруулаад авчихъя, Хан уулыг нүхлээд цааш нь утааг нь хөөе гэх мэтээр есөн зүйлийн саналууд гарган төр засагт уламжилсаар, он жил солигдсоор Улаанбаатар хотын гэр хороолол өргөжин тэлсээр, утаа улам өтгөрөн гашуурсаар 2007 онтой золголоо. Утаа хүний эрүүл мэндийг хөнөөх хүчтэй хор болж нийслэлчүүд өөрсдийн тэвчээр, хүлцэнгүй байдлаар дээрээс аврал горьдсоор өөрсдөө бүтээсэн гамшигтаа өртөж хамар амаа даран ханиаж цацан нус нулимстайгаа ноцолдож эмч домч, эмнэлэг сувиллаас холдохоо болив. Одоо яалтай билээ дээ? Юугаар баян түүгээр дайлдгийн адил бид юутай билээ, юуг мэдэх билээ, түүндээ тулж л утааг арилгах нь зөв алхам юм даа. Утааны уг сурвалж болсон нүүрсний талаар бид сайн ойлгох, ойлголцох, түүнийг хэрэглээний соёлын шинэ шатанд гаргах нь цэвэр агаартай орчинг бий болгох гол учиг нь болно гэж бид үздэг юм. Иймд нүүрсний эргэн тойрон дахь асуудлаар саналаа хэлье. Нүүрсний үнэ хямд байгаагийн бас нэг уршиг нь нүүрсний уурхайнууд технологийн шинэчлэл хийх нь байтугай техникээ ч сэлбэх хуримтлалгүй эдийн засгийн хувьд сөхөрч байна. Элбэг юманд нүд хөсөр гэдэг энэ бололтой. Нүүрсний уурхайчдын цалинг 800 ам.долларт хүргэхээр нүүрсний үнийг нэмэгдүүлэх шаардлагатай байна. Нүүрс гэдэг чинь бидэнд дээд тэнгэрээс заяасан үлэмж их хэмжээтэй, асар үнэтэй, дахиж бий болдоггүй баялаг. Нүүрснээс нефть гаргаж болох бөгөөд дизель, бензин, метанол, аммиак, хүхэр гэх мэт химийн бүтээгдэхүүний зэрэгцээ шатах хийг нүүрснээс гаргаж авч байна. Хэрвээ засаг маань нүүрс боловсруулах үйлдвэрлэлийг зөв,шуурхай хөгжүүлэх бодлогыг монгол түмнээ хэмээн хэрэгжүүлбэл монголчууд бид тун удахгүй утаагүй цэнхэр мандалын доор "арабын нефтийн баячуудаас" багагүй хэтэвчтэй толгой дээгүүр алхах хөрөнгөтэй юм шүү дээ. СоЁлт хэрэглээний шинэ шатанд шилжье Өнөөдөр монголчууд амьдралын олонхи зүйл дээр бүр энэ зууны түвшингийн хэрэглээний шинэ шатанд орсон мөртлөө өөрсдийн гал голомтоо бадраадаг нүүрсээ хуучин аргаараа түүхийгээр нь хэрэглэсээр утаандаа хордон давчуурч муужран унадаг болоод байна. Энэ нь ард иргэд бид өөрсдийнхөө төлөө санаа тавьж хамтран зүтгэж энэ байдлыг өөрчлөхгүй бол өөр найдах зүйл бага болсныг цагийн байдал харуулж байна бус уу. Өнөөдрийн хувьд манай улсын агаарын бохирдлыг бууруулах хамгийн энгийн, хямд, шуурхай, боломжтой цорын ганц шийдэл нь одоогийн түлж байгаа нүүрсийг боловсруулаад утаагүй түлш болгон хэрэглээний шинэ шатанд дэвших явдал юм. Заншсан технологи Нүүрсийг утаагүй болгох нь нээлт ч биш, тийм ч түвэгтэй биш, харьцангуй хялбар технологи юм. Энэ нь арвайг тогоонд хуурах, толгой шийрийг хуйхлах, хорхог хийх, бууз жигнэх зэрэг бидний ахуй амьдралдаа хэрэглэдэг дулааны боловсруулалтын арга ажиллагаатай төсөөтэй юм. Нүүрсийг утаагүй болгохын тулд түүнийг хайрч, түлж, жигнэх бөгөөд хэрхэн халааснаас хамаарч нам хэмийн, өндөр хэмийн, түүнчлэн дам жигнэх, шууд жигнэх гэх зэргээр түмэн зүйлийн арга хэрэглэсний дотроос нам хэмийн жигнэх арга нь бидэнд тустай, бид хэрэглэхэд дөхөмтэй тул үүнийг сонгож байгаа юм. Энэ аргын нууц нь агаар оруулахгүй саванд нүүрсээ 500-700 цельсийн хэмд халааж жигнэн задалж нэрдэг бөгөөд энэ үед түүнд агуулагдах хорт бодис нүүрснээс салж ялгаран хий төлөвт байдлаар хоолойд цугладаг юм. Энэ технологийг нам хэмээр нүүрсийг болгох технологи гэх бөгөөд үүнийг 100 гаруй жилийн өмнө Англи, Германы эрдэмтэд анх хэрэглэж эхэлсэн бөгөөд 1928 оноос АНУ-ын эрдэмтэд туршин хэрэглэж утаагүй түлшний үйлдвэрүүдийг олноор байгуулан хүн ардынхаа түлшний хэрэгцээг хангаж байгаад хямд үнэтэй байгалийн хий гарсны улмаас үйл ажиллагаагаа зогсоосон байдаг. Энэ хямд хий Өмнөд Солонгос улс 18 жилийн өмнө ийм үйлдвэрээ хаах шалтгаан болжээ. Одоо эдгээр орнууд нүүрс боловсруулалтын дараагийн шатандаа шилжин ногоон энерги хөтөлбөр хэрэгжүүлж өөрийн орны хийгээд дэлхийн цэвэр агаарын төлөө зүтгэж байна. Нам хэмийн технологиор нүүрсийг хувиргах эрдэм шинжилгээ туршилтын ажлыг бид хийдэг юм. Эрдэм шинжилгээ, туршилт Манай Уул уурхайн хүрээлэн 30 гаруй жил нүүрсний талаар эрдэм шинжилгээний ажил хийж байгаа бөгөөд 22 жилийн өмнө Түлш, эрчим хүчний үйлдвэрийн яамны харьяа Түлш, эрчим хүчний үйлдвэрийн Эрдэм шинжилгээ, зураг төслийн институт байхдаа нүүрсний шахмал түлшний туршилтын үйлдвэр байгуулан ажиллуулж, Дэнжийн мянгын хэсэг айлуудыг цахилгаанаар халаах туршилт хийж Улаанбаатар хотын утааны асуудлыг шийдэх санал гаргасан юм. Тэр үеийн хотын утаа ч одоогийнхоос хамаагүй бага байсан ч сэтгэл түгшээж бид мэргэжлийн хүмүүсийн зүгээс эх оронч санаачилга гаргаж байсан хэрэг. Энэ хоёр туршилтыг цааш үргэлжлүүлэх, нүүрснээс шингэн түлш гаргах туршилтын үйлдвэр байгуулах саналыг олон жил хөөцөлдөж олон хүн хамаг амьдралаа зориулсны нэг жишээ нь эрдэмтэн асан Ц.Цэдэвсүрэн гуайн асар их ирээдүйтэй ажлыг ч нам, төр санхүүгийн талаар дэмжихгүй байсаар тэр хүн мөнх бусыг үзсэн. Иймэрхүү маягаар дээдсүүд нүүрсийг ч тоож ойлгодоггүй, нүүрстэй холбоотой ажилладаг мэргэжил эзэмшсэн бидний ажлын үр дүнг ч тоохгүй байсаар өдий хүрч одоо түүнийхээ үр дүнг махбодиороо мэдэрч байх шиг байна. УтаагҮй тҮлшний Үйлдвэрийг бид байгуулж Чадна Өнөө цагт утаагүй түлшний үйлдвэр байгуулах нь улс төрийн амбицын шалтаг биш, авлигын их урсгалын шалтаг биш, өндөр ашгийн төлөөх бизнесийн шалтаг ч биш, ердөө л хүн ардын амьдралын эрүүл орчныг буй болгох шалтгаан л юм. Утаагүй түлшний үйлдвэр нь эдийн засгийн ашгийн бус, нийгмийн ашиг тусын төлөөх, нийгэм эдийн засгийн системийн хувьд асар их ашиг өгдөг төрөөс дэмжлэг авч оршин тогтнодог үйлдвэр байдаг гэдгийг хөгжсөн орнуудын туршлага харуулж байна. Монголыг авч яваа нь ард түмэн шүү дээ. Манай ардын зүйр үгэнд "Хаан хүний хамаг эрдэм дотроос хайрлах эрдэм нь нэн эрдэм" гэдэгтэй нэгэн адил өнөөдрийн төрийн өндөрлөгүүд, түшээд, сайд нарын нэн чухал эрдэм бол ард түмнээ хайрлаж тэдний эрүүл мэндийг хамгаалахаас илүү зүйл байхгүй бөгөөд утаагүй түлшний үйлдвэрийг байгуулахад сайтар анхааран шуурхай арга хэмжээ авах нь нүдээ олсон буянтай үйлс болох билээ. Агаарын бохирдлоос үүдээд айл өрхийн угаах, арчих, шүүрдэх ажил хэмжээгүй их болж, цаг хүч материалын илүү зардал дийлдэхээ больж айл өрхийн амьдралд бас нэг хүндрэл болж байна. Утаагүй түлш хэрэглэснээр эдгээр зардал чирэгдэл, их ажил багасч хүмүүсийн санаа уужран эдийн засгийн болоод сэтгэл санааны хүнд ачааллаас чөлөөлөгдөх болно. Ийнхүү монголчууд, Монгол Улс даяараа утаагүй түлшний үйлдвэрийн үр дүнг нь нэн богино хугацаанд үзэж амсах нь дамжиггүй юм. Утаагүй түлшний үйлдвэрийг Багануурын дулааны станц, Налайхын дулааны станц, Улаанбаатарын II цахилгаан станцыг түшиглэн байгуулж болно. Жилд 120000 тонн утаагүй түлш үйлдвэрлэх үйлдвэрийн техник төхөөрөмжийн хөрөнгө оруулалтад 1.5 сая америк доллар хэрэгтэй бөгөөд, ийм гурван үйлдвэрт 4.5 сая ам.доллар шаардагдаж байгаа юм. Энэ гурван үйлдвэр нь Улаанбаатар хотын гэр хорооллынхны өвлийн түлшний хэрэгцээг бүрэн хангах юм. Монгол Улсын Үндсэн хуулийн 16.2-т "Монгол Улсын иргэн дараахь үндсэн эрх, эрх чөлөөг баталгаатай эдэлнэ: - Эрүүл, аюулгүй орчинд амьдрах, - Орчны бохирдол, байгалийн тэнцвэр алдагдахаас хамгаалуулах эрхтэй" гэж заажээ. Иймээс эрхэм хүндэт төрийн түшээд минь ээ, Үндсэн хуулийнхаа дээрх заалтыг ухамсарлан ойлгож ард түмэн, хойч ирээдүй үр хүүхдээ гашуун утааны гамшгаас ганц жилийн өмнө ч гэсэн салгах талаар гаргах шийдвэр тань хэдийгээр оройтсон ч хожимдоогүй байна шүү. Энд тэндхийн иймээ тиймээ шоу, элдэв төрлийн өргөмжлөл, найр наадам, орд харш, хөшөө суварганд зарж байгаа мөнгөнөөсөө хагасыг нь ч болов энэ үйлдвэрт нэг удаа зориулна уу. Уурхайн хариуцлагагүй зарим захирал, инженерүүд үйлдвэрийн хэрэгцээний усаараа хэдэн мал хордуулсны төлөө дээлээ нөмрөх шахдаг байтал өчнөөн жил гурван сая хүрэхгүй хүнээ олон арван жилээр нүүрсний утааны хорноос нь салгах ухаан ороогүй ухаангүй ноёд, урагшгүй албатуудыг нь яалтай билээ? ӨӨрсдӨӨ хиЧээе Эзэн хичээвэл заяа хичээнэ гэдэг дээ. Өөрсдөө мөнгө үйлдвэрлэдэггүй мөртлөө ажилсаг иргэдээсээ татвар аван тэнгэр ширтдэг эрхэм түшээдийг зүхэж өөрсдийн эрүүл мэндээ алдахын оронд эзэн хичээвэл заяа хичээнэ гэгчээр иргэд бид өөрсдөө хичээе. Иргэд ээ, нийслэлчүүдээ бид өнөөдөр үйлдвэрлэлийн аливаа хүнд хортой нөхцөлөөс хамаагүй илүү хортой, аюултай нөхцөлд ямар ч хамгаалалтгүйгээр амны хаалт ч үгүй, өрцөө цоолуулах гэж буй хонь мэтээр амарлингуйгаар дээдсийг царайчлан орчлонгийн хоногийг өнгөрөөсөөр байна. Өөрсдийн хийгээд өрөөлийн, үр хүүхдийнхээ эрүүл мэндийн талаар өөрсдөө санаа тавьцгаах цаг ирлээ. Одоо нэн чухал болоод буй утаагүй түлшний үйлдвэрийг хүн бүрийн тусламж, хандив хөрөнгөд тулгуурлан байгуулъя. Энэ үйлдвэрт ердөө л 4,5 сая ам.долларын тоног төхөөрөмжийн хөрөнгө оруулалт шаардагдана шүү дээ. Үүнийг Улаанбаатар хотын амьсгалын замын өвчтэй хүмүүсийн эмнэлэг, эмийн сан руу гүйх зардалтай харьцуулан давхардсан тоогоор тооцоход нэг хүнд ердөө 5000 төгрөг оногдоно гэсэн үг. Нэгэн агаараар амьсгалж буй нийслэлчүүдийгээ өөрсдийн хандив хөрөнгө, сэтгэл санаа, хүч оюунаа нэгтгэн утаагүй түлшний үйлдвэрээ хамтран цогцлоож хамтдаа цэнгэг агаарт элдэв өвчин эмгэггүй, тааваараа амьдрахыг уриалъя. Монгол Улсын Үндсэн хуулийн 17.2-т "Хөдөлмөрлөх, эрүүл мэндээ хамгаалах, үр хүүхдээ өсгөн хүмүүжүүлэх, байгаль орчноо хамгаалах нь иргэн бүрийн үүрэг мөн" гэж заажээ. Ингээд бүгдээрээ үүргээ биелүүлж хандивын хөрөнгөө цуглуулж утаагүй түлшний үйлдвэрээ барья. Утааг арилган, цэнгэг агаараар амьсгалах нь таны энэ үйлдвэрт оруулсан хандив хөрөнгө оруулалтын ногдол ашгаа хүртэж буй хэрэг мөн. Одоогоор энэхүү үйлдвэрийг байгуулах хөрөнгийн найдвартай эх үүсвэр хомс байгааг харгалзан нийт ард иргэдийнхээ дунд "Цэвэр агаар-эрүүл орчин" гэсэн хандивын хөдөлгөөнийг санаачлан өөрсдөө энэ үйл хэргийг шуурхай хэрэгжүүлж эхлэх нь бидний эрүүл мэнд, хойч ирээдүй үе минь эрүүл саруул өсөж бойжих үндсэн угтвар нөхцөл мөн гэдгийг ухамсарлан энэ эрхэм үйлсэд хувь нэмрээ оруулж бидэнтэй хамтрахыг ард иргэд та бүхнээсээ хичээнгүйлэн хүсч байгааг минь хүлээн авна уу. 
Уул уурхайн хүрээлэнгийн Ерөнхий инженер, тэргүүний уурхайчин, зөвлөх инженер, доктор С.Мангал Харилцах и-мэйл хаяг: mangal mvi@yahoo.com 
