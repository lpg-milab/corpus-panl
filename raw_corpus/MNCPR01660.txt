Хашгираан ба хархнууд

Г.Занданшатар, У.Хүрэлсүх нарын залуус УИХ-ыг тараах санал гаргаж эхэллээ. Үүний төлөө тэд ёстой нэгийгээ үзэх гэнээ. "Хадгаламж"-ийн банкнаас тэрбум тэрбум төгрөг алдагдсан ноцтой явдал, Хадгаламж зээлийн хоршоодын хавтгайрсан том дампуурлууд, хохирсон иргэдийн улангассан тэмцэл, уй гашуу, УИХ-ын даргын "дэвтэр зассан" асуудлыг тойрон гэнэт салхи шиг дэгдсэн маргаан зэрэг хэл үг таталсан гайтай асуудлуудаас болж энэ УИХ туйлдаа хүртэл ялзарсан юм байх. Ийм учраас болохоо байсан гэгдэх эдүгээн парламентыг ариун гэгээнээрээ яваа хэсэг нөхөд тэмцэн тарааж, эх орончийн дүрд тоглоцгоох юм гэнэ. Усан онгоцны ёроол цоорч, ус шүүрэн доошилж, живж сүйрэхийн дохио хангинан дуугарч эхэлмэгц хамгийн түрүүн өмхий хархнууд л гарах нүх хайн харсаар байтал нүдний өмнө жирэлзэн гүйлддэг шиг нэр төрөө аль хэдийнэ сэвтүүлж амжсан манай улс төрийн банди нар амиа авч гарахын тулд арчаагүй "барбарос" төлөвлөгөө зохион ийнхүү хэрэгжүүлэхээр хөдөлж эхэлсэн юмсанжээ.
Тэдний энэхүү арга өөрийнх нь хормойд гал авалцаад эхэлмэгц, өрөөлийн хормой руу шүдэнз зуран шидэж, энд тэндгүй утаа уугиулж аваад, тээр харж байна уу, ард түмэн минь ерөөсөө болохоо байлаа шүү дээ гэж байгаа дэндүү арчаагүй өрөвдөлтэй дүрийг бүтээж харагдана. Үнэхээр их хурал тарах нь зөв үү. Энэ асуудал угаасаа тэдний цээжинд эртнээс бөглөрч ирсэн цэр нь байсан гэж үү. Эд үнэхээр манай улсын хамгийн эх оронч хөвгүүд үү... гэх асуултууд асуудлыг анхааралтай ажиглан харж суугаа олон түмний тархинд сум шиг харван орж ирж байгааг гайхах юмгүй. Итгэж болохоор кадруудын өмнөөс олон түмэн ийм тод эргэлзээ шиддэг билүү. Бараг л үгүй дээ. Нөгөө талаас УИХ-ыг тараая гэх энэхүү хашгираан Монголын улс төрд шилжилтийн насны хөвгүүдийг од болгон тодруулаад байх хэмжээний тийм шинэ үзэгдэл билүү. С.Зоригийг алагдсаны дараа Ардчилсан намын хэсэг хийтэй нөхөд УИХ-ыг тараая гэж баахан бархираа л биз дээ. Сум хэмээх Х.Дашзэвэг, С.Билэгсайхан, Ц.Ганхуяг мэтийн нөхдүүд "Ийм аймаар Их хурлыг ерөөсөө тараая, бид л лав эдэнтэй адилхан бохир улсууд биш, бид цэвэрхэн, манай төр үнэхээр баларчээ, бохирджээ" гэж ирэн хашгирч, улс төрийн хархнуудын дүрд тоглож, уран сайхны ядарсан жишээ болон үлдсэн санагдана. Жинхэнэдээ "Хадгаламж"-ийн банкны асуудал, энэ хоршоодын эмгэнэл аль нь ч УИХ-ыг тараахад ямар ч хамаагүй асуудлууд. УИХ хэрэв тарахгүй бол Хүрэлсүх нарын нөхдүүд УИХ-ыг тараахын тулд парламентын хоймор, төрийн өндөрлөгүүд залардаг сэнтийн өмнө суулт хүртэл хийх гэнэ. Ингэж бужигнуулж байгаад ирэх сонгуульд намаа унагана гэж тэд тооцож байгаа аж. Улс төрийн сонгуулиар намаа өвдөг шороодсоны дараа далимдуулж намын толгойд зайдалчихаад байгаа 50 орчим насныхныг хуйгаар нь зайлуулж авах гэнэ. Ингээд нэг хэдэн жил ноцолдож байх зуур цаадуул нь тавилан тавилангаараа талийж, хөвгүүдийн цаг ирэх гэнэ. Хөвгүүд хүрээгээ тэлжээ. Саяхан гудамжныхан хэмээн шүд зуун зүхэж байсан хөдөлгөөний залуустайгаа үгсэж "та нар гаднаас нь, бид дотроос нь тэмцье. Тэгж байж бид энэ төрийг гартаа авна. Бидэнд нас байна, шүд байна" гэсэн аархуу ярианууд дүүрэн уулзалтууд Улаанбаатарын нууцхан Night club-уудад болж байна. Аминдаа цаадуулдаа залуу насаараа аагирхсан биологийн дарангуйлал үзүүлж байгаа юм биз дээ. Үсрээд л найман жилийн дараа Бямбадорж нь ч , Нямдорж нь ч, Шаравдорж нь ч, Баяр нь ч бүгд "байхгүй" болно гэж тэд тооцжээ. Мань хөвгүүд өөрсдийгөө Монголын шинэ цагийн улс төрийн хоёрдугаар үеийнхэн гэж ярьцгааж байна. Бас УИХ-ыг тараах тэдний энэ "барбарос" төлөвлөгөө хэрэгжих явцад дундуур нь сиймхийгээр цэвэрхэн гүйчих магадлалтай ганцхан "дайсан" байгаа гэнэ. Тэр нь Ерөнхийлөгч Н.Энхбаяр. Ямар шүдний өвчин болоогүйдээ л Хүрэлсүхийн амнаас "Бодох хэрэгтэй... энэ дундуур ганцхан хулгайч завшчих гээд байна ш дээ" гэсэн үг унаж байхав. "Барбарос" явсаар энэ Ерөнхийлөгчөөс татгалзах, УИХ-ын ээлжит бус сонгуулийг найман сард явуулж, Ерөнхийлөгчийг парламентаас сонгодог болгох алтан зарлигийг гаргуулж авах аж. Хэрэгждэг бол, хийж чаддаг бол сайхан л зүүд юм. Даанч эд чадахгүй. Эдэн шиг амны нь салиа арилаагүй банди нар чаддаггүй л байхгүй юу. Ганц би ч ингэж хэлээд байгаа юм биш. Гадуур "Ингэж хөөсөрч хөөсөрч эцэст нь Идэвхтэндээ зад загнуулж, Баяртаа баллуулж аваад л унтарна шүү дээ. Зайлуулахыг үхтлээ хүсч байгаа тавин настнууд нь ард нь жартай жарганаа хө гээд яхийгаад байж байна гэдгийг мэддэггүй л юм байх даа. Тэдэн шиг бугнуудыг эдэн шиг банди нар яаж бардаг юм. Далд орох нь байтугай дал наян жил гүнгэрваанд залардаг түүхэн угшилтай улс шүү дээ. Мөн ч гэнэн баагийнууд юм даа" гэх яриа хаа сайгүй шар айрагны ширээн дээр л хийсч явна шүү дээ. Манай хоёрдугаар үеийн баатруудын энэ ядарсан төлөвлөгөөний хамгийн анхан шатны ач холбогдол мөнгө төгрөгний луйварт холбогдож, нүүрэндээ баас цацуулсан МАСЗХ-ноосоо олон нийтийн анхаарлыг холдуулж аврах гэсэн, УИХ-ыг тараана барина гэсэн сенсаци дэгдээж байж жаахан шавартай ус бий болгоод түүгээрээ бохир завааны үүр уурхай болсон холбооныхоо баастай нүүрийг угаах гэсэн л арчаагүй санаа. Тэглээ гээд цэвэршиж аврагдах нь үнэндээ гонжийнжоо болсон. Чин үнэнийг хэлэхэд манай энэ улс төрөөр оролдож яваа залуучуудад улс эх орноо гэсэн зүрх сэтгэл өчүүхэн ч алга. Тэдний толгойд боловсорч ядан яваа дээрх "барбарос" төлөвлөгөөний хажууд УИХ-ыг тараах ёстой гэсэн хатуу итгэл үнэмшилтэй ясны тэмцэгчдийн ярьж хэлж байгаа зүйл хүндэтгэл хүлээх эрхтэй. Цээжнийхээ цаанаас өөрийн эрхгүй түлхэх итгэл үнэмшил, чин ариун мэдрэмжээрээ ямар ч эрсдлийн өмнөөс дуугардаг, амь биеэ зольдог тэмцэгчдийн сэтгэлд эднийх шиг ардын нүдэнд тоос харвуулах санаархал байдаггүй билээ. Тэгэхээр эдэн шиг ардаа зовоож, улсаа зольж албан тушаал, эрх мэдлийн сэнтийний төлөө дайтагсдад итгэж болохгүй санагдана. Улс төрийн жижигхэн хархнуудын энэхүү увайгүй хашгираан үнэн хэрэгтээ ийм л нэг явуургүй жүжиг төдий зүйл харагдаад байна. Яах уу. 
Б.Ганчимэг
