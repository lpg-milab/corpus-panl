Төв аймгийн залуус чууллаа

Төв аймгийн нутгийн залуусын анхдугаар чуулган өнгөрөгч бямба, ням гаригт боллоо. Зуунмод хотноо болсон энэхүү уулзалтад тус аймгийн сумдаас 120 гаруй төлөөлөгч залуу иржээ. Нэг сумаас дөрвөн төлөөлөгч уригдсан бөгөөд залуу малчин, эмч, багш, удирдах ажилтан, оюутнууд нутгаа төлөөлөн ирцгээсэн байв.
Мөн "нутгийн индианчууд" хэмээн өөрсдийгөө нэрлэх хэсэг ч байсан юм. Чуулганд оролцогч малчин залуус хоорондоо дээлээр ижилсэж, энгэртээ мандат зүүсэн нь бусдаасаа идэвхтэй байгаа нь илт. Анхдугаар чуулганы үйл ажиллагаа энэ нутгаас төрөн гарсан төр, нийгэм, урлагийн алдартнуудын залууст хандан хэлсэн мэндчилгээний үгээр эхлэв. Аймгийн Засаг дарга Ц.Энхбат, Шадар сайд М.Энхболд, яруу найрагч Ц.Хулан, хөдөлмөрийн баатар Г.Батмөнх, аймгийн нутгийн залуучуудын холбооны Удирдах зөвлөлийн тэргүүн Г.Сурмаа болон гишүүд мэндчилгээ дэвшүүлсэн юм. Мөн энэ үеэр тус аймгаас УИХ-д сонгогдсон гишүүд иржээ. Чуулганд оролцогчид Улсын баатар Д.Самдангийн хөшөөнд цэцэг өргөж хүндэтгэл үзүүлсний дараа чуулганаар хэлэлцэх асуудалдаа орсон юм. Бизнесийн салбарт одтой яваа залуус нутгийнхандаа амжилтад хүрсэн туршлагаасаа хуваалцаж, тэдний санал бодлыг сонсов. Мөн төрөлх нутгийнхаа хөгжилд хэрхэн хувь нэмэр оруулж, яаж хөгжүүлэх талаар үзэл бодлоо солилцож, үнэтэй саналуудыг нэгтгэн уриалга гаргацгаасан юм. Төв аймагчууд нутгархдаггүй улс. Бид хүчээ нэгтгэж чадахгүй байна. Одоо хаана ч таарсан мэндтэй байж, бие биеэ дэмжин тусалж байхыг тэд уриалж байв. Гурван цаг хуралдсан ч залуус уйдсангүй. Аймгийн сүлд дуу болох "Төв сайхан нутаг" дууг сонсоод хурлаа өндөрлөсөн юм. Энэ дууны үгийг ардын уран зохиолч Ш.Сүрэнжав бичиж, Ц.Нацагдорж хөгжмийг нь зохиожээ. Энэ үеэр зарим төлөөлөгчдийн сэтгэгдлийг сонсоход, Угтаалцайдам сумын төлөөлөгч ЭМШУИС-ийн гуравдугаар дамжааны оюутан Б.Мөнхтуул "Энд яригдсан зүйлүүдийг сумандаа очиж хэрэгжүүлэхийн төлөө ажиллах болно. Залуусыг нэгтгэж, нутаг орноо хөгжүүлэх ажлыг эхлүүлэх нь чухал юм байна гэдгийг ойлголоо. Мөн нэг нутаг усных гэсэн сэтгэлтэй байж, бие биеэ дэмжих хэрэгтэйг ч мэдэж авлаа" гэв. Харин Сүмбэр сумаас ирсэн бага ангийн багш Я.Ичинхорлоо "Залуус биднийг нутаг орныхоо төлөө санаа нэгдэж ажиллавал үйл ажиллагааг нь дэмжин туслах нутгийн ах эгч нар байдаг юм байна. Тиймээс сумандаа очоод залуучуудын холбоо байгуулж идэвхтэй ажиллана" хэмээсэн. Мөн "Хадбаатар сан"-гийн тэргүүн П.Даваажав "Төв аймгийн залуус бид нутгаа хөгжүүлэхгүй юм бол өөр хэн хийхэв. Тиймээс залуустайгаа үг, үйлээ нэгтгэх зорилгоор энд ирсэн" гэж байлаа. Харин орой нь залуус үдэшлэг зохиохын зэрэгцээ азтан залуусыг тодруулан шагнал өгч байлаа. Харин чуулганы хоёр дахь өдөр Манзуширын хийдээр аялж, байгалийн сайханд амрангаа залуус цаашид хийх зүйлийнхээ талаар ярилцсан юм. Төв аймгийн нутгийн залуусын анхдугаар чуулганы хаалтын ажиллагаа Зуунмод хотын төв талбайд болсон бөгөөд энэ нутгаас төрсөн урлагийн алдартнууд ирж ая дуугаа өргөлөө. Тухайлбал, ардын жүжигчин А.Долгор, гавьяат жүжигчин Б.Сарантуяа болон бусад залуу уран бүтээлчид ирсэн байв. "Төв аймгийн нутгийн залуучуудын холбооны нэг жилийн ой тохиож байгаатай холбогдуулан энэхүү чуулганыг зохион байгуулж байна. Бид аймгийнхаа залуусын нийтлэг хүсэл сонирхлыг нэгтгэж, хамтын ажиллагааг өргөжүүлэх зорилготой. Тиймээс цаашид манай холбооны үйл ажиллагаа тогтмол явагдаж, байнга шинийг эрэлхийлж, Төв аймгаа залуусын хүчээр хөгжүүлэх болно" хэмээн тус холбооны Удирдах зөвлөлийн гишүүн Сүнжидмаа хэлж байв. 
Я.МӨНГӨНЦЭЦЭГ
