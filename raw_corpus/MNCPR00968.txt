Нарны зам "Барс"-ын өмч биш

Нарны зам гэж нэрлэж аравдугаар хорооллоос Амгалангийн Чулуун овоо хүртэл үргэлжилдэг замын хөдөлгөөний ачаалал дэндээд байна. Энэ талаар Замын цагдаагийн газрын Олон нийттэй харилцах ахлах байцаагч, цагдаагийн ахмад Ч.Батболдоос тодрууллаа. 
-"Барс" худалдааны төвийн арын Нарны замын зорчих хэсэгт нэлээд ачаалалтай байх болсон. Үүнийг Замын цагдаагийн газар зохицуулж чадахгүй байна уу?
-Нарны зам зүүнээс баруун тийш, баруунаасаа зүүн тийшээ зорчих авто машиныг чөлөөтэй нэвтрүүлэх зорилгоор энэ замыг барьсан. Гэтэл энэ зам дагуу байрласан аж ахуйн нэгжүүд зорчих хэсэг рүү, тухайлбал замын барилга байгууламж руу хэт шахаж өөрсдийн объектыг байршуулснаас зогсоолын талбайн хүрэлцээ муудсан. Үүнийг дагаад ард иргэд зорчих хэсэгт тээврийн хэрэгслээ байрлуулах болсноос сөрөг үзэгдэл гарч байна. "Барс" худалдааны төвөөр үйлчлүүлэгчид ачаа, бараагаа ачиж буулгах гэж очоод Нарны замын зорчих хэсэгт машинаа цувуулаад тавьчихдаг болсон. Тэгээд зам дээр ачаа бараагаа ачна, буулгана. Энэ байдлаа зохицуулахыг "Барс" бөөний худалдааны төвийн захиргаанд Баянгол дүүрэг дэх Замын цагдаагийн тасгаас удаа дараа амаар болон албан шаардлагаар мэдэгдсэн ч арга хэмжээ авахгүй байгаа. 
-Машинаа зорчих хэсэгт тавьж байгаа жолооч нарыг торгох ч юмуу ямар нэг байдлаар хуульд заасан хариуцлага тооцвол энэ байдал арилах уу?
-Хөдөлгөөний аюулгүй байдлыг хангуулах үүрэгтэйнхээ хувьд нэгдүгээр эгнээ хаагаад зогссон жолооч нартай хууль, дүрэмд заасны дагуу мөнгөн торгууль оногдуулж, замын цагдаа хариуцлага тооцож болно. Тэнд хөдөлгөөн зохицуулан, журам сахиулаад явах бололцоо цагдаа нарт алга. "Барс" төвийн цагдаа биш, байнга тэнд зогсоно гэж байхгүй. Жолооч нарыг зорчих хэсэгт машинаа тавилаа гээд торгох биш харин энэ байдлыг таслан зогсоох ёстой. Тиймээс харилцагч байгууллагуудынхаа ачаа, барааг захын арын хаалгаар ачиж, буулгах. Авто машинуудыг зам дээр замбараагүй зогсоохыг хориглох олон нийтийн байцаагч ажиллуулах, шаардлагатай тэмдэг тэмдэглэл байрлуулж, зогсоолоос төлбөр хураамж авахгүй байх хэрэгтэй. 
-"Барс" худалдааны төв зогсоолоо төлбөртэй болгосноор замын хөдөлгөөнд саад учруулаад байна гэсэн үг үү?
-Тийм. Нэг машинаас 200-1000 төгрөгийн хураамж авдаг болсноор ийм байдал үүссэн. Жолооч нар "Манай компани "Барс"-ын зогсоолд машинаа тавь гээд мөнгө өгдөггүй. Би ямар өөрөөсөө гаргалтай биш" гэдэг. 
-Худалдааны төв зогсоолоо ингэж "үнэд оруулсан" нь хууль журманд нийцэж байгаа юу?
-Аль ч байгууллага, аж ахуйн нэгжийн гадна талын талбай бүх нийтийн эзэмшлийнх байдаг. Тэр талбайг төлбөртэй болгож болохгүй. 
-Албан шаардлагыг худалдааны төвийнхөн биелүүлэхгүй хэвээр байвал яах вэ?
-Албан шаардлагыг биелүүлээгүй буруутай этгээдүүдэд Монгол Улсын Замын хөдөлгөөний аюулгүй байдлын тухай хуулийн 19, Захиргааны хариуцлагын тухай хуулийн 25 дугаар зүйлийн долдугаар заалтын дагуу хариуцлага хүлээлгэнэ.
Д.Сүрэн 