№238 (17141) 
1988 оны аравдугаар сарын 4
НИЙГМИЙН БАРИМЖАА, НИЙГМИЙН ХЯНАЛТ

Манай оронд өөрчлөлт, шинэчлэлийн уйл өнөөдрөөс өдөрт хүч авч, социализмд өөрт нь агуулагдаж байгаа давуу тал, бололцоог нээн ашиглах замаар түүний хөгжлийг хурдасгах, төгөлдөржүүлэхэд чиглэсэн үй олны амьд, бүтээлч ажил үйлс өрнөж байна. 

Манай нийгмийн гишүүдийн хувьд эдийн засаг, анги нийгэм, оюун санааны хүрээнд бодит социализмыг улам төгөлдөржүүлэн хөгжүүлэхийн төлөө бүтээлч чин шударгаар хөдөлмөрлөх, ардын эрхт ёс, эрх чөлөөг хүндэтгэх, социалист үзэл суртал, зан суртахууны зарчим, хэм хэмжээг тууштай баримтлах, олон үеийнхний тэмцэл, хөдөлмөрөөр бүтээсэн эд агуурсын ба оюуны баялаг, нийгмийн ололтыг гагцхүү эдэлж хэрэглэгчийн байр сууринаас биш, харин түүнд эзэн хүний элгэн халуун сэтгэлээр хандаж, ариун цагаан хөдөлмөрөөрөө улам арвижуулах тухайд нэгэнт үнэт зүйл болон хувирсан тодорхой чиг баримжаа, байр суурьтай билээ. 

Гэвч социалист нийгмийн амьдралд эгнэгт тогтсон онгон дархан зүйл байдаггүй. Өөрийгөө байнга шинэчлэн төгөлдөржүүлж байх нь социализмын хөгжлийн жам ёс мөн. Ийм талаас нь авч үзэхэд нийгмийн гишүүдийн нийгмийн баримжаа ерөнхий агуулгаараа тогтвортой байхын хамт шинэ шинэ зүйлээр байнга сэлбэгдэж байх учиртай. Эдүгээ улс ардын аж ахуйн салбаруудад төлөвлөлт, удирдлага, аж ахуйг эрхлэн хөтлөх шинэ механизм, мал аж ахуйн үйлдвэрлэлийн хөдөлмөр зохион байгуулалт, хөлс төлөлтийн шинэ систем, аж ахуйн тооцоо нэвтэрч байгаа зэрэг нь эдийн засгийн сэтгэлгээгээ хөгжүүлэх, социалист, авхаалж самбаатай ажиллах өргөн бололцоо нээж байна. 

Ардчилал, түүний хөдөлгөгч хүч болсон ил тод, илэн далангүй байдал бэхжиж, олон түмний ухамсрыг хүнд суртлын дарамтаас чөлөөлж, сэргээн идэвхжүүлж, улмаар нийгмийн гишүүдийн эрхэмлэл, баримжаанд шинэ шинэ зүйл оруулж байгаа нь зүйн хэрэг. 

Улс орны үйлдвэрлэл - эдийн засаг, улс төрийн амьдрал, оюун санааны хүрээнд болж байгаа шинэчлэлийн үйл явц нь хүн бүр нийгэмд эзлэх байр сууриа эргэн хянаж үзэх, ялангуяа бусдын ам, гар хардаг, санаачилгагүй, амарлингуй байдлаас салж, идэвхтэй зарчмыг баримтлахыг шаардаж байна. 

Нийгмийн өмч эзэнгүйдэж Байсан нөхцөлд үүсэн бүрэлдсэн зохисгүй хандлага, муу зуршлыг даван туулж, нийгмийн юмыг эзний ёсоор эрхэмлэх үзэл санааг бататгахад хөдөлмөрийн хамт олны бие даасан байдал, эрх мэдэл нэмэгдэж буй шинэ таатай нөхцөлийг чадамгай ашиглах ёстой. Гэр бүл, хамт олноороо гэрээлэх, түрээслэх хэлбэр, аж ахуйн дотоод тооцоо, чекээр хяналт тавих систем хөдөө аж ахуйн үйлдвэрлэлд нэвтэрч, малчид. механикжуулагчдаас улс, хоршооллын өмчид эзний ёсоор хандах харилцааг бататгахад зохих нөлөө үзүүлж, ухаан зарж аж ахуйгаа оновчтой, ашиг орлоготой хөтлөх шинэ шинэ арга, хэлбэр эрэн сүвэгчилж, хэрэглэхэд үүд хаалгыг нээж байна. Малчин хүн нүүх, өвс тэжээл тээвэрлэхдээ нэгдэл, сангийн аж ахуйгаас машин, трактор шаардахаа больж ердийн хөсгөө гарган хэрэглэхийг чухалчлах, ажилчин эзэмшсэн техникийнхээ хүч чадлыг аль болохоор бүрэн дүүрэн авахыг чармайх болсон нь хүмүүсийн нийгмийн баримжаа, эзэн хүний сэтгэл өөрчлөгдөж байгаагийн илрэл юм. 

Нийгэм - улс төрийн амьдралд ч нийгмийн гишүүдийн баримжаа, идэвхтэй байр суурь улам рольтой болж байна. Ардчилал, ил тод байдал, шүүмжлэл нам, төр. олон нийтийн сайн дурын бүхий л байгууллагын үйл ажиллагаанд улам гүнзгийрч, иргэн бүр эрхээ ч бүрэн эдэлж, үүргээ ч ухамсартай биелүүлдэг байхыг эрмэлзэж, ажил хэрэгт шүүмжлэлтэй, дүгнэлттэй, санаачилгатай хандах шинж чанар нэмэгдэж байна. 

Социализмын дэвшлийн алхам бүр нь үзэл санаа, ёс суртахуун, хөдөлмөрчдийн соёлын түвшинтэй нягт холбоотой бөгөөд бодит байдалд шүүмжлэлтэй хандах нь нийгмийн баримжаа эрс өөрчлөгдсөн хэрэг биш, харин улам тодорхой болон нарийсч байгаа хэрэг юм. 

Манай нийгмийн гишүүн бүрийн нийгмийн баримжааг илэрхийлэгч өөр нэг гол хүчин зүйл нь нийт хүн төрөлхтний эрх ашгийн төлөө тэмцэлтэй салшгүй холбоотой юм. Өнөөдөр цөмийн дайны бүх нийтийн аюулыг манай гаригийн амьдралаас зайлуулах, хүрээлэн байгаа байгаль орчныг хамгаалах экологийн сэтгэлгээ төлөвшүүлэх, ядуу зүдүүгийн туйлыг гэтлэн давах зэрэг хүн төрөлхтний өмнө тулгарсан зарчмын үндсэн асуудлуудыг шийдвэрлэхэд улс төрийн шинэ сэтгэлгээ шаардаж, нийгмийн хоёр өөр байгуулалтай улс гүрнүүд нэг гариг ертөнц дээр эв найртай оршин амьдарч сурах асуудал нийт хүн төрөлхтний соёл иргэншлийн өнөөдрийн гол баримжаалал болж байна. 

Социализм байгуулах үйл явцад нийгмийн материаллаг болон оюуны баялгийг эзэмшигч байхын сайн түүнийг бүтээх, баяжуулах, хөгжүүлэхэд нийгмийн хяналт төдийчинээ хүчтэй байх ёстой. Юуны өмнө нийгмийн хяналт нийгмээ гэх сэтгэл, хөдөлмөр сургалт, ёс суртахуун, эрх үүргийн цогцолбор хандлагаар илэрч, нийгмийн хөгжилд тодорхой хувь нэмэр оруулж байгаа бүтээлч хөдөлмөр, түүний хэрээр нийгмээр хүртэх нийгмийн шударга хуваарилалт нь тухайн хүний хүч хөдөлмөрийг үнэлсэн үнэлгээ болж, тэр нь нэг ёсны нийгмийн хяналт болно. Социализмын үеийн хүний шилдэг зан чанар, онол, улс төр, шинжлэх ухааны өргөн сэтгэхүй, аливаа, асуудалд хандах иж бүрэн бүтээлч шинэ сэтгэлгээ, байнгын эрэл хайгуул, арга барилын өөрчлөлт, олон түмнээс сурч тэдэнд тусалж ажил үйлсийг зохион байгуулахад оюун ухаан, туршлага, арга самбаагаа дайчлах чадвар, соёлч даруу төлөв байдал зэрэг шинэ нийгмийн шинэ хүний эрхэм шинжийг илтгэх үзүүлэлт нь нийгмийн хяналтад хамрагдаж, нийгмийн дотор бие хүнийг төлөвшүүлэх, түүнийг өсгөж хөгжүүлэх, улмаар социализмын оюуны соёлыг баяжуулан бататгах үндэс болж байна. Тэрхүү хяналт өөрөө удирдах, өөрөө хянах зарчмыг төгөлдөржүүлж өөрчлөлт, шинэчлэлийн бодлогоор хэрэгжих болно. 

Социалист нийгмийн баримжаа, нийгмийн хяналт хүнээрээ дамжиж иргэн хүний өсөлт, төлөвшилт, хөгжилд нөлөөлөх онцгой хүчин зүйлийн хувьд зарчмын чухал ач холбогдолтой юм. 

