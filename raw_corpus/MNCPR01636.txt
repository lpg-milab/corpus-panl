Генерал П.Дашийн хар мөр юу дагуулав

"Хэрвээ та тэгшхэн зогсч байгаа бол сүүдэр маань хазгай байх вий гэж санаагаа бүү зовоо" гэсэн дорнын нэгэн мэргэн үг байдаг.
Үүнийг өгүүлэхийн учир гэвэл саяхан нисдэг тэрэгний ослоор Онцгой байдлын 15 эрэлхэг хүү хорвоогоос хальж, 15 ээжийн нулимс, 15 аавын зангирсан хөмсөг, 15 амраг бүсгүйн цээжнээсээ мултрах шахам цохих зүрх, араас нь дагах алаг үрс, ах дүү хамаатан садных нь харууслын гунигийг тээсэн хар өдрүүд одоо үргэлжилсээр байгаа. Энэ үйл явцаас болж Онцгой байдлын сайд нь хэдийнэ суудлаа орхихоо мэдэгдсэн. Яг энэ үед тэргүүн комиссар цолтой, хуучин Хилийн цэргийн генерал байсан П.Даш сонин хэвлэлийн хуудсаар Америк оронд тэнэж явснаа цагаатгахын тулд хүний сэтгэлд бууж, санаанд төрмөөргүй үгсийг хамт ажиллаж буй хүмүүсийнхээ зүг шидлэн, аль хэдийнэ бурхны оронд очсон хөвгүүдийнхээ араас хэрүүлийн бузар шингэсэн шороог ёстой л атга атгаар нь цацжээ. Түүнд ядахдаа талийгаачдынхаа 49 хоногийг гүйцээчих сэтгэлийн тэнхээ байсангүй. Яагаад энэ генерал цагийн мөнхөд бусдынхаа зовлон дээр парад гишгэж явдаг нөхөр вэ хэмээн асуумаар байна. Ний нуугүй хэлэхэд гурван ч байгууллага нийлсэн болоод тэр үү, энэ газар хааяа хэрүүл хараалын бузар үгсээр дүүрдэг байсан гэсэн. Гэхдээ үүнийг Хилийн цэргийн генерал П.Даш ирсэн өдрөөс үүдэлтэй гэж хэн хүнгүй ярьдаг нь ортой байх. Яагаад гэхээр энэ салбарт мэргэжиж, мэргэшсэн генерал О.Үржин, хурандаа Д.Хишигбаатар нарыг ирсэн даруйдаа хууль бусаар ажлаас нь халсан түрэмгийллээс энэ яриа эхтэй юм байх. Мөн энэ хүн яагаад ийнхүү түрэмгий байдаг вэ гэхээр түүний дээр генерал П.Сүндэв гэх нэгэн Д.Идэвхтэн гэх бас нэгэн түрэмгий дарга, МАХН хэмээх түрэмгийгээс түрэмгий байгууллага үе үеийн турш өмгөөлөн хаацайлж ирсэн учир тэрээр түрийнээс дээш өгссөөр толгойд гарсан аж. Товчхондоо гэвэл ийм. Харин генерал П.Даш Хилийн цэрэгт байлдагчаас нь генерал хүртэл цолыг зүүхдээ хамгийн хялбар буюу дээд дарга нартаа долигонох, тал засах, таашаалд нь нийцүүлэх гэсэн замыг сонгож, үүнийгээ ёс төртэйгөөр туулсан бөгөөд өдгөө их аяныхаа төгсгөлд аль эрт ирсэн хэдий ч түүнийг хуучинсаг сэтгэлгээ, төрөлхийн бялдууч зан хоёр нь өргөн өргөсөөр энэ цэг дээр авчирчээ. Өнөөдөр тэр ажлаа өгөхгүй гээд заргалдаж явна. Уг нь цэргийн байгууллагын цэргийн дарга ёсоор "тахимаа" өгчихөөд гэрийнхээ хоймор зул өргөж суумаар хүний нэг яах аргагүй мөн. Гэвч тэгсэнгүй. Тамга тэмдгээ авч зугтаасан гэнэ. Тэгээд нөгөө л шалгарсан аргаараа хэвлэлийнхнийг дуудан миний тамгыг хулгайлчихлаа гээд бөөн хэрүүл дэгдээжээ. Энэ бол өөрийнхөө сүүдрийг тэгш байгаа эсэхэд мөнх эргэлзэж, байн байн түүнийгээ дутуу идсэн чоно шиг эргэн харж явдаг хүний хар хор шингэсэн зан. Бас хүмүүсийн яриа, нөхдийн нь дүгнэлт, хуучирч шарлаагүй шинэхэн намтрын нь хуудас зэргийг сөхвөл тэгж явахаас ч аргагүй нэгэн бололтой нь ил тод харагддаг. Товчхон хэлэхэд тэр араасаа байнга үхэл дагуулж явдаг нэгэн. Өмнөговийн Хилийн отрядад офицер байхдаа "Харуулын байр" гэгчийг анх сэдэж баахан мандаж л дээ. Гэтэл энэ үеэс эхлэн дэглэлт гэдэг чухамхүү хил дээр баригдсан тусгай байранд явагддаг болж, улмаар өс санасан цэрэг нөгөөхөө шөнө унтаж байхад нь "нудардаг" явдал Хилийн цэргийн түүхэнд анх гарч, цаашлаад муу "уламжлал" болон дэлгэрчээ. Саяхан л гэхэд Хөвсгөлд харуулынхаа байранд Мөнхөө хэмээх залуу хоёр нөхрөө хөнөөв шүү дээ. Генерал П.Дашийн араасаа үхэл дагуулсан түүх үүгээр зогсохгүй. Тиймээс түүний зөвхөн Хилийн цэрэгт штабын дарга байх үеийнх нь хар товчооноос цөөхнийг сонгож авъя. 2001 оны гуравдугаар сарын 11-ний өдөр Хилийн 0168 дугаар ангийн бэлтгэл сумангийн байлдагч Ч.Ганзориг цагийн манааны үүрэг гүйцэтгэж байхдаа зэвсгийн агуулахынхаа цоожийг эвдэн орж, гурван ширхэг АКМ буу, 2006 ширхэг АКМ бууны сум хулгайлан оргож, улмаар баригдах үедээ д/х Н.Ганболдын амь насыг буудан хохироож, өөрийгөө буудан амиа егүүтгэжээ. Энэ үед генерал П.Сүндэв, Штабын дарга П.Даш, штабын офицер Лхагвасүрэн нар бие биенээ шагнан, мөрөн дээрх таван хошуугаа нэжгээдээр нэмэх төлөвлөгөөгөө нууцхан боловсруулж байжээ. 2001 оны тавдугаар сарын 15-ны өдөр Хилийн 0168 дугаар ангийн нэгдүгээр сумангийн харуулын дарга д/а Б.Болорбагана хамт үүрэг гүйцэтгэж байсан цэргүүдээ зодож дэглэснээс б/ч Д.Ганболд д/а Б.Болорбаганыг дөрвөн удаа буудаж шархдуулаад өөрийгөө буудаж егүүтгэсэн хэрэг гарав. П.Сүндэв, П.Даш, Ганбаатар, Лхагвасүрэн нарын дарга нар баярлалдаад л. 2001 оны наймдугаар сарын 11-ний өдөр Хилийн 0168 дугаар ангийн тавдугаар сумангийн байлдагч М.Хатансүх заставынхаа даргын сейфнээс АПС гар буу хулгайлан д/т Г.Алтанхуяг, тогооч бүсгүй Л.Гантуяа нарын амь насыг буудаж хохироогоод Заставын дарга а/х Л.Мөнхбат, Харуулын дарга д/а С.Отгонбаяр нарыг буудаж шархдуулсан байна. Энэ үед нэг газраас гурвын гурван ийм ноцтой хэрэг гарчихаад байхад нөгөө дарга нар шагнуулаад л харайлдаж байв. Тэд ямар ч хариуцлага шийтгэл огтхон ч үүрсэнгүй. Яагаад гэхээр хамгаалалт хаацайлалт үнэхээр сайтай байсан агаад ах намын буян ийнхүү толгойг нь илэн өөгшүүлэхээр Хилийн цэргийн дарга нар хэн ч хазаарлаж чаддаггүй хээрийн зэрлэг онгон хулан тахь шиг загнацгаах болсон байна. 2001 оны тавдугаар сарын 31-ний өдөр Хилийн 0132 дугаар ангийн 10 дугаар сумангийн байлдагч Л.Баяржавхлан харуулынхаа дарга Б.Хишигжаргалыг хоёр удаа буудаж, амь насыг нь хөнөөгөөд оргосон хэрэг мандав. П.Сүндэв, П.Даш нарын дарга нар аанай л магтуулсаар үлдлээ. 2001 оны есдүгээр сарын 10-ны өдөр Хилийн 0245 дугаар ангийн 10 дугаар сумангийн байлдагч Д.Сумьяа Бургалтайн хилийн харуулд үүрэг гүйцэтгэж байгаад осолдож, д/а Ц.Батсуурийн амь насыг хохироож, а/б Т.Равданбатыг шархдуулсан хэрэг гарлаа. Хилийн цэргийн генерал П.Даш юу ч болоогүй мэт малилзтал алхалсаар л явав. 2001 оны наймдугаар сарын 24-ний өдөр Хилийн 0277 дугаар ангийн дөрөвдүгээр сумангийн харуулын дарга д/а А.Батжаргал Тувагийн хулгайчдад буудуулан нас барав. Дарга нар таахалзаад л, зүв зүгээр өнгөрлөө. 2001 оны хоёрдугаар сарын 24-ний өдөр Хилийн 0151 дүгээр ангийн хоёрдугаар ротын хөрөөчин а/ч Ө.Гантулга Сэлэнгэ аймагт мод бэлтгэж байгаад модонд цохиулан нас барлаа. П.Сүндэв, П.Даш нар ямар ч хариуцлага хүлээсэнгүй. 2001 оны долдугаар сарын 10-ны өдөр Хилийн 0285 дугаар ангийн гуравдугаар сумангийн ШНА-ны офицер а/д Ш.Алтангэрэл, С.Түмэнбаярыг машинаар мөргөн амь насыг нь хохироов. П.Даш наадамдаад юун шийтгүүлэхтэй мантай. 2002 оны наймдугаар сард Хилийн 0184 дүгээр ангийн байлдагч д/т Ү.Батжаргал хилийн харуулд үүрэг гүйцэтгэж байхдаа буу осолдож, б/ч Д.Түмэнжаргалын амь насыг хохироосон. 2002 оны аравдугаар сард Хилийн 0132 дугаар ангийн байлдагч Д.Баянжаргал Цагаанчулуутын заставт алба хааж байхдаа өөрийгөө боомилж нас барсан. 2002 оны арваннэгдүгээр сард Хилийн 0151 дүгээр ангийн байлдагч Ш.Батсайхан цагийн манааны үүрэг гүйцэтгэж байхдаа бас өөрийгөө боомилсон. 2002 оны тавдугаар сард Хилийн 0245 дугаар ангийн жолооч, харуулын дарга а/ч О.Даваадорж, а/а Ш.Алтангэрэл нар цэрэг тээвэрлэж явахдаа зам тээврийн осол гаргасны улмаас дөрвөн хүн газар дээрээ нас барж, 10 хүн гэмтсэн. Генералууд огтхон ч хариуцлага хүлээсэнгүй. За, за больё. Зүрх муутайхан хүн үүнээс цааш хөврүүлээд байвал лавтай уншиж чадахгүй байх. Харин энхийн цагт яахаараа ийнхүү аавын хүүхдүүд амь насаа алдаад байхад П.Сүндэв, П.Даш нар генерал цолоор шагнуулж, тэдний далайсан газар нь далд орон далдганаж явдаг Лхагвасүрэн гэх нөхөр хурандаа хүртэл цол дэвшчихсэн байх нь үнэхээр гайхмаар. Бас хачирхмаар. Эсвэл ийм олон хүн "дарсны" шагнал юм уу. Өдгөө л гэхэд генерал П.Сүндэв нь Үндэсний аюулгүй байдлын зөвлөлийн нарийн бичгийн дарга болчихсон байх жишээтэй. Генерал П.Даш нь яахаараа Онцгой байдлын тэргүүн комиссар болчихсон хэрүүл уруул хийгээд харайж явдаг байна аа, ноён Ерөнхийлөгч, Ерөнхий командлагч аа. Генерал П.Даш яагаад түрүүнд нь ийм олон аавын хүүхдүүдийн амь насны ард гарчихаад уйлдаггүй байв. Яагаад одоо бас л тодорхой хэмжээгээр өөрөө буруутах ёстой 14 хүнийхээ үхлээр улс төр маягийн юм хийн, хойноос нь уйлагнах болов. Ямар үед түүний нулимс гарч, хоолой зангирдаг, ямар үхлийн үед энэ генералын хөх инээд хүрэн малилзаж зогсдог байна аа. Тэр үнэхээр ардын хүүхдүүдэд хайртай юм бол хилчдэдээ хувцас аваад өгөхийн оронд Хил хамгаалах ерөнхий газар гэх байшингаа гоёв. Тэр үнэхээр ардын хүүхдүүдэд хайртай юм бол хуучин туршлагаараа Онцгой байдлын ерөнхий газар гэх байшинг бараг 800 сая шахам төгрөгөөр гоёж байхын оронд хэдэн ширхэг алсын холбооны хэрэгсэл аваад өгчихгүй яав. Энд нэг зүйлийг хэлэхэд генерал П.Даш хувийнхаа амьдралыг хувьсгалтай хольж хутгаад дажгүй явдаг гэсэн яриа хаа сайгүй тарсан байдаг. Тухайлбал, Хилийн цэргээс гурван өрөө байр авч, утас шөрмөс тавиулсан хэрнээ Хилийн цэргийн барилга хөрөнгө оруулалтын албаны санхүүгийн дарга, өөрийн эхнэр Хоролсүрэнтэйгээ Хилд баригдах ёстой барилга байшингийн үлдэгдэл энэ тэрээс гэх нэрээр Дамбадаржаад зургаан өрөө, хоёр давхар байшин бариад, Хилийн харуулд тавигдах холбооны кабелиас 1000 гаруй метрийг ийш нь татуулсан. Эхнэр нь Хилийн цэргийн тэргүүн хатагтай мэт аяглаж байнга оператив жижүүрийн машин хөлөглөдөг, хурандаа Сэнгээгийн 10 жил хөөцөлдсөн холбооны төслийг тэтгэвэрт нь гаргаж байгаад Энхбат гэгч нөхөртэй булаасан, охиноо Хилийн цэргийн сургуульд ээлж дараалал дайруулан оруулсан, ажилчдынхаа нэвтрэх үнэмлэхний зургийг хүүгээрээ авахуулан бизнес хийдэг байсан гээд тоочоод байвал бас л нэлээд юм гарах шинжтэй. Хамгийн ноцтой нь Хилийн цэрэгт байхдаа тураал гээч юм гаргаж тушаал бууж байсан тэрээр Д.Идэвхтэний сонгуульд үхэн хатан явсныхаа шагнал, П.Сүндэв генералын нөмөр нөөлөг хоёрт эрхлэн жаргаж, бялууран тарвалзаж явсаар цаг үеэсээ үнэхээр хоцорч, сав л хийвэл хов живийн чанартай яриа сонин хэвлэлээр дэлгэн, төрийн ажлыг уландаа гишгэсээр өдийг хүрсэн байна. Хэдий хүртэл энэ хүн хэн нэгний ивээл дор бусдын хүүхдийн амь насаар тоглосоор байх юм бэ гэдгийг эрхэм Ерөнхийлөгчөөс асууя. Яагаад гэхээр "Гамшгаас хамгаалах бэлэн байдлын төлөвлөгөөг" энэ хүн гаргаж, Ерөнхий сайдаар батлуулах үүрэгтэй ч өнөөдрийг хүртэл буюу хоёр жилийн турш энэ үндсэн ажлаа хийсэнгүй. Тэр гадаадад тэнээд л. Ерөнхий сайд хүлээгээд л. Бэлэн байдлын төлөвлөгөөгүй Онцгой байдлын газар гэдэг зэвсэггүй цэрэгтэй ав адилхан зүйл гэдгийг эрхбиш гадарламаар. Гэтэл хамт ажиллагсдаа хэвлэлээр өөлөх болохоор түүнд цаг олдоод байдаг, төлөвлөгөө гаргах болохоор завгүй болчихдог нь тун сонин. Мөн гадаадад жилд найман удаа томилолтоор явах зав олдоод байдаг хэрнээ яахаараа хэдэн муу аврагчдынхаа хувцас хунар, багаж хэрэгсэл ямар байгааг үзчихэж чаддаггүй байна аа. Тэр Онцгой байдлын байшинг 800 гаруй сая төгрөгөөр өөрийн найз Болдын "ЮБЛ" гэдэг компаниар будуулахдаа ууланд 20 литрийн канистартай ус барин гүйх гал сөнөөгч, хүйтэн усанд нүцгэн биеэрээ орох аврагчаа боддоггүй байна гэж асууя. Үнэхээр хэрэг хуучирдаггүй л юм бол энэ хүнээс тэр нэгэн цагт зүй бусаар тэнгэрт хальсан хилчин хөвгүүдийнхээ амийг нэхэн асууя. Тэр ямартай ч төрийн албан дээр хэзээ ч тэгшхэн зогсч ирээгүй тул өөрийнхөө сүүдрийг байн байн харахаас хэтрэхээ больсон байна гэдгийг эрхэм Ерөнхий командлагч мөн, түүний "гал хамгаалагч" Үндэсний аюулгүй байдлын зөвлөлийн нарийн бичгийн дарга П.Сүндэв нарт дуулгая. 
Д.Мөнгөндалай
