Хувааж идээд л... нэгнээ алаад л... эзэн гэж байна уу!

Банк олон уу, зээл авагч олон уу Социализмын үед Монгол улс үндсэндээ ганцхан банктай байв. Олон таван бодолгүй амар байж. Бакнаас хэн нэгэн хувь хүн зээл авах тухай ойлголт байгаагүй юм чинь. Харин хаа очиж бараг айл болгон хадгаламжийн дэвтэртэй байсан юм шүү. 
Тэгээд шаардлага гарвал банкнаас биш хадгаламжийн дэвтэрнээсээ мөнгө "зээлж" авдаг. Илүү дутуу бичиг баримт, магадлагаа, тодорхойлолт шаардагдахгүй байсан. Зах зээлд шилжсэн сүүлийн хориод жилийн дотор Манай улсад шинээр нэмэгдсэн олон салбарын нэг нь банк, хадгаламж зээлийн хоршоо, ломбард, бусад банк бус санхүүгийн байгууллагууд. Тоолж хүчрэхээ болиод удаж байна. Хэдэн мянга гаруй гэх баримжаа тоо хэлдэг юм билээ. Тэгсэн атлаа зээл авах шиг хүнд сурталтай, чирэгдэлтэй зүйл ховорхон. Бүр ашигт малтмалын ч юм уу архины үйлдвэрийн лиценз, америкийн виз авахаас ч хэцүү гэхэд бараг хилсдэхгүй гэлцдэг нь ортой. Амьдрал ахуйгаа өөд нь татахад хамгийн хэрэгтэй нь жижиг зээл. Аль ч улс орон ингэж үзэж, төрийн бодлогоороо дэмждэг. Ийм зээлийг дундаж амьдралтай хүмүүс л авдаг судалгаа бий. Дундаж амьдралаа дээшлүүлэх, үгүй ядаж л тэр түвшингээ хадгалан үлдэхийн тул жижиг зээлийг хүсдэг аж. Тухайн улс оронд дундаж амьдралтай хүн хэдий чинээ олон байна, тэр хэмжээгээр улсын төсвийн зарцуулалт зөв гольдролдоо ордог гэж үздэг юм байна. Өөрөөр хэлбэл, дундаж амьдралтай хүмүүс гэдэг бусдад илүүчилдэггүй юм аа гэхэд бусдаас /төрөөс/ илүү дутуу юм гуйгаад байдаггүй, өөрсдийгөө болгоод явдаг улс. Энэ тохиолдолд төр төсвийнхөө мөнгөнөөс иргэдийнхээ ядуу хэсэгт түлхүү зарцуулах боломж нээгддэг. Харин манайд бол тэс өөр зарчим үйлчилнэ. Төр чинээлэг хэсэг рүү илүү анхаарна. Яагаад гэвэл тэднээр дамжуулан гадаад дотоодын зээл тусламжийг их хэмжээгээр тийш нь шилжүүлж, дундаас нь ашиг унагаах (авлига авна гэсэн үг л дээ) сонирхолдоо хөтлөгдөөд тэр. Бас болоогүй сонгуулийн үед тэднээс "хандив тусламж" авахад нүүр бардам байх гэсэн санаа ч байдаг биз. Түүнийгээ далдлах, цайруулах нөгөө нэг хэлбэр нь нийгмийн нэн ядуу буюу траншейныхан гэгдэх хэсэгт хэд гурван төгрөг зарлагадах. Түүнд үйлчилдэг гол байгууллага нь "Борооны дараах мөөг" шиг олширсон банк, банк бус санхүүгийн байгууллагууд. Уралдаж байгуулаад зогсохгүй өөр хоорондоо өрсөлдөн толхилцохыг яана. "Хоноц хоноцдоо дургүй" гэдэг шиг л юм уу даа. Зээлийн хүү хямдарлаа, зээлийг тань нэг, хоёр цагийн дотор гаргаж өгнө, манай банк лизингийн шинэ үйлчилгээ нэвтрүүллээ, манай хоршоо хамгийн өндөр хүү өгнө энэ тэр гэсэн итгэмээр гоё рекламууд радио, телевизээр байнга цацагдаж байгаа биз. Та итгэж байна уу. Шал худлаа. Хоёр. Зээл ч юм уу, лизинг авах гэж оролдоод үз дээ Лизинг гэж бусад улс оронд байдаг жишгээр бол иргэд ямар нэг эд зүйл авах гээд мөнгө нь хүрэхгүй тохиолдолд уг зүйлийнхээ тодорхой хувийг бэлнээр төлөөд бусдыг нь банкнаас хүүтэйгээр гаргуулж авахыг хэлдэг юм билээ. Бусад зээлээс ялгаатай нь элдэв барьцаа нэхдэггүй онцлогтой. Яагаад гэхээр авч байгаа машин ч юм уу эд зүйлс нь өөрөө барьцаа болдог. Үүнийг л манай банкнууд нэвтрүүлсэн бололтой юм. Сайн хэрэг. Харамсалтай нь лизингийн үйлчилгээ манайд жинхэнэ хэлбэрээрээ хэрэгждэггүй юм байна. Яг л дээр үеийн хүнд суртлын тогтолцоо тэр чигээрээ. Банкны ажилтнууд хувийнхаа мөнгөнөөс гаргаж өгөх гэж байгаа юм шиг л ихэрхүү, дуугарч ядсан пээдгэр амьтад. Саяхан өөрт тохиолдсон нэгэн явдлыг нэмэр хачиргүй тэр чигээр нь жишээ болгон бичлээ. Машин оруулж зардаг нэг компаниас 10 сая төгрөгөөр нэг жилийн хугацаатай лизингийн машин авахаар тохиров. Бүх зүйлийг ном журмын дагуу гүйцээлээ. Бас болоогүй Гандангаас өдөр судраа асуусан гэж байгаа. Товлосон өдрөө бүрдүүлсэн бичиг баримтаа цээж зургийн хамт бариад банкийг зорилоо. Юмыг яаж мэдэхэв гээд орон сууцны ордер, машины гэрчилгээ, гараажийн бичиг гээд өөрт хамаарах эд хөрөнгийнхөө нотолгоог авч очсон хэрэг л дээ. Зээлийн эдийн засагч залуу бичиг баримтыг үзэж байснаа энэ нь хэрэгтэй, энэ нь хэрэггүй гэхчлэн ялгасны дараа хүлээж бай гээд суулгачихав. Юу дутуу болоод хүлээх болсон учрыг асуувал "Дутуу юм алга. Гэхдээ жаахан хүлээдэг юм" гэнэ. Хүлээлээ. Нөгөө залуу ийш тийш яваад л хийх юмаа олж ядан хөлхөх атлаа хариу өгдөггүй хүлээлгээд л байх юм. Арга барагдаад дахин шаардлаа. Тэгсэн эдгээр бичиг баримтаа канондуулаад ирэх ёстой гэдэг байгаа. Түрүүний дэмий суулгаж байхаар... хэмээн бодсоор гарлаа. Канондох газар харин хаа очиж элбэг юм. Буцаад ирсэн чинь "Тог тасарчихлаа, та жаахан хүлээх болж дээ. Уг нь лизингийн машинаа манайхаас авсан бол..." гэхчлэн дүлэгнэсээр хоёр цаг гаруй хүлээлгэв. Миний бүрдүүлсэн бичиг баримтыг шалгахад тог ямар хамаатай байна аа. Үзэж байж болдоггүй юм уу гэвэл "тог одоохон ирэх байх хүлээж бай" хэмээн дургүйцэх маягтай. Ядаж авчирсан мөнгөө тушаачихъя. Халааслаад яваад байлтай биш. Тэртээ тэргүй танайд л тушаах юм чинь гэж учирласан боловч халгаасангүй. Энэ мэтчлэн нааш цааш явуулсаар гурав хоногийн дараа арай гэж хэл амтай, хэрүүл тэмцэлтэй, ажил албаа таслан, дарга даамалд нь хүрч зарга мэдүүлж байж лизингээ авсан даа. Хамгийн хачирхалтай нь барьцаалах хөрөнгө байсаар атал хэрэггүй гэсэн мөртлөө гэр бүлийн гишүүдийн чинь бизнес болон хөтөлдөг бичиг баримт, хар данс, тэмдэглэл бүгдийг шалгаж үзнэ гэж шаардсаныг яана. Яагаад жирийн иргэд банкнаас зээл авч амьдрал ахуйдаа нэмэрлэж чаддаггүйн учрыг ойлгов. Банкнууд бий болоод л байдаг. Өөрсдийгөө рекламдаад л байдаг. Харин цаанаа өөр зорилготой байдаг бололтой юм. Нэгэнтээ банкууд ийм хүндрэлтэй болохоор иргэд хадгаламж зээлийн хоршоо, ломбард нэртэй мөнгө хүүлэгчдийг барааддаг бололтой. Банкууд бол зөвхөн төсвийн хөрөнгө, төслийн мөнгө, зээл тусламжийн олон арван сая долларыг л авч эргэлдүүлэх хэрэгсэл болдог ажээ. Тэр бүгдийн цаана мэдээж төрийн томчуудын "төсвийн цалингаараа" Арабын шейх мэт баяжиж чадаад байгаагийн нууц оршин буй. Гурав. Хадгаламж зээлийн хоршоо юу, мөнгө угаах сүлжээ юу Өнөөдөр бий болсон нөхцөл байдлаас харвал хүний мөнгийг хадгалж, арвижуулж  өгдөг газар л лав биш нь тодорхой болчихлоо. Хүн гэдэгт тухайн ХЗХ-ны захирал, дарга, дээрээс нь залуурддаг нууц ноёд зэргийг оруулбал арай өөр. Тэдний хувьд бол ёстой мөнгөн дунд умбаж, "Хүний юмаар хүүдэгнэх" гэгчийг харин ч нэг үзүүлж өгдөг аж. Миний нэг танил "Глоб кредит" гэх ХЗХ-нд ажилд орсон юм. Тун удалгүй "Энэ газар нэг л биш ээ. Хар л бизнес эрхлээд байх юм. Эртхэн салахгүй бол хэрэгт орж магадгүй юм байна" гэж халаглаж явсан нь өнгөрсөн оны зун л даа. Үнэн байж. Өдгөө тэр ХЗХ дампуурч захирал нь Ганц худагт сууж байх шив дээ. Уг нь хоршоо гэдэг манайх шиг ядруу улс оронд тун ч хэрэгтэй болохыг цөөнгүй улсын жишээ нотолсон байдаг. Түүнийг судалж байгаад л 1998 онд "Хоршооны тухай хууль" батлалцаж байж билээ. Олон ч хоршоо байгуулагдсан. Харин хоршооны нэг төрөл болох хадгаламж зээлийн хоршоо арай хожим, 2000-2004 онд Ерөнхийлөгч Н.Энхбаярыг МАХН-ын дарга бөгөөд Ерөнхий сайд байх үед тусгай хууль гарч, нэмэлт өөрчлөлт орон байж бий болсон. Тэр л үед Улаанбаатар сан, Улаанбаатар банк гэх мөнгө эргэлдэх байгууллагууд төрөн одоогийн Ерөнхий сайд М.Энхболд эх барьж авч байлаа. МАХН-ын үе залгамжилсан энэ хоёр дарга ХЗХ-ны талаар дэндүү сайн мэдэх учир нэрийг нь дурдлаа л даа. Цаашдаа энд тэнд ХЗХ хэд гурваараа нэмэн байгуулагдсаар энэ оны байдлаар 865 хүрсэн ажээ. Монголчуудын маань амьдрал сүрхий дээшилжээ гэж бодохоор байгаа биз. Олсон хэдэн төгрөгөөрөө амьдралаа залгуулаад бас цаана нь илүүчлэн, ХЗХ-нд хадгалуулж, хүүгий нь хүртэх болчихсон гээд бодохоор хэнд ч гэсэн таатай л сэтгэгдэл төрнөө дөө. Харамсалтай нь тийм биш юм байна. Тэдгээр 865 хоршооны 545 нь нийслэлд байдаг тоо гарчээ. Хүн амын тэн хагас нь Улаанбаатарт аж төрдөг болоод тэр биз гэж бодож болох л юм. Тэдгээр ХЗХ-доос зөвхөн 17 орчим нь л "Гэр хорооллын барилгажилт", "Глоб кредит", "Бүтээн байгуулалт хөгжлийн сан" гэх мэт бараг банкнаас том шахуу том хоршоод бөгөөд үүсгэн байгуулагчид нь ердөө дөрвөн том ХЗХ болох, тэдэнтэй Улаанбаатар сан, Улаанбаатар банк, МАХН-ыг санхүүжүүлэгч түүний цаад эзэдтэй ямар нэг сэжүүрээр холбоотой тухай хууль хяналтынхан төдийгүй хэвлэл мэдээллийнхэн хэдийнэ олоод мэдчихсэн зарим нэг сонинд бичээд эхэлчихэж. ХЗХ нэрийн дор мөнгө угаах үйл ажиллагаа явагдаж байгааг дээгүүрээ мэддэг хэрнээ "мэдээгүй царайлан" хааяа нэг телевиз, сониноор "Иргэд минь ХЗХ-нд битгий итгээрэй. Мөнгөө алдчихвал бид хариуцахгүй шүү, хохь чинь болно шүү" гэх маягийн зөвлөгөө өгчихөөд л сууж байсан хэрэг. Бүтэлгүй гэдгийг нь мэдээд "сэрэмжлүүлээд" байдаг мөртлөө хоршоо байгуулах зөвшөөрлийг хэнд ч хамаагүй, бүр залилангийн хэргээр шийтгүүлээд шоронгоос дөнгөж суллагдсан, банк санхүүгийн ямар ч боловсролгүй нөхдөд хүртэл өгөөд байдаг нь хачирхалтай санагдахгүй байна гэж үү. Дээр өгүүлсэн 865 хоршооноос 17 нь хөлгүй баян гэхчлэн тоог эргэцүүлээд үз дээ. Баруун солгойгүй хавтгайруулан зөвшөөрөл өгөөд байдгийн үндсэн шалтгаан нь дээр өгүүлсэн дөрөв буюу түүнээс салбарласан 17-гоо л хаацайлан далдлах арга ажгуу. Яг л газар болон ашигт малтмалын лицензийг хувааж иддэг шиг. Уг нь ном журмаараа бол хууль бусаар зөвшөөрөл лиценз олгосон этгээд хариуцлага хүлээдэг баймаар. Манайд болохоор газрыг ч, ашигт малтмалын лицензийг ч, гадаадад ажиллагч гаргах зөвшөөрлийг ч, хадгаламж зээлийн хошоодыг ч мөн л адил зөвшөөрөл өгөөд байдаг, өгөөд л байдаг. дундаас нь жирийн иргэд л хохирч бүр амь насаа алдаад, гэр бүлээрээ сүйрээд үлдлээ. Зөшөөрөл өгч мутраа зурсан нийслэлийн Засаг дарга, НХХ-ийн сайд, Монгол Банкны ерөнхийлөгч нарын хэн нь ч хариуцлага хүлээнэ гэж байхгүй. Харин ч бүр дэвшээд л, шагнуулаад л, Ерөнхий сайд, Ерөнхийлөгч болоод л. Ийм л төр засагтай өдөр хоног өнгөрөөж байх шив дээ. Цаашаа явах юм уу. 
Олхонууд ШААБАР 


