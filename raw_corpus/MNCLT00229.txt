Л.ДАШНЯМ

ТАНИЛ АЯЛГУУ

	Хайдав дээд сургууль төгссөнөөсөө хойш Москвад хэд хэд дахин ажлаар иржээ. Эхлээд арван жилийн дараа ирсэн болохоор оюутан ахуй цагийнх нь танил дасал газрууд мартагнан, хүн амьтан, хәл хөдөлгөөн ихтэй ч болсон шиг, явж суухад тун төвөгтэй байв.
	Ажлаа дуусаад Калинины өргөн чөлөөн дэх Хүнсний их дэлгүүрээс жаал жуул юм авахаар орж явтал, оюутан үеийнх нь найз охин Олягийн эх Нина Константиновна тэндээс гарч явав. Хайдавыг"миний хүү" гэж дууддаг байсан тэр сайхан ааштай, бүдүүн шар авгай өөдөөс нь яриа байхгүй онож харсан мөртлөө огт тоосон шинжгүй яваад өгчээ. "Хойноос нь очих уу, байх уу? Танихаа больчихсон юм болов уу? ' гэх мэтчилэн тээнэгэлзэн эргэлзсээр зогстол аль хэдий нь холдоод явчихжээ.
	Сургууль төгссөний дараа хоёр нэг жилдээ Олятай захидлаар харилцдаг байсан боловч сүүлдээ цөөрөн цөөрсөөр холбоо тасарсан тул одоо цаадах нь хаана, юу хийдэг, ямаршуу хүн болж, яаж аж төрж суугааг мэдэхээ больсон байв.
	Хэрэлдэж танилцсан буюу ичиж, эмээж уулзсан хүмүүс хожим хойно зузаан андууд болцгоодог гэдэг үг бий.
	Хайдав анх Олятай танилцсанаа санахад одоо ч ичих шиг болдог байв. Нэгдүгээр курст суралцаж байсан жил нь нэг удаа ангийх нь нэг монгол оюутан хичээлээс хожимдон, хонх дуугарсан хойно аахилж уухилсаар орж ирээд хажууд нь суунгуут, цүнхээ онгойлгон "чиний нэртэй ийм нэг сонин бичиг байхаар нь аваад ирлээ" гэсээр тэдний хэн хэн нь учрыг нь олж үл чадах нэгэн сонин "мэдүүлэг" гаргаж өгөв. Энә үед хөгшин профессор лекцээ уншин, юу гэв дээ нэг үг хэлэхэд танхим дүүрэн нирхийтэл инээлдэцгээв. Хайдав ч, нутгийнх нь анд ч өвгөн багш юу хэлээд хүмүүс инээлгэснийг ойлгоогүй боловч хүмүүс даган инээж л суув. Ер нь тэд лекц сонсоод тоотойхон үг ойлгодог байлаа. Тэгээд ч тэвчээртэй чагнан, хажуудах хүнээсээ "будаа идэн" хэдэн үг тэмдэглэх буюу байрандаа очсон хойно хэн нэгнээс нь дэвтэр гуйж хуулж авна. Эсвэл тэр, заасан сэдвийг сурах бичгээсээ хайна, "за энэ мөн!" гэж олж чадвал уншиж ойлгохыг хичээдэг байлаа. Мэдэхгүй үг үй түм тул толь шагайсаар цагийг барах бөгөөд хааяа бас мэддэг үгс хүртэл хоорондоо нийлэхээрээ учир начир нь олдохоо больдог үе ч таарна. Нэгдүгээр курст хүний газар сурна гэдэг тийм л байдаг ажээ. Гэвч яах вэ, өдөр ирэх тусам л эрхбиш дээрдсээр байжээ.
	Тэр удаа нутгийн хоёр найз нөгөө хуудас цаасныхаа учрыг олох гэж оролдоод оролдоод дийлсэнгүй. Тэгэхээр нь хажууд суугаа нэгэн оюутанд үзүүлбэл цаадах нь цаасан дээр нэгэн бай шин дүрслэн, дээр нь "Почта" гэж том гэгч нь бичээд, тийшээ орсон хүн нэг том юм тэврээд гарч ирж байгаагаар зураад "понимаешь?" гэж шивнэснээ "Почта" гэдгийг тодотгож, доогуур нь зураад, "вот сюда иди!" гэв. Хайдав сая учрыг гадарлан
	-Илгээлт л ирсэн юм шиг байна. Хичээл тараад хоёулаа шуудангаар дайръя тэгэх үү? гэж найзаасаа гуйв. 
	-Би завгүй. Элчин рүү айлд очно. -Чи Элчин сайдын яамаа олдог болоо юу? -Ололгүй яах юм бэ?
	-Ямар мундаг юм бэ? Би айгаад хаашаа ч гарахгүй байгаа. Чи ажилтайгаас хойш одоо яая гэх вэ би л ганцаараа шуудан руу очихоос. Олох байгаа?
	-Ололгүй яадаг юм бэ? Байраа хүрэлгүй хоёр буудлын өмнө буучих. Тэгэхэд чинь ягурдаас чинь хараад байж байгаа!
	Хайдав хичээлээ тараад шуудан руу очив. Нөгөө бичгээ хүнд үзүүлсээр арайхийн "илгээлтийн тасаг" руу очиж дугаарлан зогссон олон хүнтэй нийлэв.
	Зарим хүн юм хүлээн авч бөөн баяр болж байгаа бололтой инээд алдан, зарим нь бяцхан модон хайрцганд явуулах юмаа хийж, хүлээн авах хаягий нь томоор нямбайлан бичиж байгаа харагдана.
	Хайдав "Надад одоо хэнээс юу ирдэг юм бол доо?" гэж гайхаж зогсов.
Урт дараалал богиноссоор Хайдавын ээлж ч боллоо. Нэгэн чөргөр туранхай авгай бичгийг нүднийхээ шилэнд ойртуулан харснаа юм ч хэлсэнгүй гүйгээд явчихав.
	Удалгүй цагаан цуу ямбуугаар бүрсэн бяцхан модон хайрцаг тэвэрсээр ирлээ. Харвал, дээр нь Хайдавын хаягийг хортой харандаагаар муруй саруй татлан, Увс аймгийн Хяргас суманд суугаа ээж Тойсонгоос чинь хэмээн буцах хаягийг нь жигтэйхэн томоор, дэндүү муухай бичсэн харагдав.
"Хаягий нь ингэж бичих гэж дээ!" хэмээн Хайдав оросуудаас ичингүйрэн тэр дороо бушуухан шуртхийгээд гарах гэтэл нөгөө авгай
	-Задал! гэж байгаа бололтой дохив. Хайдав "дотроос нь юу л гарч ирж халаадаг бол" гэхээс улам ч ичих шиг болон, ичсэндээ бүрсэн цуу ямбууг нь бушуухан цуу татан урж байтал нэг өндөр өвгөн
	-Не надо, зачем так! гэснээ Хайдавыг хойш болгон даавууг аятайхан ханзлаад, халааснаасаа багшаархан бахь гарган хайрцагных нь тагийг нээж өгөв. Хайрцагнаас харин ч санасных иймээ тиймээ элдэв юм гарсангүй. Баруун аймгийнхны хийж заншсан эв хавгүй том том шаргал ааруулаар дүүргэжээ.
Үйлчлэгч авгай түүийг нь нарийн саваа модоор нааш цааш хөдөлгөж үзээд
	-Что это такое? Что с ними делают? (Юу юм бэ? Үүгээр юу хийдэг юм бэ? ) хэмээн сонирхон шалгаав. Нэг нь тэндээс Хайдавын өмнөөс
	-За яах вэ дээ, үндэснийх нь л нэг идээ, амттан байгаа биз дээ! гэх шиг болов. Хайдав ичиж ичиж
	-Ааруул... гэж аяархан хэлбэл нөгөө авгай
	-Арул, арул! Юу нь ч юм бэ, чөтгөр бүү мэд. За аваад яв! гээд дараагийн хүн рүү хандав.
	Хайдав хайрцагтай ааруулаа бушуухан эмхлүүлсэн болоод ухасхийх зуураа дугаарын олон дотроос өөрийн нь курсын нэгэн зүс үзсэн охин сүрхий сонирхсон байртай инээмсэглэн харж зогсоог анзаарав.
	Хайдав урьд нь түүнийг "ямар хөөрхөн охин бэ!" гэж бахдан хардаг байжээ. Тиим ч болоод тэр үү, ёстой ичих нүүрээ хийх газаргүй болов.
	Шуудангаас гараад нэг мэдсэн хаашаа ч юм бэ алхчихсан, эрээд эрээд байраа оломгүй болчихсон байлаа. Хүнээс асууя гэтэл хайрцагтайгаасаа ичин, дэмий л нэрэлхсээр баахан цаг барав. Хажууд нь хүн ядаж явахад бас гэгээ тасран, улам улам харанхуй болж байсныг ч хэлэх үү, айдас ч төрөх шиг болно. Өмнөөс ирж яваа хүнээс зориг гарган байраа асуухаар шийдэв. Тэгээд хэн ирж явааг нь ч

анзаарсангүй шуудхан л мэдэх мэдэхгүй санаанд орсон үгсийг эвлүүлэн оюутны байр хаа байгааг асууж орхив. Гэтэл цаадах нь
	-Та чинь юу болж байна? Энә л байна шүү дээ! гэж дөнгөж саяхан дэргэдүүр нь өнгөрсөн өндөр байшинг заав. Тэр зүг рүү харвал байр нь нэг л биш шиг санагдав. Зам зааж өгсөн хүүхэн
	-Ан, понятно! Вы навернос этой стороны не знаете? (аа ойлголоо, та энэ талаас нь мэдэхгүй байгаа бололтой) гэснээ, - Намайг дагаад яв! гээд түрүүлэн алхав.
	Очиж очиж нөгөө л нэг курсынхаа охиноос байраа сураглачихсан байснаа Хайдав сая мэдэн, бүр балгардаад худлаа хэлэх хүнд өмнөх замаа ч харахаа болив.
	Тэр бол хожим нь хэдэн жил үерхсэн нөгөө Оля нь байжээ.
	Хайдав Москвад дараа нь нэг ирэхдээ Нина Константиновнатай бас л тохиолдлоор таарсан боловч харамсалтай нь дахиад л уулзаж чадалгүй өнгөрөв.
	Метронд орохоор уруудаж явтал нөгөө талын шатаар Нина Константиновна өсгөж явжээ. Ядаж тэр нь хамгийн гүн метро байсан болохоор эргэж гараад, хойноос нь хөөж олно чинээн бодохын ч нэмэргүй байв.
	-Нина Константиновна аа, сайн байна уу? гэж Хайдав хүн хараас ичиж зоволгүй чанга орилон мэндлээд, гар даллавал Нина Константиновна түүнийг таньсан уу үгүй юу, эсвэл ёсыг бодон найрсаг байдал үзүүлсэн үү,
	-Сайн, сайн байна уу? гээд мөн л гар даллаад өнгөрчээ.
Хайдав дахиад л Олягийн талаар сураг гаргаж чадсангүй.
	"Өдийд хүн хартай суугаад, охин цагийнхаа нэрийг аль хэдийн солио биз дээ!" гэж бодов.
	Оля оюутан байхдаа гайхмаар нүүрэмгий, нөхөрсөг, туйлын энгийн охин байжээ.
	Хайдав нутгаасаа илгээлт аваад ичиж мунгинаж явсан тэр нэг оройноос хойш тэр хоёр хааяа мэндийн зөрөөтэй болж, нэг курсын оюутнуудын хувьд хожим нь эрхбиш нэр нэрээ мэддэг болжээ.
	Дөрөвдүгээр курст орсон хойно Оля нэг удаа Хайдавыг харангуут баясгалантай мэндэлснээ 
	-Хайдав, чамд үндэсний чинь паспорт бий юу? гэж танимгайрхан асуужээ. Хайдав гайхах шиг болж
	-Ямар паспорт? Бидэнд гадаад паспорт, өөрөөр хэлбэл, гадаадад явахад олгодог паспорт л байдаг юм гэвэл цаадах нь
	-Тэрнээс чинь чамайг монгол хүн, гадаад хүн гэдгийг мэдэж болно биз дээ? гэж лавлав.
	-Бололгүй яах юм бэ!
Оля баярлан
	-Чи намайг уучлаарай! Би "Хуучин кино давтан үзүүлдэг театрт гадаадын хүнд билет оочиргүи өгдөг" гэж дуулсан юм. Тэнд одоо Чарли Чаплины тоглосон дуугүй кино гарч байгаа гэсэн. Чи надад тусалж чадах уу? Тусална гэдэг маань хоёулаа чиний паспортаар билет аваад кино үзье гэсэн санаа шүү дээ! гэв.
Хайдав дуртай зөвшөөрч
	-Яриа юу байх вэ. Тэгээд хэзээ явах юм бэ? гэвэл
	-Хэзээ л бол хэзээ. Өнөөдөр ч болно. Харин чамд зав бий юу? гэж асуухдаа Оля "завтай л байж үзээсэй!" хэмээн залибарч буй мэт харагдав.
	-Явъя, явъя! Хэдэн цагаас юм бэ?
	-Орой 8 цагаас,
	-Хаана уулзах вэ?
	-Кино үзэх газраа л уулзъя. Чи тийшээ яаж очихыг мэдэх үү. Би чамд заагаад өгье.
	Оля "хуучин кино давтан үзүүлдэг кинотеатр" руу очих хамгийн дөт замыг Хайдавт зааж, цаасан дээр зурж өгөөд, тэр хоёр болзсон цагтаа уулзахаар салав.
Орой нь Оля Хайдавын паспортыг авч үзээд
	- Өө ямар гоё паспорт вэ? Үүгээр бид хоёрт дор нь билетөгнө! гэснээ дугаарлаж зогссон олон хүний хажуугаар их л бардам алхлан касс руу очив.
	Хайдав араас нь зүрх муутай хулчгархан дагасаар мен л касс руу очлоо.
	Кассны бяцхан цонхоор хоёр том цагаан шил мэлсхийн, манцгар ягаан гар гарч ирээд, нөгөө паспортыг нь шурдхийн аваад цааш орчихов.
	Тэгснээ хором хэртэй болов уу үгүй юу
	-Бид ийм паспортаар билет олгодоггүй! гэж сөөнгө яхир дуу сонсдов.
	Оля түүний уурыг аль болохоор хүргэхгүйг хичээн
	-Энэ чинь гадаад паспорт шүү дээ эгчээ! гэж аялагхан хэллээ. Бүдүүн авгай:
	-Тэр ямар хамаатай юм бэ? Паспорт нь билет авах зиндааных биш байна. Бид зөвхөн дипломат паспортаар л оочиргүи үилчилнэ! гээд паспорты нь эргүүлж өгөнгөө нүүр нь час улайн юу юугүй буцаж зугтах шахан зогсож буй Хайдавыг олж хараад
	-А это кто! Твой друг что ли? (За энэ чинь хэн гээч бэ? Чиний найз майзуу? ) гэж нүднийхээ шилийг өөдлүүлэн малигар өргөн духан дээрээ тогтоож ирээд л асуув.
	Оля ухайн тас өлгөн авч
	-Тийм. Миний найз. Гадаадын иргэн. Монгол хүн! хэмээн бахархангуй өгүүлэв.
	-Монгол оо? гэж авгай дуу нь аятайхан болсноо
	-Монгол, тэгээд чиний найз юм бол одоо яая гэх вэ! Иим хоёр хөөрхөн найзад нэг удаа туслахаас горьгүй ээ! Аль мөнгө өө? гэх нь тэр шүү.
	Чарли Чиплины кино гэдэг танхим дүүрэн инээдэм гэсэн үг байжээ. Хайдав Оля шиг Чаплины хөдөлгөөн бүрийг ойлгон, аяг маяг бүхний нь даган инээд алдаж чадахгүй суулаа. Нааш цааш годройтон, унаж тусан, хәл гараар нугастай юм шиг нахис тохисхийн, бөгс хондлой, тархи толгойгоор мөргөж түншин, нэг хүнийг чадаж даапаалах бүрд инээд алдаж сууна гэдэг түүнд нэг л ойлгомжгүй, бодоход тэгж суух нь л харин инээдтэй юм шиг санагдана. Тэгээд ч хажууд нь урьд өмнө сэтгэлдээ ч болохноо таалж дотночилж явсан, танихгүй бүсгүй сууж байгаа нь дэндүү гайхалтай, гэрэвшиж зовмоор ч юм шиг, баярлаж хөөрмөөр ч юм шиг, дасаж эвлэрэхэд нэг л хэцүүхэн байжээ.
	"Оля яагаад надтай цуг кино үзье гэж бодсон юм бол? Эсвэл эхлээд надаас паспорты нь гуйя гэж бодсоноо яаж ч дан паспорты нь гуйх вэ дээ гэж санасан юм болов уу? Хэрэв зөвхөн л паспорт л хэрэгтэй байсан юм бол ямар гадаадынхан мундсан биш хэнээс ч гуйсан болно шүү дээ? !" гэх мэтчилэн олон юм бодож суув.
	Хайдаваас өөр хүн бол инээдмийн кино үзэж суугаад, тэр тусмаа Чарли Чаплины киног үзэж суугаад иймэрхүү хөндлөнгийн юм бодож суухгүй нь лав бизээ. Гэвч Хайдав Олягийн тухай, тэр нэг ичиж зовсон оройны тухай бодохгүй байж чадсангүй.
	Кино тараад Оля түүнд баярласнаа илэрхийлэн, "би танай байраар айлчилж ирнэ ээ. Чи ч гэсэн манайхаар зочлоорой" гэж урив.
Нээрээ ч нэг өдөр Хайдав байрандаа баахан оймс моимсхон элдэв угааж арчих, оёж хатгах юм овоолчихсон, цоорхой онгорхойг нөхөж, "субботник" хийж суутал гадаадын нэг оюутан
	-Тан дээр зочин ирсэн байна. Жижүүр таныг өөрөө ирээд дагуулж ор! гэж байна гэв.
	Хайдав нөгөөх угаах арчих юмаа янзальюу гэснээ "За хэн л байв гэж. Бодвол Хүрэл ах л байлгүй!" гэж бодон, тэр чигтээ гүйж гарав. Гэтэл түүн дээр Оля нэг найз охиноо дагуулсаар зочлон иржээ.
	Хайдав тэдэнд орох зөвшөөрөл бичүүлээд
	-Та хоёр яаралгүй орно уу? Би өрөөгөө жаахан янзлаатахъя. Иим их хүндтэй зочид ирнэ гэж үнэндээ санасангүй гэвэл цаадуул нь бие бие рүүгээ харан инээмсэглэцгээж
	-Чи яагаад ганцаараа янзалъя гэж байгаа юм бэ? Бид хоёр чамд тусалъя л даа гэв. Хайдав
	-Дараа туслаарай! Энә удаа би өөрөө... гэчихээд түрүүлж гүйв.
	Тэр гурав хэрдээ их л удаан хуучилж, Олягийн болон найз охиных нь асуултанд хариулсаар Хайдав монгол орныхоо тухай бүхэл бүтэн лекц уншчих шиг болов. Оля ярианы завсар
	-Би Монголыг нэг их сайн мэдэхгүй мөртлөө яагаад ч юм бэ хайртай байдаг юм. Очиж үзэх юмсан гэж мөрөөддөг гэхэд найз нь
	-Тэгээд хэн саад болоод байна? гэснээ, Хайдав Оля хоёрыг нүд гүйлгэн ээлжлэн хараад, хариу хүлээх мэт хэсэг дуугүй байсан боловч хэн ч түүнд хариу хэлсэнгүй, ер нь ч тэгээд тэр яриа түүгээр дуусжээ.
	Дараа нь Олягийн урилгаар Хайдав тэдний гэрт зочлов. Тийнхүү Нина Константиновна гуайтай танилцсан юмсанжээ.
	-Бид Монголыг сайн мэднэ ээ. Ах маань Халхын голын дайчин байлаа. Нөхөр маань дээр үед албан ажлаар танай оронд очиж байсан. Оля бид хоёр тэр хүнд гологдоод хаягдчихаагүй бол танд тэр сонин юм хуучлах л байсан байх... гэхэд Оля тэндээс эх рүүгээ "дэмий юм ярилаа" гэсэн шиг нүдээ зэвүүрхсэн байдалтай хяламхийн дохио өгөв.
	Нина Константиновна "нээрээ ч тийм" гэсэн шиг
	-За тэгээд "Ардын Монгол" хөгжсөөр л байна уу? Олягаас би таны тухай мэр сэр сонссоон. Танай монгол оюутнуудыг Оля дандаа л магтаж байдаг юм. Хүний ололтыг хүн магталгүй л яах вэ! хэмээн яриагаа өөрчлөв.
	Тэр өдрөөс хойш зөвхөн Оля Хайдав хоёрын төдийгүй, Хайдав Нина Константиновна хоёрын, үнэн хэрэгтээ тэр гурвын үерхэл эхэлсэн билээ.
	Ялангуяа тавдугаар курсын шалгалт, төгсөх жилийн дипломын ажил хийх үеэр Оля Хайдав хоёр бие биендээ туслан, зөндөө л их ирж очилцдог байжээ.
Нэг удаа Хайдав тэднийд ирээд, тавиур дээрх номнууды нь сонирхож тэнд тавилсан монгол бэлэг дурсгалын зүйлсийг ажиглан
	-Одоо мэдэхэд, би чамд нэг л их адилхан адилхан "баг" дурсгадаг юм байна хэмээн уучлал гуйсан, ичиж эмээсэн алин болох нь таавар битүү дуугарахад Нина Константиновна ярианд оролцон
	-Тэр бол чиний мартамхайнх биш. Одоо чинь баярладаг өдөр нь бэлэг дурсгалаасаа олон болсон цаг. Хамгийн гол нь хүмүүс баяр хөөрөө хуваалцаж байх нь чухал, бие биенээ санаж дурсаж байх нь чухал байгаа юм гэв. Оля ээжийнхээ үгийг дэмжиж
	- Тиим шүү. Хамгийн гол нь бие биенээ мартахгүй байх хэрэгтэй юм! гээд инээмсэглэж зогсов.
	Хайдав одоо болтол Оляг мартаагүй хэрнээ чухам юу болсныг бүү мэд, яваандаа хөндийрч, одоо болоход хэн нь хаана, ямаршуу аж төрж яваагаа  ч мэдэхээ больсон байв.
	"Өөр өөр орны улс болохоор хэцүү л юм даа" гэж тэр энэ байдлыг дэмий л цагаатган боддог байжээ.
	Заримдаа амьдралд болж буй юмыг хүмүүс "зохиол шиг" гэж ярилцдаг. Гэтэл зарим зохиолд дэндүү "зохимол" амьдралын тухай бичсэн байдаг.
	Хайдав Оля хоёрын үерхэл бол амьдралд болж байгаа хэрнээ зохиол л гэж бодмоор сонин түүхтэй байв.
	Тэр олон сая хүнтэй нүсэр том хотод гурван удаа очихдоо тохиолдлоор уулзъя гэсэн хүнтэйгээ тааралдана гэдэг үнэхээр үнэмшихүйеэ бэрх зүйл билээ.
	Хайдав гурав дахь удаагаа Москвад ирэхдээ Нина Константиновнатай нөгөө л Калинины өргөн чөлөөн дэх Хүнсний их дэлгүүр дотор улаан цайм золгочихжээ. Тэр энэ удаа Нина Константиновнаг шуудхан л тэврээд авчээ.
	Нина гуай түүнийг "Юу болох нь энэ вэ? !" гэсэн шиг ууртай түлхэн зайлуулснаа сая учрыг олов бололтой "Ой, ой Хайдав! Сынок!" хэмээн дуу алдан, түүнийг өөрөө тэвэрч авав. Нина Константиновнагийн нүдэнд нулимс цийлэгнэн, Хайдавын хоёр хацрыг ээлжлэн ээлжлэн үнслээ.
	Тэр орой Хайдав нутаг буцах байсан болохоор тэдэнд бие биенийхээрээ зочлох боломж байсангүй. Тэр байтугай хууч хөөрөх ч цаг муу байв.
	Хайдав Олягийн тухай сонсон, хаяг сэлтий нь олж авсандаа туйлын их баяртай байлаа.
	- Ты представляешь Хайдав, оказывается Оля тебя так сильно любит, что до сих пор, помоему, продолжается! (Цаад Оля чинь чамд жигтэйхэн хайртай даг аа ер нь. Мэдэхгүй одоо хэр нь хэвээрээ л бол уу тэр! ) Цаадах чинь нөхөргүй байж байж   "гэрийн буг" боллоо гэж надад загнуулсаар ноднин л хань бүлтэй боллоо. Их сайн хүн таарсаан. Цэргийн дарга! Тав хоногийн өмнө хоёулаа Хар далай руу амрахаар явцгаачихсан.
Чамайг дараа ирэхэд чинь л бид бөөнөөрөө байцгааж байя. Чи байнга ирдэг биз дээ?
	- Үгүй ээ тун цөөхөн. Төгссөнөөсөө хойш гурав дахиа л ирж байна.
	-Дараа ирэхдээ манайхаар заавал зочилно шүү. Битгий биднээс
нуугдчихаарай! Манай хүргэн ч чамтай танилцахыг хүсэж байгаа. Оля чиний тухай ярьсаар байгаад эчнээ танил болчихсон. Оля танай монголчуудыг ухаантай, сэргэлэн л гэж гайхдаг юм.
	-  Улс болгонд л ухаантай нь ухаантай, өөр өөр хүмүүс байгаа шүү дээ, Нина Константиновка минь!
	- Тэгэлгүй яах вэ. Гэхдээ улс орноо төлөөлж байгаа хэн нэгнээр нь л нэг үндэстэн нь нөгөөгийнхөө тухай ойлголттой болдог шүү дээ. Тэр үед танай сургуульд хэсэг сайхан оюутан байгаа биз. Тэгээд л "монголчууд тийм
байдаг, ийм байдаг" гэж ярих өөдрөг аятай ойлголт үлдээгээ. Жишээ нь чи бодоод үз. Та нар бүгдээрээ сансарт нисээгүй. Гэтэл бид монголчууд сансарт ниссэн л гэж ярьж бай на шүү дээ. Танай тэр хэн билээ? ... Жүгдэрдэмидийн... эх орноо, та нарыг төлөөлөөд монголын сансрын замыг нээсэн! За за би чиний цагийг бараад яах вэ. Хоёулаа ярих юмаа ерөөсөө яриагүй гэж тооцъё. Өөрөер хэлбэл ойрмогхон уулзахгүй бол ер нь болохгүй нь гэсэн үг! Ярих юм надад ч байна, Оляд ч байгаа. Өдий олон жил болоход хуримталчихалгүй яах вэ. Алив, баяртай гэхээсээ өмнө хүүгээ нэг үнсчихье.
	Хайдав Москвагаас яван явтлаа оюутан цагийнхаа амьдралыг нэхэн бодов.
	"Оля тийм нүүрэмгий мөртлөө яагаад надад хайр сэтгэлтэй гэдгээ хэлээгүй юм бол? Хэлээгүйн хувьд ярих юм бол би ч гэсэн дээ. Түүнд би хэчнээн л сайн байдаг байлаа? Гэхдээ үнэндээ хэлэхэд гадаадын хүнд хайр сэтгэлээ илэрхийлэх арга учраа ч олсонгүй дээ би. Тэгээд ч тэр үед Оля дотроо юу болдог, надад яаж ханддаг тухайд би нарийн ойлгодоггүй л байсан шүү дээ. Дэмий юм хэлж байж сайхан үерхлээ гутаачих вий л гэж болгоомжилдог байж. Тийнхүү бүх юм өнгөрсөн шүү дээ..." гэж бодож суув.
	Онгоц юунаас болсон юм бэ, нисэх цагтаа нисэхгүй саатсаар л байв. Радиогоор хөгжим хангинан, хүмүүс хоорондоо шивэр авир ярилцан сууна.
	... От Москвы до самых до окраин
	С южных гор до северных морей
	Человек проходит как хозяин
	Необъятной Родины своей...
гэж Хайдав аль хүүхэд ахуй цагтаа сонссон танил дотно ДУУ цуурайтна.
	"Хүн нэг нэгнээ таних мөртлөө ойлгоогүй байдаг, эсвэл мэдэх мөртлөө таниагүй явдаг энэ хорвоо гэдэг үнэхээр бөөрөнхий бөгөөд уужим хорвоо юм даа" гэж бодогдоно.
	Онгоц байрнаасаа аажуухан хөдлөв. Өргөн уудам орос нутгийн тухай танил аялгуу цуурайлсаар л байлаа.

1986 он




 
