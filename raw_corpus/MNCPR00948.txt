Монголын далбаатай 300 гаруй хөлөг онгоц бий

Зам тээвэр, аялал жуулчлалын яамны Далайн захиргааны удирдлагууд сэтгүүлчдэд хандлаа. Тэд манай улсын далайн тээврийн салбарын өнөөгийн байдал, хөгжлийн талаар мэдээлсэн юм. Энэ үеэр Далайн захиргааны орлогч дарга Б.Алтан-Одтой ярилцлаа. 
-Монгол Улсын далбааг ашиглуулсныхаа хариуд хэдэн төгрөг авдаг вэ? -Манай улс далайд гарцгүй. Гэсэн ч Олон улсын далайн байгууллагад 1996 онд элсэн орсноор гадаад их далайд гарах боломжтой болсон. Далай ашиглах тухай хууль ч баталсан байгаа. Далайд гарах хөлөг онгоцны бүртгэлийг Далайн захиргааны удирдлага дор "Монголын хөлөг онгоцны бүртгэл" хамтарсан компани Сингапур улсад явуулж байна. 2003 оноос хойш 300 гаруй онгоц бүртгүүлсэн. Одоогийн байдлаар 231 хөлөг онгоц Улаанбаатар гэсэн бичиглэл хийлгэн манай далбаатай хөвж яваа. Нэг онгоцонд дунджаар хоёроос гурван мянган ам.доллараар өгдөг. Энэ нь даацаасаа хамаараад өөр өөр байдаг л даа. Онгоцондоо бол хатуу хяналт тавьж, гэрээ хийдэг. Далбаагаа ашиглуулсны хөлсний талыг нь Сингапур авдаг. Өнгөрсөн хугацаанд 1.3 тэрбум төгрөг төвлөрсөн байгаа. -Манай улсын бүртгэлтэй хөлөг онгоц байдаг уу? -Одоохондоо манайх хөлөг онгоц худалдаж авах боломжгүй. -Далбаагаа түрээслүүлсний хөлсөнд багагүй мөнгөтэй болжээ. Ганц ч гэсэн онгоц авчих боломж байгаагүй гэж үү? -Онгоц авлаа гэхэд тэнд ажилладаг боловсон хүчин манайд байхгүй. ОХУ-ын Владивостокийн Далайн их сургуульд гурван оюутан сургаж байгаа. Мөн Сингапур улсад энэ хичээлийн жилээс эхлэн хоёр оюутан явуулахаар болсон. Таван жилийн дараа онгоцтой, түүн дээр нь ажиллах хүнтэй болох байх. -Сүүлийн үед Монголын далбаатай хөлөг онгоцнууд зөрчил гаргасан тухай мэдээлэл гарах боллоо? -Нэг онгоц Францын орчимд ачаа хайгаад явж байсныг хүн тээвэр хийж байна гэж саатуулсан юм билээ. Бас энэ намар нэг онгоц манай улсын далбаатай онгоцтой ойролцоо явж байгаад эвдэрсэн юм билээ. Ачиж явсан бараагаа ойролцоо онгоцондоо ачуулсан хэрэг. Энэ онгоцыг туркууд 14 хоног саатуулж, шалгасан юм байна лээ. Тэр ачаа нь АНУ-аас Ирак руу тээвэрлэсэн110 гаруй танк байсан гэсэн. -Хууль бус тээвэр гарвал Монголын талаас зохицуулах эрх зүйн орчин бий юу? -Тухайн улсын хууль хяналтын байгууллага шалгана. Манайх онгоц эзэмшдэг компани, олон улсын байгууллагуудад мэдээллэх үүрэгтэй. -Хэрвээ манай улсын далбаатай хөлөг онгоц дээр ноцтой зөрчил гаргавал Монгол Улсын нэр хүндэд халтай. Та бүхэн газар дээр нь очих боломж бий юу? -Бүртгүүлсэн онгоцдоо маш хатуу хяналт тавьдаг. Хууль бус ажиллагаа явуулсан л бол бүртгэлээ цуцалдаг. Цаашдаа тэр компани аль ч орны далбааг мандуулах эрхгүй болдог. Гурваас таван удаа жижиг зөрчил гаргавал эрхийг нь хаадаг. Тухайлбал, гэрэл нь асахгүй ч юм уу. Түүнээс биш эндээс очих эрх зүйн болон мөнгө санхүүгийн боломж байхгүй. АНУ манай улсын Засгийн газар хооронд "Үй олноор хөнөөх зэвсэг, түүнийг зөөвөрлөх систем, холбогдох материалыг далайд дэлгэрүүлэхийг хориглох талаар хамтран ажиллах заавар" гэж гаргасан. Энэ нь байнгын хороогоор батлагдвал эндээс далайд очиж ажиллах боломж бүрдэнэ. -БНАСАУ-ын 1000 гаруй онгоц Монголын далбааг ашиглаж байгаа тухай ч мэдээлэл байна. Ер нь ямар ямар улсын онгоц манай далбааг ашиглах эрхтэй байдаг вэ? -Сингапурын 105 онгоц бий. Мөн Хонконг, БНХАУ, Малайз, Индонез гэх мэт улс бий. Харин БНАСАУ энэ жагсаалтад байхгүй. -Ерөнхийлөгчийн дүү танай байгууллагад ажилладаг гэдэг. Түүний талаар зарим мэдээлэл байдаг? -Сингапур дахь "Монголын хөлөг онгоцны бүртгэл" хамтарсан компанид Намбарын Энхтуяа гэдэг эмэгтэй ажилладаг нь үнэн. Овог нэгтэй юм байна лээ. Ерөнхийлөгчийн дүү гэж баттай хэлэх эрхгүй. 
Б.Цэцэгдэлгэр
