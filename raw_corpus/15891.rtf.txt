№242 (15891) 
1984 ОНЫ АРАВДУГААР    САРЫН 9.
ЗАХИАЛАГЧИЙН ХАРИУЦЛАГА

Хөрөнгө оруулалтын уг ашиг, үндсэн фондын нэг төгрөгт ногдох бүтээгдэхүүн, ашгийн хэмжээг нэмэгдүүлэх, барилгын нийт төлөвлөгөө, түүний дотор ашиглалтад оруулах барилгын төлөвлөгөөг хугацаанд нь чанартай ханган биелүүлэхэд барилгын захиалагч байгууллага чухал үүрэгтэй. Тиймээс ч МАХН-ын XVIII их хурлаас, << Барилгыг төслийн иж бүрэн баримт бичиг, материал, тоног төхөөрөмжөөр хангах хугацааг хожимдуулснаас болж барилгын жигд ажиллагаа алдагдаж, их хэмжээний хөрөнгө хий хоосон хэвтэхэд хүрч байна. . . Энэ талаар захиалагч яам, тусгай газруудын үүрэг хариуцлагыг эрс дээшлүүлбэл зохино >> гэж заасан юм. 

Намын энэ заалтыг амьдралд хэрэгжүүлэх талаар барилгын захиалагч байгууллага өөрсдийн ажилд дүгнэлт хийж, барилгын ажилд оролцогч байгууллагатай ажлын уялдааг сайжруулан, тодорхой амжилтад хүрч байна. Тухайлбал, шинээр барьж байгаа үйлдвэрт ажиллах ажилчид. инженертехникийн ажилтнуудыг ЗХУ болон ах дүү социалист бусад оронд курс, дадлага хийлгэж урьдаас бэлтгэж, тэднээр үйлдвэрийн тоног төхөөрөмжийн угсралт хийлгэх, зөвлөлтийн туршлагаар гүйцэтгэгч, ханган нийлүүлэгч, зураг төслийн байгууллагатай уралдааны гэрээтэй ажиллах, барилгын зураг төсөв зохиох бэлтгэл ажлыг шуурхай зохион байгуулах, барилгын үйлдвэрлэлийн явцад үе шаттайгаар болзолт уралдаан зарлан дүгнэх зэргээр захиалагчийн ажилд ахиц гарсан байна. Ийм дэвшилт арга хэлбэр нь барилгын ажлын явцыг түргэтгэн, улмаар барилга байгууламжийг хугацаанд нь ашиглалтад оруулахад сайн нөлөө үзүүлж байна. 

Энэ оны эхний есөн сард нийт барилгын байгууллагын ажлын үр дүн, түүний дотор ашиглалтад өгөх барилгын төлөвлөгөөний биелэлт өнгөрсөн оны мөн үеийнхээс өссөн нь захиалагч, гүйцэтгэгч, ханган нийлүүлэгч, зураг төслийн байгууллагын ажилд зарим нэг ахиц гарч байгааг харуулж байна. 

Гэвч зарим яам, тусгай газар, аймаг, хотын АДХ-ын гүйцэтгэх захиргаа захиалагчийн үүргийн дагуу хариуцан барилга байгууламжийг чанартай зураг төсвөөр хангах, материал, тоног төхөөрөмжийг гэрээт хугацаанд нь нийлүүлэх, барилгын үйлдвэрлэлийн явдал гарах техникийн асуудлыг цаг тухайд нь шийдвэрлэх талаар нам, засгийн тавьж байгаа өндөр шаардлагын хэмжээнд хүртэл ажиллаж чадахгүй байна. 

Барилга байгууламжийн инженерийн шугам сүлжээний асуудлыг үндэслэл сайтай, иж бүрэн шийдвэрлүүлдэггүйгээс барилга угсралтын ажлыг саатуулж, энэ нь ашиглалтад өгөх барилгын төлөвлөгөөг тасалдуулахын нэг шалтгаан болж байна. Жишээлбэл, Архангай аймгийн Хангай суманд барьж байгаа энэ онд ашиглалтад өгөх сургуулийн барилгын дулааны хангамжийг бүрэн шийдвэрлээгүй, мөнх цэвдэг хөрсөн дэх суурийн ажлыг цаг хугацаанд нь эхлээгүйгээс зураг төслийг дахин өөрчлөх, шинээр уурын зуух барих зайлшгүй шаардлага гарч, уг асуудлыг наймдугаар сарын сүүлчээр шийдвэрлэсэн байна. 

Хөдөө аж ахуйн нэгдэл, аймаг, хотод аж ахуйн аргаар барьж байгаа барилгын явц, чанарт захиалагчийн зүгээс тавих хяналт туйлын хангалтгүй байна. Тиймээс ч аж ахуйн аргаар барьж ашиглалтад оруулах барилгын төлөвлөгөө жил дараалан тасалдаж ирэв. Энэ оны эхний есөн сарын байдлаас үзэхэд, эдгээр газарт аж ахуйн аргаар барьж, ашиглалтад оруулах барилгын төлөвлөгөөний биелэлт дөнгөж 30 гаруй хувьтай байгаа нь улсын хэмжээний нийт барилгын тасалдлын дийлэнхийг эзэлж байна. 

Ийм ноцтой дутагдлыг арилгахад Хөдөө аж ахуйн Яам, Нэгдлийн холбооны дээд зөвлөл, аймаг, хотын АДХ-ын гүйцэтгэх захиргаа зарчмын хатуу дүгнэлт хийж, аж ахуйн аргаар барьж байгаа барилгад захиалагчийн зүгээс тавих хяналтыг шинэ шатанд гаргавал зохино. Захиалагч байгууллагын ажилд оршиж байгаа гол дутагдлын нэг бол барилга угсралтын ажилд тавих техникийн хяналтыг зохих ёсоор хийхгүй байгаа явдал юм. Ингэж захиалагчийн хяналтыг сулруулснаас 1981 - 1983 онд улсын банкны байгууллагын санхүүжилтийн шалгалтаар 16, 3 сая төгрөгийн зөрчил илэрсний 60 орчим хувь нь хийгдээгүй ажилд ногдож байжээ. 

Түүнчлэн захиалагч байгууллагууд барилгын чанарт тавих хяналтыг тогтмолжуулаагүй, ор нэр болгодог байна. Энэ оны наймдугаар сард барилгын байгууллагын ажлын чанарт хийсэн нэг удаагийн шалгалтаар 150 гаруй мянган төгрөгийн хохирлыг илрүүлжээ. 

Их барилгын төлөвлөлтийн үндэслэлийг сайжруулахад захиалагч байгууллага бүр ажил хэрэгчээр оролцох хэрэгтэй юм. 

Барилга байгууламжийн байршлыг тогтоох техникийн нөхцөл бүрдүүлэх, зургийн даалгаврыг боловсруулж батлуулах ажлыг хангалтгүй хийснээс болж зураг төсөл, хайгуулын ажлын энэ оны төлөвлөгөөнд заасан 78 барилгын зураг төсөв хугацаандаа бэлэн болоогүй, 33 барилгыг төлөвлөгөөнөөс хасах зэргээр тодотгол хийсэн байна. Үүний дийлэнх нь Хөдөө аж ахуйн Яамны захиалгатай барилга байгааг тус яамны удирдлага онцгой анхаарч, зарчмын дүгнэлт хийвэл зохино. 

Барилгын захиалагч байгууллагын ажлыг ашиглалтад оруулсан хүч чадал, тоног төхөөрөмжийн нийлүүлэлт, барилгын чанар, зураг төсвийн хангалт, хөрөнгийн ашиглалт зэрэг үзүүлэлтээр дүгнэдэг журамтай болгох талаар эдийн засгийн төв байгууллагууд, техник хяналтын улсын хороо анхаарах шаардлагатай байна. Мөн эдгээр байгууллагын үүрэг хариуцлагыг улам дээшлүүлэх, ажлын уялдааг сайжруулахыг яам, тусгай газар, аймаг, хотын нам, захиргаа, олон нийтийн байгууллага урьдаас илүү анхаарч, нөөц бололцоогоо дайчлан ажиллавал зохино. 

