№123(16713)     
1987 оны тавдугаар сарын 23.
Гүйцэтгэлийг шалгалтаар

<< Гаргасан тогтоол шийдвэр, арга хэмжээнийхээ биелэлтийг тухайн намын байгууллага өөрөө хянаж, ажлын тодорхой үр дүн, гарсан өөрчлөлтөөр өөрөө үнэлж байх ёстой. Намын дотор аль ч шатанд ажлыг удирдах, шалгах, үнэлэх бүхий л үйл ажиллагааны арга барилыг ингэж өөрчлөх шаардлагатай. . . байна >> гэж МАХН-ын XIX их хурал дээр нөхөр Ж. Батмөнх хэлсэн билээ. Намын их хурлын шийдвэрийг ард нийтээр халуунаар хүлээн авч хэрэгжүүлэх ажилд шамдан орсноос хойш мөдхөн бүтэн жилийн хугацаа өнгөрөх болж байна. Нам, улс, аж ахуй, соёлын бүх байгууллага, хөдөлмөрийн хамт олон. коммунистууд их хурлын дэвшүүлсэн зорилтыг хэрэгжүүлэхийн тулд жилийн дотор юу хийж бүтээснээ шалган дүгнэж, ажлаа улам идэвхжүүлэн эрчимжүүлэх нь зүй ёсны хэрэг мөн. Намын их хурлын дараа аймаг, хотын намын хороод, намын анхан шатны байгууллага бүгд болон бүх гишүүдийн хурлаараа монголын коммунистуудын дээд чуулгаас дэвшүүлсэн зорилтыг биелүүлэх асуудлыг авч хэлэлцэн тодорхой төлөвлөгөө баталж, өндөр үүрэг амлалт авсан. Тэдгээрийн биелэлт ямар байгааг гүйцэтгэлийн шалгалтаар цэгнэн үзэж боловсон хүчин, коммунистуудын ам ажлын нэгдэл, арга барилын өөрчлөлтийг бодитойгоор үнэлэх нь цаашдын ажилд түлхэц өгөх ёстой. 

Намын байгууллагуудын ажилд их хурлын бүтээлч уур амьсгал нэвтэрч, өөрчлөлт ахиц гарсаар байгаа нь илэрхий юм. Төв аймгийн Борнуур сумын намын хорооны товчоо ( нарийн бичгийн дарга нь Б. Рэнцэн мэдлийнхээ бүх боловсон хүчнээс намын XIX их хурлын шийдвэрийг биелүүлэхийн тулд ажилдаа хийсэн дүгнэлт, нэвтрүүлж эзэмшсэн туршлага, арга барил, гаргасан амжилтыг нэгбүрчлэн шалган дүгнэж хамт олны болон товчооны гишүүдийн өргөтгөсөн хурлаар хэлэлцэн ажилд нь үнэлэлт дүгнэлт өгч идэвхжүүлэхийн хамт ажлаар хоцорч яваа, цаашид өндөр амжилтад хүрэх найдвартай хүмүүсийн амжилтыг ахиулах зорилгоор намын гишүүдэд жилийн хугацаатай тайлант даалгавар өгч ажиллуулжээ. Сумын намын хороо аж ахуйг удирдах арга барилдаа шинэчлэл хийхийн тулд саальчид, малчдын дотор чанарын удирдлагын иж бүрэн систем нэвтрүүлж, ногоочдын дунд гэр бүлийн салаа байгуулж, социалист уралдааныг ялгавартай өрнүүлж, үйлдвэрлэлийн нэгжид чекийн систем нэвтрүүлжээ. Намын байгууллагын идэвхтэй үйл ажиллагааны нөлөөгөөр коммунистуудын манлайлал дээшилж, хамт олны идэвх өрнөж 1986 оны мал өсгөх, төл бойжуулах, сүү, төмс, хадлан тэжээл, дарш бэлтгэх, үр тарна хурааж улсад тушаах зэрэг гол төлөвлөгөөт зорилтоо давуулан биелүүлжээ. 

Баян-Өлгий аймгийн Алтай сумын намын хороо ( нарийн бичгийн дарга нь МАХН-ын XIX их хурлын төлөөлөгч Т. Какен ) дэвшүүлсэн зорилт гаргасан шийдвэр, баталсан төлөвлөгөөнийхөө гүйцэтгэл, биелэлтэд тогтмол, системтэй хяналт тогтоож, намын гишүүд, боловсон хүчний амлалт үүргийг хугацаанд нь нарийвчлан дүгнэж сум орны ажилд амжилт гаргаж байна. 

Эрдэнэт хотын намын хороо, АДХ-ын гүйцэтгэх захиргаа хөдөлмөрчдийн санал хүсэлтийн дагуу үйлчилгээний нийт байгууллагын цагийн хуваарь, график, ээлжийг шинэчлэн өөрчилж, зөрчид доголдлыг газар дээр нь шуурхай арилгах зорилготой << дохио >> систем нэвтрүүлжээ. 

Баянхонгор аймгийн намын хороо сүүлийн жилүүдэд гаргасан тогтоол шийдвэр, байгуулсан комисс, групп, зөвлөлүүдийн ажилд гүйцэтгэлийн шалгалт хийж судалгаа дүгнэлт гарган цаг үе, ач холбогдлоо алдсан хоёр зуу гаруй тогтоолыг хяналтаас хасаж цэгцлэн, үндсэн байгууллагаас авдаг мэдээ судалгааг эрс цөөрүүлжээ. Дурдаж байгаа жишээнүүд бол ажлын эхлэл төдий зүйл бөгөөд бүх нийтэд түгээмэл болсон томоохон үзүүлэлт хараахан биш юм. Гүйцэтгэлийн шалгалтыг ямар нэгэн ойг тохиолдуулан кампаничлах журмаар биш харин байнга хийж ажлын эрчийг цаг үргэлж нэмж байх ёстой. Гүйцэтгэлийн шалгалт газар бур жигд идэвхжиж чадаагүй нөхцөлд ажил доголдох, хоцрогсод олширч нийтийн хөдөлгөөнөөс хойш чангаах нь мэдээж хэрэг. 

Намын их хурлын хүндэт индэр дээрээс үг хэлсэн төлөөлөгчид, их хурлын нэр дээр илэрхийлэлт, рапорт ирүүлж, амлалт үүрэг авсан хүмүүс, хамт олон цөмөөрөө жигд ажиллаж амласнаа биелүүлсэн байх ёстой боловч нэгэн жилийн дүнгээр ийм үнэлгээ өгөхөд учир дутагдалтай байна. Өвөрхангай аймгийн намын хороо саяхан намын анхан шатны байгууллагуудын нарийн бичгийн дарга нарын манлайллын тайланг бүх гишүүдийн хурлаар хэлэлцүүлэхэд Өлзийт, Баянгол, Төгрөг, Гучин-Ус, Сант зэрэг сумдад намын байгууллагаас хийдэг гүйцэтгэлийн шалгалт хангалтгүй, ялангуяа олон нийтийн байгууллагыг идэвхжүүлэх, ажлыг нь богино хугацаанд шалгаж дүгнэх талаар олигтой санаачилгагүй байгааг намын гишүүд шүүмжилжээ. 

Намын улс төр, зохион байгуулалтын ажлыг ур дүнд хүргэх зайлшгүй шаардлагатай хөшүүрэг болсон гүйцэтгэлийн шалгалтыг цалгардуулж чанаргүй хийдгээс аливаа ажлын эрч суларч чухал чухал тогтоол шийдвэрийн заалт хэрэгжихгүйд хүрдэг нь тодорхой. Ажил хэргийг байгаа үнэн байдлаар нь цаг алдалгүй ил тод тавьж, тасалдал хохирол гарахаас урьдчилан сэргийлж, ажлын хариуцлагыг дээшлүүлж, боловсон хүчнийг хөгжүүлж хүмүүжүүлэх, төлөвшүүлэх, жигд ажиллагаа, ам ажлын нэгдлийг хангахад гүйцэтгэлийн шалгалт юугаар ч сольшгүй их нөлөөтэй хүчин зүйл мөн. Коммунистууд, боловсон хүчний амлалт, ажил хэргийн явцыг тухай бүр үнэн зөв дүгнэж, ил тод мэдээллэхэд гүйцэтгэлийн шалгалтыг чиглүүлэхийн хамт намын дүрэм, төрийн хууль, тогтоомжийн биелэлт, коммунистын манлайлал, хүн нэг бүрийн иргэний үүрэг, учраа мэдсэн сахилгыг бэхжүүлэхэд байнгын хэрэглүүр болговол зохино. 

МАХН-ын XIX их хурлаас дэвшүүлсэн олон талт том зорилтыг биелүүлэх бүх нийтийн үйлс өрнөсөн нэгэн жилийн ажлын дүнг гаргахдаа намын байгууллага бур олсон ололтоо цэгнэн үзэж, дутагдал доголдлыг илэн далангүй ярилцаж арилгах арга замыг тодорхойлж, дутуугаа гүйцээх, хурдаа нэмэх, үр ашиг, чанарыг сайжруулах цогцолбор арга хэмжээ авах хэрэгтэй байна. 

