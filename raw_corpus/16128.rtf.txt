№165 (16128)         
1985 оны долдугаар  сарын 10.
ТӨСЛИЙН ХҮЧ ЧАДЛЫГ БҮРЭН АШИГЛАЯ

Манай яруу алдарт ажилчин ангийн шургуу хөдөлмөр, ЗХУ болон ах дүү социалист хамтын нөхөрлөлийн бусад улсын тусламжийн ачаар улс орныг үйлдвэржүүлэх намын эдийн засгийн бодлогыг амжилттай хэрэгжүүлэн харьцангуй богино хугацаанд аж үйлдвэрийн хүчирхэг потенциал бий болголоо. Тэдгээрийн шинэ техник, технологид агуулагдсан бүхий л боломжийг ашиглах гол арга зам бол төслийн хүч чадлыг богино хугацаанд дүүрэн эзэмших явдал мөн. Нэгэнт бий болгосон потенциалыг ингэж ашигласнаар хөрөнгө оруулалтын зардлыг түргэн нөхөж, нийгмийн үйлдвэрлэлийн үр ашгийг ихээхэн нэмэгдүүлж чадна. Төслийн хүч чадал нь нийгмийн хэрэгцээг хангахад зайлшгүй шаардлагатай тодорхой нэрийн бүтээгдэхүүнийг үйлдвэрлэх боломжийг бодитой тусгасан үзүүлэлт учраас тухайн үйлдвэр, салбарын төдийгүй, улс ардын аж ахуйн түвшинд, бүтээгдэхүүний үйлдвэрлэлийн үйл ажиллагааг төлөвлөх, дүгнэх чухал үзүүлэлтийн нэг мөн. 

Хичнээн өндөр хүч чадалтай техник байлаа ч хөдөлмөрийн бүтээмжийг аяндаа нэмэгдүүлдэггүй, үйлдвэрлэл, хөдөлмөр, удирдлагын зохион байгуулалтыг ямагт боловсронгуй болгож байж үйлдвэрийн хүч чадлыг төлөвлөгөөт хугацаанд эзэмшиж, улс ардын аж ахуй, хөдөлмөрчдийн хэрэгцээг хангах боломж бүрддэг. Үүнийг монгол, зөвлөлтийн хамтарсан уулын баяжуулах Эрдэнэт үйлдвэр, Багануурын нүүрсний уурхай, Улаанбаатарын гурилын комбинат, Зүүнхараагийн спирт, бал бурмын үйлдвэр зэрэг тэргүүний хамт олны туршлага харуулж байна. 

Эдгээр үйлдвэрийн тоног төхөөрөмжийг угсрах, туршилт тохируулга, зүгшрүүлэлт хийх үе шатанд ажилчид, инженер, техникчдийг зөвлөлтийн мэргэжилтнийг дагалдуулан сургах, хамт ажиллуулан бэлтгэснээр үйлдвэрийг бүр анхны өдрөөс нь өндөр соёлтой ашиглах боломжтой болжээ. 

Үйлдвэрлэл, технологийн бэлтгэлийг хангахгүй, сар улирлын эцэс рүү довтолгон тоног төхөөрөмжийг хэт ачаалан эвдэж гэмтээх, нэгэнт тогтоосон технологийг хялбарчлаад эцэст нь үргүй зардал гарган төслийн хүч чадлыг эзэмших хугацааг сунжруулан, фонд өгөөж зэрэг эдийн засгийн чанарын үзүүлэлтийг хангахгүй алдагдалтай ажилладаг үйлдвэрийн газар нэлээд байна. 

Налайхын уурхай уулын ажлын технологийн горимыг баримтлаагүйгээс төслийн хүч чадлын ашиглалт туйлын хангалтгүй байна. Түүнчлэн Өвдөгхудагийн ханын материалын үйлдвэрийн технологийн хэрэгцээний ус хангамжийг оновчтой шийдээгүйгээс төслийн хүч чадал эзэмших хугацаа сунжирчээ. Улаанбаатарын керамик эдлэхүүний комбинатад тоног төхөөрөмжийн үзлэг үйлчилгээ хангалтгүй, түүхий эд дутагдалтайгаас сул зогсоход хүрчээ. Төлөвлөлтийн үе шатанд улс ардын аж ахуй, хөдөлмөрчдийн хэрэгцээг нарийн судалж нягт уялдуулаагүйгээс төслийн хүч чадлыг удаан хугацаагаар эзэмшиж чадахгүй газар ч байна. Улаанбаатарын шаазангийн үйлдвэр, эсгий, эсгий гутлын үйлдвэрийн хүүхдийн эсгий гутлын хэсэг ийм байдалтай байгаа юм. Нэлээд үйлдвэрт илэрхий явцуу дамжлага, хэсэг байхад түүнийг арилгах техник, зохион байгуулалтын үр нөлөөтэй арга хэмжээ авахгүй байна. Ийм газрын олонхи нь нөөц бололцоог дайчлан техник, технологийг шинэчилж, солих, тоног төхөөрөмжийн хүч чадал, ээлж ашиглалтын коэффициентийг нэмэгдүүлэх шинэ арга замыг сэдэхийн оронд амар хялбарыг бодож шинээр барьж байгуулахаар хөөцөлдөж цаг, цаас үрдгийг хэрхэвч зөвтгөж болохгүй. 

Төслийн хүч чадлыг богино хугацаанд эзэмшээд түүнийгээ байнга өндөр түвшинд хадгалж ажиллах нь шинэ үйлдвэр, цех байгуулснаас дутуугүй үр ашигтай юм. Намын нийгэм, эдийн засгийн бодлогын чанарын шинэ үе шат болсон << Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программыг >> амжилттай хэрэгжүүлэх чухал нөхцөлийн нэг бол хөдөө аж ахуйн байгууллагын төдийгүй түүнд үйлчлэгч салбаруудын үйлдвэр, аж ахуйн газрын төслийн хүч чадлыг гүйцэд эзэмших явдал мөн. 

Түүхий эд, материалын хангамж жигд биш, тээвэр, агуулахын аж ахуй боловсронгуй бишээс болж хүнсний үйлдвэрүүдийн жигд ажиллагаа алдагдаж хүч чадлаа дутуу ашиглахад хүрч байгааг хөдөө аж ахуйн болон үйлчлэгч байгууллага бүр онцгой анхаарвал зохино. Төв орон нутгийн хот орчмын саалийн механикжсан фермүүд зуун үнээнээс бойжуулах тугал, нэг үнээнээс саах сүүний талаар төслийн үзүүлэлтэд хүрэхгүй, ялангуяа улирлын нөлөөнөөс гүйцэд гарч чадахгүй байснаас болж ихээхэн нөөц алдаж байна. 

Үйлдвэр, аж ахуйн газрын төслийн хүч чадлыг богино хугацаанд эзэмшихэд техник эзэмшигчдийн ажлын хариуцлага, сахилга жигд сайн биш байгаа явдал саад болж байна. Иймд тэдний ажлын арга барилыг өөрчлөн сайжруулж, хөдөлмөрийн хамт олон, хүн бүртэй хариуцлага тооцоолж ажиллах нь чухал байна. 

Төслийн хүч чадлыг богино хугацаанд бүрэн эзэмшихэд уг ажлын удирдлага, зохион байгуулалтыг боловсронгуй болгон, аж ахуйн механизмыг төгөлдөржүүлэх хэрэгтэй. Ялангуяа техникийн ашиглалтад бүртгэлээр тавих хяналтыг сайжруулах, төлөвлөлтийн шинжлэх ухааны үндэслэлийг эрс өндөржүүлэхэд эдгээр ажил чиглэх ёстой. Машин техник, тоног төхөөрөмж болон үйлдвэрлэлийн дамжлага, хэсгийн хүч чадал ашиглалтын норматив, эдэлгээний болон засвар үйлчилгээний хугацааг шинжлэх ухааны үндэслэлтэй тогтоох, үйлдвэрийн газрын паспорт, ажлын байрны аттестатчиллыг бий болгох зэрэг ЗХУ, социалист бусад орны туршлагуудыг бүтээлчээр нэвтрүүлэх хэрэгтэй байна. 

Машин механизм, тоног төхөөрөмжийн ашиглалтыг сайжруулахад шийдвэрлэх рольтой инженер техникийн боловсон хүчин, уг техникийг өдөр, цаг мөч тутамд гардан эзэмшдэг ажилчны мэргэжил, дадлагыг сайжруулан хүн бүрийн эзлэх байр, гүйцэтгэх үүргийг яв цав тогтоон өгч, тодорхой ажиллах нь үйлдвэр, аж ахуйн газрын нам, захиргаа, олон нийтийн байгууллагын нэн тэргүүний үүрэг, төслийн хүч чадлыг дүүрэн ашиглах гол арга зам мөн. 

