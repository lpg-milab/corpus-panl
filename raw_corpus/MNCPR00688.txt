Балетын бүжигчин өглөө бүр А-гаасаа эхэлдэг

Нөхрийнхөө зөв гэдэгт би итгэж байна Сонгодог урлагийн нэгэн шинэ сургууль манайд анх удаа үүдээ нээж байгаа. Шинээр нэгдсэн "Ub city ballet" сургуулийн захирал Б.Энхтуултай уулзаж ярилцлаа.
-Юуны түрүүнд шинэ сургууль нээж байгаад чинь баяр хүргэе. Чухам яагаад сонгодог урлагийн сургууль нээж ажиллуулах болов? -Сургуулиа нээх болсон гол шалтгаан нь нэг талаар үзэгчдээ бэлдэж байгаа хэрэг юм. Олон хүн сонгодог урлагийг ойлгодог, түүнд дуртай болбол сайхан шүү дээ. Дээр нь бас стресс тайлагдана. Биеийн эрүүл мэнд, сэтгэлийн таашаал авахаас эхлээд олон талын ач холбогдолтой. -Ямар балетын гол дүр бүтээж байв. "Камертон"-ы "Арван найман нас" клипэнд тоглож байсныг тань мэдэх юм байна. -Балетчид гол дүрд гэхээс илүү олны хэсэгт бүжиглэсэн ч үнэ цэнийн хувьд ялгаагүй. Миний хувьд "Хунт" нуурын Цагаан хунгийн дүр, "Шарилжин дундах цэцэг", "Кармен" гээд дурдвал олон дүр бий. Харин "Арван найман нас" клипний хувьд би тэр үед яг 18 нас хүрч байсан. "Камертон"-ы хэд ч 18 нас хүрч байсан санагдаж байна. Одоо тэр клипээ үзэхээр ичээд байдаг юм. Клипэнд тоглох чинь их хэцүү ажил байна лээ. Бид тайзан дээр алдаа гаргах эрхгүй байдаг. Нэг л удаа гарсан бол алдаа гаргалаа гэхэд алдаагаа засчихъя гэх боломж байхгүй шүү дээ. Клипэнд бол дууныхаа утга аянд тааруулж, дахин дахин бүжиглэ гээд их хэцүү санагдсан шүү. -Танай сургуульд тарган махлаг хүн хичээллэж болох уу. Балетчид их туранхай байдаг. -Балет бүжиглэхэд хүний булчин байнга хөдөлж байдаг. Манай сургуульд явснаар хүний булчин чангарч, тодорхой хэмжээнд сул мах нь багасч ирнэ. Мөн хүний галбир засагдаж хөгжмийн мэдрэмжтэй болдог. Би бүжгийнхээ өглөөний дасгалыг бясалгал гэж нэрлэдэг юм. Үнэндээ яг л бясалгал гэсэн үг. Манай сургуульд ирсэн бүх хүн бүжгийн зориулалтын хувцас өмсөнө. Бид том тоглолтын өмнө хөлөө их хайрладаг. Их явган явахгүй байх, өндөр өсгийтэй гутал өмсөхгүй байх зэргээр. Балетчин хүн өглөө бүр А-гаасаа эхэлдэг. Ямар сайндаа нөхөр маань "Дандаа л нэг дасгалаа хийх юм. Яасан ахидаггүй юм" гэж хэлж бөөн инээдэм болохов дээ. Хүний бие хоёр хоногт л хөшчихдөг учраас балетын бүжигчид өдөр бүр бэлтгэлээ хийдэг. -Тэгээд дандаа л бүжгийн дасгал хийгээд байх юм уу? -Яалаа гэж. Гоо зүйн хичээл, уран зураг, яруу найргийн хичээл хүртэл орно. Маш сайхан хүмүүсээр лекц уншуулна гэж бодож байгаа. Гоо зүйн цогц хүмүүжил олгоно гэсэн үг л дээ. -Танай охин сургуулийн чинь рекламанд тоглосон байсан. Охин чинь бас балетчин болох нь ээ? -Мэргэжлийн сургуульд явуулах санаа байна. Миний хажууд хамт л хөл, гараа хөдөлгөөд бэлтгэл хийж байхад ч ирж хардаг болохоор зургийг нь авахуулах болсон чинь яг л мэргэжлийн хүн зогсож байсан. Сургуулийн минь нүүр царай болж байгаадаа охин минь их сэтгэл хангалуун байгаа. Сонгодог урлаг өөрөө үнэтэй урлаг учраас реклам тийм ч шаардлагагүй гэж бодож байна. Дөнгөж нээж байгаа учраас ганц нэг хэвлэлээр олон нийтэд түгээсэн. Ийм юм хүлээж байдаг олон хүн байгаа юм. Бид хүүхдийг сарын 50 ам.доллараар, том хүнийг цагийн таван ам.доллараар хичээллүүлж байгаа. Сонгодог урлаг өөрөө үнэтэй урлаг учраас харин ч хямд үнэтэй сургалт гэж би бодож байгаа. Мөн манай сургуульд сурсан хүүхэд авьяас сонирхол нь байвал мэргэжлийн шат руу ахих боломжийг бид бас олгоно. -Мэргэжлийн ажлаа орхихгүй биз дээ. Дэлхийд танайх шиг мэргэжлийн бус хүмүүст балетын урлаг заадаг жишиг бий юу? -Дэлхийд энэ бол жирийн л үзэгдэл. Манай сургуульд олон багш заах учраас театраа орхихгүй гэж бодож байгаа. Тэгээд ч би театртаа их хайртай. Тайзан дээр гараад сэтгэл тэр аяараа амгалан болчихдог юм. -Уучлаарай, сонгодог урлаг ярьж байгаад таагүй асуулт асууж сэдвээсээ хазайх нь. Таны нөхөр Н.Дэмбэрэл манай нэр нөлөө бүхий улстөрчдийн талаар хэвлэлээр юм бичлээ гэж хоригдоод байгаа. Энэ талаар ямар үг хэлэх вэ? -Ардчилсан нийгэмд залуу хүнийг нийгэмд болж буй бусармаг зүйлийг илчилсний төлөө хорьж цагдаж байгаад үнэхээр харамсч байгаа. Эхнэр хүний хувьд нөхрийнхөө зөв гэдэг би итгэж байгаа. Бас давж заалдах хурал нь болохгүй хойшлогдоод байгаа. Зорьж байсан сургууль байгуулах ажлаа орхидог ч юмуу гэж бодогдох үе байлаа. Гэхдээ бид хоёр хоёулаа бууж өгөхгүй юм шүү гэж бие биенээ зоригжуулж байгаа. Тэгээд ч энэ байдал намайг улам хурцалж байна шүү дээ. Бууж өгч болохгүй учраас зорьж байгаа зүйлээ хөл дээр нь босгоно. Урлагийн хүн учраас тэр бүр нөхрийнхөө ажил руу өнгийгөөд байдаггүй байсан. Намайг сургууль байгуулах ажлаа орхиж болохгүй шүү гэж захиж байгаа. Байнга очиж уулзаж байгаа. Сургуулийг маань ямар байх талаар зарим нэг санаа оноо бичээд өгсөн. Манай хүн чинь сонгодог урлагт их дуртай. Охин, нөхөр хоёр минь л миний жинхэнэ шүтэн бишрэгчид байхгүй юу. -Ямар нэгэн дарамт шахалт хаана нэгтээгээс ирж байна гэнэ үү? -Тийм дарамт шахалт байхгүй ээ. Эргэлт оруулахад маш нарийн шалгаж байгаа. Гэхдээ угаасаа ингэж шалгадаг эсэхийг нь би мэдэхгүй байна. -Н.Дэмбэрэл АНУ-ын Ерөнхийлөгч Ж.Бушид захидал илгээсэн гэсэн. Тэр захидал ямар замаар хүрэх юм бэ? -Нөхрийн маань дүү АНУ-ын Элчин сайдын яаманд хүргэж өгсөн байна. Энэ захидлаараа манай хүн Ардчилсан Монголд ардчилал хэрэгжихгүй байгааг илэрхийлэх гэсэн болов уу. -Эргэж очиход тань сэтгэл санааны хувьд ямаршуу байгаа харагдсан бэ? -Миний нөхөр бууж өгөх санаагүй байгаа. Сэтгэлээр унаад зорьж явсан зүйлээсээ буцахгүй нь ойлгомжтой. -Ярилцлага өгсөн танд баярлалаа. Уран бүтээлийн амжилт хүсье. -Баярлалаа. Энэ дашрамд нөхрийг минь хүнд байдалд байхад шударга үнэний төлөө дуу хоолойгоо өргөж өмгөөлж хамгаалж байсан танай сонин болон хэвлэлийнхэндээ их баярлаж байгаа шүү. 
Д.Мөнгөндалай

