№20(15669)
1984 ОНЫ НЭГДҮГЭЭР  САРЫН 24.
Мэргэжилтэн бэлтгэх ажлын чанар

Дээд, тусгай мэргэжлийн дунд сургуульд сурагчдыг сонгон шалгаруулж, элсүүлэхэд ерөнхий боловсролын дунд сургууль чухал үүрэг гүйцэтгэж, хэн ямар мэргэжлээр цаашид суралцах дур сонирхолтой, авьяастай болохыг тодруулахад зохих нөлөө үзүүлж байна. Өнгөрсөн хичээлийн жилийн дээд сургуулийн шалгалт, шүүлгийн дүнгээс үзэхэд энэ талаар зарим ахиц гарсан нь харагдав. 

Мэргэжилтэн бэлтгэх ажлын чанарыг сайжруулахад багш нарын шаардлага, хүч чармайлт маш чухал юм, Улирлын туршид оюутан бүртэй ажиллаж, мэдлэгийг нь дүгнэж, практик дадлагыг анхаарч ажилладаг анагаах ухааны дээд сургуулийн микробиологийн тэнхимийн туршлага энэ хичээлийн жилд нийт дээд сургуулийн тэнхимийн ажилд нэвтэрч байна. Оюутантай уйгагүй ажиллаж олон дахин асууж, үнэлэн дүгнэдэг багш ч олон боллоо. Мэргэжилтэн бэлтгэхэд нөлөөлөх бас нэг гол зүйл бол оюутан бүрийн бие дааж эх зохиол унших, суралцах материалтай ажиллах байдлыг сайжруулах явдал юм. 

Оюутанд тавих шаардлага өндөржиж байна. Оюутны гол хөдөлмөр нь сурлага мөн. Тэдний сурах, хүмүүжих хариуцлага, сахилгыг нарийн дүгнэх талаар политехникийн дээд сургууль зарим ажлыг эхлэн хийж байна. Дээд сургуулиар мэргэжилтэн бэлтгэх ажлын чанарыг сайжруулахад шалгалт, шүүлгийн дүрмийн хатуу баримтлах явдал чухал юм. Урьд улирлын шалгалт, шүүлэгт муу дүн авсан оюутан олон дахин шалгалт өгдөг байсан дүрмийг өөрчилж, зөвхөн нэр удаа дахин шалгалт авах болов. Энэ бол оюутанд улирлын туршид уйгагүй хөдөлмөрлөж, өөртөө өндөр шаардлага тавьж, сахилга, хүмүүжилтэй суралцахыг шаардаж байгаа хэрэг. 

Манай зарим дээд сургуулийн намын хороо, захиргаа гаргасан шийдвэрийнхээ биелэлтэд тавих хяналт шалгалтыг үр дүнтэй болгох, багш, оюутан бүртэй ажиллах явдал хангалтгүй байна. Намын хороо, үүрийн хурлаар оюутны сурлага, хүмүүжлийн ажлын тухай факультетийн, декан. тэнхимийн эрхлэгч, анги удирдсан багш, сургуулийн ХЗЭ-ийн хорооны нарийн бичгийн дарга зэрэг хүмүүсийн илтгэл, сонсголыг хэлэлцдэг боловч тэдгээрийн ажилд дутагдал давтагдсаар байна. Энэ бол ажилд тодорхой ханддаггүй, шалгаж дүгнэх удирдлагыг сайн сайжруулаагүй, багш, оюутан нэг бүрийн үүрэг хариуцлагыг өндөржүүлж чадаагүйтэй холбоотой юм. 

Сүүлийн жилүүдэд манай дээд сургуулийн профессор, багш нарын бүрэлдэхүүнд багшлах ажлын дадлага туршлагагүй залуу багш олноор нэмэгдсэн байхад намын байгууллага тэдэнтэй ажиллах график, төлөвлөгөөгүй байна. 

Залуу багшийг оюутантай ажиллах, арга барилд сургах ажил сул байна. Дээд сургуулийн анги удирдсан багш нарын ажлын төлөвлөгөө маш ерөнхий, оюутны суралцах хугацаанд зохиох хүмүүжлийн ажлын төлөвлөгөө, тэдэнд нийгэм улс төрийн ажлын дадлага олгох удирдамжийг тэр бүр удирдлага болгохгүй, зарим багш өөрөө ч түүнийг үзээгүй байдаг байна. Анги удирдсан багш нар оюутантай өдөр бүр уулзаж ажилладаггүй, хичээл таслах явдалтай тууштай тэмцдэггүй, хичээл тасалсан оюутанд тэндхийн нам, олон нийтийн байгууллага тодорхой арга хэмжээ авахгүй байна. 

Оюутны дунд зохиож байгаа ажилд хэлбэрдэх явдал бүрэлдэж байна. Ер нь асуудалд тодорхой хандаж. ажлын гүйцэтгэлийг гаргасан үр дүнгээр нь тооцоолж байхыг Намын Төв Хорооны VI, VII бүгд хурал шаардсан билээ. Дээд сургуулийн намын байгууллагын зохиож байгаа сургалт, хүмүүжлийн ажлын агуулга, арга хэлбэрийг сайжруулж, оюутны оюун санааны эрэлт хэрэгцээг бүрэн хангахуйцаар төлөвлөн зохиох хэрэгтэй. Үүнээс үндэслэн дээд сургуулийн намын байгууллага оюутны сурлага, хүмүүжлийн ажлыг иж бүрэн төлөвлөн зохиож байгаа ЗХУКН-ын ажлын баялаг туршлагаас суралцаж хэрэглэх явдал шаардагдаж байна. 

Мэргэжилтэн бэлтгэх ажлын чанар нь харилцан уялдаа холбоо бүхий олон хүчин зүйлээс хамаардгийг практик нотолж байна. Ертөнцийг үзэх марксистленинист үзэл төлөвшсөн өндөр мэдлэгтэй, хариуцлага, санаачилгатай, идэвхтэй, ажил хэрэгч мэргэжилтэн бэлтгэх тухай асуудал боловсролын системийн бүх шатны сургалт, хүмүүжлийн ажлын чанар, тэнд ажиллаж байгаа нам. олон нийтийн байгууллага, багш сурган хүмүүжүүлэгчдийн нөр их хөдөлмөрийн үр дүнд хэрэгжинэ. Шинжлэх ухаан, техникийн мэдээллийн цар хэмжээ өргөжсөн эрин үед сургалт, хүмүүжлийн ажлыг иж бүрэн төлөвлөн удирдахад нэг асуудлыг нөгөөгөөр орлуулж орхихгүй, уг ажлын нэгдлийг бүрэн хангах ёстой. Мэргэжилтэн бэлтгэх ажлын чанар олон талаар багш нэг бүрийн мэдлэг, хичээл заах ур чадвар, оюутантай ажилладаг арга барилаас шалтгаална. 

Ийм учраас дээд сургуулийн намын хороод багт сонгон авах, сургаж хүмүүжүүлэх, мэргэжлийг дээшлүүлэхийг онцгой анхаарч, тэдэнд тавих зарчимт шаардлагыг өндөржүүлбэл зохино. Багш бол хичээл заах төдийгүй, төгсөн гарах мэргэжилтний улс төр, хөдөлмөр, ёс суртахууны хүмүүжлийг хариуцах ёстой. Сургалт, хүмүүжлийн ажлыг жинхэнэ гардаг хийж байгаа тэнхимийн эрхлэгч анги удирдсан багш нарын семинар, туршлага солилцох зөвлөлгөөнийг сургуулийн намын хороод холбогдох газруудын хүч туслалцаатайгаар зохион байгуулж байх нь зүйтэй. Мэргэжилтэй боловсон хүчин бэлтгэх ажлын чанарыг сайжруулах нэг зүйл бол оюутны бие даасан ажиллагааг хөгжүүлэх явдал мөн. Оюутан бие даан ажиллахгүй байна гэдэг яриаг өөрчлөх цаг болжээ. Хэн ямар зохиол уншиж, яаж тэмдэглэж, түүнийгээ хэр зэрэг эзэмшин байна вэ гэдгийг анги, оюутан бүр дээр долоо хоног, сар бүр үзэж, дүгнэж байдаг журмыг МХЗЭ, оюутны байгууллага, багш нар хэрхэн хэрэгжүүлж байгаад сургуулийн намын байгууллага тогтмол хяналт тавьж ажиллавал зохино. 

Сургуулийн дэргэдэх МХЗЭ, МҮЭ, эмэгтэйчүүд, Оюутны нэрээр олон нийтийн байгууллага оюутны дунд зохион улс төр, соёл гэгээрлийн ажлыг нэгдсэн зөвлөлгөөнөөр зохицуулан удирдах, тэдний ажлын арга зарчмыг сайжруулж оюутан бүрээр ангилдаг болох хэрэгтэй. 

