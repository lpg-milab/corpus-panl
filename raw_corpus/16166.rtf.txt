№203(16166)
1985 ОНЫ НАЙМДУГААР САРЫН 23.
Ногооны зоорийн аж ахуй

БНМАУ-ын хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программд төмс, хүнсний ногооны үйлдвэрлэлийг нэмэгдүүлж, тээвэрлэх, хадгалах, борлуулах үе шатанд үрэгдэл хорогдлыг эрс багасгах замаар төмс, ихэнх төрлийн хүнсний ногооны хүрэлцээг сайжруулж, хэрэгцээг хангахаар заасан билээ. Ногооны үрэгдэл хорогдлыг багасган, чанар сайтай хадгалах нь тэр хэмжээний ногоог шинээр тарьж ургуулснаас дутуугүй ач холбогдолтой учир орчин үеийн агуулах, зоорийг барьж байгуулахад хөрөнгө, хүч зориулж байна. Үүний үрээр Улаанбаатар, Дархан хот, олонхи аймгийн төвийн хөдөлмөрчдийг төмс, зарим төрлийн хүнсний ногоогоор шинэ ургац хүртэл хангаж хүн амын хүнс тэжээлийн бүтцийг сайжруулав. 

VII таван жилд төмс, хүнсний ногооны агуулахын аж ахуйн нийт багтаамжийг 50 гаруй хувь өсгөснийг цаашид өргөжүүлэн багтаамж, механикжуулалтыг ихээхэн нэмэгдүүлэн, таваарын төмс, хүнсний ногооны агуулахын хэрэгцээг үндсэнд нь хангах болно. Агуулах, зоорийн аж ахуйн материаллаг бааз бэхжиж байгаагийн зэрэгцээ ажилчдын мэргэжил чадвар ч сайжирч байна. Улаанбаатар хотын ногооны комбинатын ногоочид ногоо хадгалах технологийн горимыг мөрдөх талаар дадлагажин, өнгөрсөн онд зоорилж хадгалсан төмс, байцааны 77, 6 хувь, манжин, лууван, сонгинын 80 гаруй хувийг хүнсний хэрэгцээнд тэнцүүлэн худалдааны байгууллагад шилжүүлсэн нь ихээхэн ахицтай байна. Төв аймгийн худалдааны байгууллага ажилчдыг тогтвор суурьшилтай ажиллуулан хүнс, ногоо хадгалах технологийг сайн эзэмшүүлсний дүнд ажлын эцсийн үр дүн өндөр байна. Өнгөрсөн онд төмс, хүнсний ногоог долдугаар сар хүртэл хадгалан хөдөлмөрчдийн хэрэгцээнд нийлүүлжээ. Эдгээр баримт хүн бүрийн мэргэжил, идэвх, хариуцлагыг дээшлүүлэн ажиллавал төмс, хүнсний ногооны элдэв төрлийн үрэгдэл, хорогдлыг багасгах бололцоо их байгааг харуулж байна. 

Зарим аймаг, орон нутгийн худалдаа, хөдөө аж ахуйн байгууллага зоорийн хүч чадлыг бүрэн ашиглан, ногоог хүрэлцэх хэмжээгээр, чанарыг алдагдуулалгүй хадгалж чадаагүйгээс жилийн жилд төмс, хүнсний ногоогоор хөдөлмөрчдийг гачигдуулж байна. Тухайлбал, Дорнод, Өмнөговь, Ховд, Дорноговь зэрэг аймаг зоорилсон төмс, хүнсний ногоогоо оны эхний дөрвөн сар гэхэд дуусгажээ. Энэ нь зоорийн тоо цөөн, багтаамж муугаас шалтгаалсан төдийгүй ногооны ялгалт, сортлолт хангалтгүй, хадгалах явцад арчилгаа муу хийдэгтэй холбоотой. Өнгөрсөн онд Ховд зэрэг аймаг стандартад тохирохгүй ногоо хадгалсан, ногоо ялгах, ангилах хүмүүсийг бэлтгэл зохион байгуулалт муутай ажиллуулснаас хожим их хэмжээний ногоог үржээ. Шинээр зоорь барих, ялангуяа агуулах зоорийн аж ахуйг өргөтгөж шинэчлэн тоноглох ажлыг болон их дунд засварыг хойш тавьж, ээлжит үйлчилгээ, ариутгалын ажлыг сунжруулдаг нь хадгалсан ногооны чанарыг муутгаж, улсад ихээхэн хэмжээний хохирол учруулж, хүн амын хүнсний хангамжид нөлөөлж байна. 

Манай газар тариалангийн зонхилох бүс нутагт байгаль, цаг уурын нөхцөл, тааламжтай, тариаланч механикжуулагчид урам зоригтой хөдөлмөрлөж байгаа нь урьд урьдаас арвин их ургац хураан авах бүх талын бололцоог бүрдүүлж байна. Гагцхүү түүнийг үрэгдэл, хаягдалгүй шуурхай хүлээн авч зохистой хадгалах нь хөдөө аж ахуй, худалдааны байгууллагын нэн тэргүүний зорилт мөн. Юуны урьд хүлээн авах бэлтгэлийг хангаж, төмс, хүнсний ногоо бөөнөөр буулгах үед жигд ажиллах, багтаамжаас илүү гарсан хэсгийг хадгалах түр талбай байрыг бэлэн болгох, дулаалга хучлагыг зэхэх нь чухал байна. 

Улсын хэмжээгээр хураан авах төмс, хүнсний ногооны зонхилох хэсгийг төвлөрүүлэн хүлээн авч хадгалдаг Улаанбаатар хотын ногооны комбинатын харьяа зоориудын засвар, үйлчилгээ, ариутгалыг энэ жил ажилбар бүрээр 10 хоногийн графиктай гаргаж, байнга дүгнэн ажилласны дүнд уг ажлыг үндсэнд нь дуусгажээ. Харин зарим зоорийн их засварын ажил, ялангуяа сантехникийн засвар удаашралтай байна. Ногооны комбинатын гуравдугаар ангийн 8, 12 дугаар зоорийн засвар сунжирч, ногоо хүлээн авах ид үед бэрхшээл учруулж болзошгүй байгааг Улаанбаатар хотын АДХ-ын гүйцэтгэх захиргаа онцгой анхаарч материал, ажиллах хүчээр хангаж, ажил зохиох шаардлагатай байна. Түүнчлэн шинээр зоорь ашиглалтад оруулах төлөвлөгөөг тасалж байгаа Дорнод, Хэнтий аймгийн холбогдох байгууллага ажлын явцыг түргэтгэх үр нөлөөтэй арга хэмжээ авч, шинэ ургац хүлээн авах бэлтгэлийг бүрэн хангавал зохино. Ногоо хүлээн авах, хадгалах зохих бэлтгэлийг хангуулаагүй, хадгалах явцад хяналт муу тавьснаас их хэмжээний ногоо гэмтээгээд, түүнийг барилгын чанар муугаас болсон мэтээр тайлбарлаж, байгууллагын алдагдал болгон улсын хөрөнгийг сүйтгэснээ эзэнгүйдүүлэхийг оролддог арчаагүй хандлагыг таслан зогсоох, арилгах талаар Хөдөө аж ахуйн Яам, Худалдаа, Бэлтгэлийн Яам дорвитой арга хэмжээ авах хэрэгтэй. 

Албан байгууллага, аргад туслах аж ахуйдаа төмс, хүнсний ногоо тариалж, чамлалтгүй ургац авч байна. Түүнийг хадгалах жижиг зоорь барьж ашиглах талаар нөөц бололцоогоо дайчлан ажиллах нь зүйтэй. Зооринд ногоо буулгах, ялгаж цэвэрлэх, зөөж хураах, ачих ажлыг механикжуулах, жижиг контейнер өргөгч, туузан дамжуулагч ашиглах, бичил уур амьсгал бий болгох, автомат төхөөрөмж нэвтрүүлэх зэрэг ажлыг улам өргөтгөх талаар холбогдох байгууллага, газрууд онцлон анхаарах хэрэгтэй. 

Төмс, хүнсний ногоо хадгалах нэн хариуцлагатай ажилд шинэ арга барилаар хандан дэвшилт техник, технологи нэвтрүүлэхийн зэрэгцээ нэгэнт мөрдөж байгаа технологи стандартын шаардлагыг хатуу сахин биелүүлж ажиллагчдын хөдөлмөрийн сахилга, хариуцлагыг жигд дээшлүүлж ажиллах явдал хөдөө аж ахуй, худалдаа бэлтгэлийн байгууллага, хадгалалтын аж ахуйн ажилчин мэргэжилтэн, удирдах ажил бүрийн эрхэм үүрэг мөн.