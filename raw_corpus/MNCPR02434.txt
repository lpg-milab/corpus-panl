Тэр минь гэрлээр зурах дуртай байлаа

Тэр минь гэрлээр зурах дуртай байлаа. Аравдугаар анги төгссөн жилээ Краснодар руу явж, техник мэргэжлийн сургууль дүүргэхдээ гэрэл зурагчны мэргэжил эзэмшсэн юм. 
Төгссөн сургуулийнх нь орос мэргэжилтэн, багш нар түүнийг Монголоос ирсэн хамгийн сайн оюутан хэмээн үнэлдэг байж. Гэрэл зургийг цээж зураг авахуулах төдийхнөөр мэддэг байсан манайд 80-аад оны дундуур цэвэр зурагчны мэргэжилтэй, гэрэл зургийг мэргэжлийн түвшинд авч олон түмэнд үйлчлэх үүрэгтэй 12 шижигнэсэн залуу Оросоос сургууль төгсч ирсний нэг нь миний нөхөр, хүүгийн минь эцэг Жамцын Бат-Эрдэнэ байсан юм. Тэр маань зураг авахдаа гаргууд сайн төдийгүй компьютер техник хөгжөөгүй байсан тэр цагт зургийг өнгө будгийг нь маш сайн тааруулан угааж, гэрэл сүүдрийг нь чадмаг нөхцөлдүүлэн гаргадаг нэг ёсондоо гэрлээр зурдаг байлаа. Нийслэлийн гурав, дөрөвдүгээр хороолол баригдаад удаагүй байсан үед одоогийн энэ олон дэлгүүрийн буурин дээр Гэрэл зургийн үйлчилгээний салбар шинээр нээгдэхэд Батаа маань даргаар нь очиж байсан. 22-хон настай салбарын шинэ дарга үйлчилгээндээ хүрэн зургийг анх нэвтрүүлж, хүмүүс зургаа өнгөтөөр авахуулах гэж, хүрэн зургаар зургаа угаалгах гэж гуравдугаар хороолол руу хошуурч байсан гэдэг. Удаа ч үгүй нийслэл хаяагаа тэлж, нэгдүгээр хороолол баригдан үйлчилгээний төв байгуулагдахад Батааг Ахуй үйлчилгээний удирдах газраас шинэ гэрэл зурагчны 12 дугаар салбарын эрхлэгчээр томилсон. Шинэ хорооллынхон шинээр айл гэр болж, шинэ байрны найр хурим хийж, шинэ ажил амжуулах болгондоо Батааг маань урьж зургаа авахуулдаг байлаа. Нэгдүгээр хорооллынхны нийтээр биш юмаа гэхэд нэг хэсгийнхнийх нь түүхийг тэр минь гэрэл зургаар бичилцэж үлдээсэн гэж боддог. Шинэ эмнэлэг, сургууль, зам баригдахад, шинээр сургууль төгсч, элсэхэд гээд бүгд л гэрэл зургаа авахуулдаг байсан. Ер нь тэр угаас шинэ юманд дуртай аливааг шинээр сэтгэдэг, гэрэл зурагтаа шинэ бүхний анхдагч нь байлаа. Гэрээр үйлчлэх, явуулаар үйлчлэх гэрэл зургийн үйлчилгээ нэвтрүүлж, олны талархлыг хүртэн ажил үйлсээрээ шалгарч, МҮЭ-ийн их хурлуудад төлөөлөгчөөр сонгогдож байв. Залуучуудын соёлын төв шинээр ашиглалтад орж, хүүхэд залуусын чөлөөт цагаа өнгөрөөх сайхан ордон нээгдэхэд Батаа маань Гэрэл зургийн сургалтын төвийн эрхлэгчээр томилогдсон. Бас л шинэ газарт шинэхэн шавь нартай учирч, олон олон хүүхэд залууст гэрэл зургийн ухаан зааж өгч байсны гэрч шавь нар нь өнөөдөр Монголын сонин хэвлэлийн сайн гэрэл зурагчдын эгнээг тэлж яваа. Тэр маань зөвхөн үйлчилгээний гэрэл зургаар хязгаарлалгүй сонин хэвлэлд хөрөг зураг нийтлүүлж, даавуун дээр гэрэл зураг буулгах, шил шаазан дээр зураг гаргах аргыг эрж хайн шинээр анхлан эхлүүлж байсныг мэдэх хүн өдгөө олон бий гэж бодно. Зах зээл, ардчиллын давалгаа хүчтэй өрнөж байсан 90-ээд оны дундуур Батаа маань Монголд "Кодак"-ыг анх нэвтрүүлсэн юм. "Кодак" гэдэг үгийг манайхан Дуурь бүжгийн театрын хашаанд орших жижигхэн байшингаас эхлэн мэдсэн байх гэж санадаг. Тэр хашаанд, тэр жижигхэн засч, тохижуулсан байшинд Батаа маань "Кодак" гэрэл зургийн үйлчилгээний төв нээж, хэдэн нөхдийн хамт Сүхбаатарын талбайд зураг авдаг бүх гэрэл зурагчдын зургийг "Кодак"-ын автомат машинаар угааж, олшруулан түгээж байлаа. Гэрэл зургийг харанхуй өрөөнд лабораторийн аргаар угааж, олон шат дамжлага дамждаг байсан хуучин аргыг тэр ингэж компьютерчлэгдсэн машинаар сольж, нийслэлчүүд "Кодак" руу зургаа зовлонгүй угаалгах гэж хошуурдаг байлаа. Тэр маань Монголын гэрэл зургийн түүхийн агуу том архив, гэрэл зурагчдын нэг ёсны хуран цугладаг байсан ордон Улсын гэрэл зургийн газрын даргаар нэгэнтээ ажиллаж улс орныхоо түүхийг гэрэл зургаар бичилцэж явсан юм. Тэр минь гэрэл зурагт үнэнээсээ дуртай, мэргэжилдээ үнэхээр эзэн нь болж чадсан хүн байв. Амьдрал, хайр сэтгэлийнхээ эзэн чамайгаа хүртэл гэрэл зургаасаа олж авсан гэж амьд ахуй тэртээ он жилүүдэд үргэлж ярьдагсан. Харин одоо тэр минь энд алга. Хажууханд минь байгаа даа, хэзээ мөдгүй уулзана даа гэж бодож явсан чи минь алга болчихлоо. Эгэл хүмүүн бидний ертөнцөөс алс өөр нэгэн газарт гэгээн бүхнийг гэрлээр зурахаар явж одлоо. Юу ч хэлэлгүй, гэнэтхэн явчихсан чи минь, гэрэлт агшнууд минь... 
Н.ТУНГАЛАГ, Б.ЗОЛБОО 

