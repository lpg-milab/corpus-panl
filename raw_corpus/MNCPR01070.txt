Төр нэг л удаа өршөөх учир дахин гэмт хэрэг үйлдсэн этгээдэд шүүх хатуу цээрлэл үзүүлэх болно

Нийслэлийн давж заалдах шатны шүүхийн Эрүүгийн хэргийн танхимын шүүгч Б.Батцэрэнтэй уулзаж ярилцлаа.
-Их Монгол Улс байгуулагдсаны 800 жилийн ойг тохиолдуулан Өршөөл үзүүлэх тухай хууль батлагдан гарсан. Уг хуулийг хэрэглэж дуусаагүй байгаа гэх юм. Энэ тухай тодруулж ярихгүй юу? -Өршөөл үзүүлэх тухай хууль нь 2006 оны зургадугаар сарын 23-ны өдрөөс өмнө гэмт хэрэг үйлдсэн хүмүүст хамаарч байгаа. Хууль батлагдан гарахаас өмнө үйлдэгдсэн, Өршөөлийн хуульд хамаарч байгаа эрүүгийн хэргийг шүүхээр хянан шийдвэрлэж дуустал уг хуулийг бид хэрэглэх юм. -Та хуулийг хэрэгжүүлэх ажлыг хэсэгт багтсан. Ажлын ачаалал хэр байв? -Өршөөл үзүүлэх тухай хууль батлагдан гарсан даруйд Улсын Дээд шүүхээс уг хуулийн зарим зүйл, хэсгийг хэрхэн ойлгож, хэрэглэх талаар тайлбар гаргасан. Мөн хуулийг хэрэгжүүлэх комиссыг нийслэл, дүүргийн шүүхийн 12 шүүгчийн бүрэлдэхүүнтэй байгуулсан. Бид прокурор, цагдаа, өмгөөлөгчдийн холбоо болон ШШГЕГ-аас томилогдсон ажлын хэсэгтэй хамтран хууль батлагдан гарахаас өмнө ял шийтгүүлэн, уг ялаа биечлэн эдэлж байгаа 7500 орчим ялтны хувийн хэрэг, материалыг нэг бүрчлэн хянан хэлэлцсэн. Өршөөл үзүүлэх тухай хуулийн дагуу зарим ялтныг үлдсэн ялаас нь өршөөн хэлтрүүлж, заримынх нь эдлээгүй үлдсэн ялаас зарим хэсгийг өршөөн хасах ажлыг улсын баяр наадмын өмнө хэрэгжүүлж дуусгасан. -Өршөөлийн хууль гарснаас хойш хоёр сар өнгөрч байна. Энэ хугацаанд хэдэн хүнд Төр өршөөлөө үзүүлээд байна? -Хууль батлагдан гарснаас хойш хоёр сарын хугацаанд нийслэл, дүүргийн шүүхэд 350 гаруй хүнд холбогдох эрүүгийн хэргийг хянан хэлэлцсэнээс 89 хүнийг Өршөөлийн хуулийн дагуу эрүүгийн хариуцлагаас чөлөөлж, тэдэнд холбогдох хэргийг хэрэгсэхгүй болгож шийдвэрлэсэн. Мөн 157 хүнийг ял эдлэхээс өршөөн хэлтрүүлж, 99 хүнд оногдуулсан ялаас зарим хэсгийг өршөөн хасч, есөн хүний ялтайд тооцох хугацааг хэрэгсэхгүй болгож шийдвэрлэсэн байна. -Урьд нь гурван ч удаа Өршөөлийн хууль батлагдан гарч байсан. Энэ удаагийнх өмнөхөөсөө илүү олон хүнийг хамруулсан. Үүнээс өөр онцлог бий юу? -Ялгагдах хэд хэдэн онцлог бий. Урьд нь 1991, 1996, 2000 онд батлагдан гарч байсан Өршөөл үзүүлэх хуулиудад хүүхэд, эмэгтэйчүүд, өндөр настан болон анх удаа гэмт хэрэг үйлдсэн хүмүүст илүү ээлтэй байх зарчмыг баримталж байсны адилаар энэ удаагийн хуульд ч тэдэнд ашигтай олон заалт орсон. Өмнөх хуулиар 16 насанд хүрээгүй байхдаа үйлдсэн гэмт хэрэгт ял эдэлж байгаа ялтныг эдлээгүй үлдсэн ялаас өршөөн хэлтрүүлэхээр заасан байдаг бол энэ удаагийн хуулиар "18 насанд хүрээгүй" гэж зааснаар насанд хүрээгүй хүмүүст илүү хөнгөлөлт боломжийг олгосон. Ер нь энэ удаагийн хуулийг хэрэглэхэд өмнөхөөсөө илүү хялбар гэж болно. Тухайлбал, 2000 оны Өршөөл үзүүлэх тухай хуульд ялтанд оногдуулсан хорих ялын хэмжээнээс хамааруулан тэдний эдлээгүй үлдсэн ялын 20-30 хувийг өршөөн хасахаар заасан нь бидэнд нарийн математик тооцоолол хийхийг шаарддаг байсан. Харин энэ удаагийн хуульд хүнд гэмт хэрэг үйлдэж хорих ял шийтгүүлсэн ялтны эдлээгүй үлдсэн хорих ялаас гурван жилийг, онц хүнд гэмт хэрэг үйлдсэн ялтны эдлээгүй үлдсэн хорих ялаас хоёр жилийг өршөөн хасахаар заасан нь ойлгомжтой, хэрэглэхэд хялбар болсон. -Хүнд, онц хүнд гэмт хэрэг гэдгийг уншигчдад та тайлбарлаж өгөхгүй юу? Энэ удаагийн Өршөөлийн хууль ямар хүмүүст хамаараагүй вэ? -2002 онд батлагдан гарсан Эрүүгийн хуулиар тухайн гэмт хэрэгт оногдуулах ялын хэмжээнээс хамааруулан гэмт хэргийг дөрөв ангилсан. Энэ ангиллаар 5-10 жил хүртэл хугацаагаар хорих ял шийтгэхээр заасан гэмт хэргийг хүнд, 10-15 жил хүртэл хугацаагаар хорих ял шийтгэхээр заасан гэмт хэргийг онц хүнд гэмт хэрэг гэж тодорхойлсон байдаг. Өршөөлийн хууль Монгол Улсын Ерөнхийлөгчийн зарлигаар хорих ялаас чөлөөлөгдсөн, мөн цаазаар авах ял шийтгүүлсэн этгээдийн ял нь уучлагдан хорих ялаар солигдсон, онц хүнд гэмт хэрэгтнээр тооцогдсон, гурав ба түүнээс дээш удаа гэмт хэрэг үйлдэж хорих ялаар шийтгүүлсэн, ялгүйд тооцох хугацаа болоогүй байхад гэмт хэрэг үйлдсэн, өмнө нь батлагдан гарсан Өршөөлийн хуулиар өршөөгдсөнөөс хойших хугацаанд гэмт хэрэг санаатай үйлдсэн хүмүүст хамаарахгүй. Мөн хүнийг санаатай алах, хүндрүүлэх нөхцөл байдалтайгаар хүчиндэх, бусдын эд хөрөнгийг дээрэмдэх, онц их хэмжээтэй залилан мэхэлж авах зэрэг хэргүүдэд энэ хууль хаалттай гэж ойлгож болно. -Төрийн өршөөлөөр суллагдсан хүмүүс эргээд гэмт хэрэг үйлдэж байгаа талаар мэдээллийн хэрэгслээр мэдээлэгдэх болсон. Энэ талаар та юу хэлэх вэ? -Зарим нэг хүмүүс төрийн хайр ивээлийг хүртэж ялаас чөлөөлөгдөн суллагдсан ч дахин гэмт хэрэг үйлдэж байгаа нь харамсалтай. Өршөөлийн тухай хуулийн дагуу суллагдсан хүмүүс дахин гэмт хэрэг үйлдвэл Эрүүгийн хуульд зааснаар хүндрүүлэх нөхцөл байдалд тооцдог. Төр нэг л удаа өршөөх учир дахин гэмт хэрэг үйлдсэн этгээдэд шүүх хатуу цээрлэл үзүүлэх болно. Нийслэл, дүүргийн шүүхүүд шат шатандаа байгаа хэрэгт Өршөөлийн хуулийг тухай бүр нь хэрэглэж үндсэндээ дуусч байна. 
М.БАТ 

