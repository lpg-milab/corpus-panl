№249  (16526)         
1986 оны аравдугаар сарын 17.
Нэгдлийн ардчилал

Хөдөө аж ахуйн нэгдлийн үлгэрчилсэн дүрэм, хууль тогтоомжийн бусад актыг шинэчилж холбоо, зөвлөл байгуулан ажиллуулснаар ардчилал нь улам гүнзгийрч, гишүүдээс хамтын аж ахуйнхаа үйл ажиллагааг эрхлэн хөтлөхөд оролцох боломжийг улам өргөжүүлж байна. 

Дундын үйлдвэр, хоршоолол байгуулан түүний үйл ажиллагаанд ардчилсан зарчмыг тууштай хэрэгжүүлж нэгдлийн эдийн засаг, нийгмийг хөгжүүлэх, асуудлыг амжилттай шийдвэрлэж байгаа газар олон бий. Хөвсгөл аймгийн Цагаан-Уул сумын << Бадрал >> нэгдлийн зөвлөлийг олон жилийн турш удирдаж байгаа БНМАУ-ын хөдөлмөрийн баатар Ү. Аварзэд ардчиллын механизмыг өргөн ашиглаж, идэвх санаачилга гарган ажилласны үр дүнд мал сүргийн тогтвортой өсөлтийг хангаж үр ашгийг нь нэмэгдүүлэн гишүүдийн ахуй, соёлын үйлчилгээг сайжруулж ихээхэн амжилт олсоор байна. 

Хөдөө аж ахуйн нэгдлийн нийгмийн өмчийн түвшин үлэмж нэмэгдэж, түүний бүрэлдэхүүнд чанарын үндсэн. өөрчлөлт гарч бүтээгдэхүүний үйлдвэрлэл өссөөр байгаа өнөө үед нэгдлийн амьдралд социалист ардчиллыг тууштай хэрэгжүүлэх, үйлдвэрлэж ахуйн бие даасан үйл ажиллагааг өргөтгөх нь бодит шаардлага болон тавигдаж байна. 

Нэгдлийн ардчилал нь эцсийн эцэст нэгдлийн аж ахуйн болон үйлдвэрлэлийг хөгжүүлэх үйл ажиллагаанд гишүүдийг жигд идэвхтэй оролцуулахад чиглэх ёстой. Гэтэл ардчиллын энэ зарчмыг биелүүлэхэд хөдөө аж ахуйн хоршооллын байгууллагын уйл ажиллагаа бүрэн чиглэж, жигд хэрэгжиж чадахгүй байна. Нийгмийн аж ахуйг эрхлэн удирдах, нэгдлийн амьдралын гол гол асуудлыг гишүүдийн өргөн оролцоотойгоор өөрсдөөр нь шийдвэрлүүлэхийн оронд удирдах бүрэлдэхүүн болон дарга дангаараа шийдвэрлэх, эсвэл бүр хоршооллын бус байгууллага оролцдог явдал ч гардгийг МАХН-ын XIX их хурал тодорхой баримтаар шүүмжилж даруй засахыг анхааруулсан. 

Улсын төлөвлөгөөг үндэслэн нийгмийн аж ахуйг хөгжүүлэх төлөвлөгөө батлах, хоршооллын байгууллагын хөрөнгийг зарцуулах, үйлдвэрлэх, хөдөлмөрийг зохион байгуулах, нэгдлийн зөвлөл, даргыг сонгох зэрэг нэгдлийн амьдралын чухал асуудлыг бие дааж шийдвэрлэх эрхийг зарим үед зөрчдөг ноцтой дутагдлыг нэн даруй арилгах хэрэгтэн байна. 

Хоршооллын амьдралын гол хууль болох хөдөө аж ахуйн нэгдлийн үлгэрчилсэн дүрмийн шаардлагыг мөрдөж хэрэгжүүлэх, түүнийг сурталчлах ажил хангалтгүйгээс гишүүд эрх, үүргээ ухамсарлах, тэдгээрийн нэгдлийг хангахад гишүүний төдийгүй иргэний идэвх гаргаж ажиллах шаардлага илт хоцорч байна. Дүрэм зөрчих нь нэгдлийн зөвлөл, түүний удирдах ажилтны уйл ажиллагаанд ч гардаг байна. Тухайлбал зарим нэгдлийн зөвлөл, тэргүүлэгчдийн хурлыг тасалдуулах, ёс болгон хэлбэрдэх, хоршооллын байгууллагыг удирдах үйл ажиллагаанд нэгдлийн гишүүдийг бүрэн хамруулахгүй байх, тэдний санал шүүмжлэлийг хайхарч ажил хэрэг болгохгүй орхигдуулах зэрэг дутагдал бий. 

Нэгдлийн зөвлөл, бригадын хурлаар аж ахуйг хөгжүүлэх, үр ашгийг нь нэмэгдүүлэх, гишүүдийн ахуй, соёлын үйлчилгээг сайжруулах, гишүүдийн эрх, үүргийн биелэлтэд дүгнэлт өгөх, нэгдлийн үйл ажиллагаанд ардчиллыг өргөн хэрэгжүүлэх зэрэг хоршооллын байгууллагын өмнө тулгарч байгаа асуудлыг оновчтой сонгон ажил хэрэгчээр хэлэлцэх нь тун хангалтгүй байдаг. 

Нэгдэл, бригадын зөвлөл, хамт олноос гишүүдийнхээ үүргийн биелэлтэд тавих хяналт жигд сайжирч чадаагүй, гишүүнийг нэгдлийн үйл ажиллагаанд идэвхтэй оролцуулах талаар зохиох ажил сулаас нэгдлийн зарим гишүүн хөдөлмөрийн үүргээ бүрэн биелүүлэхгүй байх, ажлын чанарын шаардлагыг алдагдуулах, бага ажиллаж их авахыг эрмэлзэх, нийгмийн хөдөлмөрөөс зайлсхийх, өмч хөрөнгө үрэгдүүлэх зэргээр социалист сахилга зөрчиж гишүүнийхээ үүргийг хөсөрдүүлдэг байна. 

Нэгдэлд гишүүн элсүүлэх, шилжүүлэх дүрмийн шаардлага яв цав мөрдөгдөхгүй байгаагаас залуучууд, мэргэжлийн хүмүүсээр эгнээг нь өргөжүүлэн бэхжүүлэх ажил хоцорч байна. Гишүүнийхээ санал хүсэлтийг хүлээн авч шийдвэрлэхэд хөшүүн хойрго хандах, тэдний хувийн хэрэг, хөдөлмөрийн болон суурийн дэвтрийг цаг тухайд нь хөтөлж бүртгэхгүй, эмх цэгцийг нь алдагдуулах зэргээр хүнийг хохироодог, ноцтой согог дутагдал нэгдлийн зөвлөлийн аппаратын ажилд түгээмэл оршиж байгааг арилгавал зохино. 

Хөдөө аж ахуйн нэгдлийн үйл ажиллагаанд ардчилсан зарчмыг тууштай хэрэгжүүлэхэд нэгдлийн холбооны дээд болон аймгийн зөвлөл шийдвэрлэх үүрэг гүйцэтгэх ёстой. Гэтэл хоршооллын байгууллагыг зохион байгуулалтын тодорхой удирдлагаар хангаж тэдний уйл ажиллагаанд тавих хяналтыг сайжруулах нь дээрх байгууллагын үндсэн үүрэг гэдгийг мартаж болохгүй. Ялангуяа нэгдлийн үлгэрчилсэн дүрмийг ардчиллын норматив үндэс болгон мөрдүүлэхэд идэвх санаачилга гарган ажиллах, нэгдлийн ардчиллын шаардлагыг зөрчих явдалтай зарчимч тууштай тэмцэл хийвэл зохино. 

Хоршооллын байгууллагын үйл ажиллагаанд ардчиллын механизмыг гүйцэд ашиглаж нэгдлийн гишүүд хамт олны өргөн санаачилгыг өрнүүлэх, шинэ сэтгэлгээ, ажлын идэвхтэй арга барилаар ажиллах нь нэгдлийн удирдах ажилтны чухал зорилт мөн. Хөдөө аж ахуйн хоршооллын байгууллагын үйл ажиллагаанд улсын хяналт тавьж зохицуулах, туслах эрх, үүрэг бүхий төлөвлөгөө, санхүүгийн болон бусад байгууллагаас зохиох ажил нэгдлийн бие даасан ажиллагааг бэхжүүлэх, ялангуяа үйлдвэрлэлийн эцсийн үр дүнг дээшлүүлэх, тэдний үүрэг хариуцлагыг өндөржүүлэх, шаардлагад нийцсэн, уян хатан, шуурхай байхад анхаарлаа чиглүүлбэл зохино. Нэгдлийн гишүүдийн аж амьдралын хэмжээ, ахуй соёлын үйлчилгээг улам сайжруулах үндсийн үндэс болсон социалист хамтын аж ахуйг эрчимтэй аргаар эрхлэх, үр ашгийг нь дээшлүүлэхэд чиглүүлэн орон нутгийн нам, улс, олон нийт, хөдөө аж ахуйн хоршооллын байгууллагаас нэгдлийн ардчиллыг бэхжүүлэх талаар зохиох ажлыг шинэ шатанд гаргахад онцгой анхааръя. 

