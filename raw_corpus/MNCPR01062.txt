ТОГТВОРТОЙ БАЙДЛЫН ГЭРЭЭ УЛС ТӨРЖИХ СЭДЭВ БИШ

Улс оронд тулгамдсан зарим асуудлаар Ч.Улаан гишүүний байр суурийг сонирхлоо. -Тогтвортой байдлын гэрээ "хадны мангаа" болж хувирлаа. Таны бодлоор бол энэ гэрээ түүхэн үүргээ гүйцэтгэсэн үү.
Гадныханд тогтвортой байдлыг амлах шаардлага байсан уу? - Тогтвортой байдлын гэрээ гэдэг бол улс төржих сэдэв яавч биш шүү гэдгийг хэлмээр байна. Хэрвээ төрийн хар хайрцагны бодлого гэж байдаг бол түүний дотор л яригдах асуудал. Бид шилжилтийн үеийн хүндрэл бэрхшээлийг даван туулахын тулд нэг хэсэгтээ хандивлагчдын дэмжлэг тусламжийг авч ашиглаж байлаа. Гэхдээ мөнхөд бусдаар тэжээлгэхгүйгээс хойш өөрийн боломжийг дайчилж, биеэ даах учиртай. Чухам үүнээс урган хандивлагчдын албан ёсны тусламжийг юугаар орлуулах вэ гэдэг асуудал тавигддаг юм. Энэ зорилтыг хэрэгжүүлэхийн тулд юуны өмнө ашигт малтмалын олборлох, боловсруулах салбарыг хөгжүүлэхэд гадаадын шууд хөрөнгө оруулалтыг түргэн татах замаар бие даасан эдийн засагтай болох хувилбарыг сонгосон юм. Түүнийгээ ч төрийн бодлого болгон тодорхойлсон билээ. Монгол улсын Төрийн тэргүүний ивээл дор улс төрийн нам, хүчнүүдийн өргөн оролцоотойгоор боловсрогдож 1996 онд УИХ-аар батлагдсан "Үндэсний хөгжлийн үзэл баримтлал"-ын үндсэн агуулга, зорилт ийм юм. Түүний тод жишээ бол 1997 онд ашигт малтмалын болон бусад холбогдох хуулинд нэмэлт өөрчлөлт оруулж гадаадын хөрөнгө оруулагчдыг Монгол руу татах таатай нөхцөл бүрдүүлж өгсөн. Энэ дагуу Монголд хөрөнгө оруулагчдын чуулга уулзалтыг дэлхий даяар зарлаж байгаад сүр дуулиантай хийсэн. Хөрөнгө оруулагчдын чуулга уулзалтыг АН төр, засгийн эрх барьж байхдаа ч хийсэн, МАХН эрх барьж байхдаа ч хийсэн. Энэ нь төрийн бодлогын уламжлалыг хадгалсан гэхээсээ илүү стратегийн гол зорилтоо хэрэгжүүлэхэд нөлөө бүхий улс төрийн хүчнүүд нэгдмэл бодлого, байр суурьтай байгаагийн илрэл байсан. Төрийн бодлого гарч, хэрэгжиж эхэлснээр стратегийн томоохон хөрөнгө оруулагчдын анхаарал Монгол руу чиглэж, оруулсан хөрөнгө оруулалтын хэмжээ богино хугацаанд хоёр дахин, төд удалгүй дөрөв дахин нэмэгдсэн байдаг. Оюу толгой, Тамсаг булаг зэрэг ашигт малтмалын томоохон ордууд нээгдэж, Бороогийн алт, Төмөртийн Овооны Цайрын уулын баяжуулах үйлдвэр, нүүрсний уурхайнууд шинээр ашиглалтад орж, Тавантолгойн нүүрс, Төмөртийн төмрийн хүдэр, Цагаан суварга, Оюу толгойн зэс зэрэг ашигт малтмалыг ашиглах төслүүд хэрэгжих шатандаа ороод байна. Энэ бүхний үр дүнд Монгол улс бол асар их баялагтай, түргэн хөгжих ирээдүйтэй бүс нутаг гэсэн ойлголт баталгаажиж, хөрөнгө оруулагчид хошуурч эхэлж байна. Тогтвортой байдлын гэрээг зөвхөн хуулинд заасан үндэслэлээр, тодорхой болзол шалгуурыг хангасан нөхцөлд л байгуулдаг. Энэ гэрээгээр хүчин төгөлдөр мөрдөгдөж байгаа хуулиас давсан эрх мэдэл, давуу байдлыг хэнд ч олгодоггүй. Эдгээр Тогтвортой байдлын гэрээ хууль зөрчөөгүй гэдэгт итгэж байна -Ц.Элбэгдоржийн Засгийн газрын үед гурван Тогтвортой байдлын гэрээ улс оронд ашиггүй нөхцөлөөр байгуулагдсан тухай ярих боллоо. Шадар сайд энэ үед хүчтэй хяналтын үүрэг гүйцэтгэдэг байсан. Үнэхээр энэ гэрээг "но"-той байгуулсан гэж та үзэж байна уу? -Ц.Элбэгдоржийн Засгийн Газрын үед гурван ч Тогтвортой байдлын гэрээ байгуулагдсан гээд байгаа. 2004 оны сонгуулийн үр дүнгээр байгуулагдсан Эвслийн Засгийн газарт биднийг ажиллаж байхад Тогтвортой байдлын гэрээ байгуулагдаж л байсан. Бид бусад хуулиудтай хэрхэн уялдаж нийцсэн байна, эдийн засгийн үр ашиг нь ямар байна гэдгийг онцгой анхаарч Засгийн газрын хуралдаанаар хэлэлцэн хамтын шийдвэрээр Сангийн сайдад чиглэл, зөвшөөрөл өгч байсан юм. Эдгээр гэрээнд хууль зөрчсөн, улс орны эрх ашигт сөргөөр нөлөөлсөн далд санаа, санаархал тусгагдаагүй гэдэгт итгэлтэй байна. Ц.Элбэгдорж хоёр удаа Засгийн газрыг тэргүүлэн ажиллаж байснаас өөрийн бүрэлдэхүүнд нь орж ажилласан үеийнхээ л жишээг үндэслэн үүнийг хэлж байна л даа. Би Санхүү, эдийн засгийн сайдаар ажиллаж байхдаа ч Тогтвортой байдлын гэрээ байгуулж л байлаа. Зөвхөн хуулийн заалтуудад хатуу нийцүүлэн нээлттэй хэлэлцэн, нийгэмд мэдээлж байж л гэрээг байгуулдаг байсан. Засгийн газрын хуралдааны материалуудыг үзэхэд бүх зүйл тодорхой байгаа. - Засгийн газрын 100 хоногийн ажилд ямар дүн тавих вэ? Улс төрчдийн мөнгөн амлалт хүн амыг халамжаас хамааралтай болгож байна гэсэн шүүмжлэлийг хүлээн зөвшөөрөх үү? -Засгийн газрын 100 хоног өнгөрлөө. Тодорхой асуудлуудаар дүгнэлт өгөх боломжтой хугацаа гэж бодож байна.Бүх зүйл бүгдийн нүдэн дээр ил л байлаа шүү дээ. Олон түмний зүгээс гарч байгаа шүүмжлэлийг хүлээн зөвшөөрөхөөс өөр аргагүй. Дүгнэлт хийж хандах учиртай. Бүх асуудлыг мөнгө тараах замаар шийдвэрлэж болохгүй, чадах ч үгүй. Арга ядсан, амиа аргацаасан л хэрэг болно. Жагссан, суусан бүгд нь мөнгө авдаг гэсэн ойлголт бий болж байгаа нь яавч зөв биш гэж бодож байна. Засгийн газар, төрийн түшээд маань хүртэл иймэрхүү агуулгатай хууль санаачлаад УИХ-ын гишүүдийн зүгээс ширүүн шүүмжлэлтэй тулгарч хүнд байдалд орж байх нь зохисгүй явдал. -Төсвийн зардал триллион төгрөгт хүрлээ. Экспортын ашигт малтмалуудын үнэ ханш буурсан нөхцөлд зардлаа яаж санхүүжүүлэх вэ? Тогтворжилтын сан ийм зардлыг удаан хугацаагаар нөхөж цойлдож хүчрэх болов уу? -Төсвийн зардал түргэн хурдацтай нэмэгдэж байгаа нь дүгнэлт хийх ёстой асуудал яах аргагүй мөн. Манай стратегийн гол бүтээгдэхүүний үнэ өндөр байгаа нь ховорхон тохиолдох аз завшаан мөн л дөө. Энэ боломжийг зөв ашиглаж эдийн засаг, санхүүгийн байдлаа эрүүлжүүлж, баталгаажуулж авбал жинхэнэ хожоо нь тэр болно. Ховордсон барааны хангамж сайжирч, өссөн үнэ буурдаг нь зах зээлийн жам юм. Харин хэдий хугацаанд энэ явдал болж өнгөрөх вэ гэдгийг л зөв төсөөлж зохистой бодлого явуулах учиртай. Үнийн өсөлт байнга гараад байхгүй нь хэнд ч ойлгомжтой. Үнийн өсөлт гарч байгаа үед нь сан байгуулан хуримтлал хийж чадвал сайн хэрэг. Үнийн өсөлтөөс бий болгосон сангаас төсвийн байнгын шинжтэй зардлыг санхүүжүүлж болохгүй л дээ. Өсөлт гарахаа байсны дараа зардлаа даахгүй төсөв маань хямралд орно. Ийм учраас үнийн өсөлтөөс бий болсон санг ирээдүйд өгөөжөө өгөх арга хэмжээнд зарцуулж байвал алсдаа улам л хожно. Өмнөх удирдлага ийм намыг хүлээлгэж өгөөгүй, өнөөгийн удирдлага ийм нам хүлээж аваагүй -Төрийн албаны шинэчлэлтийг ямар хэлбэрээр хийх нь үр дүнтэй гэж үзэж байна вэ? Намуудын байршуулсан албан тушаалтнууд төрийн мэргэшсэн албыг завхруулж байгааг хүлээн зөвшөөрөх үү? Үндэсний хэмжээний намууд зөвшилцөлд хүрэх замаар төрийн мэргэшсэн албыг намын гох дэгээнээс салгах боломж бий юу? -Намуудын байршуулсан зарим албан тушаалтнууд төрийн мэргэшсэн албыг завхруулж, Монголын төрийг хүчгүйдүүлж байгаа нь үнэн шүү дээ. Сонгуулийн үр дүнгээр баг бүрдүүлж байна гэдэг нэрийн дор төрийн албанд огт ажиллаж үзээгүй, төрийн албаны болзол, шалгуурыг огт хангаагүй хүмүүсийг л дарга болгон дэвшүүлж байна. Хууль зөрчсөн ийм байдал манай намд ч, бусад намуудад ч байгаа гэдгийг бүгдээрээ мэдэж байгаа. Үүнийг засахгүй бол төр улам л доройтно. Төрийн албан хаагчийг намын харьяалалгүй болгох хуулийн төсөл санаачилсан боловч дэмжлэг авсангүй. Ийм хууль гаргахгүй бол төрийн албыг мэргэшүүлж, зөвхөн ажил хэргийн шалгуураар төрийн албанд авдаг журам тогтоож чадахгүй. Төрийн алба гэдэг бол сонгуулийн сурталчилгаанд оролцсон, ажилгүй хүмүүсийг түр ч гэсэн орогнуулдаг газар биш. Улс төрийн албан тушаал бол өөр хэрэг л дээ.Та бүхний хэлж байгаа үндэсний хэмжээний намууд зөвшилцөөд төрийн мэргэшсэн албыг намын гох дэгээнээс салгая гэдэг чухал санаа шүү. Би санал бүрэн нэгдэж байна. -МАХН-ын рейтинг унаж байна. Засгийн газрын тэргүүн, намын даргын нэр хүндээс намын нэр хүнд хамаарч байна гэж үздэг үү? -Сүүлийн үед хийгдсэн зарим судалгаагаар манай намын рейтинг буурч байгаа дүн ч гарлаа. Дүгнэлт хийх л ёстой. Намын рейтинг унаж байгаа нь намын дарга, удирдлагууд, түүний байгуулсан Засгийн газрын нэр хүнд буурч байгаагаас хамаараагүй гэж маргах арга байхгүй биздээ. Өмнөх удирдлага ийм намыг хүлээлгэж өгөөгүй, өнөөгийн удирдлага ийм нам хүлээж аваагүй. Бодитой үнэнийг хүлээн зөвшөөрч сурах ёстой. Намын гишүүд, дэмжигчид, өргөн олон түмний санаа бодол, хүсэл зоригийг мэдэрч, тэднийхээ дэмжлэгийг хүлээж байж л унаж байгаа рейтингээ өсгөж чадна. Хийх ажил их байна. Энд том, жижиг, чухал, чухалгүй асуудал гэж байхгүй. Баг хорооны засаг даргаас төрийн сайдыг томилох, тэднийгээ ард түмэнд үр өгөөжтэй ажиллуулахаас эхлээд хот, аймаг, улс орноо хөгжүүлэх бодлого тодорхойлох, үйл ажиллагаа явуулах бүх л асуудал хамаарна гэж ойлгож байна. 
Б.Эгшиглэн

