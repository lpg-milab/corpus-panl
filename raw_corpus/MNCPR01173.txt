Аргуйн голын амийг алтны уурхай тасалж байна

Өвөрхангай аймгийн Тарагт сумын хэмжээнд болсон уралдаан тэмцээнд тус сумын залуус амжилттай оролцсон аж. Тухайлбал, Арсланбандийн нэрэмжит аймгийн аварга шалгаруулах үндэсний бөхийн барилдаанд тус сумын заан Б.Сангисүрэн үзүүрлэжээ. Мөн тус аймгийн хангайн бүсийн зургаан сумын Сарлагийн баяр болсон байна. 
Энэхүү баяраар Сарлагийн сүүн бүтээгдэхүүний үзэсгэлэн, худалдаа, сургалт Сарлаган полоны тэмцээн дээрх зургаан сумын залуучуудын дунд болжээ. Сарлаган полоны тэмцээнд Тарагт сумын М.Нямдорж, Н.Батбуян нар баг болон оролцож онцгой амжилт үзүүлсэн аж. Ийнхүү УИХ- ын гишүүн З.Энхболдод тус сумын Засаг дарга Ц.Амгалан ажил байдлаа танилцуулсан юм. Дараа нь УИХ-ын гишүүн З.Энхболд Тарагт сумын иргэдтэй уулзсан билээ. Уулзалтын салхийг "Сумыг АТС-тэй болгож өгөөч", "Төрийн албан хаагчийн цалин 30 хувь нэмэгдсэн гэх боловч гэрээт ажилтны цалин хасагдлаа. Хагас, бүтэн сайнд ажилласны хөлс, амралтын мөнгө олгогдохгүй байна", Нэг гэрт төрийн албан хаагч хоёр хүн байдаг. Гэтэл нэг хүүхдийн сургалтын төлбөрийг нь төр хариуцдаг. Үүнийг хоёр болгож болохгүй юу" гэх зэрэг асуулт хагалсан юм. Эдгээр асуултад УИХ-ын гишүүн "Сумын АТС-ыг ярьж байгаа. Шинээр АТС-ыг тавих боломжгүй. Ийм учир урьд нь өөр газар ашиглагдаж байсан станцыг Тарагт суманд суурилуулна гэж холбогдох хүмүүс нь хэлсэн. Тэд эхлээд өнгөрсөн оны төгсгөлд гэсэн боловч бүтсэнгүй. Наадмаас өмнө бүтээнэ", Гэрээт ажилтны цалин хөдөлмөрийн хөлсний доод хэмжээнээс доогуур байж болохгүй. Амралтын өдөр ажилласны хөлс олгогдох ёстой байх. Энэ талаар Сангийн сайдад асуулга тавьж хариултыг нь ирүүлье. Энэ асуултыг асуусан хүн нэр хаягаа өгөх хэрэгтэй ", "Төрийн албан хаагчийн хүүхдийн сургалтын төлбөр гэдэг нь эргэж төлөгддөггүй мөнгө юм билээ. Үүн дээр би өөр байр суурьтай байдаг. Сурлага сайтай хүүхдүүдэд төрийн сангийн мөнгөөр эцэг эх нь хэн байхаас үл хамаараад сурах боломжийг нь хангах хэрэгтэй. Малчны хүүхэд байж болно шүү дээ. Төрийн сангаар суралцаж төгссөн хүүхдүүдийн сургалтын төлбөрийг 2004 оны сонгуулийн өмнө их хэмжээгээр чөлөөлснөөс болоод санд мөнгө хуримтлагдахгүй, цөөхөн хүн хамрагддаг болсон. Энэ санг арвижуулах хэрэгтэй болсон юм билээ. Хүүхдийг эцэг эхээр нь ялгаварласан энэхүү заалт нь Үндсэн хууль зөрчсөн үзэгдэл. Хэн нэг хүн Үндсэн хуулийн Цэцэд өргөдөл гаргах юм бол унахаар юм билээ. Ийм болохоор хоёр болгох боломжгүй байх" гэсэн хариултыг өглөө. Иргэн С.Адьяа "Арав төгссөн хүүхдээс дөрөв, зургадугаар сард шалгалт авна. Энэ шалгалтуудыг мөнгөөр авах юм байна. Гэтэл бага, дунд боловсролыг үнэгүй олгоно гэсэн Үндсэн хуулийн заалт зөрчигдөж байна гэж асуув. Энэ асуултад УИХ-ын гишүүнЗ.Энхболд яг ямар журмаар зохицуулагдаж шалгалт төлбөр мөнгөтэй болж байгааг би мэдэхгүй байна. Гэхдээ эх эцгээс урьд нь шалгалтын мөнгө гэж авч байсан уу гэж лавласан юм. Энэхүү лавлагаанд тус сумын дунд сургуулийн хичээлийн эрхлэгч Оюунбилэг урьд нь авч байсан гэхдээ энэ жил хэдэн шалгалт өгөхөөсөө хамаараад төлбөр нэмэгдэж байгаа гэсэн тайлбарыг өгч байлаа. Ийм тайлбар сонссон УИХ-ын гишүүн ямар ч байсан эх эцгээс авч байгаа мөнгө нэмэгдэж байгаа юм байна. Тэгвэл би очоод заавар журмыг харж байгаад хариу өгье гэж хэлж байлаа. Ер нь 11 төгсөгчдийн шалгалтын мөнгө нь сургуульд ордоггүй, харин боловсролын үйлчилгээний төв гэдэг өөр байгууллагад ордог аж. Дараа нь иргэдээс сумын цэцэрлэг, сургуульд их засвар хийж өгөх талаар асуулт гарсан юм. Тус сумын цэцэрлэгийн барилга суулт өгч хананд нь хагарал үүсчээ. Үүнд мэргэжлийн байгууллагаар дүгнэлт гаргуул гэсэн зөвлөлгөө өглөө. Харин дунд сургуулийн засварын хувьд өнгөрсөн жилүүдэд сурагчдын тоо цөөрсөн гэдэг шалтгаанаар засварын мөнгө төсвөөс хасагдаж байжээ. Харин одоо бол тус сумын сургуулийн сурагчдын тоо нэмэгдэж байгаа нь гол үзүүлэлт гэсэн хариултыг өгч байсан юм. Тарагт сумын 11 жилийн дунд сургууль 1974 онд ашиглалтад орсон, төмөр шувуу дээвэртэй хоёр давхар барилга байдаг юм байна. Тарагт сумын Алтан тал багийн малчид малын хулгай их гарч байгаа талаар ярьж байна. Тэдний хувьд нэг, хоёр бог алдах нь ердийн үзэгдэл болж харин энэ жилийн хувьд 17 тэмээ алдсан гэнэ. Тэрхүү алдагдсан 17 тэмээний сураг одоо болтол гараагүй, харин дөрвөн тэмээ төхөөрч байсан хүнийг цагдаагийн байгууллага үйлдэл дээр нь баривчилжээ. Түүнд дээрх 17 тэмээ хулгай хийсэн гэдэг асуудлыг тулгахад тэр хүн хүлээн зөвшөөрөөгүй байна. Хоногийн хоолгүйдээ өнөөдөр хөдөөд мал хулгайлж байгаа хүн байхгүй, баяжих хөлжих тухайд бол хэдэн арваар нь, адууг бол азаргаар нь аваад явчихдаг болсон гэнэ. Нэг үгээр хэлбэл малын хулгай ахуйн хулгайгаасаа хальж зохион байгуулалттай гэмт хэргийн хүрээнд хүрсэн байна. Малаа хулгайд алдсан малчид хулгайн малын мах борлож байгаа гол цэгүүдийг Өвөрхангай аймгийн хувьд Арвайхээр сумын хүнсний зах, Уянга суманд гараараа алт олборлож байгаа газрууд хэмээн нэрлэж байна. Ингэхээр малын хулгайгаар амьдардаг сүлжээтэй, зохион байгуулалттай бүлэг хүмүүс бий болжээ. Гэхдээ нутаг орны таньж мэддэг зарим нэг хүн тэдний гар хөл болж мал гаргаж өгч байгаа гэдгийг үгүйсгэсэнгүй. Гэвч хэн нэгнийг нэрлэсэнгүй. Тэгж нэрлэхгүй байгаа шалтгаан нь малын хулгайн хэрэгт холбогдсон хүн хэрэг хүлээдэггүй, хүлээсэн ч бага хэмжээний ял авдагтай холбоотой болов уу. Иргэдийн ингэж ярьсантай холбогдуулан УИХ-ын гишүүн З.Энхболд Арвайхээр суманд болсон иргэд, сонгогчдын уулзалт дээр хүнсний зах дээр мах борлуулж байгаа иргэдийг хаанахын хэнээс, ямар гарал үүслийн бичигтэй малыг нядалж, борлуулж байгаа талаар дэлгэрэнгүй мэдээлэлтэй болсныхоо дараа мах бөөндөн авч байхыг сануулж байлаа. Хэрэв мах борлуулагчид ийм гарал үүслийн гэрчилгээгүй, мал нядалсан хүмүүсээс мах худалдаж авч зохион байгуулалттай гэмт хэргийн золиос болох вий гэж давхар сануулж байсан юм. Тарагт сум хоёр мянгат малчинтай юм байна. Тухайлбал, Арвайнтал багийн Өлзийбаяр, Туяа багийн Чогдгаваа нар, эдгээр мянгат малчдад намрын чуулганы завсарлагаар тойрогтоо ажилласан УИХ-ын гишүүн З.Энхболд гэрт нь очиж талархал гардуулж, хүндэтгэл илэрхийллээ. Тэд жилдээ 300 гаруй мал төллүүлдэг мянгат малчин гэдгээ удаа дараа баталсан сайн малчид юм байна. Тарагт суманд ажилласан УИХ-ын гишүүн З.Энхболд Гучин-Ус сумын иргэд сонгогчидтой уулзсан юм. Тэнд мөн л гэрээт ажилчдын цалин буурсан, хагас, бүтэн сайнд ажилласны хөлс, амралтын мөнгө олдохгүй байгаа талаар иргэд лавлаж байлаа. Гучин-Ус сумынхны хувьд малын унд усгүй болж байгаа нэгэн үзэгдэл тулгамдсан асуудал болжээ. Тухайлбал, хөрш Хайрхандулаан сумын нутаг Гэнэт гэдэг газар "Их хан уул" компани алт олборлосонтой холбоотой гэнэ. Хайрхандулаан сумын нутгаас эх авч Гучин-Ус сумын нутгаар дамжин Тарагт сумын Хөөврийн тойромд цутгадаг Аргуйн гол тасарч эхэлжээ. Аргуйн голын эхээс "Их хан уул" компанийн алтны үйлдвэр өдөрт 40-50 тн ус насосоор татаж ашигласнаас энэ гол амь тавихад хүрсэн юм байна. "Их хан уул" компани нь 2002 онд хайгуулын лиценз авсан олборлолтын лицензгүй гэж нутгийн иргэд ярьж байна. Гэтэл Өвөрхангай аймгийн Засаг дарга Б.Эрдэнэбилэгт энэ компанийг 2003 онд ашиглалтын лиценз авсан гэсэн тайлбар өгсөн юм. Тэр компани хайгуулын хийгээд ашиглалтын лицензтэй алт олборлож байгаа ч Аргуйн голын амийг тасалж Хайрхандулаан, Гучин-Ус, Төгрөг сумын иргэд, малыг ундны усгүй болгожээ гэж хэлж болно. Өвөрхангай аймгийн нутагт алт олборлож байгаа "Эрэл" компани Онги голыг ширгээж гурван аймгийн найман сумын хүн, малыг ундны усгүй болгосон, харин одоо "Их хан уул" компани Хайрхандулаан сумын нутагт алт олборлосноос Аргуйн голд Онги голын хувь тавилан нүүрлээд байна. Өвөрхангайд хоёр дахь Онги бий боллоо гэж хүмүүс ярьж байна. Алтыг нь аваад авдрыг нь хаядаг гэсэн үг бий. Тухайн бүс нутгаас алтыг нь авсан компаниуд хүн, малын ундны усыг нь устгадаг жишиг тогтоод байна. Гучин-Ус, Тарагт сумдын иргэд, сонгогчидтой УИХ-ын гишүүний хийсэн уулзалтын үеэр малчдад банк зээл олгохгүй байна, банкны зээлийн хүү өндөр юм, өмчилж авсан газрыг банк зээлийн барьцаанд авахгүй байна гэсэн түгээмэл асуултууд их гарч байлаа. УИХ-ын гишүүн З.Энхболд Арвайхээр суманд гурван өдөр ажилласан юм. Эхний өдөр буюу өнгөрсөн долоо хоногийн баасан гаригт иргэд, сонгогчидтойгоо уулзлаа. Арвайхээрчүүд хүүхдийн мөнгийг эцэг эхийнх нь орлогоос хамаарч ялгаварлаж байсныг таслан зогсоосонд баярлаж байгаагаа илэрхийлж байсан юм. Тэдний асуултын амин сүнс нь малын хулгай их байна, Цагдаагийн байгууллага ажиллахгүй юм, эхийн нэг, хоёрдугаар одонтой ахмад настнуудад хэзээнээс мөнгө олгож эхлэх вэ? гэх зэрэг асуултууд давамгайлж байлаа. Тэдний заримаас нь товчлон хүргэе. -11 жилийн нэгдүгээр дунд сургуулийн захирал Отгон 2002 онд энэ албан тушаалд томилогдсон. Тэднийх анх айлын хашаанд байсан юм, дараа нь хашаа байшинтай болсон. Одоо бол Улаанбаатар хотод орон сууцтай болсон гэх юм. Дунд сургуулийн захирлын цалин ийм их хэмжээний хөрөнгөтэй болох боломж бий юу? Түүгээр зогсохгүй, тус сургуульд ажилд орохдоо хүн 200 мянган төгрөгийн хахууль өгдөг, сурагчдаас анги засварын гээд 1500 төгрөг авсан, багш ажилчдын хуримтлал гэж байдаг, манай сургуулийн 80 жилийн ой болно хандив өргөж байгаа хүмүүс бий. Тус сургууль дээр хөрөнгө мөнгө шамшигдаж байгаа гэж бид үзэж байгаа учир 80 жилийн ой угтсан хандивын үйл ажиллагаанд оролцохоос татгалзаж байна. Үүнийг та шалгаж болох уу? (хэсэг бизнесмен) гэсэн асуулт байв. Энэ асуултад УИХ-ын гишүүн З.Энхболд УИХ-ын гишүүний хувьд үүнийг шалгаж болохоор мэт боловч болохгүй зүйл бас бий. Яг зааг дээр нь байна гэсэн үг л дээ. Үүнийг хэн нэгээр шалгуулахаасаа илүү хандив, элдэв хуримтлалын зардалд хамт олноосоо комисс гаргаж шалгуулах юм бол илүү үр дүнтэй. Харин тэрхүү комисстоо бүх зүйлээ үзүүлэхгүй юм бол ийм хардлага мөнхөд байх болно гэж хариулж байв. Мөн Ц.Элбэгдоржийн Засгийн газрыг ямар шалтгаанаар огцруулсан юм бэ гэсэн асуултыг уулзсан сонгогчид бүр тавьж байсан юм. Тэр бүхэнд би энэ тухай УИХ дээр асуугаад тоймтой хариу авч чадаагүй, Гаалийн, газрын гэх мэт авлигын хэрэгтэй тэмцсэн нь огцрох нэг шалтгаан нь болсон байж болно. Уг нь ажил хийж байсан Засгийн газрыг огцруулах хэрэггүй байсан гэдэг байр суурин дээр би байдаг. Одоо ч миний байр суурь хэвээрээ. Тэртэй тэргүй энэ есөн сард Ерөнхий сайд ажлаа өгөх байсан юм. Харин Ц.Элбэгдоржийн тэргүүлсэн Засгийн газрын 10 алхмыг тайландаа оруулж сониндоо хэвлэсэн байгаа. Та бүхэн сайн уншиж танилцаарай гэсэн нийтлэг хариу өгч байлаа. Арвайхээрчүүд сонгогдсон гишүүндээ "Авлигын хууль"-ийг энэ Хаврын чуулганаар батлах юм байна. Энэ хууль дээр та хатуу байр суурьтай байна шүү. Төрд алба хашиж байгаа хүмүүс өөрсдийгөө хамгаалсан зүйл заалт шургуулж мэднэ, тийм зүйл огт оруулж болохгүй, албан тушаалтнууд арьсаа үхтлээ хамгаалдаг шүү, тэдний арьсыг хамгаалсан хууль гарах юм бол авлигыг хэзээ ч илрүүлж чадахгүй гэсэн захиасыг өгч байлаа. Тэрбээр өнгөрсөн ням гаригийн өглөөнөөс шөнө дундыг өнгөртөл нийт 15 цагийг сонгогчдодоо зориулж 120 хүнийг хүсэлтээр нь хүлээн авч ганцаарчлан уулзлаа. УИХ-ын гишүүн З.Энхболд намрын чуулган болон тойрогтоо хийсэн ажлын тайлангаа сонин хэлбэрээр сонгогчиддоо хүргэж тайлангаа хүргэлээ. Түүний энэ тайланд 2005 оны намрын чуулганаар хэлэлцэж батлагдсан гол хуулиуд, УИХ, Засгийн газрын сүүлийн хоёр жил хийсэн ажлыг Ц.Элбэгдоржийн тэргүүлсэн Засгийн газрын үйл ажиллагааны ололтыг 10 алхам нэртэйгээр хэвлэсэн байна. Тэрбээр энэ хаврын чуулганд хэлэлцэгдэхээр орсон 26 хуулийн жагсаалтыг бас сониндоо хэвлэжээ. Эдгээр хуулийн төслөөс 14 нь УИХ-д өргөн баригдсан юм байна. Тэдгээр өргөн баригдсан хуулиудын төслийг хувилж бүх сумдын Засаг дарга нарт хүргэлээ. Сумдын Засаг дарга нь хувилж багийн Засаг дарга нарт өгнө. Багийн Засаг дарга иргэдэд хүргэж саналыг нь сумдын Засаг даргын Тамгын газар нэгтгэж УИХ-ын гишүүн З.Энхболдод бичгээр хүргүүлэх юм байна. 
Г.Эрдэнэбат
