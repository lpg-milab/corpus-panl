№259 (17162)    
1988 оны аравдугаар сарын 28.
ШУДАРГА ЁС

Социализм бол юуны урьд нийгмийн шударга ёсыг туг болгон өргөмжилсөн, ерөөсөө шударга бус ёсыг халан устгахыг зорин тэмүүлсэн мөн чанартай нийгэм билээ. 

<< Хүн бүр чадварынхаа хэрээр, хүн бүрт хөдөлмөрлөсний нь хэрээр >> гэсэн социализмын зарчим нь нийгмийн шударга ёсыг бүхий л талаар бэхжүүлэх, тэгш эрхийг хангах үндсэн хууль, бодит нөхцөл юм. 

Нийтийн тусын тулд чин үнэнчээр хөдөлмөрлөх, хариуцлага, санаачилгатай ажиллах, тэр чанараараа ч илүү халамж, өгөөжийг нийгмээсээ хүртдэг байх нь шударга ёс юм. Гэвч бага хийгээд ихийг авах, хувийн эрх ашгийг бүхнээс дээгүүр тавих, хөдөлмөр зарцуулахгүй зальт аргаар хөлжих санаархал шударга ёсонд эрс харшилна. Тэрчлэн чадварынхаа хэрээр, заримдаа хэрээсээ хэтэрсэн бүтээлтэй хөдөлмөрлөхөд ч эдийн засаг, эрх зүй, нийгмийн хөшүүрэг хэрэглэгдэхгүй, эд материал, ёс суртахууны урамшуулалгүй өнгөрвөл бас л шударга ёсонд харшлах билээ. Ажилчин, малчин, мэргэжилтэн, эрдэмтэн хэн боловч эх орныхоо төлөө үнэнч шударга хөдөлмөрлөж, ур бүтээл гаргасан бол түүнийг үнэн зөв үнэлж, дэмжин өргөмжлөх нь зүй ёсны хэрэг. 

Санаачилгатай, өндөр бүтээмжтэй хөдөлмөрийг зүйл бүрээр хөхүүлэн дэмжихийн хамт хайш яйш ажилладаг, хууран мэхэлдэг хүмүүсийн хувьд ямарваа урамшуулал шагнал, нэмүү хангамж, эрх дарх эдлэх нь шударга биш явдал мөн. Сүүлийн гурван жилийн байдлаар нийтдээ 4000 орчим хүн хөдөлмөрийн сахилга зөрчиж, ажил тасалж, шүүхээс захиргааны арга хэмжээ авахуулсан нь хөдөлмөрөөс зайлсхийх, хөдөлмөрийн бус орлогоор амьдрахыг хичээх, биеийн амар харах, нийгмийг хохироох зохисгүй үзэгдэл нэлээд түгээмэл байгаагийн баримт юм. 

хөдөлмөрийн социалист хуваарилалтын зарчмыг зөрчиж нийгмээс аль болох их хэрэглэж, бага ажиллахыг хичээх, улс, хоршооллын хөрөнгийг ашиглан завших, хулгайлах, дамын наймаа хийх, хуурч мэхлэх, хээл хахууль авах зэрэг зохисгүй үзэгдэл арилахгүй байгаа нь нийгмийн шударга ёсыг бэхжүүлэх тэмцэл сулаас болж байна. Төлөвлөгөөний биелэлт, ажлын гүйцэтгэлийг элдвээр өсгөж, худал мэдээлэн, хийгээгүй ажилд цалин хөлс, шагнал урамшуулал авсан албан, үйлдвэрийн газар, тэдгээрийн удирдлага бол хэрэг дээрээ улс, нийгэмд материалын ихээхэн хохирол учруулдгаар барахгүй, нийгмийн шударга ёс, тэгш байдлыг бататган хангахад сөрөг зогсож ёс суртахууны томоохон хохиролд хүргэж байна. 

Иргэд хэн боловч хуулийн өмнө адил тэгш байх зарчмыг хатуу баримтлах ёстой байтал улс, хоршоолол, олон нийтийн болон аж ахуйн төв, орон нутгийн байгууллагуудад хууль зөрчих, байгууллага, салбарын явцуу эрх ашгийг бүхнээс дээш тавих, хөдөлмөр зохион байгуулалт, тооцоо бүртгэл, хяналт шалгалтын ажлын ноцтой дутагдлыг бүрхэгдүүлэх, нуун дарагдуулах, хавтгайруулан эзэнгүйдүүлэх оролдлого гарсаар байна. 

Эдийн засгийн шинэчлэлийн нөхцөлд нийгмийн шударга ёсыг бэхжүүлэхтэй холбогдуулан хөдөлмөр зохион байгуулалт, урамшууллын бригадыг жинхэнэ үүргээр нь ажиллуулах, хамт олноороо болон хувиараа гэрээлэх, түрээслэх, хөдөлмөр эрхлэх, хоршоолол байгуулж ажиллуулахад нийгмийн шударга ёсыг хатуу баримтлах өндөр ухамсар ихээхэн ач холбогдолтой юм. Ил тод байдал гүнзгийрэх, ардчилал хөгжих, өөрийгөө санхүүжүүлэх, биеэ даасан тооцоонд орох энэ бүхэн нь нийгмийн шударга ёсыг улам тууштай хэвшүүлэхийг шаардах болно. шударга ёс, тэгш эрхийн зарчмыг хэрэгжүүлэхэд иргэн бүр үнэнч шударгаар, цуцалтгүй хөдөлмөрлөх учиртайгаас гадна хүмүүсийн боловсрол, ажил хэрэгч чанар, нөөц бололцоонд тохируулан ажлын байраар хангахаас эхлээд хөдөлмөрийн нөөц, бүх шатны сургуулийн элсэлт, төгсөлтийн хуваарилалтыг боловсронгуй болгох, нийгмийн үйлдвэрлэл, ажлын байр болгонд хүн бүр чадварынхаа хэрээр ажиллах нөхцөл, бололцоог бүрэлдүүлэхийг үйлдвэр, аж ахуйн газар, яам, улсын хороо, тусгай газар онцгой анхаарах ёстой. 

Нийгмийн шударга ёсыг ардчиллын хүрээнд бэхжүүлэхийн тулд улс төрийн системийг шинэчлэх, төгөлдөржүүлэх, хүнд суртлаас бүрэн чөлөөлөгдөж, ялангуяа төрийн болон хууль хяналтын байгууллагын үйл ажиллагаа, тэдгээрийн ажилтны ёс суртахуун, хариуцлага, нинжин сэтгэл, үнэнч, төв шударга чанарыг бэхжүүлэх нь нэн их ач холбогдолтой юм. 

Хөдөлмөрлөсний нь хэрээр хуваарилах зарчмыг хэлбэрэлтгүй мөрдөх, нийгмийн хэрэглээний фондыг тууштай хөгжүүлэх, хүн амын зарим бүлэг, хэсэгт нийгмийн хөнгөлөлтийг эдлүүлэх асуудлыг зов зохицуулах нь социалист нийгмийн шударга ёс, нийгмийн тэгш байдлыг цаашид өргөтгөн гүнзгийрүүлэхэд чухал нөлөө үзүүлэх ёстой. 

Хүн бүр ногдсон үүрэг, олгогдсон эрхээ бие даан хэрэгжүүлж хүч чадлаа дайчлан бүтээлчээр хөдөлмөрлөх нь жинхэнэ эрх тэгш байдал тогтоох үндэс байтал ажлаа эзний ёсоор хийсний тулд биш, ажилдаа ирж л байдгийн төлөө, албан үүргээ ёсоор нь гүйцэтгэсний төлөө биш гагцхүү тэр албан тушаалд байгаагийн учир нийгмээс авч эдлэх, заримдаа бүр нэмэгдэлтэй авахыг чармайх нь шударга бус хэрэг мөн. 

Гэм буруугүй хүнд үндэслэлгүй ял оноох, шийтгэл зэмлэл хүлээлгэх, эсвэл шударга ёс, тэгш эрхийн нэг баталгаа хувьсгалт хуулийн энэрэнгүй чанарын цээрлэл үзүүлбэл зохих этгээдийн ялыг учир утгагүй хөнгөлөхөд ашиглахын аль аль нь шударга ёс зөрчиж байгаа ноцтой дутагдал юм. Зарим албан хаагчид эрх тушаалдаа дулдуйдан садан төрөл, танил талаа илүүтэйд үзэх, нэгэнт тогтсон дүрэм журмыг дураар зөрчих, өөрийн санал бодолд бүхнийг захируулахыг эрмэлзэх нь шударга ёсыг гажуудуулахад хүргэнэ. 

Эрх тэгш байдал, шударга ёсыг биеэрээ мэдэрч түүнд өөрийгөө захируулж, авьяас чадвар, оюун билиг, иргэний ухамсраа нийтийн үйлсэд зориулахаас өөрөөр зөвхөн үг яриагаар шударга ёсыг хэвшүүлж чадахгүй гэдгийг иргэн бүр үйл ажиллагаандаа мөрдөх ёстой. 

