Их, дээд сургуулийн тоог нэмэхгүй гэнэ

БСШУ-ны сайд Ө.Энхтүвшин өчигдөр сэтгүүлчдийг хүлээн авч, уг албыг хүлээн авснаас хойш хийж амжуулсан ажлынхаа талаар мэдээлэл өглөө. Үндэсний эв нэгдлийн Засгийн газар байгуулагдаад 100 хонож байгаа болохоор энэ хугацаанд хийсэн 100 гол ажлаа яамныхаа сайтад байрлуулсан тухайгаа мэдэгдсэн. 
Тэдгээрээс сугалж 10 онцлог ажлынхаа талаар ярилаа. "Өнгөрсөн хугацаанд боловсролын салбарт эрх зүйн орчин сайн бүрэлдсэн. Ерөнхий боловсролын сургуулийг 11 жилийн тогтолцоонд шилжүүлэх хууль, зохицуулалтууд бүгд бэлэн болсон байгаа. Үүний тулд хичээлийн болон дотуур байр, сайн сурах бичиг, чадвартай багш нарыг бэлтгэх гээд бэлтгэл ажлууд хийгдэж байна. Боловсролын салбарын хөрөнгө оруулалтыг нэмэгдүүлж, есөн тэрбум болгож байгаа. Өнөө жил 30 нэрийн сурах бичиг шинээр хэвлэгдэнэ. Сурах бичгийн хувилбарыг өмнөх жил хоёр байсныг энэ жилээс гурав болголоо. Өмнө нь дүүрэг, аймгаараа сурах бичгээ сонгодог байсан бол энэ удаа сургууль бүр өөрсдөө сонгох боломжийг олгосон. Энэ долоо хоногт ямар сурах бичгээр хичээллэхээ сургуулиуд сонгож дуусна" гэлээ. Мөн шинэ хичээлийн жилээс өмнө улсын хэмжээнд бага ангийн бүх багш нарыг мэргэжил дээшлүүлэх сургалтад сургах аж. Үүнд нийт 4000 багш хамрагдана. Хөдөөгийн сургуулиудын 1-5 дугаар ангийг номын сантай болгох ажил Дэлхийн банкны төслийн хүрээнд хийгдэнэ гэнэ. Анги бүр 200 ном бүхий номын сантай болох бөгөөд хүүхдүүд хичээл дээр үзсэнээ номын сандаа бататгах боломж бүрдэж байгаа аж. ЕБС-ийг 11 жилийн сургалтын тогтолцоотой болгохтой холбогдон бага ангийн сурагчдыг "Үдийн цай" хөтөлбөрт хамруулж эхэлсэн бөгөөд энэ оныг дуустал нийслэлийн захын 12 сургуульд үүнийг турших юм. Санхүүжилтийг нь "Мобиком" корпораци хийх бөгөөд харин 2007 оны нэгдүгээр сараас албан ёсоор орон даяар бага ангийн сурагчдад үдийн цай өгөх юм байна. Дээд боловсролын талаар ямар бодлого барьж буйгаа ч сайд мөн мэдээлсэн. Ямартаа ч нэмж их, дээд сургууль байгуулахыг хязгаарлаж байгаа аж. Ялангуяа нийгмийн эрэлтээс давсан орчуулагч, хуульч, эдийн засагч, нягтлан бодогч, аялал жуулчлалын менежер зэрэг мэргэжлээр боловсон хүчин бэлтгэхгүй байхыг их, дээд сургуулиудад анхааруулж байгаа гэсэн. Харин нэгэнт бэлтгэсэн боловсон хүчнээ улам мэргэшүүлэн сургахыг санал болгожээ. Ажлын байран дээр бүтээгдэхүүн үйлдвэрлэх мэргэжилтэн бэлтгэдэг ТМС буюу Мэргэжлийн сургалт үйлдвэрлэлүүдээ дэмжих бодлого барьж буйгаа ч хэлсэн. Энэ чиглэлд хөрөнгө мөнгөний тусламж, дэмжлэг үзүүлнэ гэж байна лээ. Монголын их, дээд сургуулийн дипломыг гадаадад хүлээн зөвшөөрүүлэх ажил Австри улстай хийсэн гэрээгээр эхэлсэн гэв. Монголд 11 дүгээр анги төгссөн хүүхэд тэндхийн их, дээд сургуульд шууд суралцах боломжтой болжээ. Мөн бакалаврын зэрэгтэй нь Австрид шууд мастерийн сургалтад сууж болно гэсэн үг. 1969 оноос хойш хэвшсэн конкурсийг халж өнөө жилээс ерөнхий шалгалт авч эхэлж байгаа нь боловсролын тогтолцоон дахь маш том өөрчлөлт хэмээн сайд онцоллоо. Шинжлэх ухааны салбарт шинжлэх ухааныг амьдрал, практиктай холбож, үр дүнг гаргахад анхаарч байгаа бол соёл, урлагийн хүрээнд юуны өмнө 800 жилийн ой угтсан ажилдаа анхаарал хандуулж байгаа гэнэ. 
Д.Ариун
