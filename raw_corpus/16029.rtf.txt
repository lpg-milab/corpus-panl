№66(16029)          
1985 оны гуравдугаар сарын 17.
СОЦИАЛИСТ ОЛОЛТЫГ БАТЛАН ХАМГААЛАГЧ

Журамт цэргийн морьт хорооноос орчин үеийн хүчирхэг арми болж, тэмцэл ялалтын гайхамшигтай гавьяат зам туулж олондоо алдаршиж эх орондоо хайрлагдсан Монголын ардын армийн 64 жилийн ой болж байна. 

МАХН, ардын засгийн халамж, анхаарлаар үүсэн бэхэжсэн яруу алдарт Монголын ардын арми хувьсгалт эх орноо батлан хамгаалж, социалист ололтын найдвартай бат цайз болж, нам, ард түмнийхээ үйл хэрэгт үнэнч зүтгэхийн жишээ үзүүлж, ялалт амжилтын баатарлаг замыг туулжээ. 1921, 1939, 1945 оны түүхт ялалт нь Монголын ардын армийн дайчин түүхийн алтан хуудсанд мөнхөрсөн хувьсгалч, эх оронч, баатарлаг уламжлал бөгөөд өнөө үеийнхний бахархал, үлгэр дууриал болж байна. 

Өнгөрсөн онд нөхөр Ж. Батмөнх тэргүүтэй манай нам, засгийн удирдагчид С. М. Будённыйн нэрэмжит анги, түүнд хавсаргасан салбаруудын байлдааны буудлагатай тактикийн хээрийн сургуулийг үзэж, бие бүрэлдэхүүний сургалт, зэвсэг, байлдааны техникээ эзэмшсэн байдалтай танилцаад Монголын ардын армийн байлдааны бэлэн байдал, зэвсэг, техникийн хангамж, бие бүрэлдэхүүний сургалт зохих хэмжээнд байж, манай залуу дайчид ах дүү зөвлөлтийн армийн туршлагаас суралцан, орчин үеийн нарийн зэвсгийг сайн эзэмшиж, байлдааны хүчирхэг техникийг уран жолоодож байгааг тэмдэглээд, цэргийн хэргийн мэдлэгийг бататган, зэвсэг, байлдааны техникийг улам чадамгай эзэмшиж, улс төрийнхөө бэлтгэлийн чанарыг байнга дээшлүүлэхийг зөвлөлт хэлсэн билээ. Манай дайчид нам, засгийнхаа итгэл найдвар, захиа даалгавар болон эх орон, ард түмэндээ өргөсөн тангаргаа нэр төртэй биелүүлэхийн төлөө бүх хүч, мэдлэг, авьяас чадвараа дайчлан, байлдааны болон улс төрийн бэлтгэлд шамдаж байна. 

МАХН-ын байнгын анхаарал халамж, ЗХУ-ын сэтгэл харамгүй тусламжийн ачаар манай арми өнөөдөр нэн цэцэн бөгөөд алсын тусгалтай, хүч ихтэй, хурд маневрын өндөр бололцоотой орчин үеийн нарийн зэвсэг, байлдааны техникээр хангагдаж, нэгтгэл ангиудын болон төрөл, мэргэжлийн цэргийн байлдааны чадвар боломж ихээхэн нэмэгдэж, хуурай замын цэрэг нисэх хүчин, улс орныг агаарын довтолгооноос хамгаалах цэрэг бүхий орчин үеийн хүчирхэг арми болтлоо өсөн бэхэжлээ. 

Ардын армийн гол үйлдвэрлэл, дайчдын үндсэн хөдөлмөр байлдааны болон улс төрийн бэлтгэл сургууль, цэргийн сургалт, хүмүүжлийн ажлыг гардан зохион байгуулагч офицерүүдийн бүрэлдэхүүнд чанарын өөрчлөлт гарч, тэд юуны өмнө орчин цагийн боловсролтой сэхээтэн, өндөр соёлтой мэргэжилтэн. туршлагатай халамжлан хүмүүжүүлэгчид боллоо. Ардын армийн нийт офицерийн наяад хувь болсон нам, ХЗЭ-ийн гишүүд армийн залуучуудыг ангийн хатуужил тэсвэртэй, ёс суртахууны өндөр чанартай, бие бялдар, гоо зүйн хүмүүжилтэй болгохыг ихээхэн анхаарч, армийн улс төр, намын байгууллагуудын нэр хүнд өсч, эгнээ нь бэхжиж, ажлын цар хүрээ тэлж, арга барил нь боловсронгуй болсоор байна. 

Монголын ардын арми бол энх тайван, бүтээн босгогчдын ажилсаг хамтлаг юм. Манай армийн барилгачин дайчид эх орныхоо социалист байгуулалтын талбарт идэвхтэй ажиллаж, үйлдвэр, завод, хот тосгон барьж байгуулан, цэргүүд ургац хурааж, мал өсгөх, тариалан эрхлэх үйлсэд ард түмэндээ тодорхой тус хүргэсээр байна. 

МАХН-ын Төв Хорооны VIII бүгд хурал дээр нөхөр Ж. Батмөнх << . . . зэвсэгт хүчний бие бүрэлдэхүүний байлдааны болон улс төрийн бэлтгэлийг дээшлүүлэх, армийн залуучуудын дунд намын нөлөөг хүчтэй болгох, эвлэлийн байгууллагыг бэхжүүлэхийг чухал ач холбогдолтой гэж ямагт үзэж байсан, хойшид ч тэгж үзэх болно >> гэж заасныг ардын армийн бүх шатны захирагч, улс төр, намын байгууллага үйл ажиллагаандаа гол удирдлага болгож байна. 

Монголын ардын арми өөрийн төрөлх эх орноор барахгүй, ах дүү социалист хамтын нөхөрлөлийн улсууд, дэлхийн социализмын ололтыг империалист өнгөлзлөгөөс хамгаалах бүх нийтийн үйлсэд интернационалч үүргийнхээ ёсоор бэлхэн байна. Өнөөдөр дэлхий дахины байдал империализм, харгис хүчний буруугаар асар их түгшүүртэй болж, халуун цөмийн дайны аюул нэмэгдэж, зэвсэглэлээр хөөцөлдөх хэнээрхэл газар дэлхийгээс сансарт хүртэл дэврэхэд хүрээд байна. Ийм нөхцөлд ЗСБНХУ, социалист хамтын нөхөрлөлийн бусад орнууд энх тайванч гадаад бодлого тууштай баримталж, эдийн засгийн болон батлан хамгаалах их хүч чадлаа зузаатгаж, дайны хэнээтнүүдийн санаархлыг хазаарлан барьж байна. << ЗХУ болон түүний холбоотнуудын аюулгүй байдал, зөвлөлтийн хүмүүсийн аюулгүй байдалд өнгөлзвөл хариу хүчтэй цохилтод өртөнө гэдгийг түрэмгийлж болзошгүй этгээдүүдэд сайтар мэдүүлэхүйц хэмжээнд эх орныхоо батлан хамгаалах хүчийг байлгах нь олон улсын байдал ээдрээ түвэгтэй байгаа өнөө үед хэзээ хэзээнээс чухал байна. Үүнд шаардагдах бүхэн манай яруу алдарт зэвсэгт хүчинд хойшид ч байх болно >> гэж ЗХУКН-ын Төв Хорооны ерөнхий нарийн бичгийн дарга нөхөр М. С. Горбачев саяхан ЗХУКН-ын Төв Хорооны бүгд хурал дээр хэлсэн юм. Социалист хамтын нөхөрлөлийн орнууд манай хамтын их ололтыг ямарваа харгис этгээдийн цохилтоос баттай хамгаалж чадах нь дамжиггүй. 

Германы фашизмын эсрэг хийсэн аугаа их Эх орны дайнд зөвлөлтийн баатарлаг ард түмэн, түүний яруу алдарт, зэвсэгт хүчний байгуулсан их ялалт, японы милитаризмыг бут ниргэсний түүхт 40 жилийн ойг шударга хүн төрөлхтөн нийтээр өргөн тэмдэглэхээр бэлтгэж байгаа энэ үед түрүүчийн дайны түүхэн сургамж улам ч тодорхой, ойлгомжтой байна. Бодит социализмын ололтыг болзошгүй түрэмгийллээс хамгаалахад бэлэн байгаа социалист хамтын нөхөрлөлийн орнуудын зэвсэг нэгтэй анд нөхдийнхөө нэгж адил Монгол ардын арми улс төр, байлдааны бэлтгэлээ байнга дээшлүүлэн, эх орон, социализмын ололтыг батлан хамгаалах нэр төртэй манаандаа бат зогсож байна. 

Монголын ардын армийн яруу алдар бадартугай! 

