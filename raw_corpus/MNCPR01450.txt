"Дэнжийн-1000"-д 800 гаруй хүнийг хорьжээ

Ерөнхийлөгч зарлиг гаргаж онцгой байдал зарласнаар өчигдөр 00.00 цагаас цагдаа нар гудамж, талбайд явж байсан иргэдийг хоморголон баривчилж, өглөөтэй золгосон юм. 
  
Цагдаа нарын цөс хөөрч, иргэд хохиров 
Шөнийн байдал. Цагдаа нар шөнийн 00.00 цагаас эхлэн бүрэн зэвсэглэж, гудамжинд байсан иргэдийг хүчээр тарааж эхлэв. Тэд МАХН-ын шатсан байрны  ойролцоо явж байсан иргэдийг баривчлаад зогсохгүй, хаа сайгүй эргүүл гарган ганц нэгээрээ явж байсан хүн бүхнийг саатуулан шалгаж байлаа. Шалгасан хүмүүсээс бичиг баримтгүйг нь машинд ачин дүүргүүдийн урьдчилан хорих төвд хүргэж байсан юм. 
Чингэлтэй дүүргийн нутаг дэвсгэр "Дэнжийн 1000" дахь Урьдчилан саатуулах төвд шөнийн 03 цаг 15 минутын үед очиход цагдаагийн дохио дуугаргасан микро автобуснууд хүмүүсийг саатуулахаар авчирч байсан юм. 
Цагдаа нар хүч нэмэгдүүлэн хоёр ачааны машинд цэрэг, Цагдаагийн академийн оюутнуудыг ачин авчирч байв. Цэргүүд бүгд буу үүрчээ. 
Урьдчилан хорих төвийн хашааг бамбайтай цагдаа нар хамгаалан зогсоно. Микро автобус ирэхэд дотроос нь 20 гаруй хүнийг түлхэн унагана. Цагдаа нар хашаан дотроос уралдан гарч ирж, хүмүүсийг бууны бөгс, бороохойгоор цохин туусаар Урьдчилан хорих төвийн хашаа руу орно. Тэнд орсон иргэд "Ёо ёо. Аллаа ш дээ", "Би яагаа ч үгүй", "Та нар зүгээр явж байсан хүнийг ингэж болохгүй биз дээ" гэх мэтээр хашгиралдана. Нэг жаахан хүү ачигдан хашаанд ороод "Ээж ээ, би яагаа ч үгүй ш дээ. Намайг авраарай" гэж орилж байлаа. 
Шөнийн 04 цаг 45 минутын үед тус төвийн хашааны үүдэнд хүүхдээ хайж явна гэсэн хоёр хүн ирлээ. Хамгаалалтын цагдаа нараас хүүгээ асуутал "Танай хүүгийн гайгаар хэдэн арван цагдаа үхчихээд байна. Хүүг чинь хаана байгааг хэлэх албагүй. Хүсвэл та хоёрыг ч энд хийчихнэ шүү. Машинаа холдуулахгүй бол буудлаа" гэж буу тулган айлгана. 
"Манайх Сүхбаатар дүүргийн VIII хорооны нутаг дэвсгэр, МУИС-ийн оюутны байрны хажууханд амьдардаг. Хүү минь 23 цаг 40 минутын үед МУИС-ийн оюутны байрны үүдэнд найз охинтойгоо уулзчихаад ирнэ гээд гарсан юм. Хэсэг хугацааны дараа утас нь холбогдохоо больчихсон. Нөхөр бид хоёр ч сандраад Нийслэлийн цагдаагийн газраас эхлээд Баянзүрх дүүргийн цагдаагийн хэлтэс, Цагдаагийн ерөнхий газарт хүртэл очиж сурагласан. Хүүгээ хайгаад явж байхад биднийг гурван ч цагдаа зогсоож, бичиг баримт шалгасан. Би ч уйлж, учирлаад өнгөрөөлөө. 3.40 цагт хүүгээс "МУИС-ийн оюутны байрны үүдэнд сууж байтал цагдаа нар ирээд биеийн байцаалтгүй гээд гутлын үдээсээр хүлээд аваад явлаа. Одоо би "Дэнжийн 1000"-ын цагдаагийн хэсэгт байна" гэсэн мессеж ирсэн. Тэгээд бид хоёр энд ирлээ" гэж хүүгээ хайж яваа Ю.Майяа ярилаа. 
Биднийг тэнд байх хугацаанд 21 микроавтобус дүүрэн хүнтэй ирсэн юм. Харуул хийж байсан цагдаагийн ажилтны яриагаар 820 гаруй хүнийг цуглуулжээ. 
Өглөө болтол хүмүүсийн ёолох, хашгирах чимээ тасарсангүй. 7.00 цагийн үеэс эхлэн хоригдсон хүмүүсийн ар гэрийнхэн цуварч ирлээ. 
  
"Ээж ээ телевиз дуудаач" 
МУИС-ийн байрны өмнө найз охинтойгоо болзож байгаад баригдсан 19 настай хүү ээждээ ийм мессеж явуулаад утсаа салгажээ. Хэсэг хугацааны дараа Ю.Майяагийн утсанд 9925... дугаарын утаснаас "Та яаралтай телевиз дуудаж, биднийг авраач" гэсэн мессеж ирлээ. Тэнд цугласан эцэг эхчүүд байдал бишдэж буйг ойлгож МҮОНРТ рүү ярилаа. Гэтэл жижүүр нь "Манай явуулын станц эвдэрсэн. Хүч хүрэлцэхгүй байна" гэсэн хариу өгчээ. Арга мухардсан хүмүүс  харуулуудыг гуйн хүүгээ, охиноо, ханиа байгаа эсэхийг мэдээд өгөөч гэж гуйна. Гэвч "холд", "хамгаалалтын бүсэд нэвтрээд үзээрэй" гэсэн хариу, онилсон бууг хараад арга мухардан ухарч байлаа. 
Хашаанд шуугилдаж байсан иргэд чимээгүй болжээ. 

Хүчээр хэрэг хүлээлгэхийг оролдсон гэнэ 
Урьдчилан хорих байрны дотор талд юу болж байгаа талаар нэгэн офицер ярьсан юм. "Дээрээс өгсөн даалгаврын дагуу бид баривчлах ажиллагаа хийсэн. Тал, талд эргүүл гарсан учраас хүмүүсийг хаанаас авчирсныг мэдэхгүй. Баригдсан хүмүүс энд ирэх замд эсэргүүцэл үзүүлсэн. Цагдаа нар ч цахилгаан бороохойгоор цохиж байсан байх. Гудамжинд бичиг баримтгүй явж байсан бүх хүнийг баривчил гэсэн тушаал гарсан гэнэ лээ. Энд авчирсан хүмүүст цагдаа нар "гүйгээд" команд өгөн хашаанд оруулж, хэсэг хэсгээр нь эрүүлжүүлэх өрөөнд оруулсан. Хүмүүсийг нэгнийх нь хөл завсар суулгаад гинж хэлбэртэй болгож байгаад л бороохойгоор цохиод байсан. Зарим цагдаа нарын цөс хөөрч уур хүрчихсэн бололтой байна лээ. Согтуу хүмүүс хашгиралдаад, эмэгтэйчүүд уйлаад аймаар байсан. 800 гаруй хүн байсан учраас замбараагүй байдал гарч байлаа. Тэднийг дээгүүр цолтой цагдаа нар байцааж, хэрэг хүлээлгэхийг оролдож байна лээ. Байцаахаар дуудсан хүмүүсийн утсыг салгуулаад байсан байх. Цагдаа нарын авчирсан хүмүүсийн олонхи нь залуучууд байсан. Балмад үйлдэл хийсэн гэхэд итгэмээргүй нүдэнд дулаахан залуучууд байсан нь эргэлзээ төрүүлсэн. Хэдийгээр дээрээс ирсэн тушаал боловч зарим хүнийг хэлмэгдүүлээд байгаа нь харамсалтай санагдаж байна. Зодуур үзээгүй хүүхдүүд бол шууд л үймээнд оролцсон гэж хилс хэрэг хүлээхээр юм байна лээ. Дарга нарын тушаалаар ажиллаж байхдаа "Ингэж хүний мууг үзэж байх ч гэж дээ" гэж бодож байсан. Одоо бол тэр хүмүүсийг зодох нь багассан. Эсэргүүцсэн зарим нэг хүнийг л өшиглөх, бороохойдох нь харагдаж байна. Баривчлагдсан иргэдийг шалгаад зөрчилгүй нь тогтоогдвол 72 цагийн дотор гаргана байх. Энэ үймээн тайван замаар шийдэгдээсэй" гэж хөдөөнөөс дайчлагдан ирсэн офицер ярьж байлаа. 

Захын хорооллуудаас, гэрийнх нь үүднээс баривчилжээ 
Урьдчилан хорих төвийн ойролцоо өдрийн 11.45 цагийн үед 200 гаруй иргэн цугласан байлаа. Тэд хүүхдээ, хань ижлээ хайж яваа. Олонхи нь цагдаагийн бүх хэлтсүүдэд очиж сураггүй болсон хүнээ сураглажээ. Гэсэн ч цагдаа нар тэдэнд тоймтой хариу өгөлгүй, нэг хэсгээс нөгөө рүү явуулдаг гэнэ. Хоригдож буй хүмүүс ар гэрийнхэндээ ямар нэг аргаар мессеж бичиж, ярьснаар энд цуглажээ. Зарим нь бага насны хүүхдээ хөтөлж явна. Өнөө маргаашгүй нярайлах дөхсөн эмэгтэй "Миний том хүү гэрийнхээ гаднаас алга болчихлоо. Эгч нь хүүхдээ дагуулаад өглөөнөөс хойш хайлаа. Сураг гаргаж чадаагүй л байна. Доошоо тулаад өвдөх гээд байна" гэж байсан юм. Цагдаа нар амандаа тулсан шахуу гэдэстэй тэр эмэгтэйд хүүг нь байгаа эсэхийг хэлээд өгчих сэтгэл гаргасангүй. Тэнд цугласан зарим иргэн ингэж ярилаа. 
Ц.Даваа (Баянзүрх дүүргийн иргэн): Би нөхөртэйгөө Нисэх явах гээд МУБИС-ийн хажуу дахь автобусны буудалд зогсч байтал цагдаа нар ирээд бичиг баримтаа үзүүлэхийг шаардсан юм. Би цүнхэнд байсан иргэний үнэмлэхээ үзүүлсэн. Манай хүнийг үнэмлэхгүй гээд баривчлаад явсан. Хаашаа авч явж байгааг ч хэлээгүй. Энд байгаа байх л гэж бодож байна. Ерөнхий сайд С.Баяр баривчлахыг нь баривчилж, арга хэмжээ авахад нь арга хэмжээ ав гэж даалгавар өгсөн гээ биз дээ. Цагдаа нар тэр даалгаврыг нь гүйцэтгэх гэж л ингэж байгаа юм. Ерөнхий сайд өглөө телевизээр 400 гаруй хүнийг баривчилсан гэж ярьдаг нь худлаа. Нэг байшинг хэдэн хүний амиар солих гэж байгаа юм бол. Одоо энэ харгислалаа зогсоомоор юм. Эрх мэдлээс илүү ард түмний эрх ашиг чухал биз дээ. 
З.Дангаасүрэн (Сонгинохайрхан дүүргийн иргэн): 16 настай хүүг минь Саппоро орчмоос баривчилсан байна лээ. Өглөө найз руугаа ярьж энд байгаагаа хэлсэн гэсэн. Насанд хүрээгүй хүүхдээ гаргаж авъя гэж цагдаа нарт шаардлага тавьтал 15 цаг хүртэл хүлээ гэж байна. Хүний тоо гүйцээх гэж хүүг минь авч явсан байх. Заасан хугацаа өнгөрмөгц дайрч орно. Иргэдийн эсэргүүцлийг тайван замаар шийдэх боломж МАХН-д байсан. Гэтэл өөрсдийнхөө эрх мэдлийн төлөө иргэдийн амьд явах эрхийг зөрчиж байна. 
Ш.Бадамханд (Баянзүрх дүүргийн иргэн): Манай хүүгийнх Богд-Ар хороололд амьдардаг юм. Хүү маань урьд шөнө хамрын дусаалга авах гээд эмийн сан руу явсан юм билээ. Гэрийнх нь ойролцоо онгорхой эмийн сан байхгүй учраас жаахан холдчихож. Тэгтэл цагдаа нар гэрийнх нь углааштай баривчлаад явчихсан байгаа юм.  Өглөө эхнэр рүүгээ энд байна гэж ярьжээ.  
Д.Болорцэцэг (Хан-Уул дүүргийн иргэн): Саяхан дэнж дээр гарч харлаа. Хорих байрны хашаанд зөндөө олон хүнийг сөхрүүлчихсэн, мөлхүүлээд л байна. Хэрвээ хүүгийн минь биед ямар нэг сорви л байх юм бол эцсээ хүртэл тэмцэх болно. 

Дөрвөн сартай охины ээжийг хорьжээ 
Ойр дотных нь хүн баривчлагдсан гэх хүмүүсийн дотор дөрвөн сартай охин байлаа. Түүний аав Ц.Ганбаатар "Манайх Дамбадаржаагийн эцсийн буудалд амьдардаг. Эхнэр, дүүтэйгээ нэгж авна гээд шөнийн 1.20 цагийн үед хажуугийн дэлгүүр рүү явсан юм. Гэтэл байдаггүй. Ээж, бид хоёр охиноо тэврээд яваагүй газар байхгүй. Саяхан хүний утаснаас мессеж бичиж энд байгаагаа мэдэгдлээ. Охин минь уйлаад. Хар цайгаар угжих гэсэн уудаггүй. Оруулаад хөхүүлчихье гэхээр харуулууд зөвшөөрөхгүй юм" гэж байлаа. Иргэд охиныг оруулаач гэж цагдаа нараас гуйтал "Дуугүй яв. Цаашаа бай" гэж байв. Тэдэнд өвөрдөх сэтгэл гэж үгүй бололтой. 
13.10 цагийн үед цагдаа нар нэг хүүхэд дагуулсаар гарч ирлээ. Нэг цагдаа "13 настай хүүгийн ар гэрээс хүн байна уу" гэж сураглаад, чимээгүй байсанд буцаагаад хүүг авч орлоо. Иргэд хоригдож буй хүмүүсийг суллахыг үе үе шаардана. 

"Ийм аймаар тамлалыг киноноос л үзлээ" 
Урьдчилан хорих төвийн үүдэнд цугласан иргэд  14.15 цагийн үед тэвчээр алдаж, хоригдсон хүмүүсийг суллахыг шаардаж эхлэв. Тэд ойр дотныхоо хүмүүсийн бичиг баримтыг цуглуулан, цагдаа нарт өглөө. Иргэд хайж байгаа хүнээ энд байгаа эсэхийг баттай мэдэхийг хүсч байсан юм.  Хэсэг хугацааны дараа бичиг баримт барьсан цагдаа нар ирж, нэг хүнийг гаргаж байлаа. 
Түүний хөл доголжээ. Өмд нь урагдсан харагдсан. Тэр залуу зургаа авахуулахыг, нэрээ хэлэхийг хүссэнгүй. Харин Урьдчилан хорих төвд юу болсныг ярихыг зөвшөөрлөө (Цагдаа нараас хол уулзъя гэж байсан). Тэрбээр "Би ийм аймаар юм байдгийг анх удаа л үзлээ. Ажлаа тараад такси бариад гэр рүү гээ явж байтал цагдаа нар зогсоож шалгасан. Намайг бичиг баримгүй гээд энд авчирсан юм. Цагдаа нар үнэхээр аймаар зодсон. Цавь, нуруу руу өшиглөх, бороохойдох бол наад захын тамлал. Бүх хүнд гараа шилэндээ авахыг тушааж, явган суулгаад л мөлхүүлнэ. Надаас "Хэнээс хэдэн төгрөг авч, байр шатаасан бэ. Хэний тушаалаар ажиллаж байна?" гэх мэт сонин юм асуугаад жагсаалд оролцоогүй гэхээр л худлаа ярь гээд цохиод байсан. Би ийм аймаар юм байдгыг киноноос л харж байлаа. Одоо би гэртээ л очиж хэвтмээр байна. Энэ шокноос хэсэгтээ гарахгүй байх" гэж ярьсан. 

Саатуулагдсан иргэдийг гэм буруугҮй бол 72 цагийн дотор суллана 
Оройн 17.30 цагийн үед иргэд "Дэнжийн 1000" дахь Урьдчилан хорих төвийн үүдэнд зогссоор байлаа. Саатуулагдсан зарим нэг иргэн суллагдав. Цагдаагийн ажилтан "800 гаруй хүний бичиг баримтыг тулгаж, гэм буруугүйг тогтооно гэдэг хүнд ажил. Бид эхнээс нь шалгаж байна. Саатуулагдсан хүн гэм буруугүй нь тогтоогдвол суллагдана. Юутай ч гэм буруугүй иргэдийг 72 цагийн дотор суллана" гэж байсан юм. Тэнд цугласан иргэдийн тоо нэмэгдсээр байлаа. Бусад дүүргийн цагдаагийн хэлтэст ч байдал ийм байгаа аж. 16.10 цагийн үед цагдаагийн машин ирж хоёр хүн буулгасны нэг нь доголсон байв. Тэд аль нэг цагдаагийн хэсгээс ирсэн гэнэ. Иргэдийн яриагаар тэднийг дахин шалгахаар тэнд авчирч буй аж. Саатуулагдсан иргэдийн ар гэрийнхэн хүмүүсийг суллахгүй бол Урьдчилан хорих байр руу дайрч орно гэж байлаа. Хамгаалалтын цагдаа нар хүч нэмэгдүүлж, нэг машин цэрэг, автобустай цагдаа нарыг авчирлаа. 
Дугаар шилжих мөчид "Дэнжийн 1000" дахь Урьдчилан хорих төвд очиход саатуулагсадын ар гэрийнхэн нэмэгдсэн байлаа. Тэд "Хүүхдээ амьд гаргамаар байна", "Миний хүүг өгөөч" гэж хашгиран сандралдана. Мөн саатуулах байрны хашааг тойрч, төмөр хаалган дээр шавахад цагдаа нар нохойгоор хөөлгөж, бороохойгоор занган хөөж байлаа. 
Саатуулах байрны хашаанд түргэн тусламжийн машин хоёр ч явж оров. Мөн дүүрэн хүн ачсан дөрвөн машин гарсан юм. Иргэд тэдгээр машиныг "Ганц худаг"-руу явж байна хэмээн замыг нь хаах гэсэн боловч цагдаа нар бороохойдон хөөж байлаа. Тэнд цугласан хүмүүс ар гэрийнхэн рүүгээ ярьж, яаралтай ир гэж байсан юм. 
Хэсэг хугацааны дараа цагдаагийн машинтай хүн гарч ирэн тэнд саатуулагдсан хүмүүсийн овог, нэрийг дуудаж байв. Үүнийг сонссон зарим иргэд "Миний хүү алга" хэмээн уйлалдана. Иргэд саатуулагдсан хүмүүсийг суллатал тэндээс явахгүй гэж байлаа. 
Ө.ЭРДЭНЭЦЭЦЭГ
