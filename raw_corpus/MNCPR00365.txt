Найдваргүй захирамж НАЙДАНГИЙНХ

Нийслэлийн газар олголт замбараагүй болсон гэдгийг олон хүн мэддэг, хэлдэг, ярьдаг. Гэвч шийдвэр гаргагчид энэ байдлаа бүүр л гааруулж байна.
Одоо бүр больчихоод нэг дүүргийн Засаг дарга нөгөө дүүргийнхээ нутаг дэвсгэрт газар олгож байх жишээтэй. Тухайлбал, Сонгинохайрхан дүүргийн Засаг дарга Л.Найдан 2005 оны зургадугаар сарын 22-ны өдөр газар эзэмших эрх шилжүүлэх, баталгаажуулах тухай 131 тоот захирамж гаргажээ. Энэхүү захирамжийн хавсралт ёсоор Баянгол дүүргийн нутаг дэвсгэрт иргэн П.Бат-Эрдэнэд 800 ам.метр талбай бүхий газрыг авто засварын үйлчилгээний зориулалтаар олгожээ. Түүний энэ газар нь "Сутай буянт" ХХК-ийн урд юм байна. Гэтэл энэ газар нь Сонгинохайрхан дүүргийн нутаг дэвсгэр биш, харин Баянгол дүүргийнх байсан байна. Дүүргийнхээ нутаг дэвсгэрийг мэдэхгүй дүүрчихсэн дарга бас л нэг иргэнд газар олгож хохироов бололтой. Нэгэнт эрх мэдэл бүхий хүн захирамжаа гаргаж, албадууд нь газрыг нь зааж өгч, гэрээ хэлцэл байгуулж эзэмшүүлсэн болохоор барилга, объектоо барьж эхэлсэн гэнэ. Баянгол дүүргийнхэн ч гэж бас таарчихсан улс, яг Найдан дарга шиг. Өөрийнх нь дүүргийн нутаг дэвсгэрт хүний дүүргийн Засаг даргын захирамжаар газар олгодог үйл ажиллагаа эхлээд байхад нүдэн балай, чихэн дүлий таг чиг. Үүнийг газрын зөвшөөрөл олголтын элдэв маапааныг мэддэг хүмүүс янз бүрийн өнцгөөс тайлбарлаж байна. Тэдний үзэж байгаагаар дүүргийн газрын албатууд гэдэг нь зөвхөн дээд хүний хэлсэн ажлыг л гүйцэтгэдэг, хэлээгүй тохиолдолд үйл ажиллагаа явуулахгүй. Тэгэхээр Л.Найдан даргын энэ захирамжид маапаан байна. Тийм учраас найдваргүй гэж хэлж байгаа хэрэг. Тухайлбал, Баянгол дүүргийн газрын албаныхан арзаганаад ирвэл Засаг дарга Л.Найдан нам дарах нь л дээ. Ер нь газрын мафийг  УИХ-ын гишүүн Т.Бадамжунайг ахалдаг гэж хэлдэг. Дээдсүүдийн холбоо сүлбээ газар олголтод ингэж хавтгайрсан учраас ажил эрхэлсэн хүмүүс нь таг чиг болчихож. Магадгүй энэ тухай нийтэд цацагдаад ирэхээр тэнд газрын зөвшөөрөл авсан иргэнийг хохироож мэдэх л юм. Уг нь найдваргүй захирамж гаргасан Л.Найдан дарга хариуцлага хүлээж ажлаасаа огцрох ёстой болохоос биш, газар авсан үйл ажиллагаа явуулж эхэлсэн хүн ямар ч буруугүй шүү дээ. Баянгол дүүргийн газрын албаныхан бас ч гэж зүгээр суудаггүй улсууд. Энгийн номхон иргэдийн ганц нэг ТҮЦ-ийг бол тэд газрын хөрстэй тэгшилж чаддаг. Гэхдээ Л.Найдан даргын захирамжтай энэ газрыг тэд яаж ч чадахгүй байгаа бололтой. Дээр нь дүүргийн Засаг дарга байгаа учраас тэр шүү дээ. Газар олголтын энэ мэт будлиан үй олноороо бий. Сонин хэвлэлийнхэн ч бичдэг. Харамсалтай нь нийслэл, дүүргийн ажил хариуцсан хүмүүс энэ дээр ямар нэгэн өөрчлөлт хийж чадахгүй өдийг хүрчээ. Найдан дарга найдваргүй захирамжаа хүчингүй болгох гэж байгаа тухай зарим эх сурвалжууд мэдээлж байна. Уг нь ийм найдваргүй захирамжийг эхнээс нь гаргадаггүй. Гаргасан хойноо цуцална гэдэг бол дүүргийн Засаг дарга дүүргийнхээ иргэдээр даажигнасан л үйлдэл болж хувирна. Уг нь энэ хүн дүүргийнхээ иргэдийн сайн сайхны төлөө ажиллана гэж 2004 оны орон нутгийн сонгуулиар мөн ч их ярьсан. Харамсалтай нь энд ам, ажлын зөрүү нь гарч ирлээ. Ер нь Л.Найдан дарга хичнээн ийм найдваргүй захирамж гаргасныг зохих албадууд нь шалгаж үзээсэй. Засаг дарга ийм алдаа олныг гаргавал тэр тоогоор иргэд хохирно. 
