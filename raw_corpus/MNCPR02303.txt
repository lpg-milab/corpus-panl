Миний удамд хуурын уянгалаг аялгуу тасрах ёсгүй

"Удам судар" булангийн энэ удаагийн зочноор Монгол Улсын гавьяат жүжигчин Л.Чимэддорж уригдлаа. Тэрбээр Монголын хүүхэлдэйн урлагийн томоохон төлөөлөгч төдийгүй одоо ч энэ мэргэжлээрээ ганцаарчилсан тоглолт хийсээр яваа нэгэн билээ.
Түүний удам судрыг хөөвөл жирийн боловч адармаатай түүхийг өгүүлнэ. 1938 он буюу хэлмэгдүүлэлтийн он жилүүдэд хорвоод мэндэлсэн Чимэддорж өдгөө 60 насны босго алхаж өнгөрсөн амьдрал хийгээд өөрийнхөө удам судрыг үр хүүхдэдээ үнэн мөнөөр нь бичиж үлдээх гэсэн их ажилд дарагдан сууна. Үнэн мөнөөр гэхийн тухайд тэрбээр хойд эцгээрээ овоглодог бутач хүү бөгөөд Өмнөговь аймгийн Цогтцэций суманд төрсөн хэрнээ Төв аймгийн Сэргэлэн сумынх гэсэн явдал. Үнэн түүх ийм атал өнгөрсөн амьдралынхаа түүхийг гуйвуулж, удам судраа үгүйсгэн амьдарч яваа нь ургийн бичиг, удам судрыг чухалд үзэх болсон өнөө үед үр хүүхэд, ач зээ нар нь удам судраа мэдэхгүй үлдэх вий гэдэгт санаагаа зовоож яваа бололтой. Төрсөн нутгаасаа ой хүрээгүй нялхаараа эмээ, өвөө, ээжийнхээ хамт Төв аймгийн Сэргэлэн суманд нүүж ирсэн тэрбээр өсөж том болсон нутаг нь Сэргэлэн сумд хүй цөглөсөн нутаг нь Өмнөговь аймгийн Цогтцэций сумд төрсөн эцгийн нутаг нь Дундговь аймгийн Луус сум хүн болж таарах нь. Тиймээс мэдээ орсон цагаасаа л Сэргэлэн сумаар овоглож алдар нэрд хүрсэн болохоор сэргэлэнчүүд манай нутгийн гавьяат гээд сүйд болно. Бүр Төв аймгийн музейд манай нутгийн гавьяат гээд зургийг нь өлгөчихсөн байдаг. Харин Өмнөговьд очихоор ээжийнх нь садангууд манай нутгийн хүү гэх. Бас Дундговиор тоглолтоор очиход аавынх нь төрлүүд манай нутгийн хүү болоод явчихна. Аль алинаас нь татгалзах эрхгүй. Хамгийн гол нь үр хүүхэд ач зээ нар маань удам судраа мэдэх ёстой юм хэмээн суусан. Ээжийн захиасыг задлахад Түүний өвөг эцэг Доолойгийнх нь тухайн үедээ хөрөнгө мөнгөтэй чинээлэг айл байж. Тэднийх гурван хүү, хоёр охинтой бөгөөд бага охин нь Чимэддоржийн ээж Д.Авхай. Доолой гуайн таван хүүхдийн хоёр хүү нь лам болж хийдэд шавилсан байхад нэг хүү нь цэргийн сургуульд явж улмаар цэргийн дарга болжээ. Харин том охин Бор нь намын гишүүн болж, өдгөө цагсан бол энэ гэр бүл нэг ёсондоо эсэргүү, хувьсгалч нарыг нэгтгэсэн хэт глобалчлагдсан хүмүүс байж. Хэдийгээр гэр бүлийн гишүүд хоорондоо зөрчилдөөд байхгүй ч тухайн үеийн жишгээр хоёр лам хүү нь баривчлагдаж, хувьсгалч охин нь дүрвэгсдэд ухуулга хийж яваад амиа алджээ. Хоёр хүү, нэг охиноо алдаж уй гашуу болсон эмээ, өвөө нь лам багшийнхаа айлдсанаар хойд зүгт байдаг цэргийн дарга хүүгээ бараадахаар нялх биетэй охиныхоо хамт Төв аймаг руу нүүн ирж Сэргэлэн суманд суурьшжээ. Улмаар Чимэддорж хүү есөн нас хүрч сургуульд суух болоход тухайн үеийн жишгээр гурван үеийн намтар бичих шаардлага тулгарч. Тэр үед ээж нь хойт эцэг Ц.Лхамсүрэнтэй дэр нэгтгээд удаагүй байсан ч хүүгийнхээ ирээдүйг бодон хойд эцгээр нь овоглож гурван үеийн намтарт нь үндсэн захиргаа Сэргэлэн сум гэж бичжээ. Чимэддорж хүүд ээж нь нэг л зүйлийг байн байн захина. Тэр нь "хүмүүс чамаас дээд удамд чинь лам байсан уу гэвэл үгүй гэж хэлээрэй" гэх захиас. Хэдийгээр тэр үе 1947 он боловч хэлмэгдүүлэлтийн айдас арилаагүй байсан хэрэг. Харин одоо хүү нь "Ээжийнхээ тэрхүү захиасыг өдий хүртэл хадгалж дуугүй явлаа. Одоо үр, хүүхэд ач зээ нартаа үнэн түүхийг хэлж үлдээх цаг нь болсон" гэх. Урлагт элэгтэй болсон нь хойд аавын гавьяа "Ээж минь эр хүн шиг "Эр бор харцага"-ыг дуулах дуртай байж билээ" гэж өвгөн болсон хүү нь ээжийгээ дурсан сууна. Л.Чимэддорж гуай эхээс хоёулаа. Ээж нь хойд аавтай нь суугаад нэг хүү төрүүлсэн бөгөөд дүү Л.Батаахүү нь өдгөө Сэлэнгэ аймагт өнөр өтгөн, аз жаргалтай сайхан амьдарч яваа. Хойд эцэг Ц.Лхамсүрэн нь түүнийг эцгийн хайр халамжаар дутаагаагүй сайн хүн болгон өсгөж хүмүүжүүлэхийн зэрэгцээ өнөөгийн хүүхэлдэйн жүжгийн томоохон төлөөлөгч Чимэддоржийг урлагт дуртай болгон өсгөсөн гавьяатай. Ц.Лхамсүрэн гуай үлгэр туульс хайлж, морин хуур тоглохын зэрэгцээ маш сайхан дуулдаг нэгэн байж. Харин ээж Д.Авхай нь "Ар хөвчийн унага", "Алиа саарал" зэрэг уртын дууг сайхан дуулчихдаг эршүүд эмэгтэй байж. Ээж, аавынх нь эгэл жирийн энэ ахуй түүнд урлагийн хүн болоход нөлөөлсөн гэлтэй. Гэхдээ яг урлагт хөтлөөд оруулсан хүн нь нутгийн сайхан сэтгэлтэй өвгөн Сөөхий Цэрэн аж. Тэрбээр Чимэддоржтой нэг хотонд тоглож өссөн багын найз Даваадаш буюу бидний мэдэхээр "Хөхөө гэрлэх дөхлөө" киноны Хөхөөг долдугаар ангиа төгсөөд урлагийн сургуульд орчихсон сургаар "найзтайгаа цугтаа сур" гээд хот руу дагуулан ирж шалгалт өгүүлэхэд нь тэнцсэн байна. 1957 онд сургуулиа төгсөөд Хүүхэлдэйн театрт дагалдан жүжигчнээр орж улмаар жүжигчин, найруулагч, театрын дарга гээд манаач, цэвэрлэгчээс бусдыг нь хийж өдгөө тэтгэвэртээ суужээ. "Тогосмаа хҮҮхэн" ӨнӨӨ жил 36 нас хҮрэв Л.Чимэддорж анхандаа Хүүхэлдэйн театрт хуваарилагдсанаа чамлаж Драмын театрт орох байсан юм гэхчлэн сэтгэлээр унаж байсан удаатай. Гэвч сүүлдээ энэ мэргэжлээ орхиж чадахгүйгээр зүрх сэтгэлээ нэг мөсөн өгчээ. Тэр хэрээрээ уйгагүй хөдөлмөрлөж 1986 онд соёлын тэргүүний ажилтан, 1978 онд "Алтан гадас" одон, 1988 онд Монгол Улсын гавьяат жүжигчин гэдэг эрхэм хүндтэй цолыг хүртсэн байна. Тухайн үед одоотой адилгүй төрийн одон медаль үнэ хүндтэй байсан цаг. Тэрбээр шагнал урамшуулалд цадаад зүгээр суусангүй. Олон улсын театруудын их наадмуудад удаа дараа амжилттай оролцож байсан туршлагадаа тулгуурлан дэлхийн алдартай хүүхэлдэйн жүжигчдийн жишгээр насанд хүрэгчид болон хүүхдүүдэд зориулсан хошин инээдмийн номер, зохиомжуудыг санаачлан тоглуулж байсан нь тухайн үедээ ёстой л хит болж үзэгчдийн талархлыг ихээр хүлээж байжээ. Тухайлбал "Цурхай загасны тушаалаар" жүжгийн гол дүр Емелья хүү, "Үл мэдэх хөглөсөн нь", "Аргат бяцхан баатар" зэрэг дүр нь тухайн үед шимтэн үзэж байсан хүмүүст тодоор үлдсэн байдаг. Л.Чимэддорж гавьяат хүүхэлдэйн жүжигчид далдаас л хүүхэлдэй тоглуулдаг гэсэн ойлголтыг эвдэж ямар ч нууцлалгүйгээр үзэгчдийн өмнө нь хүүхэлдэй барин ил тоглох туршилтыг хийсэн. Энэ зарчмаар хийсэн анхны зохиомж нь "Хөгжимчин ботго хоёр", "Дуучин Нарийнжав", "Тогосмаа хүүхэн" зэргийн бид сайн мэднэ. Ялангуяа "Тогосмаа хүүхэн"-ийг танихгүй хүн байхгүй. Дашрамд сонирхуулахад Тогосмаа хүүхэн өнөө жил 36 нас хүрч буй аж. Хүүхдүүдээ дэлхийн жишигт нийцсэн хөрвөх чадвартай мэргэжилтнүүд болоорой л гэдэг Л.Чимэддоржийнх гэдэг айл 1966 онд өрх тусгаарлажээ. Эхнэр Д.Удвал нь мөн л хүүхэлдэйн жүжигчин байж. Тэд өдгөө зургаан хүүхэд арав гаруй ач, зээтэй өнөр өтгөн айл болсон. Хүүхдүүд нь бүгд дээд мэргэжил эзэмшжээ. Л.Чимэддорж гуайн хүүхдүүддээ захидаг нэг зүйл нь "Миний хүүхдүүд сураад л бай. Аав ээжид нь хуримтлуулсан хөрөнгө мөнгө байхгүй. Их юм сурч, эрдэм номтой бол. Дэлхийн жишигт нийцсэн хөрвөх чадвартай мэргэжил эзэмшсэн хүмүүс болоорой" гэж захина. Аавынхаа энэхүү захиасыг хүүхдүүд нь умартаагүй бүгд л сайн сайхан амьдарч ихэнх нь гадаад оронд ажиллаж амьдарч байгаа аж. Хэдийгээр хүүхдүүд нь сайн сайхан явж байгаа ч санахын зовлон хэцүү гэсэн. Том хүү Баясгалан нь ОХУ-д барилгын мэргэжил эзэмшсэн бөгөөд одоо Солонгост ажиллаж амьдарч байгаа. Удаахь хүү Амгалан мөн л хойд хөршид боловсрол олж тэндээсээ эхнэр авч тэндээ амьдрах болж. Гурав дахь хүү нь УДЭТ-ын найруулагч Түвшин. Удаахь охин нь "Таван богд" компанийн гүйцэтгэх захирал Батсайхан. Харин бага охин Мөнхсайхан, бага хүү Оргилсайхан нар нь АНУ-д амьдарч байна. Мөнхсайхан охиноо аав нь сурахын төлөө төрсөн хүн гэж тодотгосон. Аавын хайртай охин Японд сургууль төгсөж улмаар АНУ-ын Сан-Францискогийн академи дүүргэн өдгөө тэндээ ажиллахын зэрэгцээ мөн л сурч байгаа аж. Отгон хүү Оргилсайхан нь мөн Сан-Францискогийн академид суралцаж байгаа юм байх. Чимэддорж гуай хөгшнийхөө хамт хоёр хүүхдийнхээ урилгаар Америк явж улмаар холливудын одод л гишгэдэг Улаан хивсэн дээгүүр алхаж, ноён Оскарын дэргэд зургаа авахуулснаа маш том хувь тавилан гэж бодно. Ер нь энэ гэр бүл урлагийг дээдэлдэг. Бага хүүгийн ХБК-д байхдаа эзэмшиж байсан морин хуур, хийл хөгжим Чимэддорж гуайн гэрийн хойморт залаастай байх. Энэ тухай гэрийн эзэн ярихдаа "Хүүхдүүд маань бүгд урлагийн хүн болоогүй ч урлагийн мэдрэмжтэй болцгоосонд баярлаж явдаг. Яагаад гэвэл урлаг гэдэг чинь хүнийг зөөлөн сэтгэлтэй, соёлтой болгодог. Аавын минь морин хуурын аялгуу манай удамд битгий тасраасай гэсэн дээ л хүүгийнхээ хөгжмийг дээш нь залдаг юм" хэмээсэн. Тэрээр бас "Түвшин маань аавынхаа мэргэжлийг өвлөж урлагийн байгууллагад ажиллаж байна. Зээ охидууд маань багаасаа театрын алтан тайзнаа гарч байна. Эд маань миний үр удам. Миний хойд удам урлагийн гал тогоонд хүмүүжиж байгаа учраас миний хойч үеийг залгуулж явна гэдэгт итгэдэг" гэж байсан. Аавынхаа мэргэжлийг өвлөсөн хүү Л.Чимэддорж гуайтай ярьж суухад Түвшин хүүгийнх нь шинэ уран бүтээлийн тухай яриа байн байн цухалзана. Хүүгийнх нь хөлс хүч шингэсэн "Амьдрал чиний төлөө" жүжгийн будаг нь ч хатаагүй байгаа болохоор арга ч үгүй биз. Өөрийнх нь мэргэжлийг өвлөсөн болоод ч тэр үү уран бүтээлийн талаар найруулагч хүүтэйгээ ярих юм мунддаггүй гэсэн. Саяны шинэ жүжгэн дээр ажиллахад аав нь хүүдээ бүхий л чадлаараа туслахыг хичээж өөртөө байсан хамаг л түүхэн номыг уншуулахаар өгсөн нь хэрэг болсон л байх. "Хүүгийнхээ жүжгийн талаар нэг зүйл яримаар санагдаад ер болохгүй юм. Миний удам судрыг бичиж байгаа болохоор жүжиг ярьж болох уу" хэмээн зөвшөөрөл авсан Чимэддорж гуай "Энэ жүжиг нь цаг үеэ олж тавигдсан уран бүтээл буюу нийгмийн захиалгат сэдэв гэж хэлмээр байна. Энэ нь аль нэг нам хүчнийг шүүмжилж, өнгөрсөн нийгмийн шархыг сэдрээх гэсэндээ биш. Монголын түүхэнд тохиолдсон аймшигт бараан жилүүд Монголын ард түмэнд дахин битгий тохиолдоосой гэсэн уран бүтээлчийн эмзэглэл юм. Жүжиг бүхэлдээ эх орон, ард түмэн, тусгаар тогтнол, газар нутгийн бүрэн бүтэн байдлынхаа төлөө одоо ч гэсэн сонор сэргэг байцгаа гэсэн дохиог хүмүүст өгсөн сайн жүжиг болсон гэж бодож байна" гэснээр бидний яриа өндөрлөв. 
Д.Цогзолмаа
