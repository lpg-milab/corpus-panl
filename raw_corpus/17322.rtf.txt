№01 (17322).    
1989 оны тавдугаар сарын 1.
СУУРЬ СУДАЛГАА

Нийгмийн амьдралын хүрээнд хийж байгаа өөрчлөлт, шинэчлэлд шинжлэх ухааны үүргийг нэмэгдүүлэхийн тулд суурь судалгааг хөгжүүлэхийг нам, засаг онцгой анхаарч байна. << Шинжлэх ухааны бүх салбарт суурь судалгааны ач холбогдлыг дутуу үнэлдгээс онолын тал нь хоцорч, тэр нь улмаар хавсарга судалгааны хөгжлийг саатуулах ноцтой муулан үзүүлэхэд хүргэж байгаад дүгнэлт хийх болсон байна >> гэж МАХН-ын Төв Хорооны V бүгд хурал дээр нөхөр Ж. Батмөнх онцлон тэмдэглэсэн. 

Манай улсад суурь судалгааг голлон эрхэлж эрдэм шинжилгээний байгууллага, түүний дотор Шинжлэх ухааны Академи орчин үеийн суурь шинжлэх ухааны хэд хэдэн чиглэлд анхаарч зарим талаар дэлхийн түвшинд хүрэхүйц үр дүн гаргаж байгаа нь сайшаалтай хэрэг. Тухайлбал, атомын цөмүүдийн харилцан үйлчлэлийн механизмыг танин мэдэх судалгаанд манай эрдэмтэд зохих хувь нэмэр оруулж онолын физикч, доктор X. Намсрай уул чиглэлээр, чухал шинэ санаа, таамаглал дэвшүүллээ. Монгол үхрийн биологийн онцлогийг илрүүлэх талаар академич Ц. Тойвгоогийн хийсэн олон жилиЙн судалгааны ур дүн нь үхрийн аж ахуйн үржил селекцийн онол практикийн ач холбогдолтой зарим асуудлыг шийдвэрлэхэд их ач холбогдолтой юм. Эрдэмтэн Ж. Шагж амьтны бие махбодын эрчим хүчний тэмцлийг хангах үйл явц гэдэсний бүдүүн хэсэгт явагддагийг анх онолын хувьд үндэслэн, туршилтаар баталсан нь шинжлэх ухааны шинэ нээлт болжээ. Монгол орны геологийн хөгжлийн ерөнхий зүй тогтол, ашигт малтмалын тархцын байдалд дүн шинжилгээ >> хийх, шим ертөнцийн түүхэн хөгжлийн палеонтологи, биостратиграфийн асуудлыг шийдвэрлэхэд манай геологийн суурь судалгаа ч багагүй амжилт оллоо. БНМАУ-ын шинжлэх ухааны гавьяат зүтгэлтэн, академич В. Лувсанданзангийн нээлт нь ашигт малтмалын тухай онолын асуудалд хувь нэмэр болж ховор металл, ховор I шорооны элементийн геохимийн судалгаанд шинэ чиглэл гаргаж өгснөөрөө шинжлэх ухааны ач холбогдолтойгоос гадна тус оронд дээрх элементүүд бүхий шүлтлэг боржингуудын бүхэл бүтэн бүсүүд байгааг анх удаа тооцлоо. 

Ололт ийнхүү гарч байгаа нь шинжлэх ухааны суурь судалгааг эрчимжүүлэхийн чухлыг сануулж өнөөг хүртэл урсгал байдлаар хөгжиж ирснийг нь өөрчилж, хүч хөрөнгө, анхаарал, дэмжлэг үзүүлэхийг шаардаж байна. Суурь судалгааны онцлог, ач холбогдлыг дутуу үнэлэн хийсвэр, ашиг багатай гэж үзэх, бусад оронд судалж байгаа зүйлийг манайд судлах хэрэггүй гэх эсвэл үйлдвэрлэлийн шууд үр дүнг голчлон шаардах зэргээр өрөөсгөл ханддаг хуучин сэтгэлгээ, тэрчлэн шинжлэх ухаанд зарцуулдаг хөрөнгийг үлдэгдлээс хувааж, түүнийхээ өчүүхэн хэсгийг суурь судалгаанд зориулдаг явуургүй арга барилаас болж зайлшгүй шаардлагатай нарийн багаж хэрэгсэл дутагдаж, зарим судалгааны онолын түвшин дээшлэхгүй, үр дүн нь удааширч байна. 

Суурь судалгааг голлон хийх үүрэгтэй Шинжлэх ухааны Академийн хүрээлэнгүүдийн олонхи судалгаа нь салбарын шинжлэх ухаан, үйлдвэрийн инженер, техникийн ажилтны үүргийг л орлон гүйцэтгэх хэмжээнд байна. Шинжлэх ухааны хөгжил удааширч үйлдвэрлэлийнхээ араас дагах хандлагатай болсон нь суурь судалгааг давуу хурдтай хөгжүүлж чадаагүйгийнх учраас үүнд дүгнэлт хийж суурь шинжлэх ухааныг тодорхой чиглэлээр хөгжүүлэх, боловсон хүчин, материаллаг баазаар хангах, удирдлага, зохион байгуулалтыг сайжруулах нь Шинжлэх ухааны Академийн нэн тэргүүний зорилт төдийгүй ерөөс шинжлэх ухааны салбарыг намаас удирдах үйл ажиллагааны нэг гол асуудал мөн. 

Суурь судалгааг зохих ёсоор хөгжүүлэхгүй, шинжлэх ухааныг аж ахуйн өнөө маргаашийн зорилгод захируулах юм бол улс орны хөгжлийн хэтийн төлөвийг тодорхойлох хараа, баримжаа алдагдахад хүрнэ. Судалгаа хийхдээ мэдээ материал бүрдүүлэх төдийгөөр хязгаарлах, дутуу дулимаг боловсруулалт, өнгөцхөн дүгнэлттэй, чанаргүй бүтээл туурвихыг эцэс болгож, эрдэмтдийн онолын сэтгэлгээг хөгжүүлэх бүтээлийг чөлөөтэй шүүн хэлэлцэх, бүтээлч соёлтой маргааныг ил тод байдлаар ардчиллын дагуу өрнүүлэх арга барилыг эрдэм шинжилгээний байгууллагууд эзэмших хэрэгтэй байна. Эрдэм шинжилгээний ажлын онолын түвшинг дээшлүүлэхийн зэрэгцээ математик, тооцоолон бодох хэрэгслийг өргөн ашиглаж судалгааны арга технологийг улам боловсронгуй болгох шаардлагатай болж байна. 

Манай орны шинжлэх ухааныг хөгжүүлэхдээ улс ардын аж ахуйн хэтийн чиглэл, хэрэгцээ шаардлагатай нягт уялдуулан юуны өмнө хөдөө аж ахуйг эрчимжүүлэх, уул уурхайн үйлдвэрлэлийг хөгжүүлэх, байгалийн баялгийг зүй зохистой ашиглах, улс ардын аж ахуйд шинэ техник, материал технологийг өргөн нэвтрүүлэхэд суурь үндэс болохуйц судалгааг хөгжүүлэхийн тулд санхүүжүүлэлтээс эхлэн тал бүрийн дэмжлэг туслалцаа үзүүлэх хэрэгтэй байна. 

Өнөө үед нийгмийн суурь шинжлэх ухааны ач холбогдол ч хэзээ хэзээнээс илүү өсч байгааг МАХН-ын Төв Хорооны V бүгд хурлаас онцлон зааж тодорхой зорилт дэвшүүлсэн билээ. Манай оронд өрнөж байгаа өөрчлөн байгуулалтын зорилтуудыг хэрэгжүүлэхтэй холбоотой бүх асуудлыг гүнзгий судлан шинжлэх нь нийгэм судлаачдын гол зорилт болж байна. Ялангуяа социалист байгуулалтын онолын үндсийг боловсруулахад гүн ухаан, улс төрийн эдийн засгийн ухаан, хууль зүйн суурь судалгаа их үүрэгтэй байх болно. 

Шинжлэх ухааны өндөр хөгжилтэй орнуудтай хамтын ажиллагааг өргөжүүлэх нь дэлхийн шинжлэх ухаан, техникийн тэргүүний ололтыг нэвтрүүлэх, манай эрдэмтэд суурь судалгааг өндөр түвшинд хийхэд бас нэг чухал нөхцөл мөн. Тус оронд суурь судалгааг эрчимтэй хөгжүүлэн, шинжлэх ухаанаас нийгмийн өмнө хүлээсэн үүргээ биелүүлэх, улмаар салбарын шинжлэх ухааныг суурь судалгааны үр дүнгээр хангах үйл хэрэгт Шинжлэх ухааны Академи, эрдэм шинжилгээний бусад байгууллагын үүрэг, хариуцлага, өгөөжийг эрс дээшлүүлэх хэрэгтэй байна. 

