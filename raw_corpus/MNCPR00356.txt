Мухар шивэртийн ам дахин сэргэлээ

Өмнөговь аймгийн Говь Гурван сайхан уулын зүүн сайхан аманд орших алдарт Ёлын ойролцоо Мухар шивэртийн ам хэмээх үзэсгэлэнт байгальтай газар бий.
Байгалийн өвөрмөц тогтоц бүхий энэ ам нь эхнээсээ адаг хүртэл нийтдээ 1км хүрэхгүй газар үргэлжлэх ба дотроо 12 салаатай. Салаа бүр нь жимс жимсгэний модтой, аргаль, янгир зэрэг ан гөрөө сүлжилдсэн нутаг. Түүнчлэн эр бор харцага, эдлэг шонхор, тас, бүргэдийн үүр, рашаан булагийн ундаргатай, мөнхийн мөсөн хүрхрээ гээд энэ газар ёстой л үлгэрийн орон гэлтэй байж. Одоогоос арваад жилийн өмнө нүд хужирлаж байсан энэхүү үзэсгэлэнт байгаль, амрагч, жуулчид, нутгийн ашиг хонжоо хайсан хүмүүсийн балгаар ан амьтад нь үргэн дайжиж, арц, жимс жимсгэнэ багасч үндсэндээ хогийн цэг мэт болжээ. Бараг мөхөлд хүрээд байсан тус ам нутгийн уугуул иргэн Монгол улсын начин А.Сугаагийн санаачилгаар дахин сэргээд байна. А.Сугаа начин үзэсгэлэнт амны байгалийг сэргээх гэж таван жилийн турш бодсоны эцэст өнөө жил хүслээ биелүүлжээ. Тэрээр тус нутгийн малчин н.Ганбаяр, Зэвсэгт хүчний 167 дугаар ангийн долоон байлдагчид болон нутгийн бусад иргэд нийтдээ 150 орчим хүний туслалцаатайгаар 40 хоногийн турш цэвэрлэн Мухар шивэртийн амыг хог новшноос нь салган байгалийг өөрөөр нь сэргээн засварласан байна. Ингэхдээ тус амруу ямар ч машин тэрэг нэвтрүүлэхгүй. Амны эхэнд тусгай хамгаалалттай газрын таних тэмдэг байрлууж, цаашаа салаа бүрт нь цэцгийн мандал тарьж, хүмүүсийн тухлах сандал ширээг аль болох байгалийн чулуу мод ашиглан бүтээсэн аж. Түүнчлэн аманд буй бүхий л үзмэрийг олонд таниулах зорилгоор тэр зүгт явбал тийм зүйл үзэх болно хэмээн англи, монгол хэл дээр зааварчлан бичсэн самбарыг босгож. Тиймээс энэхүү үзэсгэлэнт газрыг сонирхохоор ирсэн хэн боловч ямар нэгэн хөтөч тайлбарлагчгүйгээр дуртай зүйлтэйгээ танилцах боломжтой болжээ. Нөгөөтэйгүүр бие засах газар тохиромжтой гэсэн газарт байрлуулсан гэнэ. Байгалийг өөрөөр нь сэргээгээд зогсохгүй хүмүүст сонирхолтой байх үүднээс морь болон тэмээний хөтөчийн зэл ажиллуулах юм байна. Ингэснээр нутгийн цөөн ч гэсэн хүн ажлын байртай болж амьдралаа дээшлүүлэх боломж нээгджээ. Энэ бүгдийг хийж гүйцэтгэхэд малчин н.Ганболд, 167 дугаар ангийн цэргүүд гар бие оролцон голлох үүрэг гүйцэтгэснийг нь үнэлэн од болгон мөнхжүүлжээ. Мухар шивэртийн амны хамгийн мухарт байдаг мөнхийн мөсөн хүрхрээний хананд долоон бурхан од, түүний чанх дээр алтан гадас одыг урласан нь тэд гэнэ. Сэргээн засварлаад удаагүй байхад энэ аманд үргэж дайжиж алга болсон аргаль, янгир хааяа үзэгдэх болсон байна. "Эндээс бидний хийж буй ажлын үр дүнг харж болох юм. Тиймээс энэ ам ирэх жил гэхэд бүрэн хамгаалагдаж бүрэн сэргээгдэх болно" хэмээн А.Сугаа гуай амлаж байв. Тэрээр тус амыг сэргээн засварлах ажиллагаанд өөрийн ах дүүс хамаатан садны тусламжтайгаар нэг сая 800 мянган төгрөг зарцуулжээ. Цаашид энэхүү амыг хамгаалж, үзэж сонирхохоор ирсэн хүмүүст үйлчлэх зорилгоор амны эхэнд байгаль хамгаалах пост, ухуулга сурталчилгааны болон амрагч жуулчдын хоноглох, үзвэр музейн байр зэргийг барихад багагүй хөрөнгө мөнгө шаардагдах учраас А.Сугаа гуай хэсэг хүмүүстэй хамтран "Цацагт толгой" хэмээх ТББ байгуулж. Уг ТББ нь Мухар шивэртийн ам төдийгүй ойр орчмын байгаль орчныг хамгаалах сэргээн засварлах үйл ажиллагаа явуулах гэнэ. 
Д.Цогзолмаа

