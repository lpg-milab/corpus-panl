МОНГОЛ УЛС XXI ЗУУНЫ ЭХЭНД

"Өдрийн сонин" дэлхий дахинд болон манай орны улс төрийн амьдралд өрнөж буй үйл явдалд үнэлэлт дүгнэлт өгдөг "Баабар ингэж өгүүлэв" буланг тогтмол явуулдаг билээ. Энэ буланг Баабар өөрөө хөтөлж байна.
Энэ жил Польшийн Солидарность үйлдвэрчний эвлэлийн 25 жилийн ойг тэмдэглэлээ. Чухам энэ байгууллагаас үүдсэн процесс явсаар коммунист системийг унагасан төдийгүй эцэст нь олон жил үргэлжилсэн Хүйтэн дайныг төгсгөсөн билээ. Капиталист, Коммунист гэх хоёр ертөнцийн зөрчилдөөн нэг нь системийн хувьд нуран унасан тул үгүй болсон төдийгүй хүн төрөлхтний ХХ зууны нийгмийн инженерчлэлийн том туршилт болсон фашизм, коммунизм дахин ирэхгүйгээр одлоо. Солидарностиос хойш хүний бүхэл бүтэн үе өнгөрчээ. Хүйтэн дайн дуусаад нэгэнт 15 жил өнгөрлөө. Коммунизмын тухай ямар ч ойлголтгүй үеийнхэн гарч ирж байна. Үүнийг дагаад хүн төрөлхтөн, тэдний дотоод хоорондын харилцаа шинэ хэлбэрт орж байна. Монгол Улс 1990 онд цоо шинэ нөхцөл байдалд шилжин ороод, улмаар 15 жил өнгөрөхөд нэгэнт дасан зохицсон нээлттэй нийгэм, зах зээлийн эдийн засаг, ардчилсан улс төрийн системээр замнаж байна. Коммунист дэглэмээс зах зээлийн тогтоц руу шилжилт хийсэн 40 орчим улс дотор Монгол нь нийгэм, эдийн засаг, улс төрийн зэрэгцсэн шилжилт хийсэн орон юм. Хэдийгээр энэ зам нь хүнд зүдэргээтэй байсан боловч 15 жилийн дараахь өндөрлөгөөс харахад зах зээлийн төдийгүй нийгэм-улс төрийн ардчилсан тогтоц нэгэнт эргэлт буцалтгүй баталгаатай болжээ. Монголын ард түмний, ялангуяа түрэн орж буй шинэ үеийнхний хувьд нээлттэй нийгэм, эрх чөлөө гэдэг нь зайлшгүй байж байх ердийн хэрэглээ болсон байна. Өдөр бүр өөрчлөгдөж буй дэлхий ертөнцөд XXI зууны эхний Монгол Улсын өмнө тавигдаж буй зорилт, тулгарч буй бэрхшээл, түүнийг даван туулах асуудал зэрэг нь тэртээ 15 жилийнхээс тэс өмнөө болжээ. Ардчилсан нийгэм, чөлөөт зах зээлийн тогтцын суурийг баттай байгуулсны хувьд цаашдын алхам нэг талаас илүү хөнгөн юм. Гэвч нөгөө талаас урьд тулгарч байгаагүй зовлон, туршлагагүй байдал, асуудал болгон нийгмийн зөвшлөөр шийдэгдэх ёстой ардчилсан зарчмын өөрийнх нь мөн чанараас үүдэлтэй бэрхшээл зэрэг нь цаашдын алхам шийдэлд байнга саад учруулсаар байна. Сүүлийн жилүүдэд, ялангуяа 2000 он гарсаар хүний эрх, эрх чөлөөг зөрчсөн, чөлөөт хэвлэлийг боомилсон, хүмүүсийн эвлэлдэн нэгдэх эрхэд халдсан гажуудлууд нэлээд олон гарсан боловч энэ нь тодорхой бие хүн, тодорхой бүлэглэлийн хорон атгаг санааны биелэл байсан болохоос уулаас системд бүхэлд нь аюул учруулж чадаагүй. Ерөөс энэхүү тодорхой эрх тушаалтнуудын эрх чөлөөний эсрэг хийсэн удаа дараагийн үйлдэл нь манай нийгмийн ардчилсан тогтцын бат бэхийг шалгасан шалгалт байлаа. Ардчилсан тогтоц энэ шалгалтад сайн дүн үзүүлсэн юм. 
1.ГАДААД БОДЛОГО Монгол Улсын гадаад бодлогод 1990 онд зарчмын үндсэн өөрчлөлт орсон юм. Монголын гадаад бодлого нь өнгөрсөн 15 жилд үндсэндээ өөрчлөгдөлгүй тогтвортой явж ирлээ. Улс төрийн янз бүрийн хүчнүүд ээлжлэн төр барьж байсан боловч гадаад бодлогод тогтсон үзлийг баттай баримталсаар байна. Хоёр их хөрштэйгөө найрсаг эвтэй байхын сацуу Дэлхийн хамтын нөхөрлөлд багтаж, гурав дахь хөршийн бодлогыг эн тэргүүнд тавьж байгаа. Гурав дахь хөрш гэдэг нь төдийлөн яс томъёологдсон зүйл биш авч энэ нь АНУ-аар толгойлуулсан Өрнийн бодлого гэдэг нь ойлгомжтой. Чухам гурав дахь хөрш рүү илүү ач холбогдол өгснөөр хүчний тэнцвэрийг хадгалж чадна гэдгийг монголчууд сайтар ойлгож байгаа юм. Хоёр их хөршийн зүгээс энэ бодлогод ил далдаар дургүйцсэн, шахалт үзүүлэх гэсэн оролдлого байнга гардаг авч монголчууд туйлбартай байж чадаж байгаа. Шанхайн тавд зөвхөн ажиглагчийн байр сууринаас хандаж байгаа, Иракт цэргээ илгээсэн, терроризмын эсрэг эвсэлд хамгийн түрүүн нэгдэн орсон, Умарт Солонгостой өөрийн гэсэн бие даасан бодлогоор харилцаж байгаа зэрэг олон жишээг энд дурдаж болно. Хятад улстай Тайвань, Төвдийн асуудлаас болж үл ойлголцол гардаг. Гэхдээ үнэндээ энэ нь Монголын төрийн бодлого гэхээсээ хувь хүмүүс, сүсэгтнүүдийн зүгээс гаргаж буй хандлага учраас Хятадад энэ бүхнийг ойлгуулах гэж чармайдаг. Нэгэнт Монгол нь ардчилсан улс учир төр нь хувь хүмүүс болон нийгмийн бүлэглэлийн зүгээс гаргаж буй санаачилга үйл ажиллагаанд хориг тавих боломжгүй юм. 
2.ЭДИЙН ЗАСАГ Шилжилтийн үеийн хамгийн хүнд өдрүүд нэгэнт ард гарчээ. Өнгөрсөн жил ДНБ 10 хувь хүрч өссөн нь санаандгүй явдал гэхээсээ өнгөрсөн 15 жилд авч явуулсан зоримог шилжилтийн зүй ёсны үр дүн байлаа. Эдийн засгийн бүтэц үндсээрээ өөрчлөгдөж байна. 15 жилийн өмнө үйлчилгээний салбар ДНБ-д ганцхан хувь эзэлдэг байсан бол одоо 30 хувь хүрч уламжлалт мал аж ахуйн салбараас давж байна. Улаанбаатарт ердөө хоёрхон ресторантай байсан бол одоо энэ тоо 800 хүрч байгаагаас үүнийг харж болно. Жуулчлалын салбар бараг цоо шинээр босон эрчимтэй хөгжиж байна. Үйлчилгээний салбарт хамрагдах ажиллагсдын тоо ч маш эрчимтэй нэмэгдэж байгаа юм. Үйлчилгээ нь удахгүй нийт ажиллагсдын дийлэнхийг өөртөө хамруулдаг хүчирхэг салбар болон хөгжинө гэдэгт итгэж байна. Мал аж ахуйн салбар хөгжиж байгаа ч гэсэн нүүдлийн мал аж ахуй нь байгалийн зохилдолгоогоор багтаамжаасаа хамаараад малын тоо толгой, ажиллах хүчин нь хязгаарлагдмал юм. Монголын нийт бэлчээр нь 25 -35 сая мал, түүн дээр ажиллах хагас сая хүний багтаамжтай. Шинэ Үндсэн хуулиар хүн өөрийн амьдрах газрыг өөрөө тодорхойлох эрхтэй болсноос хойш мал аж ахуй дээр тулгуурласан засаг захиргааны тогтоц үндсэндээ эвдэрч, хот руу чиглэсэн нүүдэл асар их боллоо. Улаанбаатар, Дархан, Эрдэнэт гэсэн хотууд, түүнийг тойрсон зай нь хүн амын ихэнхийн төвлөрөл боллоо. Мал аж ахуй дээр 500 мянган хүн үлдтэл энэ нүүдэл үргэлжлэх болно. 1990 онд 540 мянган хүнтэй байсан Улаанбаатар өдгөө сая хүнтэй болжээ. Монголын жишгээр томд тооцогдох 15 мянгаас дээш хүн амтай 20 орчим хот байгаа нь өдгөө нийт хүн амын 60 гаруй хувийг багтааж байна. Энэ тоо удахгүй 80 хувьд хүрнэ. Ийнхүү нүүдлийн мал аж ахуй, хотжил гэсэн хоёр өөр соёл улам бүр биенээсээ салах мөртөө зэрэгцэн орших бодит байдал буй болж байна. Нийт эдийн засагт өөр салбар хөгжихийн хэрээр байгалиасаа хязгаарлагдмал нүүдлийн мал аж ахуйн эдийн засагт эзлэх хувь тогтмол буурсаар байх болно. Зэрэгцээд хот суурин дагасан эрчимжсэн мал аж ахуй шинээр буй болон улмаар хөгжин цэцэглэх хандлага буй боллоо. Томоохон хотууд сүүнийхээ хэрэгцээний 80 хувийг гадаадаас импортолдог, махны үнэ энэ оноос анх удаа гадагш нь экспортлох үнээс давсан зэрэг факт нь цаашид улам хотжиж буй Монголын хүн амын хэрэгцээг нүүдлийн мал аж ахуй хангаж дийлэхгүй гэдгийн нотолгоо болж байна. 2003 оноос газар хувьчлах хууль гарсан нь эдийн засгийн шинэтгэлд үндсэн дэвшил гарах зам болж өглөө. Газар тариалангийн салбар зах зээлийнхээ утгаар хөгжих бололцоо анх удаа буй болов. Газар хувьчилснаар Үндсэн хөрөнгө гэсэн ухагдахуун жинхэнэ утгаараа хэрэгжих бололцоо буй боллоо. Хэдийгээр одоо хэрэгжиж буй хууль нь өөрийн дутагдалтай боловч газар зах зээлийн эргэлтэд ороод эхэлсэн тул ашигтай тал нь илэрхий давуу байх нь мэдээж. Газар хувьчилснаар зах зээлийн жинхэнэ үнэ цэнэ өөрийнхөөрөө тодорч байна. Монголын ДНБ-ий хэмжээ 1,2 тэрбум доллар, нэг хүнд 450 орчим доллар ноогддог гэсэн албан ёсны статистик тоо байдаг боловч энэ нь туйлын үнэмшилгүй, тооцох аргагүйгээс болоод өөрийн эрхгүй буй болгосон үзүүлэлт юм. Монголын эдийн засагт далд эдийн засгийн эзлэх хувь нүсэр. Гэвч үүний хажуугаар газар хувьчлагдаагүйгээс болоод баялгийн үнэлэмж бодитоор илэрхийлэгдэх бололцоогүй байлаа. Улсын төвлөрсөн төсөв нь ДНБ-ийнхээ 45 хувийг эзэлдэг, нийгмийн бодлого нь туйлын социалист, цаг уурын маш хүнд нөхцөлтэй Монголд хүнд ноогдох ДНБ 450 доллартай дундаж иргэн өдөрт 2500 ккалори хүнс хэрэглээд, дундажаар 68 наслаад явж байх бололцоогүй юм. Уул уурхай, ашигт малтмалын салбар Монголын хамгийн ирээдүйтэй, голлох чиглэл болон өндийж байна. Өнөөдөр дэлхийн зах зээлд зэс, алт, цайр, нүүрсний үнэ хэлбэрэлтгүй өсөж байгаа нь Монголд дээрх баялгийг олзворлох сонирхолтой гадаадын хөрөнгө оруулагчдыг маш их татаж байна. Алт, газрын ховор металлыг тооцохгүй бол Монголын бүх ашигт малтмал нь зөвхөн Хятадын зах зээлд зориулагдсан юм. Энэхүү улам өсөн нэмэгдэж буй аварга зах зээл дээр гарахын тулд Монголын ашигт малтмалыг олзворлохын төлөө гадаадын том том компаниудын хооронд эрүүл өрсөлдөөн болж байна. Ялангуяа нүүрсний үнэ асар их өсөж буй нь эрчим хүчний өлсгөлөнд байгаа Хятадын зах зээл рүү нүүрс экспортлох таатай нөхцөл бүрдүүлж байна. Өнгөрсөн 15 жилд Монголын уул уурхай ашигт малтмалын салбарт нийтдээ 300 хүрэхгүй сая долларын гадаадын хөрөнгө оруулалт орж ирсэн бол одоо төлөвлөөд байгаагаар зөвхөн Таван толгойн коксжих нүүрсний ордыг ашиглах ашиглалтын зардал 2 тэрбум доллараар хэмжигдэж байгаа билээ. Ашигт малтмалын ашиглалтыг дагаад дэд бүтэц, ялангуяа төмөр замын сүлжээ, эрчим хүч эрс нэмэгдэх шинжтэй байна. Банк санхүүгийн системд үндсэн өөрчлөлтийг 1996 оноос хийж эхэлсэн. Харьцангуй эрүүлжсэн. Газар хувьчилсантай холбогдож энэ салбарт дараагийн том алхам хийгдэх болов уу. Энэ нь хөрөнгийн урсгалыг нэмэгдүүлэхээс гадна эрчимжүүлнэ. Инфляц сүүлийн арваад жилд тогтмол үзүүлэлттэй яваа. Гэвч гадаад худалдааны дийлэнхийг эзэлдэг Хятад улс мөнгөний дивелуац хийж буй нь Монголын санхүүгийн системийг сүрхий хямралд оруулж болох талтай. 
3.НИЙГМИЙН АСУУДАЛ Өнөөдөр Монголын нийгэмд тулгараад байгаа хамгийн хүнд асуудал бол ядуурал юм. Ядуурал нийгэмд хэдэн хувь эзлээд байгааг тодорхойлж болохгүй байна. Янз бүрийн инститүцүүд янз бүрийн тоо гаргадаг. Гэхдээ нийгэмд ядуурал үлэмж хэмжээгээр нүүрлээд байгаа нь илэрхий харагдана. Асар их далд эдийн засагтай, авилга хэвийн хэмжээнээс давсан, баялгийн стандарт үнэлэмж тогтоогүй нийгэмд үнэхээр ядуурлын хэмжээг тодорхойлох бололцоогүй юм. Нэг хүнд нэг өдөрт нэг доллар гэсэн стандарт ч үүнийг зөв тодорхойлж чадахгүй. Учир нь энэ нь хаана, хэзээ гэдгээс их шалтгаална. Гэлээ ч ядуурал нийгмийн үлэмж хэсгийг эзлээд байгаа нь бодит үзүүлэлт юм. Ажилгүйдлийн төвшин голлох хэдэн том хотод байх хязгаартаа буюу хязгаараас үлэмж даваагүй болно. Гэвч Монголд буй 1000 орчим жижиг суурин газар ажилгүйдлийн хувь асар өндөр байна. Энэ жижиг суурингуудад ажлын байр гаргах эдийн засгийн ямар ч нөхцөлгүй юм. Үүнийг зөвхөн хот руу чиглэсэн нүүдэл, засаг захиргааны хуваарийн шинэчлэлтээр л шийдэж болно. Боловсрол, эрүүл мэндийн салбар нь Монгол Улсын нэгдсэн төсвийн 35 орчим хувийг залгидаг. Монголын боловсрол, эрүүл мэнд нь зах зээлийн харилцаанд шилжихгүй, социализмаас үлдсэн тогтоцоо бараг тэр чигээр нь чирч яваа салбар учир асар үрэлгэн, хүнд сурталтай, үр дүн нь тун ч тааруухан. Хэдийгээр Монгол нь 10 мянган хүн амд ноогдох оюутан, эмч, багш, эмнэлгийн орны тоогоор хөгжилтэй орнуудын зэрэгт бичигддэг боловч чанар үр дүнгийн хувьд туйлын хоцрогдсон. Ялангуяа эрүүл мэндийн салбар жил ирэх тутам уналтад орж байна. Даатгалын систем хөл дээрээ босч ирээгүй, энэ салбарт хувийн сектор бараг байхгүй зэрэг нь эрүүл мэндийн салбарыг улам чөдөрлөж байгаа юм. Улсын төсвийн арван хувьтай тэнцэх хэмжээний хөрөнгийг энэ салбарт гаргадаг боловч мөн түүнтэй тэнцэх хэмжээний хөрөнгийг хувь хүмүүс гарган гадаадад эмчлүүлж байна. Боловсрол, эрүүл мэндийн тогтоц зөвөхөн хувьчлалаар шийдэгдэхээс өөр аргагүй, гэвч өнгөрсөн аль ч Засгийн газар ингэж зориглоогүй юм. 4.ТӨРИЙН ИНСТИТУЦИ Хэдийгээр чөлөөт эдийн засгийн тогтцод зоримог шилжиж байгаа ч гэсэн Монголын дараалсан бүх Засгийн газруудын бодлого нь социалист хандлагатай байлаа. Халамжлагч төрийн энэ бодлого нь мэдээж хэт төвлөрсөн төрийн машиныг нэхнэ. Иймээс ялангуяа сүүлийн жилүүдэд улсын төсвийн ДНБ-д эзлэх хувь байнга өсөж байна. Сонгуулийн систем бодит нөхцөл байдалдаа тохироогүй учир намууд болон нэр дэвшигчид үл гүйцэлдэх зүйл амладаг ба дараа нь үүнийхээ хагас хугасыг ч гэсэн хийхийн тулд нийгмийн халамжийн олон олон зэрэмдэг арга хэмжээ авч эхлэнэ. Энэхүү үрэлгэн үйлдэл улам бүр их мөнгө хөрөнгө шаардаж тэр хэрээрээ Төр улам данхгар болон томорч байна. Үүнийг даган хүнд суртал ойлгогдож болох хэмжээнээсээ хэт даван, хажуугаар нь төрийн нэрээр явагдах авилга бүхнийг хамарч эхэллээ. Энэ нь эргээд нийгмийн баялгийг зөв шударга хуваарилахад гол саад болон нийгмийн гишүүдийн хоорон дахь баян ядуугийн ялгаа улам ихсэж байна. Хэдийгээр систем өөрчлөгдөж, бодит байдал тэс өмнөө болон, хот руу чиглэсэн нүүдэл тун эрчимжиж жижиг суурин газрууд эзгүй ч, нийгмийн дотрох хөдөлмөрийн хуваарьт асар их өөрчлөлт орсон боловч Засаг захиргааны хуучин хуваарилалтаа шүтэн түүнээ үл өөрчлөн хэвээр хадгалсаар байгаа нь дан ганц эдийн засагт төдийгүй Төрийн функц зөв зохистой, хэмнэлттэй явагдахад маш том саад болж байна. Монгол нь өдгөө Засаг захиргааны нэгжийн хувьд 21 аймаг 320 сум 1500 орчим багтай байгаа ба мянга орчим хүнтэй мянгаад жижиг сууринтай юм. Энэ нэгжүүдэд хүн амын 30 хувь нь суудаг боловч улсын төсвийн 40 хувь орчмыг залгидаг. Гэтэл энд үйлдвэрлэл огт үгүй, татварын ямар ч урсгал байдаггүй. Монголд сүүлийн 15 жилд хамгийн хойрго өөрчлөгдөж байгаа салбар бол шүүх, хуулийн байгууллага мөн. Хоорондоо үл авцалдах хуулиуд, буруу тогтоц зэрэг нь Монголын шүүхийг авилгын уут болгожээ. Шүүхийн тогтоц буруу байгаа нь шударга хуулийн систем бүрэлдэхэд голлон саад болж байна. Өнөөдөр Монгол нь байнгын армийн 6 мянган цэрэгтэй мөртөө 8 мянган хоригдолтой, 10 мянган цагдаатай байгаа нь буруу тогтцын гадаад илрэл мөн. Үндсэн хуулиндаа тохирсон сонгуулийн системтэй болж чадаагүй учраас Парламент, түүнийгээ дагаад Засгийн газар зохих үүрэг функцээ биелүүлж чадахгүйд хүрч байна. Улс төрийн намуудын тогтоц нь "нам бол масс мөн" гэсэн Лениний томьёоллоор байгуулагдсан  учир улс төрийн намууд биендээ хяналт тавьдаг эрүүл өрсөлдөөний журмаар биш, харин биендээ утга учиргүй дайсагнасан, эсвэл хоорондоо хуйвалдсан шинжтэй болсоор. Улс төрийн намын энэхүү нээлттэй нийгэмд үл тохирох загвар нь нэгэнт нөөцөө барж дампуурлын ирмэгт тулжээ. Улс төр нь нийгмийн менежмент хийх үндсэн зорилгоосоо улам бүр хазайн нийгмийн баялагаас хулгайлах, төрийн нэрээр авилга авах хүсэлтэй хүмүүсийн ганц тэмүүлдэг зорилго болж байна. Иймээс одоогийн буруу тогтцууд, буруу хуулиуд, хэт данхгар төрийн аппарат аль алиныг нь засан сайжруулах хүсэл хууль тогтоогчдод алга болж харин ч энэхүү үрэлгэн, хэт төвлөрсөн, замбараагүй, хяналтгүй систем нь ашиг завшаан өгөх сайн механизм гэж үнэлэгдэх болжээ. Нийгмийг гэгээрүүлэх ухамсарлуулах нь харин ч хортой, ердөө л хоосон амлалт, сүржин үзүүлбэр, тууз хайчлах зэрэгт сохроор итгэн, ядуу зүдүү байдалдаа дасаж байвал улам сайн гэх байдал тогтож байна. Төрийн институцүүдийн үүрэг яв цав тодорхой тогтоогүй, хуулиуд хоорондоо авцалддаггүй, биентэйгээ байтугай дотроо зөрчилддөг хуультай зэрэг нь авилга улам хавтгайрах, хуулийг ард нийтээр үл тоомсорлох, хууль хэрэгжүүлэгчдийн зүгээс хуулинд өөрийн үзэмжээр ханддаг болох үзэгдлийг дагуулж байгаа юм. 
ДҮГНЭЛТ а. Монгол орон нь дэлхийн хамтын нийгэмлэгийн салшгүй нэг хэсэг мөн. Цөмийн зэвсгээс ангид бүс гэдгээ цөмийн зэвсэгтэй таван их гүрнээр хүлээн зөвшөөрүүлсэн цорын ганц улс юм. b.Хүний эрх, эрх чөлөө баталгаажсан, нээлттэй нийгэм бүхий ардчилсан улс. Энэ байдал нь нэгэнт эргэж буцахгүйгээр тогтож, иргэдийн ухамсарт гүн бат шингэж чадсан. с.Хууль ёс нийгмийн ухамсарт шингэж чадаагүй, магадгүй энэ байдал цаашид удаан үргэлжлэх магадлалтай. d.Авилга, хээл хахууль ер бусын ихээр цэцэглэж байгаа. Магадгүй энэ нь эргээд ардчилсан тогтоцыг гутаах, эвдэх байдалд ч хүргэж болох юм. е.Засгийн газруудын хэт социалист бодлого, буруу тогтоц, халамжлагч төрийн систем зэргээсээ болоод эдийн засгийн өсөлтөндөө муугаар нөлөөлж улмаар улам ядуурах бололцоотой. f.Буруу тогтоц, данхгар төр, хэт дарамттай татварын бодлого нь хуулийг үл тоомсорлох байдалд оруулж явсаар энэ нь эргээд нийгмийн баялагийн зөв шудрага хуваарилахад тээг болон, хүн амын дунд баян ядуугийн ялгааг улам ихэсгэж байгаа. 

