№225 (16502)             
1986 оны есдүгээр сарын 19.
ТАЙЗ,   ДЭЛГЭЦИЙН БЭЛТГЭЛИЙН ЧАНАРЫГ САЙЖРУУЛЪЯ

МАХН-ын XIX их хурал << Уран бүтээлийн чанар нь тооноосоо илт хоцорч байна >> гэж дүгнэсэн юм. Энэ дутагдал амьдралын үзэгдлийг өнгөц харуулсан, тоочин нуршсан бүтээл зонхилж, сэтгэлд хоногшихуйц дүр ховор гарч байгаагаар илэрч байна. 

Сэдэв явцуу, уран сайхны боловсруулалт дутуу, зөрчлийг шийдвэрлэхэд үзэгчдийг татан оролцуулах дайчин чадвараар мөхөс, үлбэгэр сул бүтээлийг халж, дахин гарах үүд хаалгыг хааж, өөрчлөлт, шинэчлэлтэд уриалан дуудсан, үзэгчдийн сэтгэл оюуныг эзэмдсэн дайчин давшингуй бүтээл олшрох замыг улам өргөтгөх хэрэгтэй байна. Үүний тулд юуны өмнө урын сангийн бодлогыг зөв боловсруулж, бүтээлчээр хэрэгжүүлэх хэрэгтэй. Энэ нь зөвхөн чухал сэдэв, хоцрогдож байгаа төрөл зүйлийг олшруулна гэсэн үг биш, тэрхүү чухал шаардлагатай сэдвээр сайн бүтээл бий болгохын тулд зохиолч, найруулагчдын онол, улс төрийн мэдлэгийн түвшин, уран чадварыг дээшлүүлэх, амьдрал судлуулж туршлагажуулах асуудалтай амьд холбоотой юм. Зохиолч, найруулагч, жүжигчин, зураач зэрэг уран бүтээлчид нь амьдралын урагшлах хөдөлгөөний гүн дотроос урган гарч байгаа асуудлыг гярхай ажиглан олж, тал бүрээс нь судлан, үзэгчдийн сэтгэлийг догдлуулж байгаа тийм зүйлийг дэвшүүлэн тавьж байх ёстой. 

Өнгөрсөн таван жилд тайз, дэлгэцнээ гарсан бүтээлийн олонхи нь энэ шаардлагыг хангахгүй байлаа. Уран бүтээлийн сан хөмрөгийг арвижуулах, чанарыг сайжруулахад туршлагатай зохиолчдын оролцоо хангалтгүй байна. Үндэсний дуурь, бүжгийн жүжгийн урын санг баяжуулах талаар олон жил ярилцаж байгаа боловч олигтой бүтээл ховор хэвээр өнөөг хүрэв. Эдгээр байдалд Соёлын Яам, Монголын зохиолчдын эвлэлийн хороо, Хөгжмийн зохиолчдын эвлэлийн хороо бодитой дүгнэлт хийж, зохиолч, хөгжмийн зохиолч, найруулагч, жүжигчин, зураач нарын бүтээлч хамтын ажиллагааг идэвхжүүлэн өрнүүлж чадахуйц дорвитой ажлыг цаг алдалгүй зохиох хэрэгтэй юм. 

Театр, кино, концертын урын санг хөдөлмөрчдийн оюун санааны эрэлт хэрэгцээнд тохирсон аль ч талаараа шинэ сэргэг, үзэл суртал, уран сайхны нэгдлийг хангасан бүтээлээр баяжуулах нь онцгой ач холбогдолтой. Энэ талаар уран сайхны зөвлөлүүдийн үүрэг, хариуцлагыг эрс дээшлүүлбэл зохино. Уран сайхны зөвлөлүүдийн бүрэлдэхүүнийг чанаржуулж, түүний хариуцлагыг өндөржүүлэн, үйл ажиллагаанд нь бүтээлч, зарчимт чанарыг тууштай нэвтрүүлэх шаардлагатай байна. 

Орон нутгийн театр, чуулгын тус тусын онцлогийг харгалзан, тэдгээрийн урын санг анхаарч байх нь зүйтэй. Аймаг, хотын театрын урын санд хөгжимт драмын жүжиг голлох байр эзэлж байх ёстой. Үүнийг холбогдох байгууллагууд ам яриагаар биш, ажил хэрэгчээр анхааралдаа авч хамтран шийдвэрлэх нь чухал. 

Урлагийн байгууллагын урын сангийн хэтийн болон ойрын төлөвлөгөө нь улс түмний найрамдал, дэлхий дахины энх тайвны төлөө тэмцэгч, социализмыг байгуулагч шинэ хүний шинж төрх, зан чанар, үзэл санааг тал бүрээс нь нээн харуулж, шинэ сэргэг зүйлийг дэвшүүлэн тавьж, тухайн урлагийн байгууллагын урын сангийн сэдэв, төрөл зүйлийг жигдрүүлэн баяжуулж, уран бүтээлчдийн мэргэжил, ур чадварын тууштай өсөлтийг хангахад чиглэсэн бөгөөд идэвхтэй зарчмыг тууштай баримталсан байх ёстой. Үүнтэй уялдуулан мэргэжлийн урлагийн байгууллага, уран бүтээлчдийн эвлэл, холбоод хамтран жүжиг, кино, концертын сэдэвчилсэн төлөвлөгөө гаргаж, уран бүтээлчдэд захиалга өгч, амьдрал судлуулах, бичүүлэхийн хамт түүний явцад хяналт тавьж ирсэн туршлагыг баяжуулах нь зүйтэй. 

Социалист байгуулалт гүнзгийрч, үйлдвэрлэл, амьдралд шинжлэх ухаан техникийн ололт хурдан нэвтэрч, хөдөлмөрчдийн сэтгэлгээ, оюун санаа өргөжих тутам тэдний эрэлт хэрэгцээ нэмэгдэж, уран бүтээлийн сэдэв арвижиж байна. Манай ажилчид, нэгдэлч малчид, тариаланч механикжуулагчдын аж байдал, ажил хөдөлмөр, оюун санааны түвшин жилээс жилд урагш ахиж байна. Энэ бүхнийг гүн гүнзгий дүрслэн харуулсан жүжиг, кино, дуу, бүжиг их хэрэгтэй байна. Аж үйлдвэр, хөдөө аж ахуйн үйлдвэрлэлийг эрчимжүүлэх талаар бүтээлч санаачилга гаргаж байгаа хүмүүс, шинэ хүнийг хүмүүжүүлэхэд хөдөлмөрөө зориулж яваа багш, сурган хүмүүжүүлэгчдийн ажил амьдрал, хүүхэд залуучуудын ёс суртахуун, техник сэтгэлгээний өсөлт, эх оронч, интернационалч үзэл, байгаль орчныг танин мэдэх, хамгаалах зэрэг олны анхаарал татаж буй сэдвээр уран бүтээлчдэд улсын захиалга өгөх хэрэгтэй юм. 

Дэлхийн сонгодог болон орчин үеийн шилдэг бүтээлийг эх хэл дээрээ үзүүлэх явдал манай мэргэжлийн урлагийн байгууллагын урын сангийн бүрэлдэхүүн хэсэг байсаар ирсэн, байх ч болно. Харин түүний сонголтыг сайжруулах хэрэгтэй юм. ЗСБНХУ, ах дүү социалист бусад орны театр, кино, концертын урын сангаас ялангуяа сэдэв, төрөл зүйлийн хувьд манайд харьцангуй дутагдаж байгаагаас нь сонгон авч үзэгчдийн хүртээл болгох нь зүйтэй. Жүжиг, киноны зохиолч, орчуулагчдын уран бүтээлийн хамтарсан семинар, зөвлөлгөөн зохиож, туршлага солилцож байх нь ашигтай. Түүнчлэн жүжиг, киноны зохиол бичих сонирхолтой, ирээдүйтэй авьяаслаг зохиолчдыг дэмжин авьяас билгийг хөгжүүлэх, сурган боловсруулах ажлыг ч зорилго чиглэлтэй зохион байгуулж байвал зохино. 

МАХН-ын XIX, их хурлаас уран бүтээлийн талаар дэвшүүлэн тавьсан зорилт бол мэргэжлийн урлагийн байгууллага, уран бүтээлч бүрийн зорилт мөн. Түүнийг амжилттай шийдвэрлэхэд, урын сангийн бодлогыг зөв боловсруулах, хэрэгжүүлэх, шинэ уран бүтээлийн чанарыг эрс сайжруулах явдал чухал. 

