Үнэг хөөж яваад хэт доошилсноос нисдэг тэрэг унасан нь тогтоогдож байна

УИХ-ын гишүүн Ц.Батаагийн дүү Ц.Батсайхан Үнэг буудах гэж онгоцыг доошлуулжээ Батлан хамгаалах яамны хэмжээнд ганц байдаг "МИ-8" нисдэг тэргээр УИХ-ын гишүүн Ц.Батаа тэргүүтэй гадаад дотоодын компанийн захирлууд ан хөөж яваад осолдсон явдал олны анхаарлын төвд байна.
Бодит мэдээллийг хүргэх үүднээс цагдаагийн газраас тодруулга авлаа. ЦЕГ-ын хэвлэл мэдээллийн төвийн дарга дэд хурандаа Т.Сайнжаргалтай ярилцлаа. -Төв аймгийн Борнуур суманд осолдсон "МИ-8"-ын хэрэгт хэн хэнд холбогдуулан эрүүгийн хэрэг үүсгээд байгаа вэ? -"МИ-8" нисдэг тэрэгний экипажийн дөрвөн ажилтанд эрүүгийн хэрэг үүссэн. Агаарын хөлгийн аюулгүй байдлын болон техник ашиглалтын журам зөрчсөн гэдэг үндэслэлээр шалгаж байгаа. Батлан хамгаалах яам, ИНЕГ-аас хамтарсан ажлын хэсэг гарах ёстой байтал эхлээд тус тусдаа явсан хандлага гарсан. Урьдчилсан байдлаар ослын шалтгааныг тодруулж эхэлж байна. -Ан хийж явсан гэдэг нь үнэн үү? -Нисдэг тэрэг хэт нам дор ниссэнээс болоод эргэж дээшээ хөөрөх боломжгүй болсон. Ингээд буулт хийх гэж байгаад жалганы ирмэг дээр хажуу талаараа сэнсээрээ дарж гурван дугуйгаараа дээш харан унасан байдалтай болох нь мөрдөн байцаалтын анхан шатны байдлаар харагдаж байна. Энэ бол буулт биш осолдсон гэсэн үг. Ц.Батсайхан /УИХ-ын гишүүн Ц.Батаагийн төрсөн дүү/ үнэг буудах гэж байсан гэдэг асуудал яригдсан. Ан хийж явсан гэдгээ ер нь гэрчүүд хүлээгээд байгаа. -Нисдэг тэрэгнээс бууны сумны хонгио болон зорчигч согтууруулах ундаа хэрэглэсэн байдал тогтоогдож байгаа гэв үү? -Хоёр ч бууны сумны хонгио олдсон. Үзлэгээр 4-5 архины хоосон шил гарч ирсэн. Маршрутаа хүртэл зөрчсөн байгаа юм. Булган аймгийн төв, Сайхан сум, Хөтөл зэрэг газруудаар орсон байна лээ. Нисэх багийн ажилтан төв рүүгээ мэдээлэхдээ байгаа газраа худлаа мэдээлсэн гэх мэт нарийн асуудлууд бий. -Маршрутаа зөрчиж онгоцон дотроос буудсан хүмүүс буруудахгүй гэж үү? -Мөрдөн байцаалтын шатанд яваа болохоор одоо энэ талаар хариулах эрт байна. Юутай ч "МИ-8" нисдэг тэргээр ан хөөж зориулалтын бус байдлаар ашигласан явдлыг онгоцны экипажийнхан хариуцах ёстой. Техник ашиглалтын журмаар нам дор нисэж болохгүй байтал ан хөөхөөр хэт доошилсон байхыг үгүйсгэх аргагүй. Тус нисдэг тэрэгт УИХ-ын гишүүн Ц.Батаа, түүний дүү "Хөтөл- Ачил" компанийн захирал Ц.Батсайхан, "Ган билгүүн" ХХК-ийн захирал Б.Энхбаяр, "Мөнхийн холбоо" компанийн захирал Г.Баттөмөр, "Цагаан ноён" компанийн менежэр Ч.Ганбаатар нарын хүмүүс явсан. Гадаадын зорчигч гэвэл японы дөрвөн иргэн, хятадын нэг иргэн байсан аж. 
Б.Долзодмаа

