Үнс гэдэг утаанаас дутуугүй аюул юм

-Улаанбаатар хотын агаарын бохирдлыг бууруулах нь тийм хҮндрэлтэй асуудал биш- Улаанбаатар хотын агаарын бохирдлыг бууруулахдаа нарийн төвөгтэй том асуудал гэж сурталчилж, цаг алдагдуулах, нүүрсний нунтгийг шавартай хольж шахчихаад, дулаан гаргах чадвар нэмэгдэж, утаагүй түлш үйлдвэрлэлээ гэхээр үнэмшиж, хэдэн арван сая төгрөгийн санхүүжилт олгох, улсынхаа хоёр сая гаруйхан хүн амынхаа хотод суурьшихыг хязгаарлах, баталсан төлөвлөсөн үзэл баримтлал, хөтөлбөргүй мөртөө 900 гаруй тэрбум төгрөг шаардлагатай болохыг тооцоолсон зэрэг үл ойлгогдох байдлаас үзэхэд мэргэжилгүй, мэдлэггүй, сэтгэлгүй мэдэлтнүүдэд итгэхийн арга алга.
Нэгэнт бий болсон гамшгийг цаг алдалгүйгээр хурдан шийдвэрлүүлэхэд судлаач, эрдэмтэд мэргэжилтэн хамт олон, хувь хүмүүс өөрсдөө нийгмийн идэвх зүтгэл гаргахыг уриалж байгаа юм. Улаанбаатар хотын агаарын бохирдлыг бууруулах нь эх захгүй тартагтаа тулсан асуудал биш ээ. Улаанбаатар хотод нефтийн, химийн, барилгын материалын, төмөрлөгийн үйлдвэрүүд хөгжөөгүй, хэдэн цахилгаан станц, халаалтын ба гэрийн зуухнууд мөн авто машинаас хаягдах бохирдол ихэнхийг эзэлж байгаа. Үнэндээ гудамжинд хог шатах, замаар давхиж яваа машинуудад дулааны эрчим хүч үүссэнээс орчныг бохирдуулдаг. Тиймээс хотын агаарын бохирдол гэдэгт түлш (хатуу, хий, шингэн) тойрсон нэгхэн асуудлыг шийдвэрлэчих атал хүн болгон яам, агентлаг бүр олон зүйл ярьж сүржигнээд байх шаардлагагүй юм. Өөрөөр хэлбэл түлшний хайгуул судалгаа, шинжилгээ-олборлолт-тээвэрлэлт- бүрэн шатаах-хаягдлыг цэвэрлэх зайлуулахдахин боловсруулж ашиглах гэсэн технологийн дэс дараалсан үйлдлийг баримталдаггүй, уурхайгаас ачиж тээвэрлэсэн нүүрсээ шууд шатаагаад хаядгийн хор хөнөөлийг бид амсаж байгаа юм. Улаанбаатар хот орчмын болон цаашлаад аймаг орон нутгийн "нүүрс"-ний технологийн горимыг цогц байдлаар авч үзсэнээр агаарын бохирдлыг бууруулахын сацуу нийгэм эдийн засгийн асар их ач холбогдол өгөх нь дамжиггүй юм. Үүний тулд: Нэгдүгээрт: Шилж сонгосон мэргэшсэн 4-5 хүний бүрэлдэхүүнтэй баг байгуулъя. Баг нь Улаанбаатар хот болон аймаг, томоохон суурин газрын агаарын бохирдлыг бууруулах үзэл баримтлал, хөтөлбөрөө боловсруулъя. Оны өмнө баталсан Засгийн газрын төлөвлөгөөний гүйцэтгэгч байгууллагыг ТЭХЯ , БОЯ , БСШУЯ, УМХГ , НЗДТГ , БХБЯ , ЭМЯ , УГЕГ , ЗТАЖЯ, СЯ , ҮХЯ , ЗЦ-гийн газар гэсэн байх юм. Бусад орны туршлагаас үзвэл агаарын бохирдлыг аж үйлдвэрийн салбар (тэр дундаа ТЭХЯ) толгойлж бусад нь туслан гүйцэтгэгчээр оролцдог болохоос энэ олон мэргэжлийн бус яам агентлагууд ажлыг улам цалгардуулж, хөрөнгө, хүчийг тарамдуулж байна. Шинээр зохион байгуулсан багт удирдаж зохион байгуулах, хяналт тавих, хөрөнгө санхүүг төвлөрүүлснээр ажлын эрчимжилт сайжрах ёстой. Хоёрдугаарт: Улаанбаатар хотыг тойрсон уурхайнуудын нүүрсийг баяжуулах дамжлагыг нэмж байгуулъя. Уурхайгаас нийлүүлсэн нүүрсний үнслэгийн хэмжээг найман хувь хүртэл, чийглэгийг 10 хувь хүртэл бууруулж, 7000 ккалкг-аас дээш дулаан гаргах чадвартай нүүрсийг эрчим хүчний үйлдвэрлэл ба ахуйн зориулалтаар хэрэглэе. Хэрэв нүүрсний хүхрийн агуулга 0,5 хувиас их тохиолдолд ялгаж, үлдэж байгаа азотын агуулгын хэмжээг шатаахаас өмнө эсвэл хойно уураар шүрших, утааны хийг ашиглах зэрэг технологийн хялбар аргаар багасгая. Улаанбаатар хотын халаалтын зуухнуудыг заавал шинэ зуухаар сольж хөрөнгө үрэхгүйгээр дээр дурьдсан аргыг нүүрсний оновчтой шаталт горимын туршилттай хослуулж бохирдлыг эрс багасгадаг туршлага байдгийг анхаарахад илүүдэхгүй болов уу. Улаанбаатар хот орчмын Шивээ-Овоо, Багануур болон бусад уурхайнуудад нүүрсийг баяжуулах технологийг нэвтрүүлснээр жилийн хэрэгцээ 5,0 сая.тн нүүрснээс 500,0 мян.тн үнс хот руу тээвэрлэгдэхгүйгээс гадна нүүрсний үнслэг чийглэгийг бууруулах замаар чанарыг дээшлүүлснээс нийт хэрэглээг ядаж 30-40 хувиар багасгана. 1,0 сая.тн нүүрс түлдэг цахилгаан станц 650,0-750,0 мян.тн, хоёр хувин нүүрс түлдэг айл нэг хувин нүүрс хэрэглэх жишээтэй. Нүүрсийг баяжуулж ашиглах нь нүүрсний салбарын чанарын том өөрчлөлт, дэлхийн жишиг рүү ойртох технологийн дэвшил болно. Хот орчмын хүрэн нүүрсний уурхайг баяжуулах нэмэлт дамжлага суурилуулах зайлшгүй нэг үндэслэл бол цацраг идэвхт чанар юм. Нүүрсэнд агуулагдах цацраг идэвхжил зуухны галын хотлын өндөр температурт задарч, үлдэгдэл хаягдал (үнс)-д 5-10 дахин нэмэгддэг гэсэн эрдэмтдийн тооцоо байдаг. Нийслэлчүүд олон жилийн турш эко-терроризмын дунд чимээгүй тахалтай хамт амьдарсаар байна гэхэд хилсдэхээргүй байна. Ийм учраас тэр олон тонн үнсийг хот руу биш уурхай дээр ялгаж хаях ёстой. Улаанбаатар хотын гурван цахилгаан станц ашиглалтад орсноос хойш хугацаанд 10 гаруй сая тонн үнс Туул голын хөвөө дагуу 70-80 гектар талбайд хуримтлагдаад байна. Цаашдаа ч улам нэмэгдэнэ. Хаягдал үнсний бохирдлын талаар хөндөхөөр ТЭХЯ, хэдэн станцуудад хандаж арга хэмжээ авахуулна гэвэл бүтэхгүй. Аль ч улс орон цахилгаан станц байгуулахаасаа өмнө нүүрс, нүүрсний үнсний физик, хими, механик шинж чанарыг судалж ямар аргаар шатаах, хаягдлыг юунд ашиглахаа бодолцдог учраас ийм их үнсний хуримтлал үүсдэггүй. Манай хөрш Орос орон "Дулааны цахилгаан станц (ДЦС)-ын үнсийг дахин боловсруулж "ашиглах" хөтөлбөр боловсруулж, төрийн бодлогоор зохицуулагдаж байдаг. Гэтэл манай улс ямар нэгэн бодлогоор зохицуулагдаггүйгээс 1 үнсэн сан (секц) дүүрэнгүүт шинэ үнсэн сан барьсаар талбайгүй болсон. Ийм хүнд байдлаас гарахын тулд үнсээр дүүрсэн сангуудыг хоосолж эргэлтэнд оруулах, далангуудыг өндөрлөж багтаамжийг ихэсгэх технологи, төсөл боловсруулах юм. Оюуны өмчийн газраар хоёр патентаа баталгаажуулаад байна. Энэ том асуудлыг хайхрахгүй мөртөө "Улаанбаатар хотын хатуу хог хаягдлын менежментийг сайжруулах " гэсэн төслийг гадаадын олон улсын байгууллагатай хамтран айл өрхөөс хаягдах тав аравхан кг үнс, хогийн төлөө анхаарал хандуулж их зүйл бүтээж байгаа мэтээр ярих нь инээдэмтэй санагддаг. Нэгэн зүйл: Эрчим хүчний үйлдвэрлэл, хэрэглээ байсан цагт байгаль орчин заавал бохирддог бичигдээгүй хууль байдаг. Хэрэглээ, үйлдвэрлэл ихсэхийн хэрээр бохирдолт улам нэмэгддэг. Сүүлийн жилүүдэд бодлогын гажуудлаас болж аймаг сумуудыг алдагдал ихтэй ашгаа нөхдөггүй агаарын шугамаар холбож Улаанбаатар хот, Эрдэнэт, Дархан хотын цахилгаан станцын ачааллыг нэмэгдүүлснээс хорт хий, хаягдлуудыг тухайн хотуудад үлдээж, экологийн цэвэр цахилгаан хөдөө түгээгдэх болсон. Энд нэг жишээ дурдъя. 1000 Мвт.ц цахилгааныг уламжлалт ДЦС-аар үйлдвэрлэхэд хүхрийн исэл 31,8 тонн, азотын исэл 3 тонн, нүүрстөрөгчийн исэл 870 тонн хорт хаягдал үүсдэг. Мөн 73 тонн үнс шаараг хаягдаж, 633 тонн хүчилтөрөгч хэрэглэдгийг эрдэмтэд тооцоолсон байна. Боловсруулаагүй нүүрсээр 20-иос дээш жил ажиллаж байгаа хуучирсан технологитой, хүхэр, азотыг ялгах байгууламжгүй манай улсын хэдэн станцуудын хувьд дээрх тоон үзүүлэлтүүд их байж таарна. Цахилгаан станцууд 100,000 Мвт/ц цахилгаан боловсруулсны 10 хувь нь шугамын үргүй алдагдал болж, зөвхөн энэ алдагдлаас хичнээн хэмжээний хорт хий, хаягдал ойр орчмыг бохирдуулж байгааг тооцоолж болно. Иймээс агаарын бохирдолт ихтэй хотуудын цахилгаан, дулааны ачааллыг аль болох багасгах техник технологийн арга хэмжээ боловсруулах байтал хаана, ямар ачаалалтайгаас үл хамааран цахилгаан шугамаар холбох "моод" дэлгэрүүлсэн. Хэрэв аймгийн төвүүдийг цахилгаан, дулааныг нэгэн зэрэг үйлдвэрлэдэг бичил цахилгаан станц "БЦС" байгуулах замаар асуудлыг шийдвэрлэсэн бол Улаанбаатар болон бусад томоохон хотуудын дүүрэг, захын хорооллуудыг цахилгаан үйлдвэрлэл, нүүрсний хэрэглээний төвлөрөл багасахын хирээр агаарын бохирдолт буурах байсан. БЦС ердийн станцаас 2-3 дахин бага түлш хэрэглэж, 3-4 дахин бага хөрөнгө оруулалтаар хагас жилд барьж ашиглалтад оруулдаг, цахилгаан, дулааны алдагдал бага, хуваарилах, түгээх, дамжуулах тоног төхөөрөмжгүй шууд хэрэглэгчдэд олон шат дамжлагагүйгээр түгээдэг учир ашигтай ажиллуулж болно. Ингэснээр эрчим хүчний өрсөлдөөнийг бий болгож, өртөг зардлыг бууруулах нөхцөл бүрдэнэ. Харин дулаан цахилгаан гэсэн салшгүй зүйлийг хоёр өөр чиглэлээр төсөл боловсруулж буй бодлогын том алдааг залруулах хэрэгтэй байна. Одоо аймаг, сум, суурин газрын дулаанжуулалтыг сайжруулах гэж хэдэн тэрбум төгрөг төсөвлөх бол? Улаанбаатар хотын агаар, ус, хөрсний бохирдолт ихэсч байхад гэрийн хорооллын айл өрхийг цахилгаан халаагуураар халаах, 40 мянган айлын орон сууц хөтөлбөр, бусад цахилгаан дулааны өсөн нэмэгдэх хэрэглээний ачааллыг давахад хэтийн тодорхой бодлого үгүйлэгдэж байна. Зөвхөн 30-н мянган айлыг 5квт чадалтай халаагуураар дулаацуулахад 150мвт буюу Улаанбаатар хотын III цахилгаан станцтай тэнцэх хүчин чадал шаардагдана. Шөнийн цагт Орос руу цахилгаан өгөхгүй гэж үнэ өртгөө 4-5 дахин бууруулдаг бол эсрэгээр цахилгаан станцуудын ачаалал нэмэгдэж, нэрмээс болж мэднэ. Үүнээс гарах гарцыг дулааны цахилгаан станцын 5дугаар эх үүсвэрээр шийдэх гэтэл барих тохиромжтой газаргүйгээс хотын төвөөс зайдуу барьж, газрын нэг тархсан байшин барилга руу шугам татах хэцүү. Сүүлийн үед үргүй зардал ихтэй цахилгааны болон дулааны урт, бүдүүн шугамаас татгалзаад байхад манайхан агаарын шугамыг аалзны тор мэт барьж байна. Иймээс миний бодлоор Улаанбаатар хотын 2,3-р цахилгаан станцуудын аль нэгний оронд экологийн цэвэр түлш бүхий орчин үеийн технологитой шинэ станц барих хувилбар сонговол ямар вэ? Ингэвэл ядаж л дадлага, туршлагатай үндэсний бэлэн боловсон хүчин шинэ станц барихаас илүү ач холбогдолтой болно. Сүүлийн үед Шивээ-Овоо, Улаанбаатар хотод шинэ үүсвэр барих техник эдийн засгийн үндэслэл (ТЭЗҮ) боловсруулж байгаа сурагтай. Энэ дашрамд дурдахад эрчим хүчний шинэ эх үүсвэрийг барихад ТЭЗҮ-ийг эхэлж боловсруулдаг үе өнгөрөөд удаж байгаа. Орчин үеийн техник технологийн бодлогыг дараахь дарааллаар шийдвэрлэдэг. Үүнд: 1. Байгаль орчны үнэлгээ хийж, дүгнэлт гаргах 2.Шинэ эх үүсвэрийн тоног төхөөрөмжийн найдвартай ажиллагааг сайтар судална. Аймаг сумуудыг цахилгаан шугамаар холбосноор алс холын эх үүсвэрээс хамааралтай болж ямар нэг аваар осол гарахад хүндрэл үүсч, найдвартай ажиллагаа алдагдахыг үгүйсгэхгүй. Хот суурин газруудын ДШС, ЦШС-нд янз бүрийн гэмтэл доголдол гардгийг найдвартай ажиллагаа алдагдаж байгааг гэрчилнэ. 3.ТЭЗү боловсруулдаг жишгийн дагуу бодлогоо зөвтгөх хэрэгтэй байна. Нэгэн зүйл: Улаанбаатар хотын агаарын бохирдлыг бууруулахад гадаад орнуудын шинжлэх ухаан технологийн дэвшил, ноу-хау, тэргүүний туршлагыг өргөн ашигламаар байгаа юм. Агаарын бохирдлыг бууруулахын тулд Богд уулыг нүхлэн тусгай төхөөрөмжөөр агаарыг соруулах зэрэг олон саналууд гардаг. Миний бодлоор уулыг нүхлэхгүйгээр, соруулахгүйгээр салхины урсгал, газарзүйн онцлог, бохирдлын онцлогийг хазгалзан Богд уулыг сэтэлж агаарыг байгалийн аргаар цэвэршүүлдэг туршлагыг аль 2007 онд хэрэгжүүлчих байсан. Яагаад гэвэл Оросын нийслэл Москва хотод 12 том чадлын цахилгаан станц, 1200 гаруй ахуйн зориулалттай зуух ажилладаг. Гэтэл Москва хотын агаар бохирдоогүй атал манай хотын агаар бохирддогийг дөрвөн уулаар хүрээлэгдсэн хотгор газар байрласан, утаа гадагшаа гардаггүйгээр тайлбарлаж болно. Мөн нилээн уулархаг газарт оршдог Хятад улсын Ланжоу хотод 2003 онд ажлаар явж байхад агаарынхаа бохирдолтыг урд уулаа сэтэлж багасгасан талаар хуучилж байсан. Иймээс уулыг сэтлэх хувилбарыг хэрэгжүүлэхэд бага хөрөнгө шаардагдаж богино хугацаанд ихээхэн үр дүнд хүрдгийг баталж байна. Энэ санааг зам гүүр, аялал зуучлал, фермерийн аж ахуйг хөгжүүлэх бодлоготой уялдуулбал хүн амын төвлөрлийг сааруулах, ажлын байр нэмэгдүүлэх ач холбогдолтой гэдгийг бодолцох хэрэгтэй. Улаанбаатар хотын агаарын бохирдлыг бууруулахад хөрөнгө оруулалт, зээл тусламжийн тухай ярихаасаа илүү бага зардлаар их үр дүнд хүрэх ажлуудаа эхлүүлмээр байна. 
МУ-ын зөвлөх инженер "Нэгдэл Трейд" ХХК-ийн захирал Л. Гэндэн 


