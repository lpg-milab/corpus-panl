Надад технологи нь байна, та үйлдвэрлэл явуулах уу?

Жижиг, дунд үйлдвэрлэл эрхлэгчид сандлаа татаад наашаа суугаарай. Энэ удаа бид өнөөдөр ч аваад үйлдвэрлэлд нэвтрүүлж болох шинэ технологийн талаар мэдээлэл өгөхөөр шийдлээ. Зарим нь бүр үйлдвэрлэлд нэвтэрч, олны танил болсон технологиуд ч бий.
Манай орны нөхцөлд тохирсон, өргөн хэрэглээтэй, түүхий эд элбэг эдгээр технологиуд монгол эрдэмтний олон жилийн судалгаа, шинжилгээний ажлын үр дүн юм. ШУА-ийн Химийн хүрээлэнгийн доктор, профессор А.Чимидцогзол манай зочин. Түүнийг "арвайн" гэдгээр нь хүмүүс андахгүй. Монгол оронд 300 гаруй нутгийн арвайн сорт, гаднаас авчран нутагшуулж байгаа 10 гаруй сорт байдаг аж. Энэ бүхний биохими, технологийг анх удаа Монголд судалсан, үүсгэн хөгжүүлсэн хүн бол А.Чимидцогзол гуай юм. Түүний судалгаа дэлхийн үр тариа судлалын сан хөмрөгт шинэ мэдээ материал болж орсон аж. Энэ мэт дурдаад байвал хийсэн бүтээсэн зүйл ихтэй хүн. Харин одоо түүний хийсэн, үйлдвэрлэлд нэвтрүүлсэн технологийн талаар сонирхъё. Замбайн гурил хийх технологи Замбайн гурил бол манай ард түмний уламжлалт бүтээгдэхүүн билээ. Одоо ч хүмүүс гэртээ ийм гурил хийдэг. Будаагаа тогоон дотроо хуурч болгоод, чулуун тээрмээр тээрэмдэж хийдэг замбайн гурил сайхан амтаараа алдартай. Харин А.Чимидцогзол гуай үүнийг жижиг, дунд үйлдвэрлэлийн хэмжээнд тохируулан технологи хийжээ. Энэ технологиор 1980-аад онд Улаангомын гурилын үйлдвэрийн дэргэд замбайн гурилын жижиг цех ажиллаж байсан аж. Тэрээр арвайг боловсруулахад бие махбодод чухал үүрэгтэй бодисууд яаж хувирч байна гэдгийг судлахад үл орлуулах амин хүчлийн хэмжээ нэмэгдэж байгаа нь тогтоогджээ. Тэгэхээр замбайн гурилд хүний биед хэрэгтэй амин хүчлүүд байгаль дээр түүхий байдгаасаа илүү байна гэсэн үг. Энэ технологид замбайн гурилыг яаж бэлтгэх, хийх гээд бүхий л зүйлийг нарийн тооцоолон гаргасан бөгөөд жижиг үйлдвэрлэл байгуулах сонирхолтой хүн шууд аваад хэрэглэх боломжтой гэнэ. "Соёолжин" Эх нялхас, өндөр настай хүмүүсийн бие бялдар, тамир тэнхээг сайжруулах үйлчилгээ бүхий "Соёолжин" бэлдмэлийг 1980-аад онд үйлдвэрлэн гаргаж байсныг зарим хүн санаж байгаа бизээ. Одоо ч хаа нэг үйлдвэрлэдэг энэ бүтээгдэхүүний үндсэн түүхий эд нь үр тариа. Хүч тамир оруулж, биеийн дархлааг сайжруулдаг "Соёолжин"-г үйлдвэрлэвэл эрэлт ихтэй байх нь дамжиггүй. Хийх технологи, шинэ бүтээлийн гэрчилгээ бүгд бэлэн болсон. Квас хийх үү Хөх тариа, нутгийн халтар арвайн соёолжийг ашиглан квасны концентраци хийсэн нь квасыг өөрийн оронд үйлдвэрлэх бололцоог нээсэн гэдэг. Үүнээс өмнө квасны концентрацийг хуучин ЗХУ-аас импортоор авдаг байжээ. Зун болохоор хүмүүс гудамжинд квас зараад сууж байдаг. Үүнийг хувь хүмүүс гадаадаас авч ирсэн квасны концентраци   буюу өтгөрүүлсэн бэлдмэлийг устай холин найруулж том саванд юүлээд зардаг аж. Харин квасыг дотооддоо жижиг үйлдвэрлэлийн хэмжээнд хийх технологи нь А.Чимэдцогзол гуайд байна. Цардуул, хоол амтлагч үйлдвэрлэх боломж байна Стандартын болон хаягдал үр тариа, гурилын үйлдвэрийн хаягдлыг ашиглан цардуул гаргаж авах технологи боловсруулсан нь эзэндээ мөн л шинэ бүтээлийн гэрчилгээ авчирчээ. Үр тариа, гурилаас цардуул гаргаж авах явцад уургийг давхар ялгаж авч болдог ажээ. Гаргаж авсан цардуулаа химийн урвалжийн зориулалттай ашиглаж болохоос гадна оёдлын үйлдвэрт наах цардах зориулалтаар ашигладаг аж. Мөн хүнсний нэмэлт бүтээгдэхүүн болгох, хоолны хачир хийж, зайрмаг, печеньд өнгө амт оруулахад хэрэглэж болно. Ийм аргаар гаргаж авсан цардуулыг Улаанбаатар хивсний үйлдвэрт ашиглаж байжээ. Одоо Химийн хүрээлэнгийн дэргэд цардуулын жижиг цехийг зохиогч өөрийн санаачилга, оролдлогоор байгуулсан байна. Цардуулаар мөн бичиг хэрэг, хэвлэлийн наалтын зориулалттай цавуу хийсэн бөгөөд стандартыг нь баталж гаргасан гэсэн. Цардуулыг гаргаж авах явцад уураг буюу цавуулаг бодисыг үр тарианаас давхар гаргаж авдаг гэж түрүүн дурдсан. Тэрхүү уургаар цуу, хоол амтлагч буюу уургийн задраг хийх арга технологи ч бэлэн байгаа гэнэ. Түүнчлэн цардуулаа задалж сахар болгоод, өтгөрүүлэн бал бурам үйлдвэрлэж, туршсан бөгөөд техникийн нөхцөл технологийг нь боловсруулаад гаргасан байна. Үнээндээ шинэхэн тэжээл бэлтгэе Одоо үнээний фермтэй шинэхэн фермерүүд олон болсон цаг. Тэгвэл фермерүүдэд тустай нэгэн технологийн талаар мэдээлэл өгье. Фермер ч гэлгүй ажил хэрэгч бизнесмэнүүдэд хэрэгтэй санал шүү. Намар тариа хураахад талбай дээл өчнөөн төчнөөн сүрлэн бухал үлддэг. Өнтэй өвөл мал тоож хардаггүй сүрэлний дөнгөж 30 хувь нь хоол болж шингэдэг гэхээр шим тэжээл муу нь тодорхой. Харин үүнийг байгаагаас нь гурав дахин их уурагтай тэжээл болгох аргыг мөн л энэ хүн хийжээ. Үндсэн түүхий эд нь сүрэл, үхрийн шивх. Үнээний фермийнхээ дэргэд тэрхүү даршийг хийх боломжтой төдийгүй жижиг үйлдвэрлэлийн хэмжээнд хийж энэ чиглэлээр үйл ажиллагаа явуулдаг аж ахуйн нэгжүүдийг хангах бүрэн боломж бий. Дээхнэ үед үүнийг "Нөхөрлөл" тэжээлийн аж ахуй, Дархан сангийн аж ахуйд туршиж үзжээ. Үр дүнд нь үнээний сүүний гарц сайжирч, өсвөр насны үхрийн амьдын жин дээшилж байгааг судалгаа харуулжээ. Шим тэжээл ихтэй малын тэжээл хийх энэ арга нь Москвад болсон залуу зохион бүтээгчдийн үзэсгэлэнд оролцож гэрчилгээ авч байжээ. Цаасны жижиг Үйлдвэр байгуулж Ч болно А.Чимидцогзол гуай сүүлийн үед бас нэгэн зүйл туршаад зав муутай яваа аж. Энэ нь хүнс, эмнэлэг, малын тэжээлд хэрэглэдэггүй эсвэл маш бага хэрэглэдэг цахилдаг, цоор, хамхуул, шарилж, голын замаг зэрэг ургамлын нийлмэл нүүрс усыг судалж цаас үйлдвэрлэх химийн үндэслэл, технологи боловсруулах туршилт судалгааг хийж байна. Тухайлбал, тэрбээр Туул голын замгийг боловсруулаад нимгэн ширхэгтэй цаас гаргаад авчээ. Түүгээрээ архивын хуучирч элэгдсэн материалуудыг нөхөн сэргээх арга боловсруулан, архивын газар туршиж үзсэн байна. Одоогоор цагаан цаас үйлдвэрлэх боломж хомс болохоор цаасан уут, хайрцаг хийвэл илүү тохиромжтой технологи гаргаад авч. Замаг нь байгалийн хаягдал бүтээгдэхүүнд ордог бөгөөд нөөц ихтэй аж. ХҮнсний нэмэлт бүтээгдэхүүн Ийм тодотголтой гадаадын өндөр үнэтэй бэлдмэлүүдийг манайхан сайн мэднэ. Зарим нь хэрэглэж ч байгаа бизээ. Тэгвэл зочин маань ч биологийн идэвхт бодис бүхий хүнсний нэмэлт бүтээгдэхүүн гаргаж авах арга боловсруулж байгаа гэнэ. Монгол эрдэмтний хийсэн бие организмын доройтлыг арилгаж, дархлааг сайжруулах үйлчлэлтэй хүнсний нэмэлт бүтээгдэхүүн удахгүй бэлэн болох бизээ. Химийн шинжлэх ухааны доктор, профессор А.Чимидзогзол гуай ном товхимол, эрдэм шинжилгээний өгүүлэл, стандарт технологи гээд нийт 170 гаруй бүтээл туурвисан эрдэмтэн хүн. Түүний хийсэн технологиудаас шинийг эрэлхийлж буй бизнесмэнүүдэд хэрэгтэй гэснийг энд онцлон дурдлаа. Дээрх технологиуд нь бүгд стандарт нь батлагдаж шинэ бүтээлийн гэрчилгээ авсан аж. Аваад үйлдвэрлэлд нэвтрүүллээ гэхэд түүхий эд нь элбэг, хэрэглээ өндөртэй бүтээгдэхүүнүүд гарах учиртай. 

