Иргэдийн газрыг дуудлага худалдаагаар худалдсан нь

Өдрийнхөө хоолыг залгуулж яваа иргэдээ үл тоомсорлон мөнгөтэй нэгэнд үйлчилж ганц өмч нь болох алга дарам газрыг нь булаан авахаар улайрсан явдал болжээ. Хуулийн дагуу ном дүрмээрээ газар эзэмших эрх авахаар хөөцөлдөөд аргаа барсан иргэд манай сонинд хандсан юм. 
Баянзүрх дүүргийн VI хорооны Ойн задгай буюу Багшийн дээдийн урд хотын төв дэх арав гаруй айлын газрыг хууль зөрчиж мөнгөтэй нэгэнд худалдсан байна. Аль 1990 оноос хойш суурьшиж буй иргэд 2000 оноос эхлэн газрын гэрчилгээгээ авах гэжээ. Тухайн үед Нийслэлийн иргэдийн төлөөлөгчдийн хурлын тогтоол гараагүй гэсээр 2003 оныг хүргэжээ. Эдгээр айлууд газар эзэмших улсын тооллогод орсон. Газрын гэрчилгээгээ авахаар зэхтэл Нийслэлийн газрын алба, Баянзүрх дүүргийн газрын албанаас хоёр өөр зөрүүтэй зүйл ярьж иргэдийн толгойг эргүүлж эхэлсэн гэнэ. Будлиантуулах хооронд буюу 2003 оны арванхоёрдугаар сард Нийслэлийн Засаг даргын 502 тоот захирамжийн дагуу газар эзэмшүүлэх дуудлага худалдаа явуулж иргэдийн газрыг худалдаж орхисон аж. "Сити Рийл Эстейт" ХХК 0.64 га газрыг 100 орчим сая төгрөгөөр худалдан авсан байна. Ингээд газрын албанаас дуудлага худалдаагаар иргэдийн газрыг өгчихсөн мөртлөө Нийслэлийн газрын албаны дарга Б.Төмөрхуяг 2004 оны зургадугаар сард доорх хариуг иргэдэд ирүүлжээ. Баянзүрх дүүргийн VI хорооны нутаг дэвсгэрт Ойн болон Олзвойн задгайд оршин суугч иргэдэд хашааных нь газрыг гэр бүлийн хэрэгцээний зориулалтаар үнэгүйгээр өмчлүүлэх ажлын бэлтгэл ажлыг хийж байгаа. Та нарт тун удахгүй газрын гэрчилгээг чинь олгоно гэжээ. Жилийн дараагаар болохоор "Дуудлага худалдаа явагдаж "Сити Рийл Эстейт" ХХК газар зэмших эрхийг авсан тул иргэд та нарт газрыг өмчлүүлэх боломжгүй. Зөвшөөрөлгүй суурьшсан айлуудыг нүүлгэх зардлыг худалдаж авсан компани нь хариуцна. Та нар нүүх зардлыг гэрээний дагуу "Сити Рийл Эстейт"-тэй ярь гэж өөрөөсөө холдуулсан хариуг ирүүлжээ. Газар өмчлөх 2003 оны улсын тооллогод багтаж байсан мөртлөө одоо болохоор дуудлага худалдаа явуулсны дараа шинээр ирээд буучихсан айлууд мэтийн ойлголтыг гадуур түгээж эхэлсэн тухай оршин суугчид ярина билээ. Дуудлага худалдаа явуулсан газарт зөвшөөрөлгүйгээр хашаа барьж суусан нь үнэн болно хэмээн тухайн үеийн хотын дарга М.Энхболд мэдэгдэв. Үүнийг иргэд газрын албаныхан худал мэдээлэл ирүүлж хотын даргаар гарын үсэг зуруулсан гэж үзэж байгаа аж. Иргэд яагаад газраа өмчилж авч болохгүй талаар холбогдох газруудад хандахад олон дарга нарын зөрүүтэй хариу гарсаар байсан аж. Хотын төвдөө, шугам сүлжээнд холбогдоход дөхүү. Зөвхөн нэг айлын хашааг 25 саяар худалдаж авах санал дуулдаж байгаа гэхээр энэ орчмын газар ямар үнэ өртөгтэй байгаа нь харагдана. Газрын албаныхан иргэдийнхээ амьдран байгаа газрыг булаан авч хувийн нэгэн компанид өгсөн нь тэдэнд ямар ашиг авчирч байгаа бол гэх хардлага дагалдаж байв. Юутай ч иргэд өнөөдрийг хүртэл газар эзэмших гэрчилгээгээ авч чадаагүй. Аль гурван жилийн өмнө дуудлага худалдаагаар авсан "Сити Рийл Эстейт" компани ч өөрсдийн газар дээрээ үйл ажиллагаа явуулж эхлээгүй байна. Газрын албаныхнаас мөнгөө эргүүлэн авчих юм бол та нарын амьдран суугаа газрыг заавал авна гэхгүй гэх албан бус яриа оршин суугчид, компанийн дунд өрнөсөн сурагтай. Хүүхэд чихэр горьдох шиг хэн нэгэн даргын аясыг харж явна. Олон хүүхэдтэй бидэнд амьдралын ганц баталгаа болох алга дарам газрыг минь өмчлүүлж өгөөч гэх яриа иргэдийн дунд өрнөсөөр. Уг нь тэдэнд газар өмчлөн авах эрх гэж бий шүү дээ. 
Б.Долзодмаа
