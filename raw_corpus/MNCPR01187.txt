Бали арал

Төрийн өмчийн хорооны ажилтан Д.Байлийхүү ба бид Австрали дахь ажлаа амжилттай дуусгаад зам зуур Бали аралд саатах явдал гарсан нь нэн завшаантай боллоо. БНХАУ үндэсний баяраа тэмдэглэж хуугаараа олон хоногоор амарсан. Бээжингийн унаа найдваргүй учир Солонгосоор дамжиж эх орондоо очно гэж тооцохоор Балид хаашдаа ганц хоёр хоног хэвтэх нь эхнээсээ тодорхой болсон байжээ. 
Сиднейгээс дөрвөн цаг нисээд экваторын дагуу орших түмэн арлын нэг дээр буулаа. Австрали тивээс Азид ирлээ гэсэн үг. Адилхан ази төрхтөн гэсэндээ элэг гаргаж иймээ тиймээ гэлгүй бараг чигээрээ л гэртээ ирэх аятай хил гааль дамнав. Сүүлийн үед хүмүүс аялж зугаалах, амралтаа ая тухтай өнгөрүүлэх товоор халуун орны энэ арлыг сонгодог болсон гэж дуулж байсан. Хавай, Хайнань, Бали гэх мэт Номхон далайн эдгээр арал хэвлэлийг зар рекламаараа булж, тэр хэрээр газар газрын бийлэгжүү эрхмүүдийг урхидан татаж чадах юм. Айлчин гийчин их иржээ. Арал даяараа амралт зугаанд зориулагджээ. Далайн эргийн наран шарлагын газарт хүүхнээ дагуулсан нь байна. Хүүхдээ хөтөлсөн нь ч байна. Балигийн хойд тал Номхон дөлгөөн далай бол өмнөд эрэг нь Энэтхэгийн далайн ай савд багтдаг гэнэ. Салхи бараг дэгддэггүй болов уу гэмээр пүн хийсэн халуун бүсэд гагцхүү Энэтхэгийн далай л элсэн эрэг хясаатай өдөржин шөнөжин хэрэлдэж, оволзож давалгаалж байх юм. Дээрээс нар, дороос элс цоонож, байж тогтомгүй оодогноон дунд өмнөөс Энэтхэгийн далай хэнхдэгийг бүлээнээр балбах нь тарчлаан доторх аз жаргал ажээ. Хараад байхад ихэнх хүн ус далайд сэлж шумбаж чаддаггүй бололтой. Далайтай орныхон бүгд л усандаа загас жараахай лугаа учраас ийн ирж хөвөх биз гэхэд үгүй юм. Тэнгисийн хөвөөнд очоод ус бүсэлхий хавиар татаад ирэхлээр цаашаа зориглох нь ганц нэг үлдэж бусад нь манай говийнхон лугаа уулга алдан буцан гүйлдэнэ. Их ус янз бүрийн хэмнэлээр том ногоорсон гүвээ болон эрэг рүү нуран урсаж ирнэ. Түрүүчийн давалгаа элсэнд нэвчиж, газар өөд цоройж ядаад буцаж явахтай эсрэг дараагийн давалгаа түрэгдэн араасаа шахагдаж, хатуурсан бол хага үсэрмээр их дуу гаргана. Тэнгис энэ мэтээр хэдэн мянган жил нүргэлээ биз. Эсрэг хоёр толхилцооны дунд амрагчид хөвөн гүзээ цувдаагаа балбуулж баахан зугаацах аж. Дараа нь хүний биш далайн боргио, чарлааныг сонсон хэд бол хэдэн цагаар хэвтэж тархи толгойгоо амраадаг юм уу даа. Стресснээсээ гарч байгаа нь тэр гэнэ. Нэг япон нөхөр боргионд сууж байгаа харагдсан. Дараа дараагийн давалгааг ирэхээс өрсөж шумбаж ороод л цаана нь гараад байгаа болтой. Ер нь нэг дунд хэрийн давалгаа хоёр метр хэрийн өндөртэй, тав зургаан метр урттай мяралзаад ирдэг. Тэр хэрээр өвдгөөр татсан эргийн ус энэ үедээ доошоо биш дээшээ гүнзгийрч таараа. Гэтэл мань эр давалгаанаас давалгаа руу багцаа алдан цааш шунаснаас болж тэр чигтээ талийж одов. Усны сиймхий дундуур толгой нь нэг удаа ил гарч гараараа даллан баяртай гэх шиг хөдөлгөөн үзүүлээд таг боллоо. Бас ингэж амардаг юм байхдаа гэсэн шүү юм бодоод харжээ суутал сүйд майд болоод явчихав. Хажууд байсан хэдэн хүрлэгэр залуус дэрхийн далай руу гүйлдэж, давалгаан дээгүүр усны цанаар уулын уруу чаргаар буух лугаа гулсан тэшсээр нөгөө нөхрийг тээр тэндээс чирээд гаргаад ирэв. Япон амрагч живсэн байжээ. Эрэг даяар алга ташицгаан аврагч залуу од болов. Тэрбээр би таны амийг аварсан нь үнэн гэсэн бичиг хийлгэж аваад босс руугаа жирийж өгөв. Хожим харж байх нь ээ усанд сэлэхэд энэ хавь аюултай гэсэн газар бүрт улаан туг хатгасан байв. Улаан туган дээр хохимой толгой зурсныг ч анзааралгүй тэнд нь очоод өдөржин булхсан байж билээ. Монгол зангаараа аль хүн сийрэг байгаа хэсгийг нь "нутаг сонгож", дээр нь амьхандаа ичисхийж яваа царай нь. Арлын орноос ирсэн хүн амиа үйх шахахыг хараад ус, гал хоёрыг басч болдоггүй гэдэг үнэн юм даа гэж бодогдож байв. Далай хязгааргүй ч Бали арал бачуухан юм. 300 орчим сая хүнтэй Индонези улсын гурван мянган арлын нэг нь. Нөгөө цунами болоод байдаг Ява арлын хөрш. Энд галт уул оргилж дэлбэрнэ. Газар хөдөлнө. Хөгжил дэвшлээс хэтийдсэн гамшиг байсгээд нүүрлэдэг айхтар "хатуу" газар гэсэн. Газрын зураг дээр тэмдэглэгддэг нэлээд том арал боловч тэр аяараа "Нарантуул" зах шиг арилжаа наймаа, мухлаг ТҮЦ ярайсан. Гудам нарийхан машин их. Машинаас гадна мотоцикль бүр их. Хоорондоо маш адилхан бордуу намхан хүмүүс чихэлдэн байх нь индонезичүүд. Малайз, Индонези гээд байгаа нь Ази дахь малай, энэтхэгчүүд гэсэн үг юм болов уу. Нэрнийхээ ард "ази" гэсэн дагавар залгасан хэд хэдэн газар ус энд голдуу ажиглагддаг. Полонези гэх мэт. Жиргээд хагалсан хар мод шиг энэ олон хүн уг нь их томоотой юм. Хайя гээд хашгирахад навтасхийх мөртлөө хулгайч луйварчин гэж юүхэв. Австрали зэрэг орноос ирсэн гэнэн хонгоруудыг Балид бандааштай нь үлдээхээс ч сийхгүй. Манай нэг нөхрийг уртаашаа хоёр зуутын долларыг солих тэр агшинд нэгийг нь авч хармайлчихаад "Та нэг зуут л өгөө биз дээ" гээд хэсэг гүрийснээ "Өө энд орчихсон байна. Яадаг золиг вэ" хэмээн ичих ч үгүй гаргах жишээний. Буддагийн нэгэн урсгал шашныг туйлын их шүтнэ. Өглөө нар мандмагц мухлагаасаа боссон индочууд цахилдагаар тамхины үнсний сав шиг дөрвөлжин хайрцаг зангидаж, дотор нь цэцэг навч, жимсний хальс, ганц нэг печень хүртэл хийн дүүргээд босгоныхоо цаад голд газар тавина. Тэгээд халуун савтай цайныхаа тагийг авч цайны дуслаар нөгөө юмаа аравнайлж нэлээн маань унших юм. Дараа нь хүж асаагаад тэр чигт нь орхино. Бараг бүгд энэ ёслолыг өдөр бүр үйлдэнэ. Гудамжаар дүүрэн тийм эмэгтэй хүүхэд тоглож байгаад орхичихсон юм шиг зүйлс хүний хөлөөр хөглөрнө. Юм харж явж байгаад нөгөө сан утлаганы нэгэн дээр нь гишгэж орхив. Хүж нь хугарч хөл түлсэн ч ихэд санаа зовж шүтлэгтэн рүү харваас тэрбээр маасайн инээж хариу бөхөлзөж байлаа. Муу ёр лав биш юм байлгүй. Хөсөр тавьсан тахилыг нь усанд нь орж ёсонд нь дагаж яваагийнх гээд эмхлэхээр бөхийтөл өмнөөс нэг аймаар амьтан гарч ирээд ярзайв. Амаараа дүүрэн араа шүдтэй зэгэл саарал энэ амьтныг харх гэдэг аж. Харх "тавгийн идээ"-нээс лавхан үмхэж аваад лангууны доорх цементэн шал руу давхиад орчихов. Араас нь хөөж харвал траншейн дотор тийм амьтан битүү язганаж байлаа. Орой уушийн газар хооллох зуур өнөө амьтан санаанд буугаад дотор эвгүйцэж ядаж байтал ашгүй тог тасарч тавган доторхио нүдээр харж цээрлэх юмгүй хоосолж гэдэс гарав. Хооллоод дуусахын алдад тог ирлээ. Айл өрх албан байгууллагууд үүдэндээ хүлцэнгүй дүрийг илэрхийлсэн нэжгээд чулуун бурхадтай. Бурхдыг өмдгүйгээр сийлсэн тул шүтэгч этгээд гайгүй сайн эрээн даавуугаар бөгсийг нь ороож өгнө. Мухлагууд нутгийн онцлогийг үзүүлсэн сувенируудыг их зарах аж. Манайхан Чингэсийн хөрөг, морьтой сэлэмтэй баатар хийж зардаг бол тэндхийнхэн чөрийсөн тас хар чөтгөр хэлбэрийн хүний баримлыг санал болгоно. Тэр сийлбэрээ ядуугийн туйл болгон таарны тасархайгаар бандааш, малгай хийн дээр нь наасан нь эндхийн зарим хүнтэй их төстэй харагдсан шүү. Хүүхдээ дагуулж явахад ичмээр модоор урласан эр хүний том том бэлэг эрхтнүүдийг барьж гүйлдэн аваач гэж шалаад шараа болгоно. Өөрсдөө бол тоох ч үгүй юм билээ. Рупий гэх мөнгөний нэгж нь манай мянган төгрөг тэндхийн арван мянгатай тэнцэнэ. Зуун доллар задлуулахад сая орчим рупийтэй болж баяжих жишээтэй. Индонезичүүд жуулчдаа манайхан жирийн малчин айлаар заавал оруулдаг шиг арга хэмжээ авдаггүй юм байна. Арлын жирийн загасчин айлын гадна төрх манай жирийн траншейнд суугаа нэгэнтэй ялгаагүй мэт ажиглагдсан. Гэхдээ цаанаа ямархуу амьдрал байгааг өнгөц хараад дүгнэлтэй биш дээ. Газар газрын хүн зоны амьдрах орчин, ажил хийх хобби, хувь заяа бүгд өөр юм даа. Наран шарлагын үзэсгэлэнт баян тансаг Бали арал дээр орчлонгийн хүмүүс божийтлоо борлож, усан бассейнд умбан, уран зохиолын ном уншин дуниартаж байх тэр мөчид алс холын Ар Монгол нутагт минь нүдгүй цасан шуурга тавьж малд явсан малчид осгож эндсэн байлаа. Хорвоо гэж. 
Брисбен-Сидней-Бали. 2007 оны 10 сарын 10 
Ж.Гангаа
