Спиртийн оронд спорт

Санал минь бараг тодорхой. Спортыг дэмжих хөдөлгөөн өрнүүлье. Гэхдээ урьдынхаасаа огт өөрөөр шүү. Социалист агуулга оруулж бүхнийг залхааж байснаас ондоогоор гэсэн үг. "Спиртмэн" бүр нь спортмен болохгүй ч гэсэн үр өгөөжөө өгөх байх.
Спортод хорхойтой хүн олон болбол нэн сайн. Харин бооцоогоо шил юмаар тавиад үзээд байвал урьдынх шигээ л юм болно. Монголчуудын архинд хорхойсох зан социализмын төгсгөл үед бүрч их ассан. Ялангуяа тэр үеийн ЗХУ-д архинд дайн зарласан Андроповын хатуурхалтай зэрэгцэн манай оронд эрэлт ихтэй идээ болж өндрийг авсан. Монголд архины талон гэдэг бий болж түүгээр л бүх юмыг хэмжихэд хүрч байлаа. Ер бид нэг шил архиар олон юмыг хэмжиж дадсан. Гар цүнх худалдаж авсан ч нэг шил юм өлхөн багтах юм байна гэдэг. Найзтайгаа уулзахдаа нэг шил юмгүй бол болохгүй гэх. Эмчилгээ хийлгэсэн ч эмчдээ нэг шил юм өгнө гэх. Цаг хугацааг ч нэг шил юм мултлаад босох зуур гэж багцаална. Хөргөгчиндөө нэг шил юмгүй айлыг айл биш гэнэ. Сейфэндээ нэг шил юмгүй даргыг дарга биш гэнэ. Нэг шил юмыг торолгүй хөнтөрч чадвал сайн эр болчихно. Нэг шил юм өгсөн хүн нүнжигтэйд тооцогдоно. Сүсэг бишрэлээ ч нэг шил архиар тоймлоно. Төв аймгийн Сэргэлэн сумын нутаг дахь Ээж хадыг зорихдоо нэг шил архигүй очвол үйлс бүтэхгүй гэцгээнэ. Ийм хэмжилтийн гол нь 20 гаруй жилийн өмнөх хоригоос үүдэн хөгжсөн. Тухайлбал албан байгууллагууд ажилтандаа сард нэг талон өгнө. Эхнэр хүүхэдгүй ганц бие бол өрхөд тооцохгүй. Түүний талоныг дарга нар нь журамлачихна. Цагтаа архины дэлгүүрийн худалдагч авгай аймгийн даргаас илүү эрх ямбатай шахуу байв. Түүнийг эмнэлэгт хэвтсэн бол эргэж тойрох хүн олон. Хаана яваа хэнтэй уулзсан, хэнтэй уусныг нь ч андахгүй. Аймгийн даргыгаа бол бараг танихгүй. Харин архины дэлгүүрийн худалдагчтай хамт нэг юм хувааж уулцсан бол өөрийгөө их азтайд тооцно. Ийм он жил ноёрхож байв. Дараа нь нийгэм задарсан, урдаас "Өвгөнт" морилсон. Тэгээд жил бололгүй картын систем үйлчилсэн. Бас л нэг хориг. "Хүлэг" архи шингэн алт болж мандсан. Араас нь "Анти водка", "Асланов" тэргүүтний үе эхэлсэн. Залгаад Монголд архины үйлдвэрлэл газар авсан. Найрка ч замд нь хань болон бусдыгаа бараадаад сажилсаар. Та бид мөн ч олон жил спиртийн төрлийн энэ элдэв юмаар "занимаалдлаа". Тэглээ гээд өөдөлсөн нь хаана байна. Сархдын шил сав, шошго хөгжлийнхөө шинэ үеийг илэрхийлж гоё сайхан болсон. Даанч олонхийнх нь чанар, найрлага бүтэц найгүй хэвээрээ байсаар өнөөдөртэй золгож байна. Найрлага амт шимтийг нь үл тоон найрласаар бид ч өдий хүрлээ. Аливаа үйлдвэрлэлд технологийн дэвшил гэж байх ёстой. Тэр архины үйлдвэрийнхэнд "тех" гэх үгийн язгуур нэгтэй юм байна техникийн спиртээр л хийчихье гэсэн сэтгэгдэл төрүүлдэг бололтой. Одоо тэгвэл нийтээрээ "Сп" эхлэл нь адил юм байна спиртээр биш спортоор "занимаалдацгаая". Үүнд ямар нэгэн хориг байхгүй биз, бид л өөрсдөө хойрго хандаж мэднэ. Хэдийгээр манай хөлбөмбөгийн шигшээ баг Мальдивт навс хожигдож байсан ч өсвөр багачуудыг хөл бөмбөг тоглох хорхойтой болоход нөлөөлсөн. Сүүлийн жилүүдэд ерөнхий боловсролын дунд сургуулиудын хашаанд урин цагт хүүхдүүд хөл бөмбөг хөөх нь их болсон. Одоо бол тэнд нь мөсөн гулгуурын талбайг бий болгочихсон, багачууд тэшүүрээр гулгацгааж байна. Морины хэмээгдэх дуучин Батбаярын бизнесийн ажил хүрээгээ тэлсэн нь сургууль бүрийн хашаан дахь каток юм. Болж л байна. Энэ бүгдийн хожмын үрээр манай хөл бөмбөгчдийн хойч үе Мальдивынхны ялалтаас хэд дахин илүү чансаатай ялалтыг тив дэлхийд үзүүлж мэдэх юм. Мөн одоо тэшүүрээр тэшиж яваа энэ нэгэн үеийнхэн уран гулгалт, хоккей гээд цааш мэргэшихийн эхэндээ ч байгаа юм билүү. Тийм бол тэртээ нэг цагт Монголын хоккейчид гээд сээгий малгай бүчилсэн хэдэн бээвгэр хойт хөршийнхөндөө шоолуулж явсны ор даагыг даамай нэхэхийг хэн байг гэх вэ. Ийнхүү дарс сархдаас хөндий талимаагүй нүдээр харах гэвэл юм юм л ирээдүйтэй харагдах бололтой. Бас шатар гэж нэг сайхан спорт байна. Өртөг зардал ч тэр бүр шаардахгүй. Гольфыг зөвхөн баячууд тоглодог гэж хатуу ойлгох нь юу л бол. Архи,спиртэд үйгч мөнгөө хуримтлуулан, тэдгээрт эрсдүүлэгч санаа оноогоо хайрлан дэгжээж амжилтад хүр л дээ. Тэгээд боломжийн амьдарч тэр гольф зэргийг нь тогло л доо. Үгүйсгэх юм аа зоригтой үгүйсгэж суръя. Архины үйлдвэрлэлийг эрс хумья. Улсын төсөв тэгэхлээр сэхээнд "хэвтэж" баларна гэх түшмэд буюу спиртийн үйлдвэрийн нууц эздийн эсэргүүцлийг үл тооё.Түмэнд хүртээл багатай тэр төсөвтөө эрчимт "эмчилгээг" өөр аргаар л хийнэ биз. Спиртийн оронд спорт мандтугай. 
Б.ЦогзаЯабаатар 