№ 196 (16473)         
1986 оны наймдугаар сарын 16.
Бадрангуй, бурангуй хоёр

Нийгмийн амьдралын үзэгдэл, юмс, эсвэл урлаг уран сайхны бүтээлийн эрхэм дээд, ариун сайхан, өөдрөг бадрангуй чанар нь хүн ардын сэтгэлийг догдлуулж, журмыг сэргээж, урагш дуудаж, ирээдүйдээ итгэх итгэлийг нь улам бадрааж өгдөг билээ. Амьдралын гэгээн саруул өөдрөг, бадрангуй бүхнийг танин мэдэрч гоо сайхны ойлголтоор үнэлэн цэгнэхдээ бид ардын хувьсгалын ялалтаар эрх чөлөөгөө олж, эх орондоо социализм амжилттай байгуулж байгаа эрхэм дээд туйлын зорилтынхоо мөн чанарыг иш үндэс болгодог билээ. Хүний нийгмийн бүхэл бүтэн хэвшлийг алгасан феодализмаас социализм байгуулах замаар хөгжин давшиж яваа улс орны маань хөгжил дэвшил манай ард түмний бахархал, манай үеийн бадрангуй үйлс юм. Туулж өнгөрүүлсэн замаа эргэн харахад сэтгэл догдлом үйл явдал тоолж баршгүй олон бөгөөд тэр бүхний дундаас хөрөнгөтний бус хөгжлийн замд баттай орж, хоршоолох хөдөлгөөн ялж улс орноо хөдөө аж ахуй аж үйлдвэрийн орон болгон, атар эзэмшиж, иргэнээ сансарт нисгэсэн баярт байдал, зэлүүд газар сүндэрлэн боссон Эрдэнэт, Дархан хотыг байгуулсан энэ бүхэн цөм л манай бодит ахуйн бадрангуй сайхан үйлс билээ. Бодит ахуйн бадрангуй сайхан бүхэн нь дуу хөгжим, зохиол бүтээл, зураг барималд гандашгүй сэдэв болон урлаг уран сайхны хүрээнд орсоор байна. 

МАХН-ын XIX их хурлаар манай орны эдийн засаг, нийгмийг хөгжүүлэх VIII таван жилийн сэтгэл бадрам зорилтыг дэвшүүлсэн нь нийт коммунист, хөдөлмөрчин олны бүтээх, байгуулах, сэдэх санаачлах урам зоригийг оргилуулж социалист байгуулалтын шинэ өндөрлөг өөд дуудаж байна. Манай зорилтын далайц, цар хүрээ улам өргөжиж урган гарах хоёр мянган оныг тэртээх хэтийн төлөв бидэнд тод томруун бадрангуй сайхан харагдаж байна. Феодалын бурангуй ёсноос ангижирч хөрөнгөт нийгмийн талхидлыг үзэхгүйгээр социализм байгуулахыг зорьсон манай нал, ахмад хувьсгалчдын маань үйл хэрэг улс тэр, нийгмийн үнэхээр бадрангуй, өөдрөг шинж чанартай байж өнгөрсөн жилүүдийн туршид олсон монголын ард түмний тэмцэл, хөдөлмөрийн өндөр амжилт нь үнэхээр нийтийн бахархал боллоо. Манай туулсан замын түүхэн туршлагыг ах дүү орнууд, социализмын чиг баримжаагаа азид хөгжиж байгаа орнууд зүй ёсоор үнэлэн судлах болжээ. 

Ардын эрхт улс орон маань хөгжил дэвшлийн ямарваа саад бэрхшээлгүй дардан замаар биш харин алив шинэ ам тавигчийн жам ёсоор асар их бэрхшээл, хүнд бэрхийг даван туулж, ангийн хатуу ширүүн тэмцлийн үр дүнд ялалт байгуулсаар ирлээ. Хуучин нийгмийн бурангуй хүчний элдэв эсэргүүцлийг няцааж, хүмүүсийн үзэл санаанд амь бөхтэй зууралдаж урагш давших хөдөлгөөнд саад тотгор болдог хувиа хичээх, хуурах, мэхлэх, ашиглах, завших, хүнд суртал, хөшүүн хойрго байдалтай эвлэршгүй тэмцэж бурангуй бүхнийг шахан зайлуулж бадрангуй бүхнийг дэмжин дэлгэрүүлж байдаг нь манай аж төрөх ёсны хэм хэмжээ юм. Гэхдээ социалист байгуулалтын үед бадрангуй бүхэн цэцэглэж, бурангуй, өөдгүй зүйл огт байхгүй болох мэтээр бид хялбарчлан ойлгодоггүй юм. Иймээс ч манай үеийнхэн, амьдрал, нийгэмд тохиолдож байгаа бурангуй, хоцрогдонгуй, гутрангуй, үзэгдэлтэй эвлэршгүй тэмцэхийг ёс суртахууны хууль гэж үздэг. Хүсэл мөрөөдөл, зорьсон, төлөвлөснөө биетэй, бодитой болгохын төлөө цаг мөчтэй уралдан ажиллахдаа урагшлах хөдөлгөөнд маань саад тушаа болж байгаа дутагдал, бурангуй үзлийн илрэл бүхэнтэй зарчимчаар тэмцэж шахан зайлуулахыг зорьдог юм. Хуучинтайгаа зууралдах, цаг үеийн шаардлагыг мэдрэхгүй байх, хөдөлмөрчдийн эрэлт хүсэлтэд хүйтэн цэвдэг хандах, шударга шүүмжлэлийг эсэргүүцэх, хэлбэрдэх, албархах, нүд хуурах, бие хүнийг үл хүндэтгэх, хөдөлмөрөөс хойш суух, залхуурах, зэрэг зохисгүй үзэгдэл нь манай амьдралын бурангуй зүйлийн илрэл мөн. 

Бадрангуй зүйлийг бататган алдаршуулж, бурангуйг шахан зайлуулахад урлаг, уран зохиол ихээхэн үүрэг гүйцэтгэдэг чухал зэвсэг хэрэглүүр мөн. Ер нь бадрангуй зүйлийн тухай ойлголт урлагт хамгийн хурц тодоор биежин дүрслэгддэг жамтай нь бадрангуй бүхэн гоо сайхан байдагтай шууд холбоотой билээ. 

Үнэнхүү гоо сайхан юм л хүний сэтгэлийг догдлуулж, бишрэл хүндэтгэлийг хүлээж, урагш дуудан зоригжуулдаг байна. Бадрангуй зүйл бол сүр хүч, тоо хэмжээгээрээ төдийгүй агуулга хэлбэрийн бат нэгдэл, төгөлдөр шинжээрээ үнэлэгддэг. Хуурамч гоёмсог, чамин дэгжин хэлбэр төдийгөөр халхавч хийсэн зүйл бадрангуй байж чадахгүйн адил мөн чанараараа бурангуй юмыг хичнээн өнгөлөн чимэвч бахархам сайхны үзүүлэлт болж чадахгүй. 

Зохиол, бүтээлийн сэдэв жижгэрч, хэлбэр маяг төдийхнийг хөөцөлдөж, тулга, тойрсон яриа, эрээн бараан явдал, бэртэгчний хүрээнд эргэлдэхэд хүрвэл өрнүүн сайхан тэмүүлэлтэй өнөө үеийн жинхэнэ баатруудыг тодруулан гаргаж бадрангуй үзэл, эрэлхэг зориг, өөдрөг сэтгэлийн дуулал болж чадахгүй юм. Ийм байдал урлаг утга зохиолд элдэв хэлбэрээр цухалзаж байгааг уран бүтээлчдийн эвлэл холбоод ноцтой анхаарч уран сайхны судлал, шүүмжлэлийг эрчимжүүлж, уран бүтээлчдийн ерөнхий мэдлэг, онол улс төр, гоо зүйн боловсролыг дээшлүүлэн, уран бүтээлийн намч ардач чанарыг бататгах талаар намын XIX их хурлын заалтыг ажил хэрэгчээр шуурхай биелүүлэх тууштай арга хэмжээ авбал зохино. 

