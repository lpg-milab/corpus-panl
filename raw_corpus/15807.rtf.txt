№ 158 (15807)   
1984 ОНЫ ДОЛДУГААР САРЫН 8.
НЭН ЧУХАЛ ЗОРИЛТ

Хүн амын хүнсний хангамжийн чухал хэсэг сүү, сүүн бүтээгдэхүүнийг нэмэгдүүлэх нь мал аж ахуйн үйлдвэрлэлд ажиллагчдын нэн чухал зорилтын нэг мөн. Нам, засгийн авч хэрэгжүүлснээр байгаа бүх талын. арга хэмжээний дүнд хүнсний нийт бүтээгдэхүүн, түүний дотор сүү, цөцгийн тосны үйлдвэрлэл нэмэгдэж байна. Сүүлийн гурван жилд үйлдвэрлэсэн цөцгийн тос, хүн амд улс, хоршооллын байгууллагаас худалдсан сүү, сүүн бүтээгдэхүүн 1976 - 1980 оны дунджаас 3, 7 - 6, 9 хувь өсчээ. Орчин үеийн техник төхөөрөмжөөр тоноглосон сүүний механикжсан фермүүдийн сүүний үйлдвэрлэл жил ирэх тутам өсөн нэмэгдэж байгаа нь манай нам, ард түмний ололтын нэг мөн. 1983 онд механикжсан фермүүдийн хот, суурин газарт нийлүүлсэн сүү урьд таван жилийн дунджаас 5, 6 хувь илүү байна. Цөцгийн тосны үйлдвэрлэлийн төлөвлөгөөг Увс аймаг сүүлийн жилүүдэд тогтмол, Булган, Хөвсгөл, Хэнтий аймаг өнгөрөгч онд биелүүлжээ. 

Увс аймгийн Өндөрхангай, Тэс, Зүүнговь, Малчин Хөвсгөл аймгийн Цагаан-Уул, Цагаан-Үүр, Өвөрхангай аймгийн Уянга, Баянхонгор аймгийн Эрдэнэцогт зэрэг олон сум цөцгийн тос үйлдвэрлэх төлөвлөгөөг тогтвортой биелүүлж байна. 

Гэвч цөцгийн тос, сүү, сүүн бүтээгдэхүүний үйлдвэрлэл ард түмний хэрэгцээний шаардлагаас хоцорч байна. Сүүлийн жилүүдэд цөцгийн тосны үйлдвэрлэлийн төлөвлөгөөг Төв, Дорнод, Сүхбаатар, Дорноговь Дундговь, Говь-Алтай аймаг тасалсан нь улсын хэмжээний дүнд муугаар нөлөөлж байлаа. Энэ оны зургадугаар сарын 20-ны байдлаар Увс, Завхан, Архангай аймгийн олонхи сум цөцгийн тос үйлдвэрлэх ажлын бэлтгэлийг сайн хангаж, аж ахуй, зохион байгуулалтын шуурхай арга хэмжээ авч заавал зохих нийгэм, амины үнээг бүрэн сааж байгаагийн дүнд энэ жил бэлтгэх цөцгийн тосны 12.3 - 23.8 хувийг үйлдвэрлэж нийт аймгийг хошуучилж байна. Гэтэл Төв, Дорноговь, Говь-Алтай, Сүхбаатар, Дундговь, Ховд аймаг адгийн байр эзэлж улсын хэмжээний төл бэлтгэлийн ажлын явцад муугаар нөлөөлж байна. Эдгээр аймагт хоногт үйлдвэрлэж байгаа Цөцгийн тос өнгөрсөн оны мөн үеийнхээс буурчээ. Энэ нь нийгэм, амины тугалтай бүх үнээг бүрэн саах саальчнаар хангах ажлыг муу зохион байгуулж, тос үйлдвэрлэх технологийг хатуу мөрдөхгүй байгаагаас шалтгаалж байна. Олонхи аймагт кг тосонд нормоос хэт их сүү зарцуулж байна. Зургадугаар сарын 20-ны байдлаар кг тосонд зарцуулах сүүг Хэнтий, Баян-Өлгий, Сүхбаатар, Булган, Дорнод аймаг 2. 3 - 6 литрээр хэтрүүлжээ. Хэнтий аймаг кг тосонд зарцуулах сүүг зургаан литрээр хэтрүүлсний уршгаар 2.4 тонн тос нэмж үйлдвэрлэх боломж алджээ. 

Одоогийн байдлаар Партизан, Борнуурын болон << Атар >> , << Нөхөрлөл >> зэрэг сангийн аж ахуй улсад сүү худалдах эхний хагас жилийн төлөвлөгөөг 0.238 хувь давуулан биелүүлж байна. Гэтэл Батсүмбэр, Баянцогт, Зүүнхараагийн болон << Октябрь >> сангийн аж ахуй, Төв аймгийн Мөнгөнморьт, Лүн, Эрдэнэ, Заамар сумын нэгдэл сүү улсад тушаах төлөвлөгөөг 6. 42 хувь тасалж байна. Энэ нь механикжсан болон энгийн фермийн саалийн үнээ бүрийн арчилгаа, тэжээллэгийг сайжруулах, зусланг шинэ соргог бэлчээрт зохион байгуулах, фермийн тоног төхөөрөмжийн хүч чадлыг бүрэн ашиглах зэрэг аж ахуй, зохион байгуулалтын арга хэмжээг хангалтгүй авч байгаагийн дээр саальчдын дунд зохиож байгаа ажлын чанар, үр нөлөө хангалтгүй, тэднийг идэвхжүүлэх ажил зохих шаардлагын хэмжээнд хүрээгүй байгаатай холбоотой юм. 

Цөцгийн тос үйлдвэрлэх, сүү бэлтгэх ажлын явцыг байнга шалгаж, дутагдлыг тухай бүрт нь арилган, шаардлагатай арга хэмжээг шуурхай авч, ажлын үр дүнд өөрчлөлт гаргах талаар аймаг, сумдын нам, улсын байгууллага хангалтгүй анхаарч байгаа нь энэ чухал ажлын явц сайнгүй байгаагийн үндсэн шалтгаан болж байна. Оршиж байгаа дутагдлыг аймаг, сум, аж ахуй, бүр нэн даруй арилгаж, ажлынхаа эрчийг нэмэгдүүлэх явдал шаардагдаж байна. 

Цөцгийн тос үйлдвэрлэх, сүү саах, хөргөх, хадгалах, тээвэрлэх технологийг хатуу баримталж ажиллах нь чухал юм. Цөцгийн тос, сүүний үйлдвэрлэлийг нэмэгдүүлэхийн тулд саалийн үнээг өдөр бүр соргог сэрмүүн бэлчээрт аль болох удаан хугацаагаар хариулж, сүүний нь гарцыг нэмэгдүүлэх хэрэгтэй. Үүний тулд сүүний механикжсан фермийн зуслан, сүү тосны тасгийн нутгийг зориуд хамгаалж, өөр мал бэлчээхгүй байх нь зүйтэй. Бололцоотой газрын саалийн үнээний бэлчээрийг хамгаалбал зохино. Сүүний тасагт сүү өгч байгаа айл өрхүүдийг ганц, хоёр гэрээр нь ногоо сайтай бэлчээртэй газар нутаглуулж тасгийн нийт суурийг цөөн хоногоор нутаг сэлгүүлж байх хэрэгтэй. Саалийн үнээнд өдөр тутам хүчит болон шүүслэг тэжээл өгч, саах арга хэмжээг сум, аж ахуй бүр авч үнээний сүүний гарцыг нэмэгдүүлэх хөдөлгөөнийг саальчдын дунд өрнүүлж, тэдний ажлыг тогтмол дүгнэж байвал зохино. 

Төв, суурин газраас саальчнаар очсон хүмүүсийн ажиллах нөхцөлийг сайн хангаж, тэднийг саалийн хугацаа дуустал нь үр бүтээлтэй ажиллуулах хэрэгтэй. Хүн амд худалдах, үйлдвэрийн хэрэгцээнд нийлүүлэх сүүг дамжуулах цэг, тээвэрлэгч, хүлээн авагч байгууллагын хоорондын ажлын уялдаа муу, хүмүүсийн хариуцлага хангалтгүй, түүнийг хянаж шалгах ажил сулаас олон мянган литр сүү гашилгаж, улсад үлэмж хохирол учруулдаг дутагдал байна. Энэ дутагдлыг арилгах арга хэмжээг холбогдох байгууллага шуурхай авч, цаашид анхааралдаа байнга байлгах, хэрэгтэй. Саалийн механикжсан болон энгийн фермийн сүүний үйлдвэрлэлд нөлөөлдөг нэг ноцтой дутагдал бол фермүүдийн нутагт олон мал, ялангуяа амины мал их байдаг явдал юм. Энэ нь сүүний гарцад нөлөөлөөд зогсохгүй, фермийн үхрийн тарга хүч, эрүүл мэндэд муугаар нөлөөлдөг. Энэ зохисгүй байдлыг арилгах талаар нам, улс, хууль, хяналтын байгууллага шийдвэртэй арга хэмжээ авбал зохино. 

Сүү, цөцгийн тосны төлөвлөгөөг цаг хугацаанд нь биелүүлж, хөдөлмөрчдийг сүү, сүүн бүтээгдэхүүнээр жигд сайн хангах хариуцлагатай үүргээ өндөр ухамсартайгаар биелүүлэх явдал нам, улсын байгууллага, ялангуяа хөдөө аж ахуйн үйлдвэрлэлд ажиллагчдын эрхэм үүрэг мөн. 

