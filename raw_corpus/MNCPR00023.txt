"Gift card" өрсөлдөгчийн шинэ бай

Аз сорьсон шинэ даалгаврыг "Монгол шуудан" банкнаас өгчээ. "GLOBAL CEO" телевизийн уралдаант нэвтрүүлгийн залуус Монголд анх удаа "Gift Card" буюу бэлгийн картыг шинээр нэвтрүүлэхээр зорьсон байна. Тус байгууллага 15 жилийнхээ ойд зориулан шинэ өнгө төрх гаргахыг ийн хичээжээ. Харин захиалагч байгууллагын болзол ёсоор "Gift card" нь "Монгол шуудан" банкны лого, эзэмшигчийн нэр, дансны дугаар бүхий нууцлалын өндөр төвшинд хийгдсэн, үзэмж сайтай бэлэн бус төлбөрийн карт байх ёстой. Энэ картыг 20 мянга, 50 мянга 100 мянга, 500 мянга, нэг сая гэсэн мөнгөн дүнгээр цэнэглэж болох аж. 
Өрсөлдөгч багууд ажилдаа орлоо. Ажлын эхний өдөр ахлагчаа сонгоход, "М" баг Д.Сайнбаярыг, "G" багийнхан Б. Батзоригийг тэргүүлэгч болгов. "М" багт хэдийгээр ахлагч болоогүй хоёр хүн байсан ч тэд ярилцаж байгаад программист мэргэжилтэй түүнийг томилжээ. Харин "G" багт ахлагч болоогүй ганц хүн нь Б.Батзориг байв. Тиймээс багийн гишүүд нь боломж олгоё гэж шийдсэн нь энэ. Тэрээр "Эгзэгтэй үед, шилдэг хүмүүс үлдсэн хойно ахлагч боллоо. Хамгийн хариуцлагатай үе эхэлж байна" гэж байв. Ингээд баг тус бүр ажлынхаа төлөвлөгөөг хэлэлцэж, "G" багийн Г.Одгэрэл санхүү хариуцах, Т.Энхцацар гэрээ хэлцэл байгуулах, Б.Гантулга зөвлөхөөр ажиллахаар болсон. Мэдээж, эрсдэл багатай гэдэг үүднээс ийнхүү шийдэж. Гишүүдийн хувьд тоо цөөн "М" багийнхан "Gift card"-ийг "MOSHUBA" гэсэн нэртэй бэлгийн карт болгоё. Шинэ төрсөн хүүхэд, гэрлэж буй залуус, цагаан сар, хонхны баярын үеэр бэлгэнд өгье. Карт болгон энэхүү утга санааг илэрхийлсэн өнгө үзэмжтэй байх ёстой. Анкет боловсруулж, иргэдээс судалгаа авъя" гэсэн санааг гаргаж, ажлынхаа төлөвлөгөөг зохиосон. Багийн ахлагч Д. Сайнбаяр маркетинг, стратеги төлөвлөлтөө хийж, өрсөлдөгчийн судалгааг М.Жадамбаа, хэрэглэгчийн судалгааг Б.Дамдин, банк санхүүгийн ажлыг Л.Оюун Эрдэнэ нар хариуцах болов. 
Барууны оронд ихэд дэлгэрсэн энэхүү картын хэрэглээнд ямар нэгэн урамшуулал байдаггүй бол монгол бэлгийн картын онцлог нь хөнгөлөлт эдлүүлэх. Тухайлбал "Монгол Шуудан" банк болон Худалдаа хөгжлийн банктай гэрээтэй, пост машин тавьсан байгууллагуудаар үйлчлүүлж, картаар тооцоо хийвэл урамшуулал эдлэх юм. Мөн дахин цэнэглэж, ашиглах боломжтой тул төлбөр тооцоо хийсэн байгууллагуудад "Монгол шуудан" банк хөнгөлөлттэй үйлчилнэ. 
"Visa gift card"-ыг Монголын зах зээлд шинээр нэвтрүүлснээр "Монгол шуудан" банкны нэр хүнд өсөх, орлого нэмэгдэх ач холбогдолтой гэж мэргэжилтнүүд үзэж байна. Харин иргэдийн хувьд хүнд бэлэг болгож өгөх шинэ сонголт, байнга үйлчлүүлдэг байгууллагаасаа хөнгөлөлттэй үнээр худалдаа хийх, байгууллага, аж ахуй нэгж ажилчдадаа бэлэг болгож өгөх зэрэг ашигтай, сонирхолтой боломжууд бүрдэж байгаа юм. Захиалагч байгууллагын зүгээс даалгаврыг, картны дизайн, шийдэл, өнгөний сонголт оновчтой байх, картыг сурталчлах, зах зээлд нэвтрүүлэх төлөвлөгөө нь биелэгдэхүйц, бодитой, төсөв хямд, олон хүнд хүргэх боломжтой, картнаас олох орлогыг зөв тодорхойлж, харилцагчдад дарамт болохооргүй шийдэх, хамгийн олон байгууллагатай гэрээ хэлцэл хийсэн байх гэсэн дөрвөн үзүүлэлтээр шалгаруулах аж. 
Багуудын ажил 80 хувьтай явж байна. "G" багийн ахлагч Б.Батзориг "Нэг өдөрт 10 байгууллагатай гэрээ хэлцэл байгуулсан. Ажил тун амжилттай урагшилж байгаа" хэмээсэн бол "М" багийн ахлагч "Энэ удаа хоёр гишүүн хасагдана. Өрсөлдөгч баг маань таван гишүүнтэй. Бид маш шахуу ажиллаж байна" гэв. Даваа гаригт эхэлсэн тэдний ажил дуусч байгаа бололтой. Өнөөдөр өрсөлдөгчид ажлаа цэгцэлж, тайлангаа бичиж байна. Нэг жилийн 50 мянган ам долларын төлөөх телевизийн уралдаант нэвтрүүлэг үргэлжилсээр. Хэн хасагдаж, хэн хожих бол.
Энэ тухай та "Зууны мэдээ" сонины даваа, пүрэв гаригийн дугаар, "UBS" телевизийн сувгаар дамжуулан даваа, лхагва, бямба гаригийн 22 цагаас хүлээн авч үзээрэй. 
Б.Энхтуул 