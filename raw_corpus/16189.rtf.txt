№226(16189)
1985 ОНЫ ЕСДҮГЭЭР САРЫН 19.
Зорилтот Программ, амины мал

<< Хүн амын хүнсний хангамжийг сайжруулахад иргэдийн амины малыг өсгөх явдал их рольтой юм. Хэрэв хөдөө аж ахуйн нэгдлийн гишүүний өрх, бусад иргэдийн амины малыг өсгөх дүрэмд заасан хэмжээнд хүргэвэл одоогийнхоос ч илүү мах, сүү үйлдвэрлэж, нийгмийн аж ахуйн ачааллыг нэлээд хөнгөлж хүн амын хүнсний хангамжийг улам нэмэгдүүлэх бололцоо байна >> гэж нөхөр Ж. Батмөнх МАХН-ын Төв Хорооны X бүгд хурал дээр хэлсэн билээ. 

Хөдөлмөрчдийн сайн сайхан аж байдлыг дээшлүүлэхийн төлөв санаа тавьж байдаг манай намын энэ бодлогыг хэрэгжүүлэх бодит алхмууд нэгэнт хийгдэх, нэгдлийн гишүүний өрхөд байх амины малын тоог дээгүүр тогтоож түүнийг мал аж ахуйн албан татвараас болон улсад мах, сүү албан журмаар нийлүүлэх үүргээс чөлөөлсний дээр малыг нь хашаа байр, тэжээл. ус, зоо мал эмнэлгийн үйлчилгээгээр хангах арга хэмжээ авч амины туслах аж ахуйгаас улсад нийлүүлж байгаа мал аж ахуйн бүтээгдэхүүний бэлтгэлийн үнийг нийгмийн аж ахуйнхтай адилаар нэмэгдүүлсэн билээ. Нам, засгийн анхаарал, авсан тодорхой арга хэмжээний үр дүнд иргэдийн амины мал өсч улсын хэмжээний нийт малын хорь орчим хувийг эзэлж, мад аж ахуйн бүтээгдэхүүний зохих хэсгийг амины туслах аж ахуйгаас үйлдвэрлэж хүн амын хэрэгцээг хангахад тус хүргэж байна. 

БНМАУ-ын хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программд хүн амын хүнсэнд хэрэглэх махны 35 хувь, сүүний 40 хувийг амины туслах аж ахуйгаас хангахаар дэвшүүлсэн зорилтыг хэрэгжүүлэхийн тулд МАХН-ын Төв Хороо << Иргэдийн амины малыг өсгөх зарим арга хэмжээний тухай >> тогтоол, БНМАУ-ын Ардын Их Хурлын Тэргүүлэгчид << Амины малын тоо тогтоох тухай >> зарлиг саяхан гаргаж иргэдийн амины малыг өсгөхөд чиглэсэн тодорхой арга хэмжээ авахаар заасны дотор хөдөө аж ахуйн улсын байгууллагын малчин, орон нутагт ажилладаг зарим ажилчин, албан хаагч, өндөр насны тэтгэвэрт гарсан иргэдийн аминд байх малын тоог нэмэгдүүлсэн юм. Улмаар үйлдвэр, албан газар байгууллагын туслах аж ахуйн мал малладаг малчдын гэр бүлд байх амины малын тоог тэдний оршин суудаг нутаг дэвсгэрийн ажилчин, албан хаагчдынхтай адилаар тогтоож байхаар заасан байна. Мөн хөдөө аж ахуйн нэгдлийн гишүүний ард улс, олон нийт, хоршооллын байгууллагын ажилчин, албан хаагч бусад иргэдийг гэр бүлд байх гахайн тоог нэмэгдүүлэн тогтоож шувуу, туулай, зөгийн бүлний тоог хязгаарлахгүй байхаар шийдвэрлэлээ. 

Нам, засгаас авч байгаа эдгээр арга хэмжээг газар дээр нь идэвхтэй зохион байгуулан хэрэгжүүлэх, юуны урьд улс, хоршооллын байгууллага бүр өөрсдийн нэгдлийн гишүүдийн өрх, ажилчин, албан хаагчдын гэр бүлийн амины малын нарийвчилсан судалгаа гаргаж тогтоосон тоо хэмжээнд нь хүргэж өсгөх, цөөн малтай буюу малгүй шахам гишүүний өрхийг малтай болоход нь шаардлагатай туслалцаа дэмжлэг үзүүлэх хэрэгтэй байна. Тэрчлэн амины малын зуун хээлтэгч тутмаас бойжуулах төлийн тоог нэмэгдүүлэх, зүй бус хорогдлыг багасгах, тарга хуч, ашиг шимийг дээшлүүлэх, хээлтүүлэгч малын хүрэлцээг сайжруулах, ашиг шим ихтэй, стандартын шаардлага хангасан хээлтүүлэгч мал худалдан олгох, зохиомол хээлтүүлгийн цэг байгуулан үйлчлэх зэрэг туслалцаа үзүүлэх шаардлагатай юм. 

Төв суурин газар оршин суудаг иргэдийн амины малд зориулан тэжээл худалдах цэг байгуулан үйлчлэх, эрүүлжүүлэх урьдчилан сэргийлэхэд туслах талаар хөдөө аж ахуйн байгууллага, орон нутгийн АДХ-ын гүйцэтгэх захиргаад мал эмнэлгийн байгууллага санаачилгатай ажиллах нь амины мал өсгөхөд нэг хөшүүрэг болно. Амины малдаа өвс тэжээл бэлтгэх, тээвэрлэх зэрэгт хөдөлмөрчдөд улс, хоршооллын байгууллагаас зохих хөлсөөр бололцоотой хөсөг, техникийн туслалцаа үзүүлэх, тэрчлэн гахай, шувуу, туулайг өсгөж үржүүлэх, тэжээх, бүтээгдэхүүнийг нь ашиглах арга ажиллагааг малчин, нийт иргэдэд зааж сургах, тэдэнд торой, дэгдээхэй, бүжин худалдах зэрэг бодитой ажлыг хөдөө аж ахуйн байгууллага системтэй зохион байгуулах хэрэгтэй байна. Иргэдийн дунд мал, гахай, шувуу, туулай, зөгий үржүүлэх, төмс, хүнсний ногоо жимс тариалах, сайн дурын нөхөрлөл байгуулах хөдөлгөөнийг орон нутгийн нам, улс, олон нийт, хөдөө аж ахуйн байгууллага идэвхтэй зохион байгуулахад туслалцаа дэмжлэг үзүүлэх нь чухал юм. 

Иргэдийн амины туслах аж ахуй өөр өөрсдийн хүнсний хэрэгцээг хангахаас гадна илүүдэл бүтээгдэхүүнээ борлуулах замаар хөдөлмөрчдийн хүнсний хангамжийг нэмэгдүүлэхэд хувь нэмэр оруулах, үүний тулд хүнсний бүтээгдэхүүн борлуулах замыг сумын Төв, суурин газарт ажиллуулах, зохих шаардлага хангасан бүтээгдэхүүнийг иргэдээс улс, хоршооллын байгууллага зохих ёсоор худалдан авах ажлыг тогтмолжуулах хэрэгтэй. 

Амины туслах аж ахуй эрхлэх ажил нийгмийн хөдөлмөрт оролцоход нь иргэдэд дарамт бэрхшээл учруулахгүйгээр эсвэл дан ганц хувийн сонирхолд хөтлөгдөхгүйгээр зөв зохион байгуулагдсан байх ёстой. Хөдөө аж ахуйн нэгдлийн гишүүний өрх, ажилтан, албан хаагч, бусад иргэдийн гэр бүлийн хүмүүс тогтоосон тоо төрлөөс хэтэрсэн мал, гахайг улс, хоршооллын байгууллагад заавал худалдах зарчим хатуу баримталж чадвал тэдний орлогын эх үүсвэр нэмэгдэхээс гадна хүн амын хүнсний хангамжийг дээшлүүлэхэд зохих нөлөө үзүүлэх болно. Тогтоосон тоо төрлөөс хэтэрсэн мал, гахайг улс, хоршооллын байгууллагад худалдах ажлыг сум, хороо, район, орон нутгийн хотын хурлын гүйцэтгэх захиргаад хариуцан зохион байгуулж хяналт тавьж ажиллах хэрэгтэй. 

Малаа өсгөх явдал иргэдийн өөрсдийн сайн сайхан аж байдлыг дээшлүүлэх, идэвх санаачилгыг нь өрнүүлэх, чөлөөт цагийн ашиглалтыг сайжруулахаар барахгүй хүнсний зорилгот Программыг хэрэгжүүлэхэд чухал нэмэр хандив болох учраас эрчимтэй хөгжүүлэх нь зөвхөн хувь хүний хэрэг биш нийгмийн ач холбогдолтой асуудал мөн. 

