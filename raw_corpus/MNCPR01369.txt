Сонгууль нь сонин биш

Долоо хоногийн дараа шинэ парламентаа сонгоно гэж байхад Берлинд ирлээ. Гудамжинд өлгөсөн намуудын тэргүүнүүдийн зурагтай сурталчилгааны самбарыг эс тооцвол сонгууль болох гэж байгаа гэсэн сэтгэгдэл төрсөнгүй.
Харин гол өрсөлдөгчид болох Христос Ардчилсан нам, Социал-Демократ намын тэргүүн Г.Шредер, А.Меркел хоёрын бие биедээ дурласан хосууд шиг тэврэлдэн үнсэлцэж буй зурагт хуудас нүдэнд содон тусна. Берлиний нэгэн радио ийм сурталчилгаа гаргажээ. Сонгуулийг ашиглан өөрсдийгөө сурталчилж байгаа нь тэр. Сайхан амлалттай сонгуулийн зурагт хуудасны хажууд радиогийн сурталчилгаа үнэхээр содон тусч байв. Герман порпорциональ холимог сонгуулийн системтэй. Сонгогч парламентад тойргийг төлөөлөн суух гишүүн, нам гэсэн хоёр санал өгдөг. Ерөнхийдөө нэлээд төвөгтэй. Холбооны сонгуулийн тэргүүн буюу манайхаар бол Сонгуулийн төв хорооны дарга Иоханн Хален гадаадын сурвалжлагчдыг хүлээн авч уулзахад "Танай сонгуулийн систем яагаад ийм төвөгтэй юм бэ? Үүнийг арай хялбархан болгож болдоггүй юм уу?" гэсэн асуулт тавьж байв. Хариуд нь манайхаас илүү төвөгтэй сонгуулийн системтэй газар байдаг гээд Австралиар жишээ татсан. Түүний ярьснаар энэ систем нь Германд хамгийн тохиромжтой нь гэнэ. Сонгогчид нэг сумаар хоёр туулай буудаж байгаа хэрэг. Сонгуулиар залхаахгүй, иргэддээ түвэг учруулахгүй гэсэн бололтой. Тойргууд дээр саналын хуудас тоолоод хамгийн олон санал авсан нэр дэвшигч парламентад шууд суудал авна. Нэгдсэн дүн гарахад намын авсан саналынх нь тоогоор парламентын суудлыг хувиарлана. Хэдэн нам хичнээн суудал авахыг математикийн томъёогоор бодож гаргадаг. Үүнээс хамаараад парламентын гишүүний тоо хэлбэлзэлтэй. Тойргуудын тоо ч зарим мужид хэлбэлзэлнэ. Үүнээс үзэхэд манай сонгуулийн систем хамаагүй хялбархан. Хамгийн сонирхолтой нь иргэдийн сонгуулийн идэвх манайхтай харьцуулахад муу. Ерөнхийдөө нэг тэгсхийгээд. Хоёр ч сонгуулийн тойргоор очиход ганц хоёр сонгогчийг эс тооцвол саналаа өгч байгаа хүн харагдсангүй. Ирж буй хүмүүс нь нохойгоо дагуулчихсан, өдрийн хоолны өмнө нохойгоо салхилуулах завшааныг ашигласан бололтой. Харин тойргуудын хорооны дарга нар нь саналын хайрцагны хуудас хийдэг жижигхэн нүхийг цаасаар дарж дээр нь гараа тавьчихаад салгахгүй байв. Германы ээлжит бус Бундестагийн сонгуулийг сурвалжлуулахаар тус улсын Засгийн газрын хэвлэл мэдээллийн албаны урилгаар ирсэн гадаадын сэтгүүлчдийг гурван багт хуваасан. Нийтдээ 30 гаруй хүн ирснээс ВВС,CNN, Reuters, Интерфаксын сурвалжлагчид байлаа. Тэдний дотор улс орнуудын сонгуулиар мэргэшсэн хүн ч байсан. Дашрамд дурьдахад Монголын 2000 оны сонгуулийг сурвалжилж байсан Оросын "Известия" сонины сэтгүүлчтэй таарсан. Хүний нутагт Монголын тухай сайхнаар дурсан ярихыг сонсоход үнэхээр таатай байв. Биднийг очсон өдөр Оросын Ерөнхийлөгч В.Путин Германы канцлер Г.Шредертай уулзахаар Берлинд дөнгөж ирчихээд байгаа тухай ярьцгааж байв. В.Путин найзыгаа дэмжихээр ирлээ гээд л тоглоом шоглоом хийцгээж байв. Оросын Ерөнхийлөгч ямар санал өгөх биш дээ. Өөрийнх нь сайн найз Г.Шредерыг канцлер байхад нь хийн хоолой тавих тухай чухал баримт бичигт гарын үсэг зурахаар амжиж ирсэн нь энэ аж. Нөлөө бүхий гүрний тэргүүлэгчийн хувьд В.Путин сөрөг хүчний тэргүүн А.Меркелтэй ч уулзжээ. Дашрамд дурдахад Христосын Ардчилсан намын тэргүүн, Зүүн Германаас гаралтай энэ эмэгтэй оросоор ярьдаг гэсэн. Тийм болохоор канцлераар сонгогдож чадвал Оросын Ерөнхийлөгчтэй хэл амаа түвэггүй ололцох байх гэж германчууд ярьж байв. Гэхдээ Путин өөрөө германаар ус цас. Амьдрал нь дээрдэж эсвэл доордож байгаагаар ард иргэд эрх баригчдын үйл ажиллагааг дүгнэдэг. Үүнийг үндэслэн тэд сонголтоо хийж, аль намын төлөө саналаа өгөхөө шийддэг. Сүүлийн жилүүдэд Германы эдийн засагт ямар ч ахиц гараагүй, амьдрал улам хэцүү болж байгаа тухай уулзсан хүн бүр гомдоллон ярьж байв. Хэдэн жил өөрөөсөө харамлан шахан цуглуулсан мөнгөө өсгөхөөр брокероороо дамжуулан хөрөнгийн биржээс хувьцаа авсан боловч юу ч үгүй шатсан хүн ч цөөнгүй гэнэ. Гэтэл сонгуулийн урьдчилсан судалгаагаар А.Меркелийн тэргүүлсэн Хритосын Ардчилсан нам ялалт байгуулах магадлалтай гэсэн таамаглал гарахад л хөрөнгийн бирж дээр хувьцааны үнэ шууд л өссөн. Германд олон жил амьдарч, тус улсын иргэн болсон гадаадын иргэд ч европ шилжсэнээс хойш юмны үнэ хэд дахин өссөн боловч цалин огт нэмэгдээгүй тухай онцолж байлаа. Тус улсад хараар амьдардаг монголчуудын тоо эрс цөөрсөн нь мэдрэгдэж байв. Хэдхэн жилийн өмнө Берлиний гудамжаар явахад монголчуудтай заавал тааралддаг байлаа. Харин энэ удаад нэг л удаа машины цонхоор монгол хүн явж байхыг харав. Цалин бага болохоор тэдний ихэнх нь аргагүйн эрхэнд Европын арай гайгүй гэсэн орнууд руу гарчээ. ПОТСДАМ Берлинээс ердөө 35 километрийн зайтай орших энэ хот нь түүхийн ер бусын дурсгалт газар билээ. Дэлхийн II хоёрдугаар дайны үед И.Сталин, Г.Трумен, У.Черчилль гурав уулзаж байснаар нь бүгд сайн мэддэг. Эртний тансаг харшуудаар өөрийгөө чимсэн энэ хотод ЗХУ, Их Британи, АНУ-ын тэргүүлэгчид цугларч Герман болон Европын ирээдүйн хувь заяаг шийдсэн түүхтэй. 1945 оны долдугаар сарын 12-ноос наймдугаар сарын 2 хүртэл тэр гурвын уулзалт үргэлжилсэн. Америкчууд Японыг дарж авахын тулд ЗХУ-аас туслах хүсэлт тавьсан нь энэ уулзалт хийх гол шалтгаан нь болсон хэмээн түүхчид ярьдаг. Энэ хэлэлцээр нэг бус удаа мухардмалд орж байжээ. Уулзалт Зөвлөлтийн цэргийн мэдэлд байсан хэсэгт орших Сицилиенхоф хэмээх ордонд болсон. Гурван орны төлөөлөгчид 100 гаруй өрөөтэй ордон руу тус тусын хаалгаар ордог байжээ. Сталин, Черчилль, Трумен гурав тус тусдаа ажлын бөгөөд амралтын өрөөтэй байсныг музей болгон тохижуулсан. У.Черчилль нэлээд бүдүүн байсан тул түүнд зориулан тусгай сандал бэлдсэн бөгөөд маш их хайртай өөртэй нь төстэй нохойны зургийг өлгөсөн байв. Хөөрхий Черчиллийг доромжилсон ч юм шиг. Гурван удирдагч ордны голд орших хамгийн том танхимд уулзахдаа, гурван талын хаалгаар нэгэн зэрэг орж ирэх журамтай байсан гэнэ. У.Черчилль энэ тухай хожим нь бичихдээ И.Сталиныг орж ирэхэд өөрийн эрхгүй босдог байсан тухайгаа бичжээ. Нэг ёсондоо жаахан сүрдсэн хэрэг. Танхимын голд тавьсан том гэгчийн дугуй ширээ түүний ард байрлах гурван орны ГХЯ-ны сайдууд зориулсан ширээ, сандал гээд бүхнийг тэр үед Зөвлөлтөд тусгай захиалгаар хийлгүүлэн авчирсан. Хамгийн сонирхолтой нь тэргүүлэгчдийн уулзалт болохоос өмнөхөн  ордны гол хаалганы өмнө таван хошуу хэлбэрээр сарнай цэцэг суулгах зааврыг И.Сталин гэнэт өгсөн гэнэ. Таван хошуу хэлбэртэй улаан сарнай цэцгийг одоо хүртэл тарьдаг. Энэ нь Их Британи болон АНУ-ын удирдагчдад эвгүй сэтгэгдэл төрүүлнэ хэмээн үзсэн тул тэд өөр өөр хаалгаар ордон руу ордог байжээ. Потсдамын уулзалтын үеэр Трумен эх орноосоо цөмийн зэвсэгтэй болсон тухай мэдээ авсан бөгөөд ааш нь эрс хувирсан гэдэг. Хэлэлцээрийн төгсгөлд И.Сталин Сицилиехофд ер бусын тансаг хүлээн авалт хийсэн тухай У.Черчилль гэрийнхэндээ захидал бичиж байжээ. Нийт 100 гаруй өрөөтэй энэ ордны зөвхөн гол хэсгийг л музей болгоод байна. Потсдамын уулзалт нь Европын улс орнуудын хувь заяаг шийдэхэд чухал үүрэг гүйцэтгэсэн юм. Тиймээс ч зарим орноос ирсэн зочид Постдамд улс орныг үгүй болгох гэрээ байгуулсан тул эсэргүүцлээ илэрхийлж үзэхгүй гэдгээ хэлдэг тухай тайлбарлагч ярьж байв. Постдамын бас нэгэн түүхэн дурсгалт газрын бол эзэн хаан VI-гийн Генри хүү II Фридрихийн гурван жил бариулсан тансаг ордон орно. Уран барилгын түүхийг харуулсан энэ ер бусын ордонд жуулчдын хөл тасардаггүй. Тансаг усан оргилуур, ордны өмнөх цэцэрлэг энэ бүхний зураг төслийг нь хаан II Фридрих өөрөө гаргаж мэргэжлийн хүн жаахан л зассан гэдэг. Тэрбээр намхан жижигхэн хүн байсан бөгөөд урлаг, уран сайхныг маш их сонирохдог, тухайн цаг үед амьдарч байсан нэртэй зохиолч, яруу найрагчидтай дотно нөхөрлөдөг байжээ. Энэ бүхнийг үзэхэд тэр үеийн Европын дээдчүүд үнэхээр тансаг амьдарч байсан нь өөрийн эрхгүй мэдрэгдэнэ. ХАМБУРГ Германы хотуудаас онцгойлон ялгардаг энэ хотод буухад л далайн үнэр үнэртэж байв. Хүмүүс нь хүртэл нэг л өөр. Учрыг нь лавлахад англосаксоны нөлөөний илэрэл нь энэ аж. Харамсалтай нь дэлхийн II дайны үед Хамбург хот юу ч үгүй нурсан гэнэ. Эртний уран барилгаас үлдсэн цөөхөн хэдэн байшингийн нэгэнд хотын захиргаа байрладаг. Энэ хотын дэг жаяг нь хүртэл өөрийн гэсэн онцлогтой. Гадаадын орнуудаас төрийн айлчлал хийж буй зочдыг хүрэлцэн ирэхэд нь хотын дарга нь захиргааныхаа байрны үүдэнд бус, хоёрдугаар давхарт албан тасалгаандаа хүлээж авдаг уламжлалтай. Хамбург хотын дарга Их Британийн хатан хааныг морилон ирэхэд нь гадаа үүдэнд угтаж авч нэг удаа ёс алдсан гэдэг. Харин маргааш нь хэвлэл мэдээллээр монголчуудын ярьдагаар төр төмбөгөр, ёс ёмбогор байх ёстой гэж баахан шүүмжлүүлсэн гэнэ. Амьдралын өртөгөөрөө Германд дээгүүр ордог энэ хот нь загасны захаараа алдартай. Өвлөөс бусад цагт өглөөний таван цагт нээгдэхэд нь саяхан далайгаас буусан загасчид цугларна. Зарж буй загасаа магтан байдгаараа орилолдож, сүүлдээ зарж буй бараагаар газар шидэн ёстой л нэг үнэгүй жүжиглэнэ. Далайн эргээс ердөө хоёрхон алхамын зайтай орших захын үнэр нь тэсэхийн аргагүй. Та энд ирсэн бол дөнгөж барьсан загас идэхгүй бол алдас болно хэмээн хамбургчууд ярьдаг. Хаа нэгэн тийшээ яаран хурдан хурдан алхлах хамбургчууд цаанаа л нэг ихэмсэг. Аливаа юм хоёр талтай байдаг. Энэ хотод хөгжлийг дагаад сөрөг зүйлүүд ч багагүй. Манайхны ярьдагаар улаан дэнлүүний гудамжаараа Хамбург хот алдартай. Хамгийн гол нь хар тамхи борлуулалт, гэмт хэргээрээ Германд толгой цохидог хот. Хамбургийнханд сонгууль тийм ч сонин биш байгаа бололтой. Сонгууль өнгөрч амьдрал урьдынх шигээ үргэлжилнэ. Сонгууль Германы ард түмнээс илүү улс төрчдөд нь чухал байсан байх. Гэвч үр дүн нь өнөөдрийг хүртэл тодорхойгүй байна. 
Ю.Дэлгэрмаа
