Эх орон орон сууц

Зүгээр нэг дунд гарын түшмэл цалингаараа сайхан амьдраад яах ийхийн зуургүй тэвээрч удалгүй "Ланд" уначихсан ландайж яваа жишээг хайх хэрэг байна уу? . Тухайлбал гааль, цагдаа, бүх шатны Засаг дарга нар яаж ч мачийгаад сардаа сая гаргаж авсан цалингийн зэс байхгүй.
"ТҮЦ"-ний хүнээс хамаагүй бага орлоготой атлаа яаж чадаж байна аа. Монголд гурван хүн тутмын нэг нь нэг иймэрхүү. Дор хаяж 40000 хүн ийн "цалингаараа" амьдарч явна цаана чинь. Тэгвэл бусад нь яагаад болдоггүй юм. Хуучин социализмын үед бол хуугаараа ядуу байсан. Барьцах хүн олддоггүй байв. Одоо нэг бол төрийн албан хаагчдаас үлгэр жишээ авах, эсвэл тэдгээр дарга нартай барьцалдах хоёр зам дээр үй олон хүмүүс ирцгээжээ. Шинэ айл өрхүүдийн үр хүүхдүүд нэг хоёроос үл хэтрэхээр цомхон, олон хүн ганц бие амьдарч байгаа энэ цаг үед амьдрал улам доройтох хувийн шалтгаан байхгүй. "Монсоникийн" гэдгээрээ олонд танил болсон "Цалингаараа амьдарна" хөдөлгөөний тэргүүн Т.Баярхүү доктор яг энэ сэдвээр нийт хүмүүст ойлгогдохоор сонсгож, уншиж өгөв. Бүгд л Баярхүүг сонссон байна лээ. Их олон хүний дургүйг хүргэжээ. Засаг төр солигдохыг анаж байгаа,танил нь дарга болохыг хүлээж байгаа, нийгэм хямрах далимаар хийх хулгайгаа товлочихсон хэсэг бүлэг бий. Тэдний хувьд хүн харахад цалингаараа амьдраад дээшээ тэнгэр хараад хэвтэж байхад нь сул олж өвөрт өөрөө ороод ирэх боломжтой. Ийм боломжид нь Т.Баярхүү гай болж мэдэх нь. Энд тэндгүй цалингаараа амьдарна гээд орлилдоод унавал дөрвөн аргын тооноос илүү гарч сэтгэж үзээгүй "ня-бо",эдийн засагч нарын ханш унаж, хурган дарга нарын үгийг тоох хүн олдохоо болино. Сонгууль дөхөхөөр ам руу нь гурил будаахнаар молигодоод санал, эрх мэдэл салгачихдаг улиг мэх явуургүй болох нь. Ер нь л юм юм болно доо. Харин жирийн иргэд үүнд эргэлзэж "За байз. Нээрэн цалингаараа хоёр өрөө байртай болчихно гэж үү дээ" гэлцэнэ. "Хаан эзэнгүйгээр яаж Зөвлөлт засгийг байгуулах юм бэ? ..."гэдэг шиг үе үеийнхэнд шинэ санаа болгон эргэлзээг тээж ирдэг нь жам юм аа. Байгаль дээрх амьтны амьдралыг харжээ байхад бас сонин ш тээ. Тарвага өөртөө тохирсон их олон "өрөө байртай". Минж бүр гоё хаустай. Уран шувууны ба зөгийний үүрнүүд тэр чигээрээ урлагын бүтээлүүд. Амьд амьтан бүр өөртөө зөв, яг хийсэн ясан гэрүүдтэй. Сонирхолтой нь тэд "цалингаараа" буюу өөрсдийн хүч чадлаараа энэ бүгдийг бий болгож амьдардаг. Амьтдын дунд зааж тушаадаг улс төрч, эдийн засагч амьтан байхгүй. Гэтэл ухаант хүний нийгэмд дамаа Монгол оронд хичнээн олон хүн айлын хажуу өрөөнд толгой хорогдон амьдрана вэ? . Ажил байхгүй. Мөнгө байхгүй. Тогтвор суурьшилгүй. Уг нь тун цөөхүүлхэнээ атлаа хэдхэн нь азаргалаад бусдыгаа дарамтлах тогтолцоог бий болгочихсон байна. Ажил байхгүй биш.Ажил хийдэг хүрз эрхийг нь хураагаад авчихаж.Цагддаг, тушаадаг шал дэмий давхрагуудыг өөгшүүлэн нийгмийг тэр аяар нь алхайлган завшигч нарын хэмжээ даацыг хэтрүүлжээ. Тэрнээс биш Монголд байшин барих элс, чулуу, ус, мод бараг үнэгүй хэвтэж байна. Газар хайх зовлонгүй ганц орон нь эрх биш манайх байлгүй дээ. 30 сая төгрөгийн үнэтэй байрны жинхэнэ өртөг хэд байдаг бол. Лав л миний мэдэхийн ийм орон сууц аймгийн төвд 15-аас дээш гарахгүй. Суманд очихоор нэг саяар зарагдвал их юм. 30 сая төгрөг хаяж барьчихаад нэг сая төгрөгөөр арилждаггүй байлгүй дээ. Зах зээл гээч юм маань нэг иймэрхүү. Энэ бүх үнэ өртөгийг төрөөс тэг, ингэ гэвэл бүр утгаа алддаг. Харин барилга орон сууц барьдаг компаниудыг боломжит бүх хөнгөлөлтийг төрөөс үзүүлж хариуд нь олон түмэндээ тэрэн шигээ хямд зараарай гэсэн гэрээ хийх нь сайн засаглалын шинжээ. Энэ нь Т.Баярхүүгийн хэлээд байгаа санааны тал нь бүтэж буй хэрэг. Манай төр иргэддээ яагаад итгэдэггүй юм. Нэг үеэ бодвол сан хөмрөг арвижсан. Гадаад өр төлбөрийг дор нь төлчихөөд гишүүд болгон 250 сая төгрөг зарцуулах боломжтой болчихож. Иргэддээ итгээд орон сууц өгч чадахгүй ийм хулчгар улс оронд цаашид амьдрах шаардлага байна уу, үгүй юу. Ард түмэн хэрэггүй бол Америк руу цөмөөрөө алга болцгооё.Ердөө хоёрхон сая энэ ард түмэнд хаана ч очсон шингэхгүйн зовлон алга.Ямар тэрбум Хятад нүүж яваа биш. Ер нь хүмүүс эх орондоо шудрага бус явдлаас залхаж гадагшаа явж байна. Солонгос орж аяга тавга угаах хоббиндоо яваагүй. Манай байгууллагууд цалингаа тавихгүй, нэмэхгүй, улам чангалдаг. Бүр сар жилээр нь хөлсгүй ажиллуулж монждог газар олон бий. Гэтэл хүн болгон бусадтай адилхан орон байртай, үр хүүхэд нь сургууль соёлтой сайн хүн болгохыг мөрөөддөг. Зүй ёсны уг мөрөөдлийг нь ихэнхи орон эхлээд хангаж өгдөг болчихжээ. Өнөөдөр монголчууд байрны мөнгө олохын тулд эрүүл мэндээ золиослон Солонгос руу явцгааж байна. Жирийн нэг багш эмэгтэйд "За чи яг ийм ийм ажил хий. Тэгээд 15 жилийн дараа гэхэд энэ байрны үнэ төлөгдөж дуусна... " гэдэг ийм арга замыг төр өөрөө олж өгөх гэж оршдог. Тэгж чадахгүй төр бол Монголын төр биш. Чингэсийнх бүр ч биш. Чадахгүй хэвтэж дарга болох, босс болох донтой хүн яасан ч олон юм бэ дээ. Тэднээс болж энэ олон мөрөөрөө яваа хүмүүс зохиомол ядууралд ороод байгаа. Байр авах хэмжээний цалин нэмэгдэх өчнөөн арга сэтгээ бий. Америк дахь бага боловсролтой нэгэн мексик эр гуанзныхаа зөөгчийг сард 2000 ногооноор цалинжуулаад аж ахуйгаа дампууруулалгүй аваад явчихаж чадаад л байгаа юм даа. Төр иргэддээ зээл өгөөд үл хөдлөх хөрөнгөн дээр суулгачихвал хэн дулаан байрнаасаа гарахыг хүсэх юм. Хүмүүс ан хийхээ болино. Шударга ажиллаж өөрийнхөө чадамжийг нээнэ. Бүр илүү ажиллаж, архи уухгүй болцгооно. Нийгэмд шударга бус явдлыг өөгшүүлсэнээр эцэстээ тултлаа ан хийцгээдэг болов. ХЗХ байгуулж луйвардана. Томчуул нь нисдэг тэрэг унан үнэг агнаж явна. Ядуус нь бункер руу өнгийж дэл сул хог сорчилно. Энэ бүх олзнууд нь бидний сэтгэлгээг улам ядууруулж тархийг завтай болгожээ. Энэ шар толгойнууд чинь бөөн мөнгө гэж Т.Баярхүү голд ортол хэлээд байгаа юм л даа. Энэ хорвоогийн зургаан тэрбум хүн бүгдээрээ цалингаараа амьдардаг. Оюун ухааны өндөр потенциалтай, өчнөөн төчнөөн алт эрнэдэстэй монгол орон цалингаараа бус авлигаар амьдардаг болчихож. Хүний нөөц, хүн гэдэг баялгийг тоохгүй байна. Харин ч ад үзээд байгаа юм биш үү биднийгээ. "Өө бас цалин авдаг юм уу..." гэж тавлаж суугаа бүх шатны дарга мяндагтангуудтай улс даяар бүх нийтээрээ барьц. Яасан их цалингаараа гурван давхар хаус барьчихдаг овоо муу гарууд вэ? Бүр шарандаа зөвхөн цалингаараа нэг жилийн дотор орон байртай болцгооё. Гэхдээ хүний юмыг булаахгүйгээр. 
Ж.Гангаа
