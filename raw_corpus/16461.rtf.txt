№184 (16461)           
1986 оны наймдугаар сарын 2.
Хөдөө аж ахуйн нэгдлийн гишүүн

Хөдөө аж ахуйн нэгдлийн гишүүн нь өөрийн нэгдлийн бүрэн эрхт эзэн нь учир нийгмийн аж ахуйг эрхлэн хөтлөх хэрэгт ямагт идэвхтэй оролцож, өндөр ухамсар, өөриймсөг сэтгэлээр хөдөлмөрлөж, бүхий л зүтгэл чармайлтаа үнэнч шударгаар зориулах үүрэгтэй. Нэгдлийн гишүүн хүний өөрийгөө батлах, ажил үйлс, авьяас билиг, зан суртахууны чанараа нээн илчлэх, хамт олны хүндэтгэлийг хүлээх гол үзүүлэлт нь дүрэмд заасан үүргийн биелэлт мөн. 

Нэгдэлчний нэгдлийн үйл ажиллагаанд оролцох идэвх өндөр, оруулж байгаа бүтээлч хувь нэмэр хэдийчинээ арвин байвал тухайн нэгдлийн хөгжил цэцэглэлтэд төдийгүй эх орны социалист бүтээн байгуулалтад сайхан нөлөө үзүүлнэ. Ингэхлээр нэгдлийн гишүүн хүнд биеэ нөөх, сүүлдэж хоцрох, дундуурхан ажиллах эрх байхгүй бөгөөд ололт амжилтаа дөвийлгөж, алгуурлан тайвшралгүйгээр ямагт шинэ дээд амжилтын төлөө тэмцэх учиртай. 

Хөдөө аж ахуйн хоршооллын секторын хэмжээгээр БНМАУ-ын хөдөлмөрийн баатар, гавьяат нэгдэлчин, улс, аймаг, сумын аварга цолтон гучин дөрвөн мянга гаруйд хүрсэн нь нэгдлийн үйлдвэрлэлд ажиллагчдын гуч гаруй хувийг эзэлж байна. Энэчлэн нэгдлийн хамт олны өмнө хүлээсэн үүрэг, эрхэлсэн ажилдаа жинхэнэ эзний ёсоор ханддаг хөдөө аж ахуйн нэгдлийн гишүүн, малчин, тариаланчдын ариун цагаан хөдөлмөрийн үр шимээр мал сүрэг өсөн арвижиж, мах, сүү, ноос, ноолуур, арьс шир, талх, тариа, төмс, хүнсний ногооны үйлдвэрлэл нэмэгдэж байгаа билээ. 

Манай хоршоолсон хамт олны өмнө одоо МАХН-ын XIX их хурлаас хөдөө аж ахуйн талаар дэвшүүлсэн бодлого, зорилтыг ханган биелүүлэх хариуцлагатай үүрэг тавигдаж байна. Тус их хурал хөдөө аж ахуйн нэгдлийн нийгмийн аж ахуйн тогтвортой өсөлтийг хангах эрхэм хүндтэй үүргийг манан орны нэгдэлчдэд ногдуулсан билээ. Нэгдлийн нийгмийн аж ахуйн тогтвортой өсөлт нь хөдөө аж ахуйн нэгдэл бүрийн оршин тогтох, цэцэглэн хөгжих, өргөтгөсөн нөхөн үйлдвэрлэл тууштай явуулах үндэс мөн. 

Хөдөө аж ахуйн нэгдлүүдийн үйлдвэрлэлийн гол салбар нь мал аж ахуй мөн. Нэгдлийн нэг суурийн ажил доголдож, малчид нь гишүүнийхээ үүргийг дутуу биелүүлэн, малын зүй бус хорогдол гаргаж. бүтээгдэхүүнийг гүйцэд ашиглаагүй байлаа гэхэд сүргийн нөхөн үйлдвэрлэлийг саатуулах, мал аж ахуйн төрөл бүрийн бүтээгдэхүүний төлөвлөгөөг таслах давхар давхар хохиролд хүргэдэг. Энэ нь нэгдлийн гишүүн бүр зөвхөн жирийн малчны түвшингээр биш хөдөлмөрийн баатар, аваргуудын үзүүлэлтээр өөрийн ажил үүргийн биелэлтийг байнга хэмжин цэгнэж, тэдэнтэй эн зэрэгцэх, урагшлан түрүүлэх өндөр зорилтыг өмнөө тавих, өөртөө байгаа ашиглагдаагүй асар их нөөцийг дайчлахыг шаардаж байгаа юм. Өнгөрсөн оны дүнгээр хөдөө аж ахуйн нэгдлийн гиШүүдийн Дөчөөд хувь нь тухайн оны үйлдвэрлэлийн даалгаврын ямар нэг үзүүлэлтийг биелүүлсэнгүй. Дээрх баримт хөдөө аж ахуйн нэгдлийн гишүүн бүр хамт олон болон нэгдлийн зөвлөлийн өмнө жинхэнэ ёсоор хүлээх гүйцэтгэгч сахилга хангалтгүй байсны жишээ мөн. 

Нэгдлийн гишүүн бүрийн ажлын үр дүнг сайчуудын түвшинд хүргэхэд хөдөө аж ахуйн нэгдлийн бүх шатны зөвлөлийн үйл ажиллагаа бүрэн чиглэх хэрэгтэй. Мөдхөн хуралдах нэгдлийн зөвлөлийн тайлан сонгуулийн болон бага хурлуудын анхаарал эдгээр чухал асуудалд чиглэвэл зохино. 

Нэгдлийн гишүүний үүргийн биелэлтэд нэгдэл, бригадын зөвлөл, тэргүүлэгчид, хянан байцаах комиссоос эрх, үүргийнхээ ёсоор тавих хяналт шалгалтыг чанаржуулах, оновчтой болгох хэрэгтэй байна. Гишүүн бүртэйгээ ажлын талбарт уулзан учирч, илэн далангүй ярилцан, санаа сэтгэлийн нь гүнд нэвтрэн орж, тэдний шинэ сайхан бодол санаа тэргүүний үүсгэл санаачилгыг шуурхай дэмжин, заавал үр дүнд хүргэж байх нь тун чухал юм. Энэ бол нэгдлийн гишүүний хөдөлмөрлөх урам зоригийг нэмдэг хамгийн үнэтэй урамшуулал байдаг. Гэтэл нэгдэлчдийн санаа бодол, санаачилга, эрэлт хүсэлт, шүүмжлэлд хайнга хандах явдал байна. Нэгдлийн төрөл бүрийн хурал, зөвлөлгөөн дээр жинхэнэ ажил эрхэлсэн малчин гишүүдээр үг хэлүүлэх, тэдний санал шүүмжлэлийг чөлөөтэй гаргуулахад элдэв хязгаар тавих, шүүмжлэл, саналыг бүрэн зөв тэмдэглэн авч, мөрөөр нь тодорхой ажил зохиож эргэж тэмдэглэхгүй дарагдуулдаг явдал байгааг арилгах хэрэгтэй юм. 

Нэгдлийн гишүүний ажил, амьдралын бүх асуудал, тэдгээрийн хамт олны хүрээнд, нэгдлийн зөвлөл, тэргүүлэгчдийн хэмжээнд бүрэн төгс шийдвэрлэгдэж байх учиртай. Зарчмын энэ шаардлага хангалтгүй, биелэгдэж байна. Үүнээс болж нэгдлийн зөвлөл, дарга, тэргүүлэгчдийн үйл ажиллагаатай холбогдсон зарим асуудлаар нэгдлийн гишүүдээс удирдах болон төв байгууллагад хандах явдал удаа дараа гарч байгаад нэгдлийн зөвлөлүүд дүгнэлт хийж, тодорхой арга хэмжээ авах нь чухал юм. 

Хөдөл аж ахуйн нэгдлийн бүх шатны зөвлөлийн тайлан сонгуулийн хурал болох хугацаа өдөр хоногоор ойртож байна. Эдгээр хурлыг ажил хэрэгчээр хийж, дутагдал хоцрогдлыг арилгах өргөн шүүмжлэл, өөрийн шүүмжлэл өрнүүлэхийг нэгдлийн гишүүн, хөдөлмөрийн хамт олон бүр онцгой анхаарах шаардлагатай. Ялангуяа мал аж ахуйн үйлдвэрлэлийн хоцрогдлыг арилгах, бүтээгдэхүүний чанарыг сайжруулах, үйлдвэрлэлийн тогтвортой өсөлтийг хангах, үр ашгийг дээшлүүлэх, арвич, хямгач ажиллагааг нэвтрүүлэхэд гишүүн бүрийн оролцоог өргөтгөх, тэдгээрийн санаачилга хөдөлгөөнийг өрнүүлэхэд чиглүүлэх хэрэгтэй. Одоогийн нэгдлүүд мал аж ахуйн зэрэгцээ үйлдвэрлэлийн олон салбартай учир тэр бүхэнд нэгдлийн гишүүн эзэн хүний шууд оролцоо, гүйцэтгэх үүрэг их юм. 

Нэгдэлчдийн их хурлаа угтаж зохиох олон талт ажил нь гишүүн бүр эрх үүргийнхээ нэгдлийг хангаж, ажил, арга барилын дутагдалтай талыг соргог таньж, түүнийг арилгах, шинэчлэн сайжруулахын төлөө зориг самбаатай ажилладаг, сайны зүг ямагт дайчин эргэлт хийдэг байх тийм чанарын хүн бүрт төлөвшүүлэхээс эхлэх ёстой. 

