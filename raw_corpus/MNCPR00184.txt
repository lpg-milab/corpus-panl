Энтеровирусын хөнгөн хэлбэрийг гэрээр эмчилж болно

Хятад улсад гараад байгаа "Энтеровирус -71" -гээр өвдсөн хүүхдийн тоо манай улсад эрс нэмэгдэж байгаа. Өдөрт дунджаар 100 хүүхэд нэмж халдварлаж байна. Эмнэлгийн байгууллага ачаалал нэмэгдэж байгаа.
Тиймээс хөнгөн хэлбэрээр өвдсөн хүүхдийг гэрээр эмчилж байна. Энэхүү гар хөл, амны өвчнөөс хэрхэн урьдчилан сэргийлж, цаашлаад гэрээр яаж эмчлэх талаар Эрүүл мэндийн хөгжлийн үндэсний төвийн мэргэжилтэн В.Гармаагаас тодрууллаа. -Гар хөл амны өвчний тархалт улам ихсээд байгаа. Уг өвчнөөс яаж сэргийлэх вэ? -Агаар дусал, ахуйн хавьтлын замаар буюу халдвартай хүний хамар хоолойн шүүрэл, шүлс, нус өтгөнөөр бохирлогдсон эд зүйлсээс шууд дамжина. Мөн хүнээс хүнд дамжин халдварлагдаг. Тиймээс зөвхөн өвчин гарсан орчинд хорио тавиад энэ өвчний дэгдэлтийг багасгаж чадахгүй. Нөгөө талаар нийт тохиолдлын 50-80 хувьд нь шинж тэмдэг илрэхгүй байгаа нь хүндрэл учруулж байна. Өөрөөр хэлбэл, гаднаас нь хараад өвчтэй хүн гэж мэдэгдэхгүй байна. Мөн энтеровирусийн өөр хэв шинжээр нь халдвар авсан тохиолдолд уг өвчнөөр дахин өвдөх магадлалтай байдаг. Тиймээс энэ өвчнийг устгая гэвэл хүн бүр л урьдчилан сэргийлэх арга хэмээг авах шаардлагатай байна. Өөрөөр хэлбэл, гараа тогтмол савандаж угаах хэрэгтэй. Ялангуяа бие зассаны дараа, хүүхдээ хуурайлсны дараа, ханиаж найтаасан тохиолдолд тогтмол гараа угаах ёстой. Өрөө тасалгаагаа чийгшүүлэх, агааржуулах, өдөр бүр чийгтэй цэвэрлэгээ хийх тэр дундаа хүүхдийн тоглоомыг байнга цэвэрлэх шаардлагатай. Мөн эрүүл ахуйн баталгаатай ундны ус хэрэглэх шаардлагатай юм. Хэрвээ хүн бүр ингэж чадвал энэ өвчийг устгаж чадна. -Эмнэлгийн байгууллагууд ачааллаа даахгүй байгаа юм байна. Тиймээс хөнгөн өвдсөн хүүхдийг гэрээр эмчилж байгаа гэсэн. Гэрээр хэрхэн эмчлэх вэ? - Ихэнх нь дөрвөөс доош насны хүүхдүүд зонхилон өвдөж байна. Гол шинж тэмдэг нь өгзгөн дээр цэврүүт тууралт, амны салстад шархалсан тууралт байдлаар илэрнэ. Энэ шинж тэмдэг илэрч байвал хөнгөн гэсэн үг. Харин биеийн халуун 38 хэмээс ихсэх, тууралт нэмэгдэж шархалж идээлэх, Мөн бөөлжих, толгой өвдөх гар хөл сулрах хөөстэй ягаан цэр гарах, дээшээ гөлрөх, татах зэрэг шинж тэмдэг илэрвэл Халдварт өвчин судлалын үндэсний төвийн 100 тоот утсанд яаралтай хандах хэрэгтэй. Хөнгөн хэлбэрийг гэрээр эмчлэхдээ өвдсөн хүүхдийг 14 хоног гэрт нь тусгаарлаж, аль болох гэртээ хүн оруулахгүй байвал зохино. Биеийн халууныг нь тогтмол хэмжиж байна. Дулаан хувцаслан амин дэмээр баялаг, илчлэг сайтай хоол хүнс, чацаргана, аньс, зөгийн бал, халуун сүү, аарц, өгч байх шаардлагатай. Мөн витамин С-г уусмал, шахмалаар өгнө. Хамгийн гол нь өвдсөн хүүхдийн ялгадсаар бохирдсон орчныг ариутгалын бодисоор арчиж ариутгана. Нэг литр усанд 10 ширхэг шахмал хлормин хийж найруулна. Мөн агаар салхи сайн оруулж, 15 минутаар өдөрт хоёр цаг тутам агаар сэлгэж байх шаардлагатай. 
Х.Цэнд-Аюуш
