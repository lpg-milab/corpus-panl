№32 (16622)
1987оны хоёрдугаар сарын 6,
Нийт Азийн эрх ашиг

МАХН-ын XIX их хурал дэлхий дахины, тухайлбал Ази, Номхон далайн олон улсын байдалд буурьтай дүн шинжилгээ хийж, бүс нутагт энх тайван, аюулгүй байдлыг бэхжүүлэх, хамтын ажиллагааг хөгжүүлэх үйлсэд бүхий л аргаар тус дөхөм үзүүлэх нь манай нам, төрийн гадаад бодлогын үйл ажиллагааны нэн чухал чиглэл гэдгийг дахин нотолж, цаашдын тодорхой зорилтуудыг дэвшүүлсэн билээ. << Ази тивд харилцан ойлгох, сайн хөрш байх, хамтран ажиллах, улс төрийн өргөн яриа хэлэлцээ хийх, маргаантай асуудлыг эв зүйгээр шийдвэрлэх, түгшүүртэй байдлын голомтыг арилгах замаар л бат бэх, найдвартай энх тайван байдал тогтоож болно >> гэж нөхөр Ж. Батмөнх Намын Төв Хорооны II бүгд хурал дээр хэлсэн байна. Нийт Азийн эрх ашгийг хамтын хүч, чармайлтаар хамгаалж, харилцан ойлголцох уур амьсгалыг бүрдүүлэхэд Азийн улс орны байр суурь, гүйцэтгэх үүрэг өсч, олон улсын харилцаанд болон дэлхий нийтийн байдал, түүний хөгжлийн төлөвийг тодорхойлоход улам бүр нөлөөтэй болж байна. Гэтэл империалист бүлгийнхэн Ази, Номхон далайн бүс нутагт бүрэлдэн тогтсон хүчний харьцааг өөртөө ашигтайгаар өөрчлөх, бүс нутгийг социализм, үндэсний эрх чөлөөний эсрэг түрэмгийллийн талбар болгон хувиргахаар эрмэлзэж, улс хоорондын байдлыг ноцтой хурцатгаж байна. 

Бүс нутгийн хурцадмал байдлыг намжаах, энд олон улсын аюулгүй байдлын бүх талыг хамарсан систем тогтоох үүднээс ЗХУ, Азийн социалист орнууд энх тайванч гадаад бодлого, зарчимч чиг шугамаа хүчээр түрээ барих империалист бодлогын эсрэг сөргүүлэн, цөмийн эрин үеийн шаардлагад нийцсэн шинэ сэтгэлгээ, идэвхтэй үйл ажиллагаа явуулж байна. Бүс нутагт социализмын байр суурийг батжуулах, социалист орнуудын эв нэгдлийг бэхжүүлэх. тэдэнтэй гадаад улс төрийн бодлогоо нягт уялдуулан хоёр болон олон талын үндсэн дээр төрөл бүрийн шугамаар идэвхтэй хамтран ажиллахыг манай нам онцгой чухал үзэж байна. 

БНМАУ-ын засгийн газрын хүсэлтээр манай улсад түр байрлаж байгаа зөвлөлтийн цэргийн тодорхой хэсгийг гаргахаар хоёр тал саяхан тохиролцож шийдвэрлэсэн нь Ази тивийн улс орон, ард түмнүүдийн харилцан ойлгох, итгэлцэх, сайн хөршийн харилцаа, хамтын ажиллагааг бэхжүүлэхэд чиглэсэн бодит алхам мөн. Ази, Номхон далайг хамтын хүч чармайлтаар энх тайван, эрх тэгш хамтын ажиллагааны бүс болгох талаар ЗХУКН, Зөвлөлт засгийн газрын явуулж байгаа бодлогыг дэмжиж, түүнийг хэрэгжүүлэхэд хувь нэмрээ оруулахыг манай улс интернационалч үүргээ гэж үзэж байна. ЗХУКНын Төв Хорооны ерөнхий нарийн бичгийн дарга М. С. Горбачевын Владивосток хотноо дэвшүүлсэн өргөн хүрээтэй, оновчтой санал, санаачилгууд, тэргчлэн Зөвлөлт, Энэтхэгийн Делийн тунхаглалыг манай нам, ард түмэн халуунаар сайшаасан бөгөөд Ази болон дэлхий дахиныг хүчирхийлэлгүй, цөмийн зэвсэггүй болгоход өндөр ач холбогдолтой гэж үзэж байгаа билээ. 

Саяхан БНМАУ-ын Гадаад явдлын Яамны сайд М.Дүгэрсүрэнгийн ЗХУ-д хийсэн албан ёсны айлчлал, яриа хэлэлцээ нь Ази болон дэлхий нийтийн байдлыг эрүүлжүүлэхийн төлөө манай хоёр улс цаашид ч нягт хамтран ажиллах шийдвэр төгс байгааг дахин нотоллоо. 

Шинэ амьдралыг цогцлон байгуулж, энх тайван, социализмын үйл хэргийг тууштай хамгаалж байгаа Азийн социалист бусад орны нам, ард түмэнтэй ах дүүгийн найрамдалт харилцаа, хамтын ажиллагаагаа эрчимжүүлэхийг манай нам, засгийн газар байнга эрмэлзэж, улмаар Солонгосын хойг, Зүүн өмнөд Азийн түгшүүртэй байдлыг намжаах талаар эдгээр орны тавьж байгаа хүч чармайлтыг дэмжиж, олон улсын аюулгүй байдлыг бэхжүүлэх үйлсийн бүрэлдэхүүн хэсэг гэж үздэг юм. Афганистанд үндэсний эзлэрэл тогтоох талаар АААН, БНААфгУ-ын засгийн газрын хэрэгжүүлж байгаа чиг шугамыг монголын ард түмэн талархан дэмжиж байна. 

Ази тивд дайны эсрэг хөдөлгөөнийг өргөтгөн идэвхжүүлэх, тус тивийн улам өргөн олныг түүнд татан оролцуулах шаардлагад Ази, Номхон далайн орнуудын улс төр, олон нийтийн хамгийн өргөн давхаргын төлөөлөгчдийг оролцуулсан чуулга уулзалт хийх манай санал бүрэн дүүрэн тохирч байгаа юм. Түүнийг ажил хэрэг болгоход тус дөхөм үзүүлэх зорилгоор манай нам, төр, олон нийтийн байгууллагуудын чармайлт идэвхжиж, БНМАУ-ын Парламентын бүлгэмийн төлөөлөгчид Азийн хэд хэдэн оронд айлчилж санал солилцсоноос гадна Улаанбаатар хотноо болсон ААЭСНБ-ын тэргүүлэгчдийн хурал энхийг эрхэмлэгч хүчний нийт Азийн чуулга уулзалт хийх саналыг бүрэн дэмжсэн бөгөөд монголын оюутан залуучууд бүс нутгийнхаа үе чацуутнуудыг оролцуулсан олон улсын томоохон арга хэмжээ зохиохоор бэлтгэж байна. 

МАХН-ын санаачилж Улаанбаатар хотноо хийлгэх Ази, Номхон далайн орнуудын коммунист, ажилчны ах дүү намуудын төлөөлөгчдийн зөвлөлдөх уулзалтыг энхийн төлөө ариун тэмцлийн тэргүүн эгнээнд явдаг ах дүү намуудын эв нэгдлийг бэхжүүлэх, хамтын ажиллагааг хөгжүүлэхэд сайн нөлөө үзүүлж бүс нутгийн коммунист, ажилчны хөдөлгөөнд чухал үйл явдал болно гэдэг итгэлээр зохион байгуулж, бүс нутгийн энх тайван, хамтын ажиллагааны тулгамдсан асуудлуудаар санал солилцохын тулд бэлтгэж байна. 

Манай улс Ази, Номхон далайн улс хоорондын харилцаанд хүч үл хэрэглэх зарчмыг бататган хангах механизм бий болгох тухай саналаа нийт Азийн буюу бүс районы аюулгүй байдлыг хангах талаар бусад улсын дэвшүүлсэн оновчтой санал, санаачилгатай уялдуулан урагшлуулах үүднээс уйгагүй чармайлт гаргаж урт удаан хугацааны энэхүү зорилтыг хэрэгжүүлэхэд юуны урьд түүний үзэл санааг өргөн сурталчилж улмаар бодит зүйл болгох, үүний тулд уян хатан олон талт үйл ажиллагаа зүй ёсоор шаардагдана гэж үзэж байна. Манай нам, улс, олон нийтийн байгууллагууд идэвх санаачилгаа дээшлүүлж шинийг эрэлхийлсэн бүтээлч хандлага гаргаж, чиглэсэн зорилготой, нягт уялдаатай, холч, зоримог алхмууд хийж, тууштай үйл ажиллагаа өрнүүлж, нам, төрийнхөө гадаад бодлого, ялангуяа Азийн асуудлаар дэвшүүлсэн санал, санаачилгыг хэрэгжүүлэхэд тодорхой хувь нэмэр оруулах ёстой. 

