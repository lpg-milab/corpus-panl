"Эрс шинэчлэл" хөдөлгөөн төрийн үйлчилгээ ил тод бус байгааг сануулжээ

Мэндлээд удаагүй байгаа "Эрс шинэчлэл" хөдөлгөөн нийгмийн өмнө бухимдал болоод байгаа хүнд суртлын асуудлаар 15 мянган хүний дунд саяхан судалгаа явуулжээ. 
Үүгээр төрийн байгууллагуудын үйлчилгээнд хүнд суртал газар аваад байгаа нь төрийн үйлчилгээний хүртээмж сул, мэдээлэл ил тод бус, журам заавар тодорхойгүй, иргэдтэй харилцах харилцаа хойрго, төрийн албан хаагчдын ёс зүйн хэм хэмжээ алдагдсан зэрэг шалтгаантай холбоотой байгааг илрүүлжээ. Тиймээс хөдөлгөөний зүгээс төрийн байгууллагуудад үйлчилгээний самбар гаргахыг зөвлөж үүндээ албан хаагчид ямар ажил үүрэг хариуцаж байгааг иргэдийг хүлээн авах цагийн хуваарийн хамт тодорхой бичих, зөвшөөрөл, лиценз олгоход шаардлагатай бичиг, баримтын жагсаалтыг тавих, шаардлагатай захирамж, тогтоолыг нийтэд нээлттэй танилцуулж байх хэрэгтэй байна гэжээ. Мөн иргэдээс өргөдөл, хүсэлт гаргах маягтуудыг гаргаж түүнд хариу өгч шийдвэрлэснээ цаг тухайд нь мэдэгдэж байхыг сануулжээ. "Эрс шинэчлэл" хөдөлгөөн дээрх санамж, зөвлөмжөө нийслэл, дүүргийн Засаг даргын Тамгын газарт өргөн барьж үүний дагуу ямар ажил зохиож байгаа талаархи хариуг тав хоногийн дотор ирүүлэхийг хүсчээ. 
Б.Билгүүн

