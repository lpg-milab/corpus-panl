№73 (16350)           
1986 оны гуравдугаар сарын 26.
НИЙГМИЙН ИДЭВХ

БНМАУ-ын эдийн засаг, нийгмийг 1986 - 1980 онд хөгжүүлэх Үндсэн чиглэлийн төсөлд тус орныг социалист бүтээн байгуулалтын шинэ өндөрлөгт хүргэх өргөн цар хүрээтэй, томоохон зорилтыг дэвшүүлэн тавилаа. Нийтийн амьдралын бүх талыг хамарсан цогцолбор зорилтыг хэрэгжүүлэхэд хөрөнгө мөнгө, эд материалаас урьдаар хөдөлмөрчдийн улс төр, хөдөлмөрийн идэвх санаачилга шийдвэрлэх үүрэгтэй юм. Хөдөлмөрчдийн нийгмийн идэвх өндөр байгаа тийм нөхцөлд ямар ч том зорилтыг нэр төртэй хэрэгжүүлж чадна. Манай тэргүүний хүмүүс таван жилд арав, түүнээс илүү жилийн ажил хийж, нийгмийн идэвхээр бусдад үлгэр жишээ үзүүлж байна. 

Одоо манайд гурван таван жилийн гавшгайч 5300 гаруй байгаагийн дотор 22 жил зургаан сарын ажил хийсэн 450, гучаас дээш жилийн ажил хийсэн 68, дөчөөс дээш жилийн ажил хийсэн 10 хүн байна. Эдгээрийн дотор 30 - 50 гаруй жилийн ажил хийсэн Улаанбаатар хотын махконсервын комбинатын ажилчин Г. Халтархүү, арьс ширний үйлдвэрийн нэгдлийн шевроны үйлдвэрийн ажилчин Р. Чимэддорж, Увс аймгийн тээврийг удирдах газрын жолооч Б. Банди, Говь-Алтай аймгийн нийтийн аж ахуй, үйлчилгээний газрын эсгүүрчин Г. Жавзмаа, Өвөрхангай аймгийн Хархорины сангийн аж ахуйн тракторч, комбайнч Ц. Мөнхдаш, Сэлэнгэ аймгийн << Найрамдал >> сангийн аж ахуйн тракторч - комбайнч Ц. Сүрэн зэрэг тэргүүний хүмүүс олон байна. 

Манай хөдөлмөрчдийн нийгмийн өндөр идэвхийг гэрчлэн харуулсан ийм сайхан тоон үзүүлэлт бид бүхнийг тайвшруулах ёсгүйгээр барахгүй нийт хүн амтай харьцуулахад бас ч тийм түгээмэл үзүүлэлт гэхэд учир дутагдалтай юм. Төлөвлөгөө тасарсан, ажил цалгардсан, үзүүлэлт буурсан, нөөц ашиглагдаагүй, хэмнэлт гараагүй, төслийн хүч чадалд хүрээгүй, бүтээгдэхүүний чанар дээшлээгүй гэсэн үгсийг бид цөмөөрөө мэднэ. Ийм үгсийн цаана хүмүүсийн нийгмийн идэвх ямар байгааг харуулах тодорхой ойлголт агуулагдаж байна. Хэрвээ хамт олон бүр хоцрогчгүй байсансан бол өнгөрсөн таван жилд олон арван байгууллага, аж ахуйн газар төлөвлөгөө тасалсан жагсаалтад орохгүйгээр барахгүй, манай нийтийн ололт амжилт улам ч ахиухан байхсан билээ. Хэрвээ хүн бүрийн идэвх, санаачилга жигд сайжирч чадсансан бол хөдөө аж ахуй, аж үйлдвэрийн салбарт олон сая төгрөгийн алдагдал гарсан тухай биш харин өдий төдий нөөц нэмэгдэл бий болгосон дүнг ярьж байхсан билээ. 

Манай хөдөлмөрчид улс төр, хөдөлмөрийн идэвх султайдаа биш харин хүмүүсийг идэвхжүүлэх, санаачилгыг нь дэмжин туслах, хүний хүчин зүйлийг магтах талаар нам, улс, олон нийтийн байгууллагын үйл ажиллагаа жигд идэвхжээгүйн уршгаар иргэн бүрийн сэтгэл зүрхний гал цог, идэвх тэмүүллийг зохих ёсоор өрнүүлж чадахгүй байна. Нөгөөтэйгүүр дутагдлын хажуугаар дуугүй өнгөрдөг хүмүүс үнэн хэрэг дээрээ зальт этгээдүүд, хувиа хичээгчид, архичин, танхайчуудад зам тавин өгч, нийгмийг хохироох бололцоо бүрдүүлж байгаа юм. Ийм тохиолдолд ёс суртахууны зэмлэлийг хүлээлгэхээс эхлээд албан хариуцлага, гишүүний манлайллын асуудлыг ч авч ярьж байх ёстой. 

Хамт олныхоо өндөр итгэл найдварыг хүлээж олон нийтдээ болон хөдөлмөрчдийн үүсгэл санаачилгын байгууллагад сонгогдсон зарим хүмүүс ч улс төрийн идэвхгүй байр суурь баримталж, нийтийн итгэлийг хөсөрдүүлж явдаг байна. Дундыг баримтлан хувиа бодож, биеийн амрыг харж, ая тал засч амьдардаг зарим хүн нийгмийн баялгаас бусдын адил бүр заримдаа илүү ихээр ч авч хэрэглэж, томоотой, төлөв даруу хүн гэгдэж ч явдаг байна. Үйлдвэрлэлийн үр ашиг, ажил, бүтээгдэхүүний чанарыг сайжруулах, хөдөлмөрийн бүтээмжийг дээшлүүлэх, арвилан хэмнэж, нөөц бололцоог илрүүлэн ашиглах, зохион байгуулалт, сахилга, дэг журмыг бэхжүүлэх зорилтыг өөр хэн ч биш гагцхүү өргөн олон хөдөлмөрчид идэвх зүтгэл, ажил хэрэгч оролцоогоороо хэрэгжүүлэх ёстой. 

Ажлын байр болгонд байгаа нөөц бололцоог дээд зэргээр илрүүлэн ашиглаж, хүн бүрийг өндөр үр бүтээлтэй, чанартай санаачилгатай ажиллуулж, тэдний нийгэм - улс төр, хөдөлмөрийн идэвхийг өрнүүлж байхын тулд л нам, улс, олон нийт, хууль, хяналтын олон шатны байгууллага аж ахуйн нэгж бүр дээр ажилладаг билээ. 

Хүмүүсийг идэвхжүүлэх олон хэлбэртэй, баялаг агуулгатай арга хэрэгсэл социалист байгуулалтын үйл явцад хэвшсэн учир тэдгээрийг үр нөлөөтэй хэрэглэх, ялангуяа амьдралаар шалгарсан социалист уралдааны дайчлагч хүч чадлыг бүрэн дүүрэн ашиглах талаар шинэ арга барилаар ажиллах хэрэгтэй Байна. Материалын болон санаа сэтгэлийн урамшууллын бүхэл бүтэн систем мананд бий боловч тар бүрийг үр нөлөөтэй ашиглаж чадахгүй байна. Алдар гавьяатны цол, одон, медаль, бусад олон төрлийн шагнал нам, засгаас бий болгосон байхад түүнийг хөдөлмөрчдийг идэвхжүүлэхэд ашиглах ажил хангалтгүй байна. Арав гаруй жилийн өмнө << Шинжлэх ухааны гавьяат зүтгэлтэн >> мөн << Ардын зохиолч >> зэрэг цол бий болгосон боловч өнөөг хүртэл түүнийг хүртсэн хүн гараагүй гэхэд хэн ч итгэхгүй боловч үнэн байдал ийм л юм. 

Нөхөрсгөөр хамтран ажиллах. харилцан туслалцах, шинийг санаачлах, өөрийнхөө болон нөхдийнхөө ололт, дутагдалд шүүмжлэл дүгнэлттэй хандах, шүүмжлэл, өөрийн шүүмжлэлийг ил тод байлгах, санал шүүмжлэлийн мөрөөр ажиллах нь хөдөлмөрчдийн нийгмийн идэвхийг өрнүүлэхэд түлхэц өгнө. Ажлын олон шат дамжлага, хүнд суртал, хашин хойрго байдал, хөдөлмөрчдийн санал гомдол, эрэлт хүсэлтэд хөнгөн шуурхай биш хайхрамжгүй хандах, цаг алдалгүй шийдвэрлэхийг хичээдэггүй явдал нь хөдөлмөрчдийн нийгэм, улс төр, хөдөлмөрийн идэвхийг дээшлүүлэхэд ихээхэн хохирол учруулж байна. Нийгмийн өндөр идэвхжил бий болгохын тул манай арга барил, сэтгэхүйд байгаа дээрх дутагдлыг эрс шийдэмгий арилгах хэрэгтэй байна. 

МАХН-ын XIX их хурлыг ажил хөдөлмөрийн өндөр амжилтаар угтах, шинэ таван жилийн төлөвлөгөөний гарааны жил 1986 оны аж ахуй соёлын төлөвлөгөөт зорилтыг бүх үзүүлэлтээр нь жигд биелүүлэх, улс орны нийгэм, эдийн засгийг хөгжүүлэх Үндсэн чиглэлийн заалтыг хэрэгжүүлэх том хурдасгуур бол хөдөлмөрчдийн нийгмийн идэвх гэдгийг намын байгууллагууд онцгой анхаарах цаг болжээ. 

