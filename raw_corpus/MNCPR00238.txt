Хөл бөмбөг

"Арсенал" Аваргуудын лигт үлдэж чадлаа Английн супер багуудын нэр төр хамгаалж үлдсэн цорын ганц баг болох Лондонгийн "Арсенал" баг хоёр тоглолтын нийлбэрээр Италийн "Ювентус" багийг буулган авч Аваргуудын лигийн хагас шигшээд шалгарч чадлаа. 
Эхний тоглолтдоо 2:0-ээр хожсон англичууд (англичууд ч гэж дээ нэг л англи хүн бүрэлдэхүүнд нь алга) хүний нутагт хаалгандаа бөмбөг алдахгүй байхад үүргээ биелүүлчих ёстой байсан. Тэд ч энэ үүргээ сайн биелүүлэв. Италийн багийн цөөхөн цохилтууд ихэвчлэн торгуулийн талбайн гаднаас үйлдэгдэж хаалгач Леманныг цочроох хэмжээнд хүрч чадахгүй байсан бол харин ч "Арсенал"-ын сөрөг довтолгоонууд илүү аюултай болж байлаа. Ямар азаар "Ювентус"-ын хаалгыг Буффон "манаж" байсан юм, эс бөгөөс нижгээд гоол орчих мөчүүд байсан. Хоёрдугаар үеийн төгсгөлд Недвед улаан хуудас авч талбайгаас хөөгдсөнөөс хойш асуудал нэгэнт ойлгомжтой боллоо. Ийнхүү "Ювентус" Английн багуудын эсрэг сул тоглодог муу зуршлаа давтсан бол харин "Арсенал" олон жилийн туршид Аваргуудын лигийн 1/8 шигшээн босго дээр мултардаг заншлаа хаяж, хагас шигшээд үлдэж чадлаа. "Барса" бас хагас шигшээд Долоо хоногийн өмнө Португальд 0:0-ийн харьцаатай тоглосон, энэ цаг үеийн шилдэг баг болох Испанийн "Барселона" өөрийн нутагтаа "Бенфика" багийг 2:0-ээр буулган авч Аваргуудын лигийн дараачийн шатанд шалгарав. Английн хоёр супер баг болох "Манчестер Юнайтед", "Ливерпуль" багуудыг "хөрснөөс" арчсан "Бенфика" баг яах аргагүй энэ жилийн нээлт байлаа. Цагтаа Голландын шигшээгийн тулгуур болж явсан Рональд Куман, Франк Райкард нарын удирдсан багуудын энэ удаагийн тоглолт "Барса"-гийн найруулсан "хөгжим дор" болж өнгөрлөө. Энэ жилийн аваргуудын лигт "толгой өвдөлгүй" даваа болгоноо давж буй "Барселона" багийг энэ шатыг төвөггүйхэн давна гэж мэргэжилтнүүд үзэж байсан. Хэдийгээр эхний тоглолт 0:0-ээр дууссан ч испаничуудын давамгайлалт болж байсан гэдэг. Харин хариу тоглолт Испанийн "Камп Ноу" цэнгэлдэх хүрээлэнд болсон бөгөөд тоглолт эхлээд таван минут өнгөрөхөд испаничууд торгуулийн цохилт гүйцэтгэх эрх олж авсан. Даанч 2005 оны дэлхийн шилдэг хөлбөмбөгч Рональдино энэ боломжоо "чулуу" болгож чадсангүй. Гэхдээ тэрээр арваад хормын дараа алдаагаа засч Это`О-гийн гайхамшигт дамжуулалтаар эхний бөмбөгийг айлын хаалганд хийв. Тоглолтын 82 дахь минутад Африкийн шилдэг хөлбөмбөгч Это`О тооны харьцааг нэмснээр "Барселона" цаашид тоглох эрхээ алдахгүй нь ойлгомжтой боллоо. "Бенфика" багийн дасгалжуулагч Куман залуу насаа өнгөрөөсөн "Барса"-даа ийнхүү хожигдсон бол "Барселона" багийн дасгалжуулагч Райкардыг мөн л залуу насных нь баг болох "Милан" дараачийн шатанд өрсөлдөхөөр хүлээж байна. "Милан"-"Барселона" багуудын тоглолтыг цаг нь болоогүй шигшээ тоглолт гэж үзэж байгаа бөгөөд энэ хоёр багийн хожсон нь ирээдүйдээ Аваргуудын лигийн аварга болох магадлалтай хэмээн хөл бөмбөг сонирхогчид үзэж байна. 

