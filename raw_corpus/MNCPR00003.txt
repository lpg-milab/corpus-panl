"Робокон-2007"-д "Юнител" баг түрүүлж, Ханой явах боллоо

Ази, Номхон далайн орнуудын өргөн нэвтрүүлгийн холбоо, МҮОНТ-ээс хамтран зохион байгуулсан"ABU Robokon-2007" үндэсний роботын тэмцээний хоёрдугаар шатанд шилдэг 16 баг энэ сарын 21-нд өрсөлдөж аваргаа тодруулав.
МУИС-ийн Мэдээллийн технологийн сургуулийн "Юнител", "Ньюкомсистемс", Физик электроникийн сургуулийн "Босоо загал", ШУТИС-ийн Механик инженерийн сургуулийн "Master boy", "Хар алт", "Эрд-мин", Үйлдвэрлэл технологийн сургуулийн "Инферно-1", "Инферно-2", "Oil way", Холбоо мэдээллийн технологийн сургуулийн "Newcom-technology", "Луугийн үнсэлт", Эрчим хүчний инженерийн сургуулийн "Fuzzy tech", Компьютер мэдээллийн технологийн сургуулийн "MT" групп, Математикийн сургуулийн "MC", "Улаанбаатар" дээд сургуулийн "UBU" зэрэг 16 баг оюун ухаанаа шавхан бүтээсэн роботуудынхаа ид шидийг үзүүлцгээлээ. Монголын ирээдүйг тодорхойлох мэдээллийн технологийн чиглэлийн эл тэмцээний ажиглагчаар ирсэн "ABU Robokon"-ы нарийн бичгийн дарга, продюссор М.Цубаки, "ABU NHK Robokon"-ы гүйцэтгэх продюссор А.Ичикава нар манай оюутнуудын зохион бүтээсэн роботуудын гүйцэтгэлийг хараад "Монголчууд долоохон жилийн өмнө робокон тэмцээнд орж байхдаа л түрүүлж байсан. Өнөөдөр япончууд танай оюутнуудаас суралцахаар хэмжээнд хүртэл хөгжсөн байна" хэмээн толгой сэгсрэн шагширч байв. Эл тэмцээний шилдэг номинацийн эздийг нэрлэвэл, хамгийн их хөгжөөн дэмжигчтэй багаар "Луугийн үнсэлт", шилдэг зохион байгуулалттай багаар "MC", шилдэг дизайнтай багаар "UBU", шилдэг техникийн шийдэлтэй багаар "Юнител", шилдэг зохион бүтээгч оюутнаар ШУТИС-ийн оюутан Хүрэлсүх нар тус тус шалгарсан юм. Хоёрдугаар байранд МУИС-ийн Мэдээллийн технологийн сургуулийн "Ньюкомсистемс", ШУТИС-ийн багтай хамт орж, тэмцээний үнэмлэхүй аваргаар МУИС-ийн Мэдээллийн технологийн сургуулийн "Юнител" баг тодорч ирэх наймдугаар сард Вьетнамын нийслэл Ханой хотноо болох "ABU Robokon"-д Монгол Улсаа төлөөлөн оролцох эрхтэй боллоо. "Юнител" багийг талбай дээр байхад "Гандантэгчинлэн" хийдийн дэд хамба Ё.Амгалан гуай, гэргий, хүүгийнхээ хамт их л идэвхтэй балиашиглаж байгаа харагдсан. Тэгэхнээ түүний хүү А.Дарамбазар түрүүлсэн багийн үндсэн гурван гишүүний нэг нь байсан юмсанж. Дэд хамбатан "Монголын хүүхэд залуус оюун ухааны өндөр түвшинд хүрснийг энэ тэмцээнийг хараад ойлголоо. Техникийн өндөр дэвшлийг, монгол ёс заншилтайгаа холбоод хөгжүүлбэл мөн өвөрмөц соёл бий болно доо. "Гаанжуур", "Даанжуур" судруудад оньсон техникийн тухай олонтаа бичсэн байдаг юм. Билгүүн номч Б.Ринчен гуайн "Шүхэрч Бунияа" өгүүллэгт дурдсанаар бол монголчууд Европынхноос аль эрт нисэх төхөөрөмж зохион бүтээх гэж мөрөөдөж байсан байдаг. Манай хүү энэ зохион бүтээх үйлдээ үнэн голоосоо дуртай хүүхэд байгаа юм. Таван сар л нойр хоолгүй зүтгэсэн дээ" гэж байв. "Юнител" баг Р.Амартүвшин, А.Дарамбазар, Д.Ганболд гэсэн үндсэн гурван гишүүнтэй бөгөөд удирдагч багш, арын албаныхантайгаа долуул юм байна. Азийн 19 орны хорь гаруй баг өрсөлдөх Ханой тэмцээнд оролцох тус багийг үүрэн телефоны "Юнител" компани ивээн тэтгэх ажээ. 
Л.Батцэнгэл
