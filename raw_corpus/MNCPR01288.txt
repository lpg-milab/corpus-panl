Хүүхэд өөрийнхөө бодол, сэтгэлийг хайрцгаар дамжуулан нээжээ

"Залуучууд жендер төв"-ийн "Гэр бүл клуб"-ээс нэгэн сонирхолтой үзэсгэлэнг энэ сарын 1-3-нд зохион байгууллаа. Тус клубээс зарласан "Хүүхдүүд хил хязгааргүйд" хэмээх өвөрмөц нэртэй, хайрцаг урлах уралдаанд ирсэн бүтээлүүдээс бүрдсэн уг үзэсгэлэнд нийслэлийн Баянзүрх дүүргийн 4-18 насны хүүхэд, багачууд оролцжээ. 
Үзэсгэлэнгийн гол онцлог нь хүүхдүүд ертөнцийг үзэх үзлээ хайрцгаар илэрхийлсэнд оршино. Хайрцаг гэхээр уншигч та нэг л хязгаарлагдмал орчин хэмээн ойлгож байгаа байх. Гэтэл хүүхдүүд тэр хязгаарлагдмал орчинг эвдэж, өөрсдийн хүсэл тэмүүлэл, бодол санаа, чин эрмэлзэл, сэтгэл зовнилоо хайрцагтаа багтаан томчуудад илэрхийлсэн байв. 
Хүүхдүүд мод, чулуу, даавуу, цаас гээд гар дор хамгийн ойр байх эд материалыг сонгожээ. Тэр бүү хэл шар, цагаан будааг нааж эвлүүлэн, хүслээ бичиж тэмдэглэсэн гоёмсог хайрцаг ч нүднээ тусч байсан юм. Зайрмагны иш модоор байшин хийж, шүрээр хайрцаг хэлхэж, эсгийгээр цүнх урласан байв. Зарим хүүхдүүд зүгээр л өөрийн хайртай үлгэрийн баатруудаа усан будгаар зуржээ.   
Үзэсгэлэнгийн бүтээлүүдийн заримыг нь нээмэгц далд утга санаа нь нээгдэх бол, зарим нь заавал онгойлголгүйгээр утгыг нь харж болмоор тал бүр дээр хүслээ бичиж, зурсан байсан юм.   
Хүүхдүүд өөрийн гэнэн томоогүй, дүрсгүй зангаа илэрхийлэн "Эрвээхэй", "Зургийн аппарат" зэрэг бүтээлийг урласан бол ирээдүйн тухай зовнил, миний эргэн тойрон ийм л байгаасай хэмээн мөрөөдсөн "Мөрөөдлийн байшин", "Миний эх орон", "Манай гэр" зэрэг содон бүтээлүүдийг нэрлэж болохоор байна. Түүнчлэн өнөөгийн нийгмийн эмзэг сэдэв болох баян, хоосны ялгааг "Баян ядуу", "Баян айлын нохой, ядуу айлын хүүхэд" зэрэг бүтээлүүдээр илэрхийлж чаджээ. 
"Баян айлын нохой, ядуу айлын хүүхэд" хэмээх хайрцгийг нээн үзвэл жингийн хоёр тавган дээр хүүхэд, нохой хоёрыг тэнцүүлжээ. Энэ бүтээлийн эзэн нь "Эрэл" дунд сургуулийн гуравдугаар ангийн сурагч Б.Түвшинболд юм. Түүнээс энэ бүтээлээр юуг харуулах гэсэн юм бэ хэмээн асуухад "Ямар ч үнэ, ямар ч ховор нохойноос хүүхэд илүү үнэтэй юм шүү гэдгийг харуулах гэсэн юм" гэлээ. 
Дараагийн бүтээл бол "Хар цагаан". Хайрцгийг Баянзүрх дүүргийн "Эрдмийн өргөө" цогцолбор сургуулийн аравдугаар ангийн сурагч Э.Алтанцэцэг бүтээжээ. Хайрцгийг нээмэгц хоёр тасалгаа болгон хуваагдана. Нэг нь хар, нөгөө нь цагаан. Хар орчинд нь гэр бүл ба хосуудын салалт, баян ядуугийн ялгаа, Монголын баялагт шунасан гадаадын улс орнууд, хүний сэтгэл зүрх болоод байгалийн сүйрэл гэх мэт өнөөгийн нийгмийн өмнө тулгарч буй олон саад бэрхшээлийг бичээд уйлж буй хүмүүс, шатаж байгаа ой модны зураг наасан бол цагаан орчинд нь жилийн дөрвөн улирал, эх орны минь байгалийн сайхан, аз жаргалтай хосууд хэмээн бичсэн байв. Харин зураг нь цэцэгс алагласан зун, инээлдэн буй залуус байлаа. 
Хүүхэд битгий хэл томчууд бидний санаанд төдийлөн орохгүй баймаар сонин содон санааг агуулсан хайрцаг олныг нээлээ. "Намайг энэ дотроос авраач", "Цөлжилтийн эсрэг хамтдаа", "Зүүдний ертөнц" гэх мэтчилэн. 
Миний барьсан дараагийн хайрцаг хар өнгөтэй. Нээмэгц "Энэ дэлхийн хамаг муу муухай бүхэн энэ хайрцагтай үүрд хаягдаг" хэмээн бичжээ. Тэгснээ дотор нь жижигхэн цаасан дээр юм бичээд хуйлаад хийчихсэн байх. Тэдгээрийг дэлгэн үзвэл дооглох, худлаа ярих, тоглоомоо эвдлэх, хулгай хийх, тэнэх, хичээлээ таслах, хичээлээ үймүүлэх зэрэг үгсийг бичжээ. Тэр хүүхэд үнэхээр өөрт тохиолддог муухай бүхнээ энэ хайрцагтай хаяжээ гэмээр. 
Өөр нэг хайрцгийг харвал эргэн тойронд нь өгүүлэмжтэй зураг зурсан байна. "Хүүхдийн эгэл амьдрал" нэртэй энэ хайрцгийг арваннэгдүгээр ангийн сурагч Г.Бямбасүрэн хийжээ. Ингэхдээ хайрцгийн нэг хэсэгт овоонд залбирч буй хүү, охин хоёрыг дүрсэлсэн байв. Нэг нь "Би овооноос чихэр гуйж байна. Харин чи..." гэхэд нөгөөх нь "Би аав намайг ойлгодог, ээж энхрийлдэг болоосой гэж гуйж байна" гэсэн яриа байх аж.  
Гурван өдрийн турш үзэгчдийн хөлд дарагдсан үзэсгэлэнгийн дүнг гаргахдаа оролцогч хүүхдүүдийг насны таван ангилалд оруулсан байв. Анхлах насны ангилалд тус дүүргийн 88 дугаар сургуулийн аравдугаар ангийн сурагч С.Сод-Эрдэнэ "Эх орон минь амгалан байг" бүтээлээрээ тэргүүллээ. Шүдэнзний мод шигтгэн бүтээсэн Монголын газрын зураг бүхий хэлбэртэй модон хайрцаг. Дотор нь "Би эх орондоо хайртай" хэмээн бичжээ. Мөн аав, ээж, үр хүүхдийг бэлгэдсэн гинжин холбоо бүхий эв эеийн бөгж зураад, хайрцгийн гадна талд "Миний нутгийн газраас бурхан гуйсан ч бүү өг" хэмээх үгийг тосон будгаар бичсэн байв. 
Харин дөрөв хүртэлх насны ангилалд 147 дугаар цэцэрлэгийн хүмүүжигч Э.Энхжин тэргүүлсэн юм. 
Т.Гэрэлмаа
