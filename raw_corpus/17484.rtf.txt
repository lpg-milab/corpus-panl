№267  (17484)        
1989 оны арван нэгдүгээр сарын 8,
Хэзээд бэлэн, хэзээ  ч дуусдаггүй

Монгол орон нарлаг гэдэг бол тэрхүү нарныхаа илчийг, монгол орон салхитай гэдэг бол тэрхүү салхины чадлыг ашиглаж үнэ харамжгүйгээр гэрэл гэгээ, эрчим хүчийг гаргаж авах хэрэгтэй билээ. Наргүй юм уу, салхигүй өдөр ховорхон байдаг манай оронд бэлэн нар, салхиныхаа хүчийг ашиглаад дээр нь гол горхины урсгалыг зуны цагт нэмж хэрэглэвэл өргөн уудам нутаг орноо цахилгаанжуулах асуудлыг нааштай шийдвэрлэж болох байгалийн бэлэн нөөц бидэнд хаа сайгүй байна. Гагцхүү санаачилга, идэвх, ажилсаг чанар, нийгэмч сэтгэлгээ дутаж байгаа учраас бэлэн нөөцөө ашиглаж чадахгүй, нефть, бензин тосыг гадаадаас өндөр үнээр авч, үр ашиггүй шатааж эдийн засгаа тамирдуулж байна. Шингэн түлш, шатахуун хэрэглэх нь үнэ өртөг өндөртэйн дээр байгаль орчныг ихээхэн бохирдуулж, экологийн тэнцвэрийг алдуулах давхар давхар хөнөөлтэй байна. Харин нар, салхи, усны хүчийг ашиглах нь байгалийн нөхөн сэргээгдэх чадвартай барагдашгүй нөөц, экологийн цэвэр эх үүсвэр учраас олон талын ашигтай, ирээдүйтэй зүйл юм. Сүүлийн жилүүдэд өрнөдийн улс орнуудад нар, салхи, жижиг гол, горхины хүчээр хямд төсөр эрчим хүч гаргаж ашиглах техник, технологи хурдан хөгжиж, өндөр үнэтэй шатахууныг хэмнэн арвин туршлага хуримтлагдлаа. 

Энэ туршлагыг манай нам, засаг эдийн засгийн бодлогодоо харгалзан үзээд дахин сэргээгдэх эрчим хүчний асуудалд их анхаарал тавьж байна. << Жижиг хэрэглэгчдийг цахилгаан эрчим хүчний эх үүсвэрээр хангахад биохий, ус, нар, салхины эх үүсвэртэй эрчим хүч ашиглахтай холбогдсон судалгааг өргөтгөх, энэ талаар тодорхой амжилт олсон гадаад орны туршлагыг хэрэглэх, улмаар авсаархан үйлдвэр байгуулж тоног төхөөрөмж үйлдвэрлэж нэвтрүүлэх талаар Шинжлэх ухааны Академи, Эрчим хүч, уул, уурхайн үйлдвэр, геологийн Яам, салбарын эрдэм шинжилгээний байгууллагууд хүч хамтран тодорхой ажил зохион байгуулах нь чухал байна >> гэж МАХН-ын Төв Хорооны IV ( 1987 оны ) бүгд хурал заасан билээ. << Мал аж ахуйг хөгжүүлэх, хөдөөгийн хөдөлмөрчдийн ахуй, соёлын нөхцөлийг сайжруулах зорилтын тухай >> хэлэлцсэн дээрх бүгд хурлаас хойшхи хоёр жилийн хугацаанд түүний заалтыг хэрэгжүүлэх чиглэлээр холбогдох байгууллагууд зохион байгуулалтын зарим нэг ажил хийсэн нь мэдээж. Сэргээгдэх эрчим хүчний эх үүсвэрийг ашиглах талаар судалгаа, туршилт хийдэг эрдэм шинжилгээний байгууллага, эрдэмтэн, мэргэжилтнүүдийг оролцуулан дугуй ширээний яриа, бага хурал хийж, төрөлжсөн үзэсгэлэн зохион байгуулсны зэрэгцээ ЗХУ-ын << Ветроэн >> нэгдэл, Казахстан, Киргизийн Шинжлэх ухааны Академи, салбарын институт, хүрээлэнгүүдтэй шууд харилцаа тогтоож, хамтарсан судалгаа хийх, мэргэжилтэн болон техникийн бичиг баримт солилцжээ. 

Эрчим хүч, уул, уурхайн үйлдвэр, геологийн Яамны харьяанд сэргээгдэх эрчим хүчний асууДлаар дагнасан эрдэм шинжилгээ үйлдвэрлэлийн нэгдэл ажлаа эхлээд байна. Энэчлэн тоочвол нөхөн сэргээгдэх эрчим хүч ашиглах талаар ихээхэн хөөцөлдөж, багагүй ажил хийж байгаа мэт харагдана. Гэвч аливаа ажлыг эцсийн үр дүнгээр нь үнэлэх зарчмаар авч үзвэл тэдгээр яриа, зөвлөлгөөн, хөөцөлддөгийн бодит өгөөж нь үнэндээ туйлын хангалтгүй байна. Улсын хэмжээний нийт суурийн 10, 6 хувь цахилгаан гэрэлтүүлэгтэй болсон тухай мэдээ тайланд дурддаг харьцангуй тоонд сэргээгдэх эрчим хүчний эх үүсвэрийг хэрхэн ашиглаж байгаа үзүүлэлт ил тод заагддаггүй, томхон байр ч эзэлдэггүй хэвээрээ болохоор дал шахам мянган малчин өрхийн 4000 орчим нь өвөлжөө, хаваржаандаа гэрэлтэй болсон гэх боловч тэд ихэвчлэн шингэн түлшний хөдөлгүүрээр цахилгаан авч байна. Сэргээгдэх эрчим хүчний эх үүсвэрийг судлах, турших сэдвээр дагнан ажилласан, эрдмийн зэрэг хамгаалсан хүмүүс нэлээд байвч тэдний << өсөлт >> нэн удаан, шалтаг тоочих, тайлбар тавих, их ярих нь тэдгээрийн гол << үзүүлэлт >> болж байна. Сүүлийн хоёр жилд бага эрчим хүч ашиглах асуудлаар 50 гаруй хүн дэлхийн 15 оронд нийтдээ мянга гаруй хүн өдөр албан томилолтоор явахад зарцуулсан валютыг нарны зай, салхин сэнст агрегат авахад зарцуулсан бол олон мянган малчны ахуйг сайжруулж болох хөрөнгө байлаа. Ер нь сэргээгдэх эрчим хүч ашиглах хэрэгцээг өрнөд, дорнын өндөр хөгжилтэй орнуудад туршлага судлах нэрийдлээр сэлгүүцэн жуулчлах далим болгох ёсгүй. Тэгж ард олны хөрөнгөөр явсан хүмүүсээс бодит өгөөжийг улс орон шаардах эрхтэй юм. 

Бага эрчим хүчийг ашиглах ажилд малчдын эрх ашгийг төлөөлж, захиалагчийн үүрэг гүйцэтгэх учиртай нэгдлүүдээс эхлээд Хөдөө аж ахуйн нэгдлийн холбооны дээд зөвлөл Үүнд хангалтгүй анхаарч байна. Шинжлэх ухааны Академийн физик техникийн хүрээлэн малчдад нарны зайг үнэ төлбөргүй ашиглуулж байх үед Дорноговь аймгийн Даланжаргалан сум, нэгдлийн удирдах нөхөд магтаж сайшааж байснаа үнийг нь нэхэмжлэхэд зайнуудыг буцааж өгөх санал тавьж байжээ. Малчдын нийгмийн асуудлыг шийдвэрлэхэд иймэрхүү өрөөсгөл хандлагыг өөрчлөх, тэрчлэн нарны зай, салхин сэнс, усны шахуурга, цахилгаан үүсгүүр, тэдгээрийн дагалдах төхөөрөмжийн үнэ, элэгдэл хорогдлын шимтгэлийг тогтоох, ашиглалт, засвар үйлчилгээний зардал, гэрийн цахилгаан хэрэглэсний хөлсний тооцоо хийхтэй холбогдож зайлшгүй гарах хөрөнгө мөнгө, харилцааны асуудлыг шуурхай зохицуулах шаардлагатай байна. МАХН-ын Төв Хорооны IV ( 1987 оны ) бүгд хурлаас дэвшүүлсэн зорилтыг хэрэгжүүлэх талаар хоёр жилд хийсэн ажлын үр дүн малчдад туссан нь бага, зөвхөн төлөвлөх, сурталчлах, ярих нь их байгааг Шинжлэх ухаан, техник, дээд боловсролын улсын хороо, эрчим хүч, уул, уурхайл үйлдвэр, геологийн Яамны удирдлага анхаарч тодорхой ажил хийх хэрэгтэй болж байна. 

Байгальд хэзээд бэлэн байж, хичнээн ч хэрэглэсэн барагдана, дуусна гэж үгүй нөхөн сэргээгдэх онцгой эрчим хүчийг ашиглах талаар амжилттай ажиллаж байгаа гадаад орнуудтай хамтарсан үйлдвэр байгуулах, лицензи ашиглах, харилцан ашигтай худалдаа хийх зэрэг богино хугацаанд бодитой үр ашиг өгөх тодорхой арга хэмжээ авч малчны суурь, айл өрх бүрт гэрэл гэгээ, эрчим хүч хүргэвэл чухамхүү үүгээр л эрдэмтэн, мэргэжилтнүүдээс хөдөө нутагт үзүүлэх ач тус << ажлын үр дүн хэмжигдэнэ. 

