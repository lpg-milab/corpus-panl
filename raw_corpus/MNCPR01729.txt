Хувийн хэвшил, хувийн сургуулиудыг мөхөөх бодлого байж таарахгүй

Их, дээд сургуулиудын үйл ажиллагааг сайн муу гэж хэлэхээсээ илүү яавал үр дүнтэй чанартай сургалтын орчныг бий болгох вэ гэдэг асуудал чухлаар шаардагдаж байна. Дээд боловсролын салбарын хөгжлийн гол тулгуур хүч нь хувийн хэвшлийн их, дээд сургуулиудыг зөв төлөвшүүлж төрийн ачааллыг бууруулах явдал билээ.
Монгол Улсын Боловсролын шинэ хуулинд хүмүүжил, төлөвшилтэй, харилцааны соёлтой иргэдийг бэлтгэн гаргах явдлыг бүх шатны боловсролын байгууллагуудын эрхэм зорилго болгон дэвшүүлэн тавьсныг сайшаан дэмжиж байна. Бид өнөө маргаашийн асуудалтайгаа зууралдаад Монгол орны 10-20 жилийн дараахь ард, иргэд тэдний боловсрол мэдлэг, хүмүүжил төлөвшлийн тухай орхигдуулж ирсэн нь туйлын харамсалтай. Бидний ахмад үе 20, 30, 40 жилийн өмнөөс өнөөдрийн төр нийгмийг авч яваа боловсон хүчнийг бэлтгэхийн төлөө бие сэтгэлээ зориулж ирснийг мартах учиргүй. Дээд боловсролын өнөөгийн хүрсэн түвшинг алдахгүй барьж байх улам төгөлдөржүүлэхэд төрийн бодлого чиглэгдэх учиртай. Өнөөдрийн дээд боловсролын салбарын хөгжлийн өнгө төрхийг тодорхойлогч хувийн сургуулиудыг дэмжихгүй тэдэнтэй хамтарч ажиллахгүйгээр дээд боловсролын салбарын өмнө тулгамдсан нэг ч асуудлыг шийдэж чадахгүй. Дээд боловсролын салбарын хөгжлийн нэгдсэн үзэл баримтлал үгүйгээс болж их, дээд сургуулиуд цаг үеийн туйлшрал, дэвэргэн бодлын золиос болж хаврын шуурганд туугдсан мал шиг болчихоод байгааг хэлэхгүй өнгөрөх аргагүй билээ. Монголын дээд боловсролын салбарт хувийн хэвшлийн сургуулиудын эзэлж байгаа байр суурь үүрэг хариуцлагыг улам бүр тодорхой болгож зах зээлийн шударга өрсөлдөөнийг хангахад анхаарах цаг нэгэнт болоод байна. Ардчилал зах зээлийн харилцааны үнэт зүйлсийн дотор хувийн хэвшлийг хөгжүүлэх асуудал тэргүүн зэргийн ач холбогдолтой байдаг. Ардчилал зах зээлийн харилцаанаас хувийн хэвшлийг хасчихвал эргээд социализм руу орчихлоо л гэсэн үг. Хувийн хэвшилгүй зах зээлийн нийгэм гэж хаа ч байхгүй. Төвлөрсөн төлөвлөгөөт эдийн засаг бүхий социалист нийгэм хувийн хэвшилгүй гэдгийг бид бүхэн мэднэ. Хувийн хэвшлийг дэмжихгүй туслахгүй хойт эцгийн байдлаар хандвал бид хаашаа явж байна вэ гэдэгт эргэлзээтэй байдалд хүрнэ. Бид 1990 оноос ардчилал зах зээлийн харилцаанд шилжсэн боловч боловсролын эдийн засгийн удирдлагыг либералчлах үйл явц төдийлөн үр дүнтэй болж чадахгүй байна. Зах зээлийн харилцааг хөгжүүлэхийн тулд монополийн эсрэг хуулийг хэрэгжүүлж шударга өрсөлдөөний нөхцөлийг хангаж чадвал эрэлт нийлүүлэлтийн зөв харьцаа бий болж чанартай бүтээгдэхүүн үйлдвэрлэгдэн хөгжил дэвшлийн үндсийг бүрдүүлж чадах нь дамжиггүй. Боловсролын салбарын шинэчлэл ардчиллын төлөвшилд хувийн их, дээд сургуулиуд тэргүүлэх байр суурьтай явах зүй тогтлыг хэн ч үгүйсгэхгүй. Эдүгээ манай улсад хувийн хэвшлийн сургуулиудад 2100 гаруй багш, ажилтан ажиллаж цалин хөлсөө авч амьдрал ахуйгаа тэтгэж өөдрөг тэнүүн ажиллаж амьдарч байгаа томоохон салбар болоод байна. Эдгээр сургуулиудыг төгссөн 20 гаруй мянган хүн улс нийгэмдээ хөдөлмөрлөж амьдрал ахуйгаа залгуулж байна. Өнөөдөр хувийн хэвшлийн 120 гаруй их, дээд сургуулиудад 45 мянган оюутан суралцаж боловсрол мэдлэг, хүмүүжил төлөвшлийг олж ирээдүйн амьдралынхаа хөрөнгө оруулалтыг хийж байна. Хувийн хэвшлийн сургуулиудын Монголын нийгэмд гүйцэтгэж байгаа асар их үүргийг хэн ч үгүйсгэх аргагүй. Дээд боловсролын хөгжлийн 15 жилийн түүхийг үгүйсгэж 1950, 60-аад оны үеийн хувийн өмчийг нийгэмчлэх төвлөрсөн төлөвлөгөөт эдийн засаг руу эргэн орсон мугуйд бодолтой хүмүүс хэрвээ байдаг бол галт тэрэг хэдийнэ хөдөлсөн шүү гэдгийг сануулмаар байна. Хувийн хэвшлийг гоочлох үзэл санааны бас нэг шалтгаан бол улсын гэх тодотголтой сургуулиудыг бэхжүүлж боловсролын салбарыг хөгжүүлж байна гэх гоё сайхан нэрийн дор амиа хоохойлох хувийн атгаг санаа өвөрлөсөн хүмүүс байхыг ч үгүйсгэх аргагүй. Хувийн сургуулиудыг гоочлоод байгаа гол шалтгаан бол эдгээр сургуулиуд нь үүсгэн байгуулагчтай өмчийн эзэнтэй болохоор тэгдэг биз гэх яриа байдаг. Үнэхээр улс эх орноо үр хүүхэд хойч үеэ бодсон сурган хүмүүжүүлэгч багш хүнд ийм бодол хэзээ ч байж болохгүй. Их, дээд сургуулийн багш нарын ёс зүйн асуудлыг ярихын зэрэгцээ дээд боловсролын салбарын удирдах ажилтнуудын авлига ёс зүйн асуудлыг сөхөн тавих цаг нэгэнт болжээ. Хувийн хэвшлийн сургуулиудын дунд дотуур байргүй, сургалтын орчин муутай, багшлах боловсон хүчин хангалтгүй, чанаргүй сургалт явуулж байгаа жишээ байгааг ил тод хэлэх ёстой. Гэхдээ энэхүү цөөхөн сургуулиудын бүтэлгүй үйл ажиллагаагаар дамжуулж дээд боловсролын салбарын хөгжлийн голт зүрх хөдөлгөгч хүч нь болсон хувийн хэвшлийн сургуулиудыг ад үзэх сэтгэлгээг нийгэмд төлөвшүүлж хэрхэвч болохгүй. Эсвэл зарим сайн сургуулиудын ганц нэг дутагдлыг дөвийлгөж бүхий л амжилт ололтыг хараар будаж олон мянган хүний эрх ашгийг хөндсөн уг асуудалд хөнгөн хуумгай хандмааргүй байна. Аливаа юмны учрыг ойлгож мэдээгүй хүмүүсийг турхирч өдөөн хатгаж ард нь "нууц ноёнтноор" үлдэж хувийн хэвшлийн сургуулиудын үйл ажиллагааг харлуулж улмаар Монголын боловсролын салбарын нэр хүндийг унагааж боловсролын салбарыг бүхэлд нь Хадгаламж зээлийн хоршоод"-ын үйл ажиллагаатай адилтгах хүртэл түвшинд аваачсан хүмүүс байгаад бид харамсдаг. Ардчилал зах зээлийн харилцаа улам бүр гүнзгийрч монголчуудын боловсрол мэдлэг дээшилж, ертөнцийг үзэх үзэл аажмаар төлөвшиж, эдийн засаг сэргэх хандлагатай болж байгаа энэхүү торгон агшинд нийгмийн хөгжлөөс хоцорч яваа хүмүүс байдаг бол дээд боловсролын салбарт хувийн хэвшлийн орон зайг нэмэгдүүлэх талаар олон жилийн хүч хөдөлмөрөө зориулсан төр нийгмийн зүтгэлтэн багш сурган хүмүүжүүлэгчдийн гавьяа зүтгэлийг мартах учиргүй билээ. Эдүгээ амьд сэрүүн байгаа, хорвоог орхисон олон сайхан хүмүүс энэ л салбарын гал тогоонд ажиллаж, эх орон, ард түмэн, үр хүүхэд, хойч ирээдүйнхээ төлөө бие сэтгэлээ зориулсан билээ. Цаашид хувийн их, дээд сургуулиуд "Хариуцлагатай удирдлага, чанартай боловсрол" гэсэн уриан дор ажиллах нь зүйтэй гэж би боддог. Өмч эзэн хоёр ойртсон ажлын эцсийн үр дүнг бүрэн хариуцаж чадах чадвартай удирдлага бүхий хувийн сургуулиудыг хөгжүүлж улсын хэмээх тодотголтой сургуулиудыг хувьчлах удирдлагын менежментийн хувьд бие даан ажиллуулж хариуцлагын тогтолцоог бий болгох арга замаар л энэ салбарын өмнө хуримтлагдсан асуудлыг шийдвэрлэх боломжтой. БСШУЯ-наас баримтлах бодлого бол сургалтын орчны стандартыг боловсруулан батлуулж мөрдүүлэхэд чиглэгдэх учиртай. Түүнээс биш социализмын үеийн социалист уралдаан шиг цуваагаар байр эзлүүлэх, зэрэглэх гэх мэтийн хэн нэгний ашиг сонирхолд үйлчилсэн өрөөсгөл чиг хандлагыг гаргаж болмооргүй. Сургууль болгонд өөрийн өвөрмөц онцлог бий. Ялангуяа зах зээлийн харилцааны үед сургууль болгон өөрийн гэсэн өвөрмөц арга туршлага удирдлагын болоод сургалтын менежментийн бодлого чиглэлтэй болсон байгаа. Хувийн нууцад хуулиар халдаж болохгүй гэсэн үг байдаг. Тиймээс хувийн хэвшлийн сургуулиудын сургалтын стандартыг мөрдүүлэхээс биш элдэв аргаар ямар нэг ашиг сонирхлын үүднээс сургуулиудын үйл ажиллагаанд хэн нэгэн халдаж болохгүй. Гагцхүү сургалтын орчныг хангаагүй сургуулиудын асуудлыг яам, мэргэжлийн хяналт үнэлгээний газар нь шийдэх ёстой. Өөрсдийн хийх ажлаа хийхгүй, зэрэглэнэ, аттестатчилна гэх мэтийн захиргаадалтын аргаар хандаж дээд боловсролын салбарын нэр хүндийг харлуулж болмооргүй байна. Монгол Улсын боловсролын хуулийн үзэл санаа, БСШУЯ-наас баталж гаргасан ерөнхий шалгалтын шинэ журам, сургалтын орчны стандартыг бий болгох тухай санал санаачилгыг сайшаан дэмжих ёстой. Гагцхүү субъектив хандлагаар элдэв дүрэм журам гаргасан нэрээр хүнд суртлыг бий болгох, хээл хахууль авлигын үр үндэс болгохыг хэзээ ч дэмжимгүй. Монголын боловсролын шинэ хуулиар хувийн их, дээд сургуулиудын эрх зүйн орчин цоо шинээр тавигдаж байна. Монгол Улсын боловсролын хуулинд "ашгийн ба ашгийн төлөө байж болно" хэмээн заасан нь хувийн сургуулиуд, хувийн хэвшлийн байгууллагуудын нэгэн адил улсдаа татвар төлж эдийн засаг санхүүгийн удирдлагын хувьд компанийн шинжтэй мэргэжлийн удирдлагын хувьд БСШУЯ-ны удирдлагын дор ажиллан амьдрах эрх зүйн цоо шинэ орчин бүрдэж байна. Улсын төсөвт орлого оруулж нийгмийн баялгийг арвижуулж байгаа байгууллагуудын хувьд ашгийн төлөө ажиллаж цэвэр ашгаасаа татвар төлнө гэсэн үг. Боловсролын шинэ хуулинд заасан багш, ажилтны ёс зүйн талаар баримтлах бодлого нь их, дээд сургуулиуд хамтаараа хариуцлага хүлээж сургалтын эрүүл саруул, шударга орчинг бүрдүүлэхэд ашигтай нөлөө үзүүлэх болно. Монголын дээд боловсролын салбарын олон мянган хүний хүч оролцоо хөрөнгө чинээгээр байгуулагдсан олон мянган ард иргэдийг ажлын байр, ажиллах амьдрах нөхцөл бололцоогоор хангаж мянга мянган залуучуудыг дээд боловсрол, мэргэжилтэй хүмүүжил төлөвшилтэй болгож эх орныхоо ирээдүйг бүтээн байгуулагчдын тэргүүн эгнээнд ажиллаж байгаа хувийн хэвшлийн их, дээд сургуулиудын ажил үйлс буяны цагаан мөртэй билээ. Монголын багш нарын хурал дээр ШУА-ийн ерөнхийлөгч Б.Чадраа "Ардчилал зах зээлийн харилцааны эхэн үед үүсч бий болсон хувийн хэвшлийн их, дээд сургуулиуд Монголын залуучуудыг ажилгүйдлийн хар ангалаас аварсан" хэмээн хэлсэн байдгийг санууштай. Монгол Улсын Ерөнхийлөгч Н.Энхбаяр Дээд боловсролын салбарын доор хувийн хэвшлийн эзэлж байгаа байр суурийг ойлгон мэдэрч хувийн их, дээд сургуулиудын хуулийг санаачилж Улсын их хуралд оруулан батлуулах санаачилга гаргасныг хувийн хэвшлийн сургуулийг төгсөгчид, одоо суралцаж байгаа оюутан залуус тус сургуулиудад ажиллаж буй эрдэмтэн багш, ажилтан ажиллагсад сайшаан дэмжиж байгаа юм байна. 
Г. ЖамъЯн (Монгол Улсын гавьяат зүтгэлтэн) 


