Т.ДҮҮРЭН: Увсын "Хархираа" улс даяар брэнд болсон бүтээгдэхүүн

-Увс аймгийн төсвийн 40-өөд хувийг дангаараа бүрдүүлдэг "УВС Хүнс" ХК-ийг удирдах болоод удаагүй байна. Баруун бүсийн томоохон аймгийн төсвийн гол "уурхай"-нь болоод байгаа "УВС Хүнс" компанийн үйл ажиллагаа өнөөдөр ямар байна?
-"Увс Хүнс" ХК нь өнөөдрийг хүртэл 60 гаруй жилийн хугацаанд Увс аймгийг эрүүл чанартай хүнсээр хангах ажлыг явуулсаар ирсэн. Зах зээлийн шилжилтийн үе, хүнд хэцүү үеүд үйлдвэрийн өмнө нилээд тулгарч байсан ч өөрсдийн нөөц бололцоонд тулгуурлан амжилттай тэмцсээр үйл ажиллагаа нь жигдэрсэн, мэргэжлийн боловсон хүчнээр хангагдаж чадсан. Бид өнгөрсөн оны дундуур тус компанийн хувьцааны дийлэнхийг худалдан авсаны дараа үйлдвэрийн гол салбарууд болох чацаргана, архи, ундаа ус, талх нарийн боов, иоджуулсан давсны цехүүдэд бүрэн болон хэсэгчилсэн хөрөнгө оруулалтыг хийснээр энэ онд баруун бүсийг гол нэрийн хүнсээр хангах цаашилбал Улаанбаатар хот, Дархан, Эрдэнэт хотуудад чанартай хүнсний бүтээгдэхүүнийг нийлүүлэх боломжийг бүрдүүлсэн. Нийт 75 ажилтан албан хаагчтай, улсын төсөвт 600 орчим сая төгрөгийн татвар оруулж байгаа. -Алс баруун хязгаарын "УВС Хүнс" компани сүүлийн үед нийслэлийн хэрэглэгчдийн сонирхлыг татах боллоо. Тэр дундаа "УВС Хүнс" компанийн Хархираа брэндийг хүмүүс их л ам сайтай хүлээн авах болсон. Улсын мэргэжлийн хяналтын газар "Хархираа" брэндийг их өндөр зэрэглэлийн бүтээгдэхүүн болохыг шинжлэн тогтоосон гэсэн. Энэ талаар дэлгэрүүлээч? -Тус үйлдвэрийг аваад бидний хамгийн анх шийдэхийг зорьсон асуудал бол техник технологийг иж бүрэн шинэчилсэн. Хархираа нь 1997 оноос эхлэн үйлдвэрлэгдсэн орон нутагтаа нэр хүнд сайтай брэнд байсан. Монгол улс даяар худалдан борлуулахын тулд ул суурьтай судалгаанд үндэслэн чанарын сайжруулалт, шинэчлэлтийг хийж, бүтээгдэхүүний загвар дизайныг иж бүрэн шинэчилсэн. Улмаар Монголд анх удаа температур мэдрэгч бүхий нууцлалтай шошго ашиглах болсон нь бүтээгдэхүүний найдвартай байдлыг бүрэн хамгаалсан. Энэ бүхний үр дүнд өнөөдөр Хархираа брэнд нь цэвэр ус, чацарганы сироп болон өргөжиж, зах зээлд жинхэнэ утгаараа өөрийнхөө чанар, чансааг илэрхийлэх болсон. Улаанбаатар, Дархан, Эрдэнэт хотуудад бүтээгдэхүүн борлуулахын тулд Улсын мэргэжлийн хяналтын газраар заавал бүтээгдэхүүнээ шинжлүүлэх шаардлагатай байдаг. Иймээс энэ оны нэгдүгээр сард бүтээгдэхүүний дээжийг хоёр удаа шинжилгээнд өгсөн. Уг шинжилгээний хариугаар нийт зах зээлд борлуулагдаж буй бүтээгдэхүүнээс бүх үзүүлэлтээрээ хамгийн сайн гарсан. -"УВС Хүнс" ХК Монгол улсын анхны ААА зэрэглэлийн "Алтан гэрэгэ" батламж эзэмшигч болсон гэсэн. Миний олж сонссоноор бол үйлдвэр худалдааны яам, Мэргэжлийн холбоодын зөвлөл, Ажил олгогч эздийн холбоо хамтран ААА зэрэглэлийн "Алтан гэрэгэ" эзэмших компанийг их олон үзүүлэлтээр шалгаруулсан гэсэн? -Монгол улсын хэмжээнд төр болон мэргэжлийн холбоод хамтран анх удаа бизнесийн байгууллагын үйл ажиллагааг үнэлэн анхны ААА зэрэглэлийн батламж олгосон явдал нь бизнесийн байгууллагын хувьд цаашдын хөгжил дэвшил, хөрөнгө оруулалтыг татах, хамтран ажиллагч түншүүд, хэрэглэгчдэд баталгаа болох гээд олон талын ашиг тустай. -Өнөөдөр зах зээлд амжилт олж, өндөр нэр хүндтэй яваа ихэнх компаниуд нийслэл хотоос төрсөн байдаг. Бүр аймгаараа овоглочихсон хөдөөний компани Монголын шилдгүүдийн тоонд багтаж чадах болов уу? -Хамгийн гол нь алсын хараатай зөв бодлого, зөв менежмент, зөв маркетинг, зах зээлийн эрэлт хэрэгцээг бүрэн хангахуйц чанартай бүтээгдэхүүн, хэрэглэгчийн хүсэл сонирхолд нийцсэн үйлчилгээ, энэ бүхнийг өнөөгийн хүрсэн түвшинд барьж ажиллаж чадвал энэ нь тийм ч хэцүү зүйл биш. Нөгөө талаар яагаад болдоггүй юм. Орон нутагт ажлын байр нэмэгдүүлж, төсвийн дийлэнх хувийг оруулж, бусад дагалдах үйлчилгээний орлогыг нэмэгдүүлээд зогсохгүй нийт зах зээлд үйл ажиллагаа явуулна гэдэг өнөөгийн нөхцөлд маш чухал. Заавал шилдэг компанийн тоонд багтахдаа гол нь биш хэрэглэгчдийн сэтгэлд шингэж чадахуйц, хайр хүндэтгэлийг нь хүлээж чадахуйц зөв бүтээгдэхүүнийг тэдэнд зөв хүргэх л бидэнд чухал. -Сүүлийн үед төр засгаас хөдөөгийн бизнес эрхлэгчдийг дэмжих болсон. Хөдөө хөхөрч гадаа гандаж яваа орон нутгийн бизнесмэнүүдэд их урам зориг өгч байгаа. Харин таны хувьд ямба нь дэндсэн нийслэл хотоос эх орныхоо хамгийн баруун хязгаарлуу их л зориг гарган "илгээлт" авсан нь содон санагдаж байна. Залуухан захирал бусад олон бизнесмэнүүдэд үлгэр дууриал үзүүлж алс аймгийн компанийг удирдах болжээ. Ер нь яагаад "УВС Хүнс" компанийг авах болсон юм бэ? -Монголын урдаа барьдаг томоохон компаниудад хариуцлагатай ажил эрхэлж байсан бидний хэдэн найзууд ярилцаж байгаад л уг шийдвэрийг гаргасан. Энэ нь тухайн үедээ өөрөө маш том эрсдэлийг дагуулсан алхам байсан. Хэрэв бид алдвал тухайн үеийн түвшинд хүртэл хөдөлмөрлөсөн тэр цаг хугацаа гээд нилээд зүйлийг алдах байсан. Өнөөдөр эргээд харахад бид зөв шийдвэр гаргасан. Тэр үед бид сонголт хийхийн тулд Увс аймагт очиж нилээд өргөн цар хүрээтэй судалгаа хийсэн. Энэ судалгаанд гол нь чацарганы тариалалт, үйлдвэрлэлийг хөгжүүлэх боломж, баруун бүсийн хэрэглэгчдийг хямд чанартай хүнсээр хангах боломж, хилийн худалдааны боломж гэх мэт нилээд олон чиглэлүүд хамрагдсан. Энэ бүгдийг судалж үзээд л дээрх шийдвэрийг гаргасан. Баруун аймаг гэхээр хамгийн багадаа Улаанбаатар хотоос 1000 км алслагдсан байдаг. Эдгээр аймгийн хэрэглэгчид газар зүйн байрлалаас шалтгаалан өндөр үнэтэй бүтээгдэхүүн үйлчилгээг хэрэглэх ёсгүй. Энэ нь нөгөө талаасаа зах зээлийн хуулиар зөв ажиллаж чадвал тухайн орон нутагт үйлдвэрлэл үйлчилгээ эрхлэх боломж болж хувирсан. -"Хархираа" брэндийг Солонгос, Японы хэрэглэгчид аль хэдийнээ амталчихсан байгаа. Цаашлаад их олон улс орны хэрэглэгчдийн ширээг чимэх идээ болох бизээ. Гадаад улс орон руу замнасан хэтийн төлөвөөсөө сонирхуулаач? -Ер нь Япон, Солонгос төдийгүй олон хүмүүст манай бүтээгдэхүүн маш их таалагдаж байгаа. Архин бүтээгдэхүүний хувьд судалгаагаар хэрэглэгчид маш зөөлөн амт үнэртэй, согтууруулах үйлчилгээ бага хэрэглэсний дараа үзүүлэх хордлого, шарталт зэрэг сөрөг нөлөөгүй бүтээгдэхүүнийг хэрэглэх сонирхолтой байдаг. Бид үүнд л тохируулж үйлдвэрлэсэн. Цаашид энэ жилийн хувьд эхний үе шатанд дотоодын зах зээлд тодорхой байр суурь эзэлж хэрэглэгчдийн гол сонголт болгохыг бид чухалчилж байна. Үүний дараа экспортын үйл ажиллагааг эхлүүлнэ. -Монголчууд Бал дарга (Цэдэнбал дарга.сурв), Баянмөнх аварга, төрийн хар хүн Нямдорж дарга, залуухнаараа гялалзсан од гэгддэг Жавхлан нарын нэрийг дурьдангуут "Аа Увсынхан" гэцгээдэг. Гэтэл дээрх алдартнуудын үргэлжлэл болсон "Хархираа" хэмээх шилдэг брэндийг "бас л Увсынх" гэх болж? -Яваандаа дэлхий нэг соёл иргэншилтэй нэг улс болох байх. Ийм үед бид ингэж нутаг нуга гэж ярихаа болих хэрэгтэй гэж би үздэг. Өнөөдрийг хүртэл бид урлаг спорт төдийгүй нийгмийн тодорхой бүлгийнхэнд чиглэсэн хандив, ивээн тэтгэлэг, тусламжийг үзүүлсээр ирсэн. Урлаг гэдэг бол ард түмний оюун санааг гэгээрүүлэх шинэ эрч хүч тэмүүллийг бий болгох чухал зэвсэг энэ утгаараа бид "Камертон" хамтлагийн дуучин Мээдээ, Дуучин Жавхлан, Болдбаатар, В.А.Т, Гайз 666, Монголын Дизайнеруудын холбооноос зохион байгуулдаг ГОЁЛ-2006 наадам, Тоншуул сэтгүүлийн 70 жилийн ой гээд нилээд олон хамтлаг, дуучин, байгууллагуудын үйл ажиллагааг дэмжин ажилласан. Мөн Олон улсын ард түмний эв нэгдлийн бэлэг тэмдэг болсон Олимпийн наадмын шууд нэвтрүүлгийн ерөнхий ивээн тэтгэгчээр ажиллаж байна. Ард түмэн эрүүл байхын нэг чухал үндэс нь эрүүл байх, эрүүл байхын чухал үндэс нь биеийн тамир спортоор хичээллэх. Иймээс бид өвлийн ХХ олимпийн тоглолтыг Монгол улсад шууд дамжуулах нэвтрүүлгийн ерөнхий ивээн тэтгэгчээр ажиллаж байна. Аймаг орон нутагтаа аймгийн сагсан бөмбөгийн аварга шалгаруулах, аймгийн физик, математикийн олимпиадыг зохион байгуулах, эмзэг бүлгийн 50 өрхөд өвлийн түлшний нүүрс олгох гээд тоочоод байвал нэлээд зүйлийг хийсэн. Цаашид бизнесийн цар хүрээ өргөжин тэлэхийн хэрээр ийм чиглэлийн үйл ажиллагааг улам нэмэгдүүлэх болно. -"УВС ХүНС" ХК маш их эрэлттэй байдаг чацарганы тосыг цэврээр нь үйлдвэрлэдэг цорын ганц үйлдвэр. өнөөдөр "цэвэр чацарганы тос"-ыг шижир алттай зүйрлэх болсон. Чацарганаа тариалж, тосыг нь гаргаж, зах зээлд нийлүүлэх ажил тань ямаршуухан байгаа вэ? Гадаадад бүтээгдэхүүнээ маш өндөр үнэтэй экспортлох гэж байгаа гэж дуулсан? -Манай орон уг нь чацарганы хэрэглээ ашиг тусыг аль эрт дээр үеэс мэддэг, хэрэглэдэг байсан. Эрт дээр үед дайн байлдаанд орох морьдоо чацарганы навчаар тэжээж байсан, Чингисийн үеэс жимсийг эмчилгээний журмаар хэрэглэж ирсэн, Монгол хүн анх сансарт нисэхэд чацарганы бүтээгдэхүүн хэрэглэж байсан, улмаар одоо ОХУ-ын сансрын албан ёсны хүнсэнд багтсан байдаг. Дэлхийд чацаргана үйлдвэрлэлтээр Энэтхэг, Хятад, ОХУ-ууд тэргүүлдэг. Ялангуяа Энэтхэг, Хятад улсууд чацаргана тариалалт, үйлдвэрлэлтийг төрөөс дэмжиж тусгайлан хөтөлбөр хэрэгжүүлсэн байдаг. Болив улс хүртэл байгалийг нөхөн сэргээх хүн амын ядуурлаа шийдвэрлэхийн тулд чацарганы тариалалтыг хөгжүүлж байгаа зэрэг дэлхий дахинд чацарганы ашиг тус хэрэглээг ихээр үнэлсээр байна. Өнгөрсөн онд бид туршилтаар үйлдвэрийн гадна нэг га талбайд 1000 чацаргана тариалсан. Монгол улсын хэмжээнд түүхэндээ ч тэр, өнөөдөр ч тэр чацарганы цэвэр тосыг үйлдвэрлэдэг цорын ганц үйлдвэр нь манай компани юм. БНСУ-аас чацарганы тос боловсруулах автомат тоног төхөөрөмж авчирч суурилуулсан. Хэрэглэгч олон түмэнд увсын чацарганы тос гэдэгээрээ алдартай, танил болсон, иймээс ч Монгол улсын шилдэг 99 бүтээгдэхүүнд багтаж үлэмжийн чанарын батламж авсан. Маш олон үзэсгэлэн ижил төрлийн арга хэмжээнээс алтан медаль хүртэж байсан бүтээгдэхүүн. -Сүүлийн асуултыг танд үлдээж байна? -Ер нь хүн ардыг эрүүл, экологийн цэвэр хүнсээр хангах, энэ үйл ажиллагаанаас олсон ашгаас хууль дүрмийн дагуу татвар төлөх, боломжит хувийг нь урлаг соёл, спортыг хөгжүүлэхэд зарцуулна гэдэг ихээхэн буянтай үйл хэрэг юм. Энэ утгаараа хүнс үйлдвэрлэнэ гэдэг маш том хариуцлага, чанд сахилга батыг шаардаж байдаг. Бидний давуу тал, амжилт бол манай компанийн бүтээгдэхүүн бий болгохоос худалдаалахад оролцогч бүр өөрийн хариуцлагыг өндрөөр ухамсарлаж, сэтгэлээ шингээж чаддаг. Ингэсэн бүтээгдэхүүн л чанартай байдаг. 
Б.НАСАН 
