№212(16175)
1985 ОНЫ ЕСДҮГЭЭР САРЫН 3. 
Интернационалч үзэл

Монголын ард түмний социализмын ухамсрын салшгүй бүрэлдэхүүн хэсэг пролетарийн социалист интернационалч үзэл, хүмүүжил нь марксизм ленинизмийг тууштай удирдлага болгож ирсэн МАХН-ын улс төр хүмүүжлийн олон талт үйл ажиллагааны нэн чухал үр дүн, БНМАУ дахь социалист гүн гүнзгий өөрчлөн байгуулалтын түүхэн ололтын нэг мөн. 

Орчин үед улам бүр өргөн утга агуулгатай болсоор байгаа пролетарийн интернационализмын үзэл дарлан мөлжигч байгууллыг халж, олон улсын хөрөнгөтнийг ялах, шинэ нийгэм байгуулах, энх тайван, ардчилал, улс түмний үндэсний эрх чөлөөний төлөө тэмцэлд нийт хөдөлмөрчнийг нэгтгэх, нийтийн дайсан империализмын эсрэг тэмцэлд бүх хувьсгалт, дэвшилт хүчнийг идэвхжүүлэн нягтруулах үзэл санаа, үйл ажиллагааны цогцолбор болжээ. Түүний хөгжил, гүнзгийрэл нь социалист хамтын нөхөрлөлийн орнуудын ах дүүгийн найрамдал, тал бүрийн нягт хамтын нөхөрсөг ажиллагаагаар баяжин, эдүгээ социалист интернационализм бүрэлдэн тогтлоо. 

Өнгөрсөн хугацаанд пролетарийн интернационализм манай орны хөдөлмөрчид, залуу үеийнхний үзэл санааны гүн бат итгэл үнэмшил болсноор шинэ нийгэм цогцлон байгуулах бүтээлч их хүч болон хувирч, нийт ард түмний хөдөлмөр, тэмцэлд батжиж ирсэн юм. 

БНМАУ-ын хөгжлийн түүхэн замнал, өнөөгийн социалист бодит байдал нь социалист интернационализмын дээд илрэл болсон ЗСБНХУ, социалист бусад орны ард түмэнтэй тогтоосон ах дүүгийн найрамдалт харилцаа, нягт хамтын ажиллагаа, зөвлөлтийн ард түмний сэтгэл харамгүй өгөөмөр их тусламжийн үр шим болон илэрч байдаг билээ. 

1985 онд манай оронд пролетарийн интернационализмын үзэл санааны жинхэнэ биелэл болсон онцгой тэмдэглэлт үйл явдал олонтаа тохиолдож байна. Үүний дотор монголын ард түмэн, зөвлөлтийн баатарлаг ард түмэн болон бүх дэвшилт улс түмний хамт ёслол төгөлдөр тэмдэглэж байгаа их ялалтын 40 жилийн яруу алдарт он хүндтэй байр эзэлнэ. Фашизмыг эсэргүүцсэн аугаа их Эх орны дайны жилүүдэд монголын ард түмэн нийтээрээ зөвлөлтийн ард түмний талд бат туйлбартай зогсож, түүний баатарлаг улаан армид тусламж дэмжлэг үзүүлэхийн амин чухал зорилтоо болгон хэрэгжүүлж байлаа. Милитарист японы эсрэг шударга, чөлөөлөх дайнд БНМАУ идэвхтэй оролцож манай ардын армийн дайчид зөвлөлтийн баатарлаг зэвсэгт хүчний хамт үүрд дурсагдах гавьяат үйлс бүтээсэн нь хөдөлмөрчдийн интернационалч үзэл, хүмүүжлийн гол нотолгоо болсон билээ. Японы милитаризмыг бут цохих үйлсэд оролцсоноороо БНМАУ тусгаар тогтнолоо улам бэхжүүлэхэд, энх цагийн бүтээн байгуулалтаа амжилттай үргэлжлүүлэх үлэмж тааламжтай нөхцөлийг бий болгосон төдийгүй Ази тив дэх дайны голомтыг арилгаж, даян дэлхийд бах бэх энх тайван тогтоох, улс түмний хооронд шударга ардчилсан харилцаа хөгжүүлэх нийтийн ариун үйл хэрэгт хувь нэмрээ оруулсан юм. 

Пролетарийн интернационализмын үзэл санааны биелэл болсон энэ жилийн чухал тэмдэглэлт үйл явдал бол Дэлхийн залуучууд, оюутны XII их наадамд манай залуу үеийнхний төлөөлөгчид амжилттай оролцож, орон бүрийн залуучуудтай бат найрамдалтай байж энх тайван, нийгмийн дэвшлийн төлөө, дайн харгислалын эсрэг хамтран тэмцэх чин эрмэлзэлтэй байгаагаа илэрхийлсэн явдал юм. Тэрчлэн манай ард түмэнд өгөөмөр сайхан үр шимээ өгсөөр байгаа монгол, зөвлөлтийн уламжлалт найрамдлыг социалист интернационализмын зарчим дээр улам бататган хөгжүүлэхэд чиглэсэн нөхөр Ж. Батмөнх, М. С. Горбачев нарын саяхан Москвад хийсэн найрсаг уулзалтын үр дүнд монголын коммунистууд, нийт хөдөлмөрчин сэтгэл дүүрэн баяртай байна. 

Орчин үед АНУ тэргүүтэй империалист харгис хүчний гэм буруугаар олон улсын байдал, түүний дотор Ази тивийн байдал ихээхэн хурцадлаа. Энэ нь Азийн улс түмэн, түүний дотор монголын ард түмний сэтгэл санааг түгшээж байна. Орчин үед империалист харгис хүч бодит социализмын эсрэг загалмайтны аян дайн явуулахдаа юуны өмнө үндсэрхэн явцуурах, арьсны өнгөөр ялгаварлан гадуурхах үзэлд ихээхэн найдвар тавих боллоо, Тэд социалист орнуудын ард түмний ах дүүгийн найрамдал, нягт хамтын ажиллагааны интернационалч мөн чанарыг мушгин гуйвуулж, зөвлөлтийн эсрэг үзлийн хороор хордуулахыг махран оролдож байна. 

Эдгээр ээдрээ түвэгтэй нөхцөл байдал нь хөдөлмөрчин олон түмнийг пролетарийн интернационализмын үзлээр хүмүүжүүлэхэд урьд урьдаас илүү санаа тавихыг зүй ёсоор шаардаж байна. Ийм учраас нам, улс, олон нийтийн байгууллагууд улс төр, хүмүүжлийн ажлын хэлбэрүүдийг бүтээлчээр үр дүнтэй ашиглан үндэстэн, улс түмэн бүрийн эрх ашгийг хүндэтгэн үзэж, үндсэрхэх явцуу болон дээрэнгүй үзлийн аливаа илрэлийн эсрэг эвлэршгүй тэмцэх үзлээр нийт хөдөлмөрчин, түүний залуу үеийг тууштай хүмүүжүүлэхэд байнга анхаарч түүнийг дэлхийн шинэ дайны аюулын эсрэг тэмцлийн практик зорилттой нягт холбон зохиож байвал зохино. Хөдөлмөрчдийн интернационалч хүмүүжлийн эцсийн үр дүн нь намын нийгэм эдийн засгийн бодлогыг хэрэгжүүлэхэд оруулж байгаа хүн бүрийн хувь нэмэр, хамт олны үүсгэл санаачилга, бүх нийтийг хамарсан эх оронч хөдөлгөөнөөр хэмжигдэнэ. Удахгүй эхлэх гэж байгаа монгол, зөвлөлтийн найрамдлын сарын уламжлалт ажил манай хоёр ард түмний интернационалч найрамдлыг улам зузаатгах, ялангуяа энэ дайчин уламжлалаар залуу үеийг хүмүүжүүлэхэд чухал хувь нэмэр болох нь дамжиггүй. 

БНМАУ-ын социалист бодит байдал нь хөдөлмөрчид, залуучуудыг интернационалч, эх оронч үзлээр хүмүүжүүлэхэд сайхан сургууль мөн. БНМАУ-ын хөдөлмөрчдийн социалист интернационалч үзэл, хүмүүжил манай социалист бүтээн байгуулалтын нэг хүчирхэг хүчин зүйл болсоор ирсэн, байх ч болно. 

