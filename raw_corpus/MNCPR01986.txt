Усаар амилдаг улс төрийн шоу

Газрын гадаргын усыг арвижуулах маягийн юм зарим сайд, мэргэжилтэн олон удаа ярьсан сан. Тэр нь хараахан биеллээ олоогүй байна.
Хурын усыг хуримтлуулан үйлдвэрлэлд ашиглана гэж байв. Юун ус арвижуулах нь бүү хэл улам бүр хомсдоод буй. Тийм атал улс төрийн шоугаар бол гол горхины гольдрол дүүрч, нуурын түвшин нэмэгдэн, худгийн амсар давчих гээд байдаг болсон. Түүнчлэн ундны ус нь хатуулаг ихтэй муу бол гэнэтхэн цэвэр цэнгэгээр ундруулах гэж байгаа аятай найдлага сүүмэлзүүлэн холиодог. Тухайлбал, 2000, 2004 оны УИХ-ын сонгуулиудын үед Говь-Алтай аймгийн төвийнхний ундны усыг цэвэршүүлж сайжруулахаар боллоо гэсэн хоосон ухуулгыг МАХН-аас нэр дэвшигчид хийсэн.Тэгээд ч овоо санал авсан. Ийнхүү дөрвөн жилийн зайтай хууртсан Алтайнхан маань ундны усаа өөрчлүүлж чадаагүй. Угтаа бол чадах ч үгүй юм билээ. Японы мэргэжлийн байгууллагынхан ундны усныхаа чанарт хэрхэн өөрчлөлт оруулах, цэвэршүүлэх талаар нь нэг том судалгаа хийж өгчээ. Түүнийхээ тайлан зөвлөмжийг эмхэтгэж өгсөн хэрэг. Гэтэл тэрнийг нь бариад ундны сайн устай болгоно, худлаа гэвэл энд бүх тооцоо аргачлал байгаа. Японы тусламжаар хийгдэх ажил гэж залсаар УИХ-д сууцгаасан гэдэг. Японы байгууллагын гаргасан тэр тооцоо судалгаа, аргачлал нь байвч тэр дагуу зарцуулах хөрөнгийг нь гаргаж дийлэхгүй юм гэсэн. Ер нь энэ аймгийн төвийн ундны усны талаар олон жил ярьж буй ч огтхон анхаардаг засаг төр гэж үгүй. Урьд нь социализмын үед Алтай хотын ундны ус муу гэсэн яриаг дээрээс нам дарж нуудаг байв. Лабораторийн шинжилгээний хариуг худал гаргаж очуулдаг байсан гэдэг. Түүнийг нь шүүмжлэн "Хүний ходоод гэдэснээс илүү үнэнч лаборатори гэж байхгүй. Энэ хүмүүсийнхээ эрүүл мэндийг бодон нүүлгэн шилжүүлэлт хийгээч" гэсэн санал хэлсэн хүн улс төрийн хэрэгт орчих шахсан аж. Тухайн үедээ аймгийн захиргаанд ажиллаж байсан, биологич мэргэжилтэй Л.Цэрэн гэх тэр шударга эрийг олон түмний санаа үймүүлэх гэлээ гэж хатуухан шийтгэх шахжээ... Одоо Монгол Улсын хэмжээнд 100 гаруй сумын усан хангамжийг сайжруулах хэрэгтэй байгаа гэнэ. Нийслэлд гэхэд л 2020 онд цэвэр усны гачаал үүсэх юм гэдэг. "Туул голын 70 хувь нь бороогоор тэжээгддэг" гэж мэргэжлийн нэгэн хэлсэн. Гол ус үүл борооноос хамааралтай байхын зэрэгцээ өдгөөгийн Монголд улс төрөөс хамаатай болчих гээд байх шиг ээ. Усны сэдэв ойрын өдрүүдийн ярианы багагүйг нь эзэлж байна. Ширээн дээрээ савтай цэвэр ус тавьж байгаад л ах намын улстөрчид "Атрын гурав дахь аян"-ы ажлын нэг хэсэг нь усалгаатай талбайг нэмэгдүүлэх гэх юм уу, сонгуулийн мөрийн хөтөлбөртөө хөдөө тэдэн худаг гаргана ... гэхчилэн сууна. Хэвлэл мэдээллийнхэнтэй уулзсан Ерөнхийлөгч Н.Энхбаяр ч баахан голын нэр дурдав. Ус их яриад ирэхээр сонгууль мөн ч ойртож байна даа гэмээр болох юм. Улаанбоомын УЦС гэх нэг том пиар, Эгийн голын УЦС-ын тендерийн тухай бас нэг сөрөг сурталчилгаа, бас Дөргөний УЦС, Онги голын ширгэлт, Хөвсгөл нуурын бохирдол ... гээд улс төрийн намууд нэг нэг рүүгээ ус цацах юм ч их гарна биз ээ. 
Б.Цогзаяабаатар
