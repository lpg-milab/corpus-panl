Алт бидний ирээдүй мөн үү?

Эд баялаг, газар нутгийн төлөө хүн төрөлхтний хооронд явагдаж байсан дайн тулааны олз омгийн ихээхэн хэсгийг алт эзэлдэг байлаа. Эх орны II дайны үед фашистууд шатаах зууханд оруулж байгаа хүмүүсийнхээ алтан шүдийг нь хүртэл бүгдийг булгалж авдаг байсан талаар ч бидний үеийнхэн бүгд мэднэ дээ.
Социализмын үед төр засаг маань алтны талаар дорвитой дуугардаггүй байсныг санаж байна. Монгол улс зах зээлд орсноос хойш нэг их удалгүй ерөнхийлөгч асан П.Очирбатын санаачлагаар 1994 оноос "Монгол алт" хөтөлбөрийг орон даяар хэрэгжүүлж эхэлсэн түүхтэй. 1997 онд ашигт малтмалын хуулийг түүхийхэн баталж орхисны уршгаар алтны уурхайнуудын тоо геометрийн прогрессороор нэмэгдэж эхэлсэн юм билээ. Үнэндээ энэ хууль нь Монгол оронд хөрөнгө оруулагчдыг далласан гэхээсээ илүү Монголын баялгийг харийнханд үнэгүй бэлэглэх үүд хаалгыг нээж өгсөн гэж би л хувьдаа боддог. Ганцхан Сэлэнгэ аймгийн жишээн дээр авч үзье. Ардын хувьсгалын өлгий энэ нутагт тариан түрүү хаа л бол хаа шаагиж улсын нийт хураан авах ургацын 60 хувийг дангаараа хураан авч байсан цаг саяхаан. Уул ус, ургамал мод тэгширсэн өнөр баян энэ нутаг алтаар ч мөн баян байсныг мэдсэн, түүнийг нь найр тавин нээж өгөх зам харгуй гарсан цагаас эхлээд энэ нутгийн байгаль дэлхий хүйтэн сэтгэлтний гарт өртөж эхэлсэн юм. Ой модыг нь огтчиж түймэрдэж, уул усыг нь ухаж төнхөж эхэлснээс болов уу гэлтэй тэнгэр бурхан хилэгнэснээс өвс ургамал нь хатан гундаж, үржил шимтэй хөрс нь ойрын жилүүдэд үр тариа, жимс ногоогоо ч бидэндээ хайрлах нь багаслаа. Өнөөдөр өгөөмөр энэ нутгийн гол хөндий дагасан хамгийн үржил шимтэй хэсэг нь бүхэлдээ хайгуулын болон ашиглалтын лиценз нэртэйгээр олз ашиг хайгчдын гарт 100 жилийн хугацаатайгаар нэгэнт орсон байна. Ашигт малтмалын хууль гарсан өдрөөс эхлэн улс төрийн хүчнүүд бие биенээсээ уралдан монгол газар нутгаа яаж зохистой ашиглах талаас нь биш гаднынханд хурдан түргэн дамлан худалдаж ашиг олох сонирхлын үүднээс хувааж авах ажилдаа чухам ханцуй шамлан орцгоосон билээ. Жишээ нь 1996-2000 онуудад зөвхөн Сэлэнгэ аймгийн нутагт нийт 35 лиценз олгогдож байсан бол 2000-2004 онд буюу МАХНам дангаараа төрийн жолоог хяналтгүйгээр атгаж байх үед 480 лиценз худалдагджээ. Өнөөдөр Ерөө сумын нутагт гэхэд л 247, Мандал суманд 122 ашиглалтын лиценз хэн нэгэн овсгоотны гарт орчихсон байгаа гээд бод доо. Хүннү Сүннүгийн үеэс бидний өвөг дээдсийн амьдарч ирсэн өлгий нутаг Хэнтий нурууны үзэсгэлэнт ай сав газарт олгогдсон ашиглалтын лицензийн тоо одоо 2200-д хүрчихээд байна. Одоогоор 25 тн алт олзворлоод байгаа Канадын хөрөнгө оруулалттай "Бороо Гоулд" гэх Төв Азийн цээжин дээр урьд өмнө хэзээ ч байгаагүй алтны аварга том магнатаас эхлээд "Алтан Дорнод", "Золотая Виктория"-гийн оросууд, хятад, америк, солонгос... чухам цаана нь хэн байгаа нь тодорхойгүй монгол иргэдийн нэр дээр байгаа лицензүүдийн чухам яг хэдийг нь хэн эзэмшдэгийг бурхан ч тааж үл мэднэ. Дархан -Уул аймгийн нутгаар урсдаг Шарын голын хөндийд Хятад улсын 100 хувийн хөрөнгө оруулалттай "Алтан хөмрөг" гэгч компани бий. Эднийх өнгөрсөн жилээс энэ газрыг 2003 оноос ашиглаж байсан дотоодын "Баян гол" гэгч компаниас худалдан авч үйл ажиллагаагаа явуулж байгаа юм байна. Лицензээ хэнд ч хамаагүй хяналтгүйгээр дамлан худалддагийн захын ганц жишээ энэ. Найман зууны тэртээд их эзэн Чингис Богд хойчийн үр сад бидэндээ: Хөх Монголд заяасан Гурван мөрний эх нутагт Хамгийг цөлмөх шуналт Харь элэгтэнг бүү хавьтуул" хэмээн зарлиглаж байсан гэдэг. Их Монгол улс байгуулагдсаны ойн энэ өдрүүдэд Их эзний зарлиг яаж биелэгдэж байгааг харахаас уур хүрнэ. Өнөөдөр энэ нутагт харийнхан хүн гишгэх нь бүү хэл доторхыг нь хэрхэн уралдан ухаж төнхөж цөлмөж байгааг цаашдаа үйл ажиллагаа нь өргөжихөөр зэхэж хэдэн зуун лиценз зарагдсаныг та бүхэнд зарлахад үзэг халтирмаар. Энэ хэдхэн жилийн дотор эх нутгийн маань өнцөг булан бүрийг эрх баригчид маань бяслаг аятай хэрчээд эхний ээлжинд 40 жилийн хугацаатайгаар зарж орхиж. Алтыг нь ухаад шороог нь сэгсрээд хаяхад юун 40 жил дөрвөн жил л хангалттай шүү дээ. Эрх баригчдын том том амлаад байсан хөрөнгө оруулагчид юуных нь хөрөнгө оруулах манатай. Эд нарын дотор маньдаа дөрөө даах гутал гэрээ нөмөргөх эсгий хийгээд өгчихсөн хүн байна уу? . Газрын хэвлий дэх эд баялгийг чадах чинээгээрээ хоосолж, үлдсэн жаахан газар нутгийг маань бусдад худалдчихаад талийж өгөх луйварчингууд байсан санж. Дорнодод Очирбат гуайн дээлээ мялаагаад сүрхий рекламдаад байсан "Соко" компани бидэнд газрын тосны ашгаа хайрласан уу? Огтхон ч наалдсан юм сонсогдохгүй байна. Сургийг сонсвол Хятадын нэг компанид зарчихаад л алга болсон. Өнөөдөр Канадын "Бороо гоулд" уурхайн толгой компани болох Сентерра Гоулд гэхэд л дангаараа 120 ширхэг алтны лиценз Хэнтий нурууны эргэн тойронд эзэмшчихсэн даналзаж байх жишээтэй. Өнгөрсөн жил Заамар сумын нэг багийг -Одоохон нүү, манай газар гэж хөөж тууж байсан Оросын "Алтан дорнод" компани тэр хавьдаа алтны 40 лицензтэй. Дээр нь өнөөдөр хэн бүхний хэл амны бай болоод байгаа мөнөөх алдарт "Айвенху Майнз" хүртэл энэ сав газар ашиглалтын 12 лиценз авчихсан байна гээд бод доо. Энэ нутаг чинь харийнхны олз омог болж гүйцсэн юм биш үү. Нэг унц алт 250 доллар байхад ашигтай ажиллаад л байсан хирнээ одоо 500 доллараас дээш гарсан ашигт нь 68 хувийн татвар ногдууллаа гээд бөөн уйлаан дуулаан болцгоож байна. Хөрөнгө оруулагчдыг маань үргээлээ ч гэх шиг. Тэр ялаа батганууд хурдхан үргээд зайлаасай. Би л хувьдаа баярлах минь. Лицензийн эзэд нэгэнт зуун жилээр өөрийн болгож авсан газар нутгийн дор байгаа эд баялгийг гурав дөрөвхөн жилийн дотор хамж авчихаад орхиод явахад ард нь онгойсон том нүх, орвонгоор нь эргүүлсэн хөрс шороо, бохирдож хүн бүү хэл мал уухааргүй болсон гол горхитой хөндий болоод хоцрох нь юутай харуусалтай. Үүнийг зохицуулах үүрэгтэй төр засагтаа хандан цөхрөнгөө барсан нутгийн ардууд өнгөрсөн жилээс эхлэн янз бүрийн ТББ, хөдөлгөөн байгуулан тэмцлийн хурц хэлбэрт шилжээд байгаад огтхон ч гайхах явдалгүй. Ард олон л өөрсдийнхөө газар нутгийг хамгаалахгүй бол төр засгийн эрх баригчид нь түцний худалдагч болчихсон үе санж. Ядаж үр хүүхдээ хаана амьдраг гэж бодож байгаа юм болоо. Жишээ нь Улаанбаатар хотын "БЛТ" хэмээх хэнд ч үл мэдэгдэх нэгэн компани дангаараа Сэлэнгэ аймгийн бараг бүх сумын нутагт нийт 68 ширхэг алтны ашиглалтын лиценз эзэмшдэгээс үзэхэд энэ жижиг компанид ийм хэмжээний хөрөнгө чинээ байгаа гэхэд итгэхэд бэрх. Эсвэл түүний ард ийм гажигтай хуулийг батлан гаргахад гар бие оролцсон эрх мэдэлтэй эрхмүүд байна уу. Эсвэл нөгөө гаднын хөрөнгө оруулагч нэртэй луйварчингууд байна уу? Тэр алтны 99 хувь нь гар дамжин зарагдахаар дараагийн эздээ хүлээж байна. Өнөөдрийн байдлаар 7000 шахам алтны лиценз зарагдаад байгаа ба ажиллаж байгаа уурхайнууд нь 100 гаруй гээд тооцохоор ийм дүр зураг харагдаж байна. Өөрөөр хэлбэл ард түмний болоод төрийн өмч гэгдэх сор болсон баялагтай эх газар нутаг маань наймааны хэрэглүүр болж худалдан авах эзнээ хүлээн хэн нэгний гар дээр аль хэдий нь бүгд оччихсон байгаа гэсэн үг. Ийнхүү төр ард түмний ыг  ,  йй ямар ч мэт жээ. Одоо ажиллаж байгаа зуун хэдэн уурхай байгаль орчныг ингэж сүйтгэж байгаа юм чинь цаана нь лиценз авчихсан хэдэн мянган уурхай ажиллаад эхэлбэл энэ оронд чинь хүн амьдрах нөхцөл байх болов уу, та минь ээ. БОЯамаас гаргасан судалгаагаар өнгөрсөн хугацаанд уул уурхайнхны эргүүлж хаясан хөрс шорооны хэмжээ 500 сая шоо метрээр хэмжигдэх гэнэ. Үүнийг нөхөн сэргээх зардал хэдэн арван тэрбум доллараар хэмжигдэнэ. Нөгөө эндээс олсон ашгаас нь давж гарна уу гэхээс биш дутахааргүй тоо. Өнөөдөр Улаанбаатар хот хогондоо дарагдчихаад Япончуудаас мөнгө гуйж цэвэрлүүлж байгаа. Маргааш бид нар харийнхантай хамсаж байгаад ухаад сэгсрээд хаячихсан орон дэлхийгээ засаж янзлах мөнгийг мөн л гаднынхнаас гуйхаас өөр аргагүй байдалд тулсан байна. Ийм байдалд аваачсан хөрөнгө оруулалт бидэнд хэрэгтэй юү? Байгаль орчныг ямарваа хэмжээгээр бохирдуулсан, нөхөн сэргээлтийг дутуу хийсэн, бүр хаясан компаниудыг торгох улсын байцаагчийн хамгийн дээд эрх хэмжээ хуучин хуулинд зааснаар 250000 төгрөг буюу ердөө 10 грамм алтны үнэ байлаа. Инээдтэй байгаа биз? Одоо шинэ хуулиар энэ тоо арав дахин нэмэгдсэн гэх боловч тэдний тонн тонноор нь олдворлодог алтны үнийн хажууд бас л юу ч биш. Зүй нь байгалд учруулсан хор хохирлын хэмжээг гагаар биш бүр метр квадрат кубаар үнэлэн зохих торгууль ногдуулахаар бүр эрүүгийн хариуцлага хүлээхээр хуульчлахад болохгүй гэх газаргүй ээ. Ингэж байж нөхөн сэргээлтийн үйл ажиллагааг зохих журмын дагуу явуулах хөшүүрэг бий болж болох юм. Хэдэн жилийн өмнө БОЯамнаас санаачлан хууль бусаар огтлогдсон модны метр куб бүрийг 150000 төгрөг хүртэл өсгөж тогтоосноор модны хулгай улсын хэмжээнд зохих хэмжээгээр буурсныг та санаж байгаа байх. Өнөөдрийн байдлаар улсын хэмжээнд нийтдээ том жижиг хоёр мянга гаруй гол горхи сүүлийн арваадхан жилийн дотор амьсгал хурааж, 4200 нуур тойрмоос 800 шахам нь ширгэн үгүй болж, нутаг бэлчээрийн 70 гаруй хувь нь цөлжөөд байгаагийн буруутан эзэд нь бид өөрсдөө биш гэж үү. Үүнд дээр огтлогдсон ой мод, дайжиж дүрвэсэн ан гөрөөс, устаж алга болсон биологийн ховор төрөл зүйлүүдийг нэмээд үзэгтүн. Одоо цаана нь хичнээн гол мөрөн, говь хангайг ийм хувь заяа хүлээж байна вэ? Гадна дотнын алтны магнатуудын хаяаг дэрлээд өнөөдөр хэдэн мянган "нинжа" хэмээгдэх ядуучууд үүрээ алдсан улаан шоргоолж аятай цуглаж, алт төнхөн зодоон нүдээн зарим үед бараг багахан дайн тулаандаа хүрээд байгааг бид орой бүр шахам харцгаадаг билээ. Алт ухаснаар тэдний дундаас хөлжиж баяждаг нь юу л бол харин ихэнх нь угаасан мөнгөн ус, уусан архиндаа хордоцгоож ухсан шороондоо дарагдан амь насаа алдаж, эрэмдэг зэрэмдэг болцгоож байна. Алт гэгч ийм ид шидтэй, ад зэтгэрийн эз санж Монголчууд биднийг нэг үе гаднынхан "алтан дээр суусан гуйлгачингууд" хэмээн шоолдог байлаа. Тэр үнэн байж. Бидэнд алт их байсан юм байна аа. Өвгөд дээдэс маань үнэхээр баян нутгийг үлдээж өгчээ. Гэтэл одоо юун алт малт. Ухаад хаячихсан ангал нүхнүүдийнх нь хажууд уух ч усгүй, ундаалах ч малгүй торойтол суугаад үлдэх хувьтай нүцгэн гуйлгачингууд болоод байна. Та минь ээ. 
Ш.Пүрэвсүрэн 
