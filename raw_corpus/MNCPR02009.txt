Ерөнхий сайдын япон найз ба Монголын геополитик

Орос, Хятадын дунд хавчуулагдсан Монголд Хятад Улсын эдийн засгийн нөлөө улам бүр нэмэгдсээр байна. Тиймээс Улаанбаатар улс төрийн тэнцвэрээ хадгалж, Орос болон Хятадаас хамаарлаа багасгахын тулд АНУ-тай илүү ойртохыг оролдож байгаа билээ. 
Харин АНУ Хятад, Оросын өөдөөс Монголыг хаалт болгон тогтоохын чухлыг ойлгож байгаа юм. Өнгөрсөн долоо хоногт Үндэсний эв нэгдлийн Засгийн газрын тэргүүн М.Энхболдын Японы Ерөнхий сайдтай хийсэн хэлэлцээрийн үеэр бүс нутгийн асуудал түүний дотор Умард Солонгосын асуудлыг хэлэлцэх форум байгуулахаар тохирсон юм. Энэ үеэр "Монголд Японд байхгүй өвөрмөц онцлог бий" гэж Ж.Коизуми М.Энхболдод аминчлан хэлжээ. Энэ бол Японд хүртээлгүй хандлага, мэдээлэл цуглардаг Монголын геополитикийн чанар юм. Иймээс бүс нутгийн эдийн засаг, улс төр ажил хэргийн түншийн яриа хэлэлцээр хийе гэж Японы Засгийн газрын тэргүүн санал гаргалаа. Монгол Улс хуучин социалист улс байх үеэсээ Ардчилсан Солонгостой дипломат харилцаатай бөгөөд цөмийн зэвсэг, пуужин, хүн хулгайлах гээд Токиогийн хар дарсан зүүд болоод байгаа олон асуудалд шинэ форум тусалж зуучилж чадна гэж албаны хүмүүс үзэж байна. Үүний зэрэгцээ энэ айлчлал бол Японыг НҮБ-ын Аюулгүйн зөвлөлийн байнгын гишүүн болоход Монголын дэмжлэг авах зорилготой дипломат арга хэмжээ гэж Хятадын өдөр тутмын гол хэвлэл "Ардын сонин"-д бичжээ. М.Энхболдын энэ тусын хариуд нь Ж.Коизуми сан Монголыг Зүүн Өмнөд Азийн эдийн засгийн хамтын ажиллагааны бүлэглэлд буюу АСЕАН-д элсэхэд дэмжлэг үзүүлэхээ амласан. Олон улсын тавцанд бие биеэ дэмжиж хамтарч ажилладаг уламжлал энэ хоёр оронд нэгэнт тогтжээ. Мөн уулзалтын явцад хоёр Ерөнхий сайд Монгол Улс ажиглагчаар оролцдог ОХУ, БНХАУ болон Төв Азийн дөрвөн орны хамтарсан бүлэглэл болох Шанхайн хамтын ажиллагааны байгууллагын тухай хэлэлцлээ. "Энэ айлчлал үүсэн тодорч байгаа эвсэлд ямар ч хамаагүй" гэсэн хариултыг Коизуми айлчлалын өмнө Катарын "Пенинсула" сонинд өгч байсан аж. Хаалттай хаалганы гадаа үлдсэн Японд Шанхайн хамтын ажиллагааны байгууллага (ШХАБ)-ыг бүс нутгийн эрчим хүчний хөгжлөөр халхавчилсан "АНУ-ын эсрэг лиги" гэж үздэг. Өнгөрсөн зун ШХАБ-ын уулзалтын бодлогын дагуу Узбекстан өөрийн нутгаас АНУ-ын цэргийн баазуудыг зайлуулсан бөгөөд одоо ганцхан Киргизстанд л АНУ-ын бааз үлдээд байна. Бээжин, Москвад ноёрхсон энэ бүлэглэл АНУ-ыг Төв Азиас шахан гаргана гэж Америкийн албаны хүмүүс болгоомжилж байгаа юм. Орос, Хятадын дунд хавчуулагдсан Монголд Хятад улсын эдийн засгийн нөлөө улам бүр нэмэгдсээр байна. Тиймээс Улаанбаатар улс төрийн тэнцвэрээ хадгалж, Орос болон Хятадаас хамаарлаа багасгахын тулд АНУ-тай илүү ойртохыг оролдож байгаа билээ. Харин АНУ Хятад, Оросын өөдөөс Монголыг хаалт болгон тогтоохын чухлыг ойлгож байгаа юм. Өнгөрсөн намар АНУ-ын Ерөнхийлөгч Ж.Буш, Батлан хамгаалахын сайд Дональд Рамсфельд нар Буянт-Ухаад тус тусдаа буухдаа хоёр улсын хамтын ажиллагааг, тэр дундаа цэргийн салбарт хамтын ажиллагааг идэвхжүүлэх талаар хэлэлцсэн юм. Баасан гарагт АНУ-тай хамтарсан "Хааны эрэлд" хээрийн сургууль эхэлж байгаа нь тохиолдлын явдал биш гэж хөршүүд маань хардаж байна. Үүний зэрэгцээ монголчууд АНУ-ын Мянганы сорилтын сангаас тусламж авахыг оролдсоор байгаа бөгөөд энд Ерөнхий сайд М.Энхболдод мөнгөний дүнгээс илүү дэлхийд Вашингтонтой найз харагдах улс төрийн ач холбогдол нь илүү амин чухал болоод байна. Олон тулгуурт гадаад бодлогодоо урд хойд хоёр хөрштэйгөө тэнцвэртэй харилцахын зэрэгцээ дэлхийн бусад улсуудтай, түүний дотор Японыг дотночилж үзэх шалтгаан Монголд олон бий. АНУ-ын холбоотон, 1990 онд зах зээлд орсноос хойших Монголын хамгийн том донор Японтой ойртохын тулд сүүлийн 16 жилд Монголын төр, засгийн тэргүүн нар найман удаа Японд зочилжээ. Хавар Ерөнхий сайд М.Энхболдыг Токиогийн Шинжюкү дэх Гадаадын сэтгүүлчдийн клубт зочлоход нь Швед, Английн сэтгүүлчид "Далайд ганц ч гарцгүй Монгол Улс яагаад Халим агнуурын олон улсын холбоонд элссэн юм бэ?" гэж гэнэтхэн асууж сандаргаж билээ. Уг холбоонд манайхан зөвхөн Японыг дэмжих үүднээс элссэн гэдэг. Бүс нутгийн үйл явдалд идэвхтэй оролцох болсон, АНУ-тай түнш, Шанхайн хамтын байгууллагад хүндлэгддэг Монгол Улстай дотно харилцаатай байх нь Япон улсын хувьд стратегийн чухал ач холбогдолтой юм. Тиймээс энэ зун Ж.Коизумигийн өмнөхөн Ерөнхий сайд асан гурван ч улстөрч Кайфу, Мори, Хата нар зэрэг Японы парламентын зуу гаруй гишүүд, нэртэй улстөрчид зочлон иржээ. Эдгээр болон Ерөнхий сайдын айлчлал нь Японы зүгээс Их Монгол Улс байгуулагдсаны 800 жилийн ойд ач холбогдол өгч байгаагаа харуулах, нөгөөтэйгүүр Монголын Засгийн газрыг Япон дэмжиж байгаа, цаашид ч дэмжинэ гэдгээ Токио нотлохыг хүсч байгааг харуулж байна. Монголын Ерөнхий сайдын урилгаар ирсэн Ж.Коизумигийн айлчлалын дүнд хоёр улс Засгийн газар хоорондын комисс байгуулахаар боллоо. Ирэх жил Монголын Ерөнхийлөгч Японд хоёрдугаар сард айлчлах товыг тохирч, Японы Цог жавхлант эзэн хаан болон ширээ залгамжлах ханхүүг Монголд урьжээ. Японд зорчих монголчуудын визийг хөнгөвчилнө гэж Японы Ерөнхий сайд амлав. Японы парламентын танхимын даргыг Монголд, Монголын УИХ-ын даргыг Наран улсад харилцан айлчлуулахаар болжээ. Геополитикоос гадна улс орны дотоодод ч Үндэсний эв нэгдлийн Засгийн газрын тэргүүнд япон найзын нэр нөлөө чухал байгаа юм. Монголчуудыг Японд талтай, япончуудыг Монголд талтай болоход манай сумочдын амжилт их нөлөөлжээ. Хоёр Ерөнхий сайдын нөхөрсөг уулзалтын үеэр сумо бөхийн тухай яриа байнга л өрнөж байлаа. Энэ жил Хакухог ёкозүна болж, сумо бөхийн баруун, зүүн магнайг монголчууд тэргүүлнэ гэж Ж.Коизуми мөрийцөхөд ч бэлэн байлаа. "Яасан хүчтэй хөвгүүд вэ" гэж япончууд гайхаж байна. "Энэ жил Чингэс хааны хаан сэнтийд суусны 800 жилийн ой болж, энэ ойгоор Чингэсийн дараа үе Японыг жинхэнээсээ эзэлчихлээ" гэж Ж.Коизуми уулга алджээ. Японы гудамжинд хоёр сар болоод л нэг "Монголын жил" болдог гэж Монголын Ерөнхий сайд хариу хошигнолоо. Энэ нь "Эн-Эйч-Кэй"-гээр хоёр сар тутамд болдог сумогийн тэмцээнийг шууд нэвтрүүлдгийг хэлсэн хэрэг юм. Их тэнгэрт болсон хүндэтгэлийн хүлээн авалтынхаа үеэр Ерөнхий сайд М.Энхболд япон найздаа монгол дээл, хэт хутгатай бэлэглэсэнд Ж.Коизуми их баярлах шиг болсон. Зохисон дээл өмсч, хэт хутгаа бариад гарч ирэх Ж.Коизуми яг л монгол эр шиг харагдаж байв. Ерөнхий сайд Ж.Коизуми Монголд 600 сая иений тусламжийн багц өгснөөс хагас нь буюу 350 сая иенийг монгол залуучуудын боловсролд зориулж, үлдсэнийг Монголын эзэнт гүрний музейг Хархоринд байгуулахад зориулах юм. Мөн япон хүүхдийн хоёр үлгэрийг бага, дунд сургуульдаа үзээрэй гэж авчирснаа Ж.Коизуми М.Энхболдод гардуулсан. Бас 10 аймгийн 10 дунд сургууль дотуур байрны хамт барих төсөл, япон хэл үзэж байгаа сурагчдад зориулж 800 толь бичиг Японы Засгийн газрын тэргүүн ганзагалж иржээ. Улаанбаатарт шинээр олон улсын нисэх онгоцны буудал барих, автозамыг сайжруулах зэрэг асуудлыг судлах ажлыг түргэтгэх талаар анхааралдаа авлаа гэж Ж.Коизуми хэлээд М.Энхболдын дэргэд албаны хүмүүстээ үүрэг өгчээ. Ирэх жил гэхэд Энгельсийн шинэ гүүрээр зорчдог болно гэж тэрээр амласан байна. Японы бизнесмэнүүд уул уурхайн салбарт хөрөнгө оруулахыг сонирхож байгаагаа Ерөнхий сайдаараа уламжилжээ. Бизнесмэнүүдийг давхар татвараас чөлөөлөх асуудлыг авч үзэхээр болов. Мөн аялал жуулчлал, эрчим хүчний салбарт хамтран ажиллах талаар тохиролцсон байна. М.Энхболдын хувьд энэ айлчлал тусгаар тогтнолоо идэвхтэй гадаад бодлогоор хамгаалах Монголын геополитикийн бодлогын бас нэг амжилттай ажил гэж үзэж болно. 
Ж.САНДАГДОРЖ 
