Монголоос олдсон булшийг дэлхийн археологийн 10 Чухал нээлтийн нэгээр

АНУ-ын "Дисковери" сэтгүүл 2006 оны дэлхийн археологийн чухал ач холбогдол бүхий 10 нээлтийг зарласан байна. Эдгээр нээлтийн нэгийг нь Монголын археологичид гадаадын эрдэмтэдтэй хамтран хийжээ. Энэ талаар Шинжлэх ухааны академи /ШУА/-ийн Археологийн хүрээлэнгийн эрдэм шинжилгээний ажилтан Г.Лхүндэвтэй ярилцлаа.
-Археологийн хүрээлэн 2004 оноос Монгол Алтайн Скифийн үеийн археологийн дурсгалуудыг судлах эрдэм шинжилгээний төслийг хэрэгжүүлэхдээ их амжилтад хүрсэн талаар дууллаа?
-Монгол Алтайн бүс нутаг дахь Пазырыкийн үеийн мөнх цэвдгийн булшны судалгаа 2006 оны дэлхийн археологийн 10 нээлтийн нэг болсон нь гайхалтай. ОХУ, ХБНГУ-ын Археологийн хүрээлэнгийнхэн, Америк, Япон, Хятад, Солонгос зэрэг орны эрдэмтэн, судлаачид төслийн ажилд оролцсон. Археологичид Баян-Өлгий аймгийн Цагаан Хус сумын нутагт Цагаан, Олон гүүрийн, Ойгор голын сав нутагт археологийн хайгуул, судалгаа хийж, далайн түвшнээс 2500-2700 метрийн өндөрт мөнх цэвдэгт хөрсөнд орших эртний нүүдэлчдийн 45 булш олсон. Эдгээр булшийг 16 газраас олж илрүүлсэн юм. Монгол-Орос-Германы хамтарсан анги 2004, 2005 онд хийсэн судалгааны ажлын үр дүнгээ бататгахаар 2006 оны зургадугаар сараас Баян-Өлгий аймгийн Улаан Хус сумын нутаг Улаан даваа, Олон гүүрийн гол зэрэг газрын хөрсөнд орших эртний нүүдэлчдийн дөрвөн булшийг судалж эхэлсэн. Мөнх цэвдэгт хөрсөнд байсан булшийг судалсан гэсэн үг. 
-Олон орны эрдэмтэн, судлаачид хамтарч ажилласан болохоор Монгол төдийгүй дэлхийн археологийн түүхэнд ач холбогдолтой малталт, судалгаа болсон гэж үзэж болох уу?
-Тэгэлгүй яахав. Шинжилгээний ангийг ШУА-ийн Археологийн хүрээлэнгийн захирал доктор, профессор Д.Цэвээндорж, ОХУ-ын ШУА-ийн Сибирийн салбарын дэд захирал, академич В.И.Молодин, ХБНГУ-ын Археологийн хүрээлэнгийн ерөнхийлөгч профессор Х.Парцингер нар удирдан эрдэмтэн, судлаач 40 гаруй хүний бүрэлдэхүүнтэй ажилласан нь энэ ажлын цар хүрээ, ач холбогдлыг илтгэнэ. 
-Булшнаас олон сонин олдвор олдсон тухай сонссон. 2500 жилийн тэртээ Пазырыкчууд талийгаачийг ямар байдлаар оршуулдаг байв? 
-Малтаж, судалсан хоёр газрын дурсгалаас баялаг олдвортой булш нь Олон гүүрийн голын хойд талын тэгш дэнж газарт таарсан. Далайн түвшнээс дээш 2549 метрийн өндөрт цувраа гурван булш байсан. Үүний баруун захын хамгийн том нь 11 метрийн голчтой цэвдэгт орших булш хөндөгдөөгүй, сайн хадгалагдсан байна лээ. Дагалдуулан тавьсан эд хэрэглэл, хүн, малын яс нь арьс, махны үлдэгдэлтэйгээ олдсон. Энэ нь шинжлэх ухааны ховор олдворын тоонд зүй ёсоор орно. 2.4 метр урт, 1.3 метрийн өргөнтэй модон бунхны гадна, зүүн хэсэгт төмөр амгай, модон зуузай, эмээл, ташуур бүрэн тоноглолтой хоёр морийг зүүн урагшаа харуулж дагалдуулан тавьсан нь огт эвдрээгүй шахам үлдэж. 
Цэвдэгт байсан учраас хоёр морины арьс, үс, мах нь их сайн хадгалагджээ. Модон бунхны дотор талд эсгий дэвсэн 174 см өндөр, 30-35 насны эрэгтэй хүнийг зүүн урагшаа хандуулан баруун хажуугаар нь хэвтүүлж хөлийг нь бага зэрэг нугалан оршуулсан байсан. Тарваган дээл, шувууны толгойн модон дүрстэй эсгий малгайтай, богино тааран өмд, урт түрийтэй арьсан гутал, хүзүүндээ архирч буй чонын дүрстэй модон чимэглэл зүүсэн, их бие, хөл, гарын зарим зөөлөн эд органикаараа үлдсэн байгаа юм. Тухайн үеийн хүмүүсийн аж амьдрал, эд өлгийн соёл судалгаанд үнэлж баршгүй баримт юм. 
Цээжиндээ хөх өнгийн бэхэн шивээстэй байсан. Бунханд хүний толгойн орчим хана дагуу эвэр, мод, шавраар хийсэн гурван янзын сав суулга зэрэг олон эд зүйл хийж оршуулсан байгаа юм. Модон цар тавган дээр хонины нурууны яс, төмөр хутганы хамт тавьсан байлаа. Хүний нуруун талд хэрэглэж байсан бололтой нум, таван ширхэг сумыг тавьсан байсан. Хүнээ оршуулахдаа түүний эдлэж хэрэглэж байсан модон бамбай, модон хуйтай төмөр хутга, эсгий гэртэй хүрэл толь, модон иштэй байлдааны зээтүү, бүсний төрөл бүрийн модон чимэглэл, унжлага, товч, товруунуудыг хийсэн байдаг юм билээ. Урлагийн өндөр түвшинд сийлсэн модон буга, унага зэрэг гайхамшигтай эдлэлүүд ч тэндээс олдсон.
-Энэ олдворуудыг одоо хаана судалж байгаа вэ. Эртний булш учраас зарим олдворыг засч янзлах хэрэг гардаг уу?
-Олдворуудыг сэргээн засварлах, биологи, генетик, хөрс,газар зүй, антропологи зэрэг лабораторийн нарийвчилсан судалгаа хийлгэхээр ХБНГУ, ОХУ-ын лабораториуд руу илгээсэн. Пазырыкийн соёлын дурсгалыг судалснаар эртний нүүдэлчдийн угсаатны соёл, зан заншил, аж ахуй эрхлэлт зэрэг түүхийн тайлагдаагүй нууцыг нээх боломжтой.
Д.Мягмар 