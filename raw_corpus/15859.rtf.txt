№210 (15859)       
1984 ОНЫ ЕСДҮГЭЭР САРЫН 1.
ХОНХНЫ ДУУ ЭРДМИЙН ДУУДЛАГА

Хичээлийн шинэ жилийн эхний хонхны жингэнэсэн дуу эрдмийн дуудлага билээ. Манай орны дөрвөн хүний нэг нь ямар нэг шатны сургуульд сурч, шинжлэх ухааны шим хүртэж байна. Иймээс есдүгээр сарын нэгэн хичээлийг шинэ жилийн нээлт бол бүх нийтийн эрдмийн баяр юм. Энэ баярын өдөр ардын боловсролын системийнхээ өнөр бүлээр баясаж, үүрэг, зорилтоо тодорхойлж, ажил хичээлийн жилийн ажлыг эхэлдэг уламжлалтай. 

Энэ жил их, дээд, тусгай мэргэжлийн дунд, техник мэргэжлийн 70 гаруй сургуульд 72, 3 мянга, ерөнхий боловсролын 585 сургуульд 402, 0 мянган оюутан, сурагч суралцана, Тэдний 67, 1 мянга нь ерөнхий боловсролын дунд сургуулийн нэгдүгээр ангид, 24, 8 мянга нь их, дээд, тусгай мэргэжлийн дунд, техник мэргэжлийн сургуульд шинээр элсэн орж байна. Хүүхдийн 650 гаруй цэцэрлэгт 56, 3 мянган хүүхэд хүмүүжин, хөдөлмөрчдийн ерөнхий боловсролын 350 гаруй сургуульд олон мянган ажилчин, малчин залуу суралцах болно. Мөн олон сургууль, хүүхдийн цэцэрлэг тохилог байртай болж байна. Энэ жил 20 - 80 суудалтай хичээлийн танхим, 950 шахам ортой сурагчдын дотуур байр, 1250 ор бүхий хүүхдийг цэцэрлэгийн барилга ашиглалтад орлоо. 

Багш, сурган хүмүүжүүлэгчдийн эгнээ энэ жил 1500 хүнээр өргөжив. Зөвхөн өнгөрөгч зун 4, 7 мянган багш, ардын боловсролын удирдах ажилтан мэргэжил дээшлүүлэв. Дотуур байрын хүмүүжүүлэгчдийг курсээр бэлтгэв. Бага ангиуд, зарим ахлах, дунд анги шинэтгэн сайжруулсан төлөвлөгөө программаар хичээллэнэ. Хичээлийн найман нэрийн программ болон түүнийг хэрэгжүүлэх зөвлөмжийг тусгай ном болгон хэвлүүлэв. Гуч шахам нэр төрлийн сурах бичгийг шинээр гаргав. Энэ бүхний үндсэн дээр хичээл эхлэх бэлтгэлийг үндсэнд нь хангалаа. 

МАХН-ын III их хурал хуралдсаны болон БНМАУ-ыг тунхагласны 60 жилийн түүхт ой угтсан ажил орон даяар өрнөж байна. Манай орны ардын боловсролын байгууллагын ажилтан, багш, сурган хүмүүжүүлэгчид түүхт ойг угтаж ТМС-ийн 20 жилийн ой, техник мэргэжлийн боловсролын улсын зөвлөлгөөн, пионер сурагчдын хөдөлмөр соёлын улсын II чуулганы бэлтгэлийг шуурхай ханган байна. 

Сурах арга барил эзэмшүүлэх авмаар оюутан, сурагчдын идэвхийг өрнүүлж, тэдний ертөнцийг үзэх марксистленинист үзлийг төлөвшүүлэх ёстой. Сургуулийн насны хүүхдийг нийтэд нь аажмаар бүрэн дунд боловсролтой болгох нөхцөлийг хангахад сургууль, нам, төр, олон нийтийн байгууллага, хөдөө аж ахуй, үйлдвэрийн газрууд анхаарлаа чиглүүлэх ёстой. Үүнтэй уялдуулан хөдөлмөрчдийн ерөнхий боловсролын оройн, эчнээ, улирлын сургуулийн элсэлт, цугларалтын төлөвлөгөөг биелүүлж сургалтын чанарыг сайжруулах шаардлагатай байна. 

ЗХУ болон социалист бусад орны политехник сургалтын тэргүүн туршлагыг бүтээлчээр судлаад, хөдөлмөр сургалтын системийг улам боловсронгуй болгох шаардлага өсч байна. Үүнтэй холбогдуулан түүний хэтийн төлөвийг тогтоон ажиллах нь Ардын боловсролын Яам, сурган хүмүүжүүлэх ухааны хүрээлэнгийн шийдвэрлэвэл зохих зангилаа асуудлын нэг юм. 

ЭЗХТЗ-ийн гишүүн орнуудын дээд хэмжээнд болсон эдийн засгийн зөвлөлгөөнөөс үйлдвэрлэлийн гол салбаруудыг дэлхийн шинжлэх ухаан, техникийн хөгжлийн түвшинд хүрсэн сайн чанарын машин, тоног төхөөрөмжөөр хангаж, электроник, электропроцессор болон робот техникийг хөгжүүлэхийг онцгой анхаарахын чухлыг заасан билээ . Үүнтэй уялдан ерөнхий боловсролын сургуулийн сурагчдад политехник боловсрол олгох ажлыг улам сайжруулах хэрэгтэй байна. 

Ардын боловсролын хуулийн заалтын дагуу хөдөө аж ахуй, үйлдвэр, соёлын байгууллага, албаа газарт сурагчдын хөдөлмөр сургалт явуулах нөхцөлийг улам сайжруулахын тулд сургууль, хүүхдийн цэцэрлэгийн материаллаг баазыг өргөтгөж, сургуулийн багш нарт туслах ажлыг улам эрчимжүүлэх нь зүйтэй. Энэ ариун үйлсэд яам, улсын хороо, тусгай газрын гүйцэтгэж үүрэг их билээ. 

Өсвөрийн үеийнхнийг социализмын үйл хэрэгт чин үнэнч бөгөөд сурах хөдөлмөрийн хариуцлагатай хандах, эх оронч интернационалч, хамтач, хөдөлмөрч үзэл санаагаар хүмүүжүүлж, социалист аж төрөх ёсыг тэдний дунд төлөвшүүлэн хэвшүүлэх нь бүх нийтийн үйлс мөн. Үүнтэй холбогдуулан намын байгууллагын өдөр тутмын удирдлагын дор ардын боловсрох, МХЗЭ, пионерийн байгууллагаас хамтарч зохиох ажлыг эрс сайжруулах хэрэгтэй юм. оюутан, сурагчдын дунд зохиох улс төр, хүмүүжлийн ажлыг системтэй, үр нөлөө бүхий сонирхолтой хэлбэрээр зохион байгуулахыг Ардын боловсролын Яам, Дээд, тусгай дунд боловсролын улсын хороо, МХЗЭ-ийн Төв Хороо, МПБ-ын Төв Зөвлөл дээр тутам анхаарч байх ёстой. 

Багш нарын хөдөлмөр, аж байдлын нөхцөлийг сайжруулах, тэдний мэргэжил, сурган хүмүүжүүлэх арга зүй, онол, улс төр, орос хэлний бэлтгэлийг дээшлүүлэх ажлыг чанаржуулбал зохино. Сургууль, багш нарын тэргүүн туршлага, ажлын давшилт арга барилыг ажилдаа бүтээлчээр нэвтрүүлж, багш нарын бүтээлч хамт олныг бүрэлдүүлэх, эцэг эхийн сурган хүмүүжүүлэх Хичээлийг чанартай хийх нь хичээлийн шинэ жилийн нэг чухал зорилт болж байна. 

Сурагчийн жилээр зохиосон ажил сургалт, хүмүүжлийн материаллаг баазыг бэхжүүлэх, өсвөрийн үеийг сурган хүмүүжүүлэхэд их тус үзүүлж ирэв. 1984-1985 оны сурагчийн жилд түүний чанарыг сайжруулан өсвөрийн үеийнхнийг сургах, хүмүүжүүлэх ажилд хөдөлмөрийн хамт олон, ардын боловсролын байгууллага, эцэг, эхийн ролийг улам дээшлүүлэх хэрэгтэй. 

Саяхан хуралдсан МАХН-ын Төв Хорооны ээлжит бус VIII бүгд хурал ардын боловсролын байгууллагын ажлыг сайжруулж улам боловсронгуй болгох зорилтыг дэвшүүлэв. 1984 - 1985 оны хичээлийн жилийг зарлаж байгаа хонхны дуу энэ зорилтыг биелүүлэх ажлын дуудлага болж байна. 

