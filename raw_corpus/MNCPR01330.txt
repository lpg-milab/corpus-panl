"Морьтой ч болоосой", Монголын хилчид

Нийслэлээс наран ургах зүг одох галт тэрэгний цонхоор харахад газрын гарц тааруухан цаанаа л нэг гандмал аж. Өрөөний хоёр хурандаа маань байгаль дэлхийн дулаарал гээч үл үзэгдэх аюул хүн төрөлхтөнд дэндүү барим тавим мэдэгдэж эхэлсэн талаар хүүрнэнэ.
Тэдний яриа халсаар саяхан болсон харамсал гашуудлын сэдэв рүү хазайж орлоо. Хил хамгаалах ерөнхий газрын дэд дарга Х.Жекей, ХХЕГ-ын олон нийттэй харилцах албаны дарга Ц.Сангарагчаа хоёр салбарынхаа эцсийн ганц нисдэг тэргийг Сэлэнгийн "галт" уулнаа осолдсонд санаа зовнихгүй байж чадаагүй биз. Талийгаач гавьяат нисгэгч аргагүй л жинхэнэ шонхор байсан гэнэ. Х.Жекей хурандааг Ховдын Булганд отрядын дарга байхад Т.Сугар гуай тэнгэрийн унаатайгаа очиж Хятадын хил зөрчигчдийг барилцаж явжээ. Янгиртын хавцлын дундуур хад сүлжин, Бөмбөгтийн хясаан дээр нисдэг тэргээ өрөөсөн дугуйн дээр нь тогтоон машин техник байтугай морь мал ч хүрэхийн эцэсгүй тэнд хилчдийг буулгаснаар эсрэг этгээдийг бүсэлж барьсан байна. Энэ нь 1990 оны явдал юм уу даа. Булганы Минжийн застав гэж зун, өвлийн алинд ч хүрэхэд бэрх тайгад саяын "алга болооч" нисдэг тэрэг л хоол хүнс, эм тариа дөхүүлдэг байжээ. "Усчин хүн усандаа гэдэг шиг тэнгэрийн хүн ч тэнгэртээ л буцлаа даа" гэж шогширч байна, тэд. Зургадугаар сарын 27-ны үүр тэмдэгрэх цагаар Дорноговь аймгийн Эрдэнэ сумын Улаан-Уулын өртөөн дээр биднийг буухад хоёр ч тэрэг хүлээж байлаа. Улаан-Уулын отрядын захирагч хурандаа Х.Ранжинням, штабын дарга Н.Ганболд нар цэргийн байдлаар ёслон угтахад хурандаа нарт бараа болон яваа жирийн "харандаа" миний бие өөрийгөө хэдийнэ цэргийн хүмүүн болсон мэтээр төсөөлж явав. Вагоны түчигнээнд алжаасных ч юм уу, есөн цаг хүртэл дугхийчихэж. Сэрвэл, ангийн зочид буудлын цонх нь наран талынх биш атлаа толгой дүйрэм халуу шатна. Яг л паартай байшин шиг. Хүйтэн усаар нүүрээ угаасан ч халуунд нэмэр үл болох ажээ. Жагсаалын үзлэг болж, ангийн тугийг залсны дараа сумын төвийн наадмын талбайд бяцхан наадмын дайтай үйл ажиллагаа болов. Хилийн цэргийн 0129 дүгээр анги Улаанбаатараас 560 км алслагдмал манай улсын өмнөд хилийн отряд юм. Хил хамгаалах есөн заставтай. Энэ отрядынхан 1944 оны мичин жилийн зуднаар цасан шуурганд уруудан улсын хилд бөөгнөрч ирсэн 70 гаруй мянган адууг тогтоож, түүхнээ "Их говийн зоригтнууд" хэмээн алдаршжээ. Монгол Улсын баатар С.Лхагвадорж, сахалт Сталины өөдөөс зүрхэлж харах зоригтонгүй үед эх Монголоо өмөөрч гаансыг нь унатал алгадаж явсан Улсын бага хурлын дарга, "эсэргүү" П.Гэндэн, дэслэгч генерал Ш.Арвай, гавьяат уртын дууч Б.Ламжав, улсын начин Д.Сүхбат гээд алдартнууд төрсөн өлгий. Хилийн заставын ганц эмэгтэй дарга байдаг нь Арбулагийн заставын дарга Н.Түвшинжаргал гэж дэд хурандаа Д.Аваадорж хөөрлөнө лээ. Отрядын эмч С.Баярхүү рүү сумынхан мэс засал хийлгэх гээд цувдаг гэнэ. Энэ жил 16 хүний олгойг авч өгч буян болжээ. Отряд үүссэн цагаасаа хойш нийт 1600 гаруй хил зөрчигчийг илрүүлсэн төдийгүй он гарсаар долоон удаагийн байдлаар 17 хил зөрчигч саатуулаад байгаа аж. Биднийг очих үеэр ч хил зөрчигчийн өрөө хоосонгүй, холын хоёр ч бүсгүй байсан. Хүний газар гүний нутгийн тэд ямархан зорилго өвөрлөж, хичнээн зовлон туулж манай хилийн дээс давсныг бурхан гагц мэдэх биз. Наадмын талбайд ангийн бие бүрэлдэхүүн жагсаж, ахмадууд хүндэт суудалд заларсны дараа ХХЕГ-ын дэд дарга, цэргийн шинжлэх ухааны доктор Х.Жекей, Эрдэнэ сумын Засаг дарга Н.Гэпилмаа болон ангийн удирдлагууд хилчин дайчдад унадаг дугуй гардуулах ёслол эхэллээ. "Говьд хүн болж төрснөөс хангайд бух болж төрсөн нь дээр" гэдэг гашуун үнэнийг батлах шиг жин үдийн нар мэнэртэл төөнөх нь амьтай голтой бүхний тэсвэр тэвчээрийг шалгах гэсэн мэт. Мөрнөөсөө дүүжилсэн хар брезентэн цүнхэн дээрээ тохойгоо хүргэх төдийд л улайдсан ширмэн тогоонд гараа түлчих шиг санагдана. Бурхан минь, энэ их халуунд тэсэж суудаг эндхийнхний аж төрлийг юутай ч зүйрлэлтэй билээ. Магад халуунд халж, хүйтэнд хөрсөөр тэвчээрийн тулах цэгт хүртлээ хатуужсан говийн загтай л адилтгавал зохилтой. Сумын мал сүрэг сүүлийн хэдэн жилийн гангийн халуунд нэрвэгдсээр 33-хан мянган толгой мал л тоолуулжээ. Уг нь 80-аад мянган малтай сум байжээ. Хамар хатгах өвс ногоогүй, хатсан сархинаг дэвтээх хур чийг унахгүй болохоор малчид отроор Сүхбаатарын Онгон руу нүүгээд одож. Улаан-Уулд нэг сонин шавьж байх юм. Эрхий хурууны хумсан толион чинээ улаан цоохор далавчтай, хүн мал хаздаг, нисдэг тэр хорхойг нутгийнхан урьд ер байгаагүй, сүүлийн жилүүдэд л харагдах болсон амьтан гэв. Тэр хачин хорхой бас ногоо идэх дуртай албин гэнэ. Улайдсан улаан элсэн хөрсөн дээр ганц нэг ногоон юм харагдана. Харамсалтай нь энэ бол мал иддэг өвс ногоо биш лууль шарилж мэтийн хогийн ургамал юм. "Нарийн өвс ургасан малын сайхан бэлчээр" нэгэнт үгүй болохоор хилчдийн унаа унашны асуудал толгойны өвчин болж. Хар халуунд идэх өвсгүй морь, тэмээд үхэж үрэгдээд хилчид "морьгүй монгол мохоо" болжээ. Хилийн тэмдэгтээ эргэж тойроход хоёр зээрдээрээ л жийгүүлнэ. Гэтэл хил зөрчигчид нь болохоор хамгийн сүүлийн үеийн загварын хурдан тэрэгтэй. Улаан-Уулын отрядаас хоёрхон застав нь л морь, тэмээг уналганд ашиглах боломжтой гэж байгаа. Бусад нь явгарсан тул аргагүйн эрхэнд дархан хилээ манахад унадаг дугуй ашиглаж болох эсэхийг туршиж үзэхээр болсон нь энэ гэнэ. Хилчид морь, тэмээгээ жилийн дөрвөн улиралд тэжээхэд ямар зардал гарах нь вэ гэж бас ч таван сар туршсан юм байх. Нэг заставт хоёр морь, нэг тэмээ гээд тэжээтэл 40-50 сая төгрөг урсаад алга болж. Тэгээд л унадаг дугуй хэрэглэх болжээ. Дугуй унахад цэргүүдийн бие бялдар чийрэгжиж, амьсгаа задрахаас гадна бензин шатахуун ашигладаггүй гээд үр ашигтай тал бий нь ойлгомжтой. Хилчдийн унах дугуйг сонирхлоо. БНХАУ-д үйлдвэрлэсэн уулын болон шулуун замын дугуйнууд аж. "Ажлын хар" гэдэг алдартай дугуй нь элсэнд арай л хүнд жийлттэй юм. Харин арааг нь хүндрүүлж, бас хөнгөн болгож сольдог "Tianjin Feige" маркийн дугуй унахад эвтэйхэн, ууланд ч яваад байхаар унаа бололтой. Эдгээр дугуйнууд 300-460 юанийн үнэтэй, төгрөгөөр бол 60-аас дээш мянган төгрөгийн ханштай аж. Нийт 90 орчим дугуй хилчин эздэдээ очлоо. Болох, болохгүйг эднийхэн л анхдагч болж буйгаараа удирдлагадаа илтгэх үүрэг хүлээв. Төмөр эд анги нь наранд гялтганаад хил зөрчигчид сэжиг авахуулах, халуун элсэнд хаймар нь түлэгдэн хээр явгалах гээд энэ унаанд ч бас сөрөг тал байхыг цэргүүд үгүйсгэхгүй байна. 0129 дүгээр ангийн офицеруудад уг нь хэд гурван хятад мотоцикль тавьж өгч. Гэтэл хоёр жил ч хүрэхгүй нооройгоод засал авахаа больсон байна. Ядаж ганц нэг орос мотоцикль аваад өгвөл чанар нь арай л дээр байх болов уу. Монгол Улсын дархан хилийн шугам 8257 км. Энэ л урт тойргоос гадагш, дотогш буруу санаатныг алхуулахгүй гэж нэг шөнө таван мянга гаруй хилчин дайчид нүд цавчилгүй манаж хонодог. Улсынхаа хилийг хамгаалагчид унаагүй болсны тодорхой жишээ нь бидний очсон Улаан-Уулын отряд. Нийт тавхан машинтай. Хөл дүүжилж байгаа хоёр "УАЗ-469"-ийг эс тооцвол үндсэндээ явган хүмүүс юм. Шанагын заставын "тавиулан"-д сүүдэрлэж байгаа "ГАЗ-66" гэхэд тэртээ зууны далан дөрвөн оны эд болохоор танагаа барж, тамаа эдэлсэн амьтан болоод хэвтэж байгаа нь тэр гэсэн. Отрядаас застав руу /40-70 км/ арав хоногтоо нэг удаа таван тонн ус татна. Хилийн харуулынхаа байр хүртэл арваад км газарт ундны усаа бас л зөөх хэрэг гарна. Энэ бүхэнд унаа тэрэгний асуудал байнга босч ирнэ. Хилээ хамгаалмаар байдаг. Явган улс яалтай вэ. Монголын хилчин дайчид нарны зайн буянаар зурагт үзэж, дэлхийн мэдээллийн хурдтай цахим өртөөгөөр дөрөө харшин, олон улсын төсөлд хамрагдан холбооны хэрэгслээр харьцангуй хангагдсан ч хамгийн том бэрхшээл нь хилийн манааны унаа болоод байна. Морь мал нь үхэж хатаад байгаа нутгийн хилчдийг "Морьтой ч болоосой" гэж залбирвал тавласан хэрэг болно. Улсын хилээ унадаг дугуйгаар цагийн дөрвөн эргэлтэд "гороолно" гэдэг ч үлгэр. Хилийн цэргийн зэвсэг, техникийн парк шинэчлэлтийг хийхээс аргагүй болсныг төр засаг анхааралдаа авах цаг болсон мэт. 
Л.Батцэнгэл
