Гэр хороолол хотжих сайхан хандлага гарч байна

Улаанбаатарын оршин суугчдын орон байрны барилгын төлөвлөгөөг орос мэргэжилтнүүдээр хийлгэдэг байсан үед гэр хорооллын тухай огт тусгалгүй иржээ. 
Өөрөөр хэлбэл, Улаанбаатар хэзээ ч гэр хороололтой болохгүй, бүх өрхийг байраар хангана гэсэн сэтгэлгээгээр хандсан гэсэн үг. Оросын мэргэжилтнүүд нийслэлийн иргэдийн байршлыг дөрвөн ч удаа төлөвлөсөн аж. Харин тав дахийг нь буюу одоогийн байдлаар сүүлчийнхийг нь манай мэргэжилтнүүд өөрсдөө гаргаад байгаа юм билээ. Нэгэнт төлөвлөсөн талбай, газар заагаагүй, эхнээсээ зохион байгуулалтгүй бий болсон гэр хорооллыг одоо шинэчлэхээр төвийн инженерийн шугам сүлжээнд холбох, барилгажуулахад холбогдох газрууд их л анхаарч байгаа аж. Саяхан болсон донор орнуудын уулзалтаар хамгийн их яригдсан, нэн даруй арга хэмжээ авч, анхаарал хандуулахаар болсон төсөл хөтөлбөрийн нэг нь гэр хорооллыг барилгажуулах, дулааны сүлжээнд холбох асуудал байсан юм. Тийнхүү төвийн инженерийн шугам сүлжээнд хамгийн түрүүнд холбох шаардлагатай, барилгажуулж болох газарт "100 айл", "Дэнжийн 1000", "Телевиз" орчим хамрагдаж байгаа. Дээр нь манайхны хэлж заншсанаар I, XIII хорооллын орчмын гэр хороолол ч багтдаг. Эхнээсээ барилгажуулах талбай хэмээгдэн батлагдаж, тэр дагуу нь ажилласан ч иргэд хяналт, шаардлагад баригдалгүй гэр хороолол үүсгэсэн гэдэг. Хэзээнээсээ иргэд хот руу нүүх, суурьших урсгал тасраагүй ч сүүлийн жилүүдэд шилжилт хөдөлгөөн улам хурдассан нь зөвшөөрөлгүй газар гэр хороолол бий болох, бас барилгын олон компанийн бизнес эрчимжих хөшүүрэг болсон гэж Нийслэлийн Засаг даргын Тамгын газрын Хотын хөгжлийн бодлого төлөвлөлтийн хэлтсийн дарга А.Зулгэрэл хэлсэн. Хэдийгээр сүүлийн үеийн шинэ барилгууд чанар муутай гэгдэх нийтийн яриа тархах болсон ч олон компани барилга үйлдвэрлэх тусам худалдан авагч татах шаардлагатай учир барилгын чанар сайжрах нь гарцаагүй гэж мэргэжилтнүүд тайлбарлаж байгаа. Тэдгээр олон барилгын компани гэр хорооллыг барилгажуулах, дулааны шугам сүлжээнд холбох нийслэлийн хөтөлбөрийг хэрэгжүүлэхэд хамгийн их хамаатай. Инженерийн шугам сүлжээнд холбох хөтөлбөрийн дагуу хотын тойронд байгаа гэр хорооллыг өнөөдөр 34 хэсэгт хуваажээ. Өнгөрсөн оны байдлаар нийслэлд 33 мянган гаруй өрх шилжин ирсэн бол 5800 өрх буцаад хөдөө рүүгээ нүүжээ. Сүүлийн үед Захирагчийн ажлын албатай холбогдож ирдэг гомдлын дийлэнхийг газрын асуудал эзэлдэг. Энэ хүрээнд хотын инженерийн шугам сүлжээг шинэчлэх, ингэснээр хотын суурьшлын нягтралыг сайжруулах аж. Зорилго системтэй хэрэгжиж эхэлснээр газрын маргааны асуудал цэгцэрнэ гэж мэргэжлийнхэн үзэж байгаа. Гэр хороолол барилгажсан хороолол болоход тэнд оршин сууж байгаа иргэдийн оролцоо хамгийн чухал гэнэ. Тэд 10, 20 гэр бүлээрээ нийлж, суурьшиж байгаа газраа барьцаалан барилгын компаниудтай гэрээ хийж, тэр хүсэлтээ холбогдох газарт хүргэхэд л асуудал шийдэгдэх боломжтой юм байна. Тухайлбал, өнөөдрийн байдлаар Баянзүрх дүүргийн нутаг дэвсгэрт газар эзэмшиж байсан хэсэг өрх хамтарч барилгын компанитай гэрээ байгуулж, орон сууцтай болох боломжийг өөрсдөдөө нээжээ. Хэрэв ингэсэн тохиолдолд дээрх хүсэлтийг Засаг захиргааны, хот төлөвлөлтийн мэргэжлийн байгууллагуудын зүгээс шийдвэрлэх хэсэгт хамгийн түрүүнд өнөөх барилгажих төлөвлөгөөнд тусгагдсан газрынхан орно. Өөрөөр хэлбэл, Телевиз, "Дэнжийн 1000", "100 айл", "Баянзүрх дүүргийн нутаг дэвсгэр дээрх газрууд багтаж байгаа. Чухамдаа орон сууцанд амьдарч байсан өрхүүдэд байрыг нь өмчилж өгсөн шиг газраа барьцаалж сууцтай болох боломж олгож байгаа гэнэ. Ингэж гэр хорооллын иргэдийн эзэмшиж буй газрыг Зах зээлийн бодит эргэлтэд оруулах нь. Тэдний газрыг үнэлэхэд төр засгийн зүгээс огт оролцоо байхгүйгээр шийдвэрлэнэ гэсэн. Дараагийн шатанд амины орон сууцны хороолол бий болгох төлөвлөгөө бий. Дарь эх, Дамбадаржаагийнхныг хувийн орон сууцтай болгох хөтөлбөрт хамруулна. Тэдний бохирын цэгийг хэд хэдэн айлаар нь нийлүүлэн зориулалтын байгууламжаар хөрс, байгаль орчныг бохирдуулдаггүй байдлаар шийдвэрлэх гэнэ. Тухайлбал, Дамбадаржаад одоо ямар ч зохион байгуулалтгүй буусан, мухар гудамжуудад баригдсан 76 айл байгаа аж. Тэдгээр өрхийг нэгдсэн дулааны шугам сүлжээнд холбох асуудлыг шийддэх загвар бэлтгэгдэж байгаа гэнэ. Тэрчлэн иргэдийг орон сууцжуулах хамгийн чухал боломж нь урт хугацааны зээл гэж нийслэлийн хот төлөвлөлтийнхөн үзжээ. Энэ хүрээнд Дэлхийн банк, Азийн хөгжлийн сан, Мянганы сорилтын сан зэрэг газруудаас хөрөнгө татах зорилгоор ажиллаж буй. Хамгийн түрүүнд барилгажуулахаар зорьж байгаа гэр хорооллыг инженерийн шугам сүлжээнд холбох ажилд хөрөнгө оруулахаар Мянганы сорилтын сангийн төлөөлөгчид өнөөдөр ч нийслэлд ажиллаж, хөрөнгө оруулах объектоо судалж байгаа. Хэрвээ Мянганы сорилтынхон төсөл хэрэгжүүлэхээр болвол хотын хамгийн түрүүнд барилгажих шаардлагатай гэр хороолол инженерийн шугам сүлжээнд холбогдоно. Харин урт хугацааны зээллэгийн орон сууц барих төслийг хэрэгжүүлэхээр бусад төсөл хөтөлбөрүүдээс хөрөнгө гаргуулах санал тавина. Энэ бүхнийг зангидсан Улаанбаатарыг шинэ үеийн хот болгох "Улаанбаатар хотын гэр хорооллыг хөгжүүлэх стратеги ба хөрөнгө оруулалтын төлөвлөгөө" гэсэн төсөл хэрэгжиж эхлээд байгаа аж. 
Б.ХАЖИДМАА 
