Уураг бөсөх цагаар

"Төрсөн нутагтаа тэнэж явахад Тулсан таягнаас цэцэг ургана" гэж Мажаарын их найрагч Эндре Ади бичсэн нь бий. Ер хүн гээч эх нутгийнхаа хаана ч явсан сэтгэл тэнэгэр, нуруу цэх явдаг биз ээ.
Хаврын сэвэлзээ нүүр илбэсэн тэнүүн өдөр Эрдэнэ сумын нутагт аж төрдөг Эрдэнэ жанжин вангийн хошууныхныг зорилоо. Хүн зоны хөлөөс зайдуу хөдөөдөө үсний үзүүр сэвэгнүүлж эрхлэх энэ зөөлөн салхин хот газар улаан шороо манаруулж байгаа даа гэж бодогдох. Эрдэнэ засгийн хошууны ноён Жамьяан ван Богд хаант Монгол Улсын үед Цэргийн яамны сайдын албыг хашиж байсан хүн гэдэг. Эдүгээ түүний хошуу нутаг нь Баянхонгор аймгийн баруун хойд сумд, Завханы Отгон, Архангайн хэд хэдэн сум болон салан тусгаарлажээ. Нүүдэлч өвгийн цус өнөө цагийнхны ч судсанд нь лугшиж байгааг шинэ мянганд мянгаад км-ийн тэртээгээс нүүж ирсэн нутгийн хэдэн айлаар үлгэрлэн ойлгож болохоор аж. Хаа байсан Баянхонгор бол хотынхны төсөөллөөр хайр энхрийллээс хол хөндий шоовдор хүүхэд шиг төр засгийн анхаарлын гадна хаягдсан хязгаар болохоор уугуул ардууд нь зах зээл бараадаж наашлах нь аргагүй юм. Төвийн аймгуудтай адил өндөр хүчдэл тэнд алга. Мянганы зам гээч мянгуужингийн үлгэр бол бүр нутгийн хилийг нь ч шүргэхгүй гээд бод доо. Арвайхээрээс Баянхонгор хүртэлх цардмал замын хоёр үзүүр нь хоорондоо ахидаг ч үгүй дөхдөг ч үгүй арав хорин жилийн нүүр үзэж байна. Мал мах, ноос ноолуурыг нь дамчид хямдхан авчихна. Тэгсэн атлаа ойр зуурын хэрэглээний бараа бүтээгдэхүүний үнэ тэнгэрт хадсан ханштай. Үр хүүхдээ эрдэмтэй номтой хүн болгоё гэхнээ сумын сургуульд нь мэргэжилдээ эзэн болсон мэдлэгтэй багш нар өдрийн од. Амьдралын ийм л олон бэрхшээлээс зугтаж жалгын нэг өвөлжөөлж, хаваржаалдаг монголчууд маань нийслэл хот өөд тэмүүлдэг байна. Хотод ирээд хөлөө олсон нь ч бий, хохь зовлонд сөгдөн амьдралын ёроолд хаягдсан нь ч бий. Харин хотын ойролцоох хөдөө нутагт ирээд сайн сайхан амьдарч байгаа жишээ олныг дурдаж болох байх. Төв аймгийн Эрдэнэ сумын Ар Хустайн гол, Булштайн хайрхнаар нутаглах болсон Хонгор нутгийн хоёр айл энэ жишигт багтана. Малгайн утаа сэргээж анх дөрөө мулталсан айл маань Загийн голын унаган хүү Бадамсүрэнгийнх байлаа. Эднийх Баянхонгорын Богд сумаас 2002 онд шилжиж иржээ. Түүний гэргий, дөрвөн хүүгийн ээж С.Төрсайхан манайхны ойлголтоор "дархан бэр" юм. Отгон хүү Б.Амарболд нь гавьяат жүжигчин Энхтайваны тоглосон япончуудын "Чингэс хаан" баримтат уран сайхны кинонд Тэмүжиний бага насны дүрд тоглож. Богдод байхдаа Ардын уран зохиолч Д.Пүрэвдоржийн "Сэгс цагаан богд" найраглалд гардаг Хатан суудал хэмээх талын ганц уулын хавьд нутагладаг, сумын төвөөсөө ная гаруй км-ийн алс байж. Монгол орны баруун урд говиос зүүн хангайн бүсэд нүүж ирсэн айлын эзэнтэй хоёр нутгийн ялгаа, хүн зоны хандлага, амьдрал ахуйн талаар хөөрөлдөв. Зам харилцаа нийслэлдээ ойр болохоор идээ цагаагаа боломжийн үнээр борлуулчихдаг, "Их дөт" хэмээх жуулчны баазын ойролцоо учир гадна, дотны аянчин гийчдэд морь, тэмээгээ унуулаад хөөрхөн ашиг олчихдог гэнэ. Харийн хүмүүс Монголыг сонирхож байсан анхан үед цайны мөнгө болгож хэд гурван "ногоон" мөнгөөр гар цайлгадаг байсан бол, одоо орчуулагч нар нь "ажиллаад" байдаг болчихсон гэнэ. "Баруун аймгууд хүн чанарын хувьд арай жудагтай байдаг бололтой. Нүүдэл суудал болоход цай цүй бариад ирнэ. Гэр барилцаад өгнө. Харин эндхийнхэн ганц унь өлгөөд өгөхгүй мал сураглачихаад л пижигнэчихнэ шүү. Ер хүний төлөө амьдарч байгаа ч биш. Энэ нь зөв ч юм шиг. Гадаадынхан л харин киноноос харсан сайхан уламжлал ажиглагдахгүй байна гэж гайхаад байх шиг байдаг. Тэд алсхан аймагт очвол нүүдэлчдийн сайхан заншлыг олж үзнэ л дээ" гэж тэрбээр ярина. Бадамсүрэнгийнх бод, бог нийлсэн аминдаа зөв хэдэн малтай юм. Богд, Загийн голоос авчирсан ачлагын хэдэн сайхан ат байна. Ахынхаа найз, Химийн хүрээлэнгийн захирал Б.Пүрэвсүрэнг нэгэнтээ айлчилж ирэхэд "Энэ Загийн тэмээ байгаа юм" гээд санамсаргүй хэлчихсэн чинь нөгөөх нь мөнөөх нутаг нэгт тэмээний зогдрыг илээд уйлаад байсан гэнэ. Хүн нутгаа санахаар тэгдэг юм бол уу. Хүн байтугай нохой ч нутаг амьтай амьтан аж. Эднийхийг дагаж ирсэн дөрвөн нүдтэй халтар зөнжигний намтрыг сонсоход амьд дууль юм аа. Халтар жингэр анх Сэлэнгэ рүү мал тууварчидтай очсон нохой санж. Малаа тушаасан хүмүүс хөхөө өвлийн хүйтнээр галт тэрэг, машин техник хөлөглөн нутгийн зүг жолоо залжээ. Тэгтэл цагаан сарын өмнөхөн нөгөө халтар жингэр хачин гуринхалсан амьтан төрөлх Загийн голдоо оччихсон, эзнийхээ хаяаг манасан шиг нэг өглөө хэвтэж байсан гэнэ. Халтар зөнжиг энэ нутагт эзнээ бараадаж ирээд, мал хуйг нь манасаар насны доройтолд орж үхэхдээ цасан шуургатай шөнө хотныхоо баруун талын овоон дээр нутгийнхаа зүг толгой хандуулсан байж. Бадамсүрэнгийн зулай дээр гишгэж төрсөн ах "Тэрэлж жуулчин" компаний захирал Д.Бямбасүрэн зүлгэн дээр нь тарвалзаж, зүүдэн дунд нь айлчилсан эх нутаг Их дөтөөрөө жуулчны баазаа нэрлэж, Булштайн уулын нэгэн овоог Дугана хадны овоо хэмээн жил бүр тахиж тайх болсон ажээ. Намжил гүртэнгийн удмын энэ хүнийг Хонгор нутгийн бөхчүүдэд буяны алга тэнийлгэдэг нэгэн гэлцэх юм билээ. "Тэрэлж жуулчин" компаниар улсын начин Д.Батболд, аймгийн арслан Д.Батбаяр гээд олон бөхчүүд овоглодог. Соёлын гавьяат зүтгэлтэн нэрт сэтгүүлч Х.Цэвлээ, гэрэл зургийн мастер М.Цэрэнжамц, самбо жүдо бөхийн дэлхийн аварга, улсын начин Чанарав нар нутгийнх нь нэртэй баазад ирж тухлаад буцах дуртай гэж тэндхийнхэн ярьж байсан. Д.Бямбасүрэн гуай нутгаасаа Энхтайван, Н.Оюунсайхан гээд дүү нараа эрдэнэ мэт энэ сайхан нутагт "уруу татан" авчирсан нэгэн аж. Зэрэглээ мяралзсан хаврын өдөр хөг нийлүүлэн майлалдах хурга, ишиг хөөцөлдөн тоглох, нялх тугалаа дагуулсан улаагч үнээний тавтай хивэхийг ажиж зогсоход их хотын хөл хөсийг мартагнах юм. Гэрийн ойр дэрс шиг чүүчгэр хөлтэй ботго эхийнхээ гунганан буйлахад тэнчигнэн очиж хөхөө үлгэх харагдана. Энэ шарга ингэ хавар ботголоод эгээтэй л шургачихсангүй онд орохчоо аядаж буй нь энэ гэнэ. Тэмээний тухай сэдвээр доктор хамгаалсан нэгэн "гүзээ нь ажиллахаа больж" гэж мэргэжлийн модон хэлээр зөвлөгөө өгч, эм тариагаар бөмбөгдөхийг санал болгожээ. Өргөст харгана, гашуун бударганаа үгүйлсэн байхыг эзэн нь үгүйсгээгүй ч "Буур нь л нялх биен дээр нь суучихсанаас болох шиг боллоо" гэж байх юм. Биднийг ийн ярьж зогсоход гэрийн эзэгтэй гарч ирээд уураг идээч гэж урилаа. Уураг бөсөх цагаар ус нутгаа санасан сэтгэл эмээгийнхээ, ээжийнхээ гараас аван, идэж өссөн танил амтыг мэдрэх бага насандаа буцаж очсон мэт ээ. 
Л.Батцэнгэл
