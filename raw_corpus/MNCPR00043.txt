\"Нууц товчоо" НЭЭГДЛЭЭ

Амралтаа аваад гадаад явалгүй тэнд очоод хэвтүүштэй нэг газар уржигдар нээгдэв. Аялал жуучлал, амралтын зориулалтай авч "Монголын нууц товчоо" номын утга учир, монголын онцлогийг нэвт үнэртүүлсэн орчинг ихэд хөдөлмөр гарган бий болгожээ.
Уг газрыг хотоос Дархан явах замын тэхий дунд буюу Төв аймгийн Жаргалантын "Ар толгой"-г сонгосон аж. Хойд замаар цаг шахам сүнгэнэлтэл давхиад (103 км) дээрхи хаягийн дагуу гурван километр нарс, хус найгасан ам руу зориход гурван давхар дүнзэн байгууламж инээд алдан угтана. Дотор нь биллярд, саун, теннис, хурлын танхим, эмчилгээ сувилгаа, интернэт гар утас гээд байхгүй юм үгүй. Манай аялал жуучлал, амралтын газрууд гэхээр хэдэн өөвгөр гэр, ямааны боодог, цаг наргүй архидалт байдаг бол энд их л өөр. Нэг бодоход, хотод ч байгаа юм шиг, нөгөө бодоход, гадаадын таван одтой зочид буудалд тухалсан мэт. Тэгсэн атлаа хусны шүүс ханхалсан цэвэр агаарыг шимэн зогсохуй дор хөдөө нутагтаа ирснээ илүү мэдэрнэ. Уг амралтын газрыг нээж буй эзэн нь түүхийн ухааны мэргэжилтэн Ж.Баттулга гэдэг хүн гэнэ. ""Нууц товчоо" компанийн захирлыг С.Ундармаа гэх бөгөөд энэ бүсгүйтэй ярилцав. Тэрээр хэлэхдээ: "Монголын нууц товчоо" номын чухал үйл явдлууд гардаг орчинд бид амралтын газар нээлээ. Уг нээлтэд манай урдаа барьдаг түүхчид, уран зохиолчид цугларсанд их баяртай байна. Манай энд Монгол төрийн чухал баримт болох нууц товчооны бүхий л хувилбар номууд, судалбар эх сурвалжууд, тэр үеийн аж байдлын баримт биетээр үзүүлэхийг зорьж үзүүлэнгүүдийг цуглуулсан. Энд байгаа "Монголын нууц товчоо" номын хамгийн үнэтэй нь болох 750 мянгын оюу, мөнгө, хаш чулуу оролцуулсан ганцхан хувь хувилбар хүртэл бий. Долоон бурхан оддыг бэлэгдэн эртний загвараар бүтээсэн гэрүүдэд ая тухтай амарч үндэсний уламжлал Монголынхоо түүхийг нэхэн санах боломжтой" гэсэн юм. Тэнд хүрэлцэн очсон Зам тээвэр, аялал жуучлалын яамны дэд сайд болон ардын уран зохиолч Д.Пүрэвдорж, П.Бадарч, зураач Б.Гунгаасүх нарын олны танил олон хүн энэхүү "Нууц товчоо"-г амаа олохгүй сайшаах. Энд өөрийгөө хүндэтгэдэг эрхэм нэгэн та, найз, гадаад зочноо, эс бөгөөс бусдыг эрхэмлэхүйн дээдээр хүндэлсүгэй гэвээс "Нууц товчоо"-г зүглэхэд алдахгүй юм байна. Дандаа л бүтэхгүй, боломжгүй үйл өрнөдөг. Нэг удаа ч бол гэгээ гэвэл энэ байх. Монголчууд сайхан юм хийдэг болжээ. "Монголын нууц товчоо" ном шигээ. 



