Төмөр хашаатай төр засаг

Төрийн ордны нутаг дэвсгэрийн хил, заагийг тогтоох тухай УИХ-аас тогтоол гаргажээ. Энэхүү хилийн зэсийг Төрийн ордноос хойшоо, урагшаа 80 метр баруун, зүүн тал руугаа тус бүр 33 метр байхаар заасан юм байх.
Гэхдээ тус бүсийн хамгаалалтыг төрийн тусгай хамгаалалтын газарт даалгасан байна. Ийм үүрэг даалгавар авсан Төрийн тусгай хамгаалалтын газар төмөр хашаа барих санал гаргажээ. Төмөр хашааны хаалгыг дотроос нь түгжчихээд наргиж суух нь тэдэнд хамаагүй амар байх нь хэнд ч ойлгомжтой. Ажлын цаг дууслаа хаалгаа түгжээд унтлаа гүйцээ. Төмөр хашааны гадна иргэд яаж ч байсан тэдэнд падгүй. Тэдний амар амгаланг хангаж хүсэлтийг нь төрийн өндөр албан тушаалтнууд ёсоор болгож 400 сая төгрөгийн төсөвт өртөгтэй төмөр хашааг төрийн ёслол хүндэтгэлийн өргөөг барьж байгаа "Нийслэл өргөө" компани өнгөрсөн намар эхлүүлжээ. Хамгаалалтынхан амрахаас төрийнхний чих толгой амарна гэж ойлгож болно. Иргэний хөдөлгөөнүүд сөрөг хүчнийхэн жагсаал цуглаан зохион байгуулдаг. Тэдний үг хэлнээс төмөр хашаа төр, засгийнхныг хамгаална. Хамгаалалтын хашааны энэ жилийнх нь ажил тун удахгүй зогсоно. Харин ирэх хавар үргэлжлүүлнэ гэж албаны хүн мэдэгдэж байна билээ. Гэхдээ Төрийн ордны арын цэцэрлэг тус бүсэд багтаж хоёр талдаа хаалгатай шалган нэвтрүүлэх харуултай болох гэнэ. Шалган нэвтрүүлэх төв шалгаж л нэвтрүүлнэ. Түүгээр явсан иргэд баримт бичгээ шалгуулна, энэ бол ойлгомжтой. Бичиг баримтгүй тохиолдолд хамгаалалтын бүс зөрчсөн хэргээр саатуулагдахад хүрнэ. Хоёр талд нь буутай цагдаа зогсоочихоод "Та тайван цэцэрлэгээр зугаал" гэж хэлэх төр, засаг манайхаас өөр газар байна гэж үү. Энэ бол ёстой үлгэр. Түүгээр иргэдийг амгалан тайван зорчуулах байтлаа төмөр хашаа барина гэж байх уу. Инээдэмтэй байгаа биз. Нөгөө талаар иргэд дуу хоолойгоо нэгтгэж төр, засагт хүргэх болдог. Гэтэл тэдгээр иргэд төмөр хашааны гадна л бужигнана. Харин дотроос нь төрийн хүнд сурталтнууд доог тохуутайгаар мушилзана. Иймд шулуухан л иргэдээс айсандаа энэ хашааг барьж байгаа гэж төр, засгийнхан ард түмэнд зарлахгүй дээ. Тэгсэн бол амар байсан юм. Ганцхан үг хэлэхийн оронд түмэн зүйл тоочиж Төрийн ордны хамгаалалтын бүс гэж олон юм донгосох хэрэггүй баймаар. Тэд ингэж хэлж чадахгүй ч ард түмэн биднээс холдох гэсэндээ Төрийн ордныг тойруулж төмөр хашаа барьж байгаа гэж ойлгож байна гэдгийг хэлэх хэрэгтэй. Хамгаалалтыг нь хариуцуулахаар хашаа барина гэдэг нь биеийн амрыг харж байгаа үйлдэл биз ээ. Үүнийг ухаангүй ноёнд урагшгүй албат гэдгээс өөрөөр тайлбарлах арга алга. Хоёр Герман 1990 онд тусгаарлаж байсан хана хэрмээ буулгаж хаясан. Тэр дагуу олон зүйл ил тод болсон байдаг. Тэрчлэн олон улс гүрэн хил хязгаараа чөлөөлж илүү их нээлтийг хүсч байгаа. Харин манайд эсрэгээрээ төр, ард түмнээс өөрийгөө төмөр хэрмээр тусгаарлаж байна. Энэхүү тусгаарлалт хэдэн зуун жил үргэлжлэхийг одоо хэлж мэдэх хүн алга. Уг нь Монголчууд төр төмөр нүүртэй гэж ярьдаг. Харин төр засаг төмөр хашаатай боллоо. Өнөөдөр Төрийн ордныг төмрөөр хүрээлж байгаа эрх баригчид маргааш төв талбайг ард түмнээс булааж төмөр хүрээ босгоно. Ер нь мод, чулуу хана, хэрмээр хамгийн сул дорой эрх баригчид өөрийгөө хамгаалдаг нь түүх болон үлдсэн гэдэг. Тэгвэл өнөөдөр манайд эхлэл нь тавигдлаа. 
Г.Эрдэнэбат
