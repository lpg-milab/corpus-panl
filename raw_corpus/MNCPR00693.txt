Би 40 дуурийн ард гарсан хүн

Ардын жүжигчин А.Жамьянжав манай сонинд ярилцлага өглөө. Монголын хөгжмийн театрыг дэлхийн театртай ойртон зэрэгцүүлэх нөр их үйлсэд амьдралаа зориулсан энэ хүн үндэсний болон дэлхийн сонгодог дөч гаруй дуурьт дүр бүтээж, хоёрхон сарын өмнө Ардын жүжигчин цол хүртсэн билээ. Түүний сонирхолтой ярилцлагыг уншигчдадаа хүргэе. 
-Та их олон жил дуурьт дуулж байж ардын жүжигчин цол хүртэв ээ? -Би 27 жил дуурьт дуулж байж гавьяат жүжигчин авсан юм. Түүнээс хойш дахиад 27 жил дуулаад ардын жүжигчин цол авлаа. Одоо ингээд 54 жил урлагт зүтгэж явна даа. Анх 1962 онд энэ театрт гоцлол дуучнаар орж 1990 он хүртэл ажиллаад үүнээс хойш СУИС-д багшилж байна. -Монголд анх 1963 онд "Евгений Онегин" дуурь тавьж дэлхийн сонгодгийн салхийг хагалсан байх аа. Та 1962 онд театрт гоцлол дуучнаар ирсэн гэхээр Дуурийн театрт сонгодгийг дуулсан анхдагч нь юм байна шүү дээ? -Тэгсээн, 1963 оны аравдугаар сарын 4-нд энэ дуурийг тавьсан санагдана. "Евгений Онегин"-д суман дарга гэж нэг жижиг роль байдаг юм. Тэр дүрд нь анх дуулсан. Үүнээс нэг жилийн өмнө би Болгарын хөгжмийн дээд сургуулийг төгсч ирээд байсан юм. Манайд чинь гурван театр нэг дор байж байгаад 1963 онд Хүүхэд залуучуудын театр, драм, дуурийн театр гэж гурав салсан байхгүй юу. Тэгээд Дуурь, бүжгийн театр тэр жилээ нээлтээ хийсэн дээ. Өнөө жил театр маань 45 жилийнхээ ойг хийх гэж байна. Тэгээд би театрынхаа ойд зориулж нэг ном эмхэтгэж хэвлүүллээ. Дөнгөж сая номоо хэвлэлээс аваад байж байна. Үндэсний болон сонгодог 50 жүжгийн либреттийг эмхэтгэсэн ийм ном. -Энэ 50 жүжгийн бараг бүгдэд нь та тоглоо байлгүй. Онцолж үздэг томоохон бүтээлүүдээсээ ярьж өгөхгүй юу? -Би 40 дуурийн ард гарсан байна лээ. Дэлхийн сонгодог 20 дуурь, 20 гаруй үндэсний дуурьт тогложээ. Бүгдэд нь гол дүрд тоглосондоо дөчин дуурийн ард орлоо гэж байгаа юм биш. Би туслах дүрд нэлээд тоглож байсан юм. "Учиртай гурван толгой" дуурийн Балган, дараа нь худалдаачны болон тосуулын дүрд тоглож байсан жишээтэй. Том жижиггүй энэ бүх дуурьт оролцсон учраас өөрийгөө тэр бүхний ард гарлаа гэж ойлгож явдаг. Миний тоглосон хамгийн том дуурь бол Францын хөгжмийн зохиолч Шарьл Гуногийн "Фауст". Энэ жүжгийн Мефистофелийн дүрд тоглож тэр жилдээ Соёлын яамны оны шагнал авч байсан юм. -Энэ чинь гүн ухааны маш том, хүнд дуурь шүү дээ. Манайх 1969 онд тавьсан гэхээр түүнээс хойш хориод жил тоглоод л тайзнаасаа буулгачихаж. Яагаад вэ? -Яахав дээ, тухайн үед энэ жүжигт оролцож байсан уран бүтээлчдийн олонх нь одоо алга, үлдсэн хэд нь дуулахаа больсон байна. Жишээ нь, Маргаритад гавьяат жүжигчин Цэвэлсүрэн дуулж байлаа шүү дээ. Миний хоёр дахь том дуурь бол Россинийн "Севилийн үсчин". Энэ дуурийн дон Базилиод дуулсан. Энэ дүрээрээ би хоёр дахиа Соёлын яамны оны тэргүүний шагнал авсан юм. Ж.Вердийн "Травиата" дуурийн гүн Дюфельд, мөн Альфредийн эцэг Жорж Жермон, "Лусын дагина" дуурийн тээрэмчин гээд олон дуурьт дүр босгосоон. Олон дуурийн гол дүрд тоглосон ч би "Фауст", "Травиата", "Севилийн үсчин" жүжгүүдээ онцолмоор байна. Жорж Жермонд дуулахдаа өөрийгөө нэг сориод үзье гэж бодсон. Дуулах цар хүрээ нь их дээгүүр явдаг л даа. Тийм учраас би өөрийгөө бэлдэж бэлдэж тоглосон. Амжилттай ч болсон. Анх удаа баритоноор том дуурь дуулсан минь энэ. Миний хоолой бассбаритон болохоор аль алинаар нь дуулдаг. -Та номон дээрээ нэлээд олон жил ажилласан байлгүй. Яаж хэвлүүлэв? -Тоглосон жүжгүүдийнхээ либреттийг цуглуулж хадгалдаг байлаа. Тэр маань их хэрэг болсон. Тэгээд ч нэлээд хэдэн жил ажиллалаа. Гэтэл ивээн тэтгэдэг хүн байдаггүй. Дууриар ер нь яах юм гэж л хэлдэг байсан. Тэгээд хэвлэлийн зардлын хагасыг нь Дуурийн театр гаргалаа. Үлдэх хагаст нь номоо борлуулж байж өрөө дарна даа. -Монголын үндэсний дуурь нэг л сонин санагдаад байдаг юм. Мэдээж, манайхан сонгодогтой яаж эн зэрэгцэх вэ. Гэхдээ дуурьт ядаж ойртож очсон нь гэвэл та хэний ямар жүжгийг нэрлэх бол? -Жишээ нь "Хөхөө Намжил" гэж дуурь байгаа. Л.Мөрдорж багш бичсэн шүү дээ. Энэ бол сонгодог руу нэлээн ойртож очсон дуурь л даа. Мөн манай агуу их С.Гончигсумлаагийн "Үнэн" гэдэг дуурь байдаг юм. Энэ жүжгийг 1956 онд тавьсан. Г.Хайдав багш дөнгөж төгсч ирчихээд байсан үе. Дуурийн театр байгуулагдаагүй. Тэгэхэд манайхан дууриа ч мэдэхгүй, Л.Ванган багш, Э.Оюун багш гээд урлагийн одууд дууриас их цэрвэж байсан шүү. Дуурь гэдгийг чинь бид мэдэхгүй ээ, бид драмаа л мэднэ. Дуурь, балет гэдэг чинь их өөр юм байдаг гээд л. Гэтэл С.Гончигсумлаа багш сургууль төгсч ирээд дуурь тавина гэж зүтгээд энэ дууриа бичсэн. Тэр дуурийнх нь Хошуу ноёны дүр надад оногдсон юм. Тэгээд гавьяат жүжигчин, хөгжмийн зохиолч, дууны их мастер Насанжав Гонгорын дүрд, гавьяат жүжигчин Долгоржав гэхчилэн сайхан жүжигчид тоглож энэ дуурийг босгосон доо. Үүнээс өмнө "Учиртай гурван толгой", "Жаргалын зам", "Тэмцэл" дууриуд тавигдчихсан байсан шүү дээ. Тэгсэн чинь С.Гончигсумлаа багш хүрч ирээд шал өөр юм хийчихсэн байхгүй юу. Хөгжимлөг талаасаа, хөгжмийн гармони талаасаа маш өндөр үнэлгээ авсан юм, энэ дуурь. Хожим нь далаад онд Чехийн нэг том удирдаач ирж энэ дуурийг үзээд "Энэ ерөөсөө гармони талаасаа танай үндэсний жүжгийг Баруун Европын сонгодог дуурьт оруулж чадсан бүтээл байна. Монгол дуугаа сонгодогтой холбож өгсөн том алхам хийжээ" гэж С.Гончигсумлаа багшийг үнэлж байсныг санаж байна. С.Гончигсумлаа багшийн энэ дуурьт дуулсны дараа намайг "Өө, энэ Жамьянжавд их сайхан дуулах ирээдүй байна" гэцгээгээд хойшоо хөгжмийн сургуульд явуулж байсан юм. "Үнэн"-г жаран хэдэн онд дахин сэргээж тавихад нь би харин Гонгорын дүрд нь тоглосон. Сүүлийн үед манай Х.Билэгжаргал "Ламбугайн нулимс" гэж маш том дуурь бичсэн. Би энэ дууриар бахархдаг. Яагаад гэвэл хөгжмийн талаасаа гайхамшигтай л даа. Тэр үеийн Да хүрээний байдал, зах зээлийн систем гээд бүх л амьдралыг багтаачихсан ийм жүжиг. Х.Билэгжаргалын багш нь С.Гончигсумлаа шүү дээ. Ц.Нацагдоржийн хэдэн сайхан дуурь байна. Би эдэнд их баярлаж явдаг юм. Өнөөдөр хамгийн олон дуурь бичсэн хүн Ц.Нацагдорж. -СУИС-д дуулаач бэлдэж байгаагийн тань хувьд асууя. Та нарын бэлтгэсэн дуучид яагаад нийтийн дуучин болчихоод байна вэ. Таван жилийн турш урлагийн жинхэнэ одуудаас үг сонсч, сурч гарчихаад нийтийн дуу дуулаад зогсч байгаа нь гунигтай бус уу? -Зах зээлийн нөхцөлд нийтийн дуугаа дуулаад бизнесээ хийгээд явж байгаа нь тэр хүмүүсийн хэрэг. Тэднийг буруутгаж болохгүй. Нөгөө талаас, манай сургуулийн дуулаачийн тэнхмийн сургалтын хөтөлбөр байдаг юм. Тэр хөтөлбөрөөрөө бид сургалтаа дэлхийн хөгжмийн дээд сургуулиудын стандартад хүргэх зорилго тавьдаг. Хөтөлбөртөө сонгодгийг түлхүү оруулдаг гэсэн үг. Оюутан шалгалтад орохоор бид дөрвөн дуу өгдөг. Тэр нь ари, романс, Монголын хөгжмийн зохиолчдын дуу, ардын дуу гэдэг ч юм уу ийм хэлбэрээр шалгуур тавьдаг. Бид сонгодог юмаа түлхүү өгч байгаа ч тэр хүмүүс төгсч гарсан хойноо ямар юмаа хийнэв гэдгийг өөрсдөө л мэднэ шүү дээ. Гэхдээ би боддог юм, дуулаачийн ангийг төгсч байгаа оюутнууд дуурь гэдэг яасан том юм бэ гэдгийг мэдрээд халширчихдаг юм болов уу гэж. Дотроо л тэгж боддог юм. Жишээ нь, бид оюутнуудаар дөрөв таван жил ари дуулуулж байна. Зарим нь чаддаггүй. Тэгээд багш нар хоорондоо "Эднээр заавал чадахгүй юмыг дуулуулах шаардлага алга. Зохиолынхоо дуугаар төгсөг дээ" гэж ярьцгаадаг л юм. Эстрадын дуу, уртын дуугаар ч бэлтгэж л байна. Уртын дуугаар төгсгөсөн Э.Оюумаа гэхэд л нийтийн дуу дуулаад явж байна шүү дээ. Энэ бол ганцхан жишээ. Тэгээд олон сайхан дуучин нийтийн дуу руу орчихож байна. Ирээдүйд манай сургууль ч, Дуурийн театр ч улам боловсронгуй болно. -Одоо "Зэрэг нэмэхийн өмнө" киноны тухай зарим зүйлийг тодруулъя. Энэ киног тухайн үед хааж байсан гэдэг байх аа. Хаасан шалтгаанаа юу гэж тайлбарласан юм бэ? -Тэр чинь үзэл суртлын дарангуйллын үед гарсан кино шүү дээ. Хаагдаж сүйд болсон гэхэд хаашаа юм. Гаргахгүй л гэсэн юм даг. Тэр үед Улс төрийн товчоонд урлагийг хянах үзэл суртлын хэлтэс гэж байсан юм. Ямар уран бүтээл гарна тэд нар эхлээд үздэг. Яагаад тэр кино буруудсан гэхээр, ямар ч нийгэмд тэнэг хүмүүс төр удирддаггүй, отго жинстэй малгай гэдэг чинь төрийн түшээдийн хэргэм зэргийн бэлгэдэл шүү дээ. Ямар ч тэнэг ноён нохойд малгайгаа өгч явуулахгүй. Та нар түүхэн сэдвээр хийсэн байна шүү дээ. Төрийн түүхэн үнэнийг гуйвуулсан байна гээд үзэл суртлын үүднээс мушгичихсан байхгүй юу. Тэгэхээр нь киноны уран бүтээлчид "Үгүй ээ, энэ чинь хүүхдийн зохиол ч юм уу, аман зохиолоос сэдэвлэсэн зүгээр л нэг хошин шогийн юм шүү дээ" гэсэн тайлбар хийсэн чинь огт хэрэгсэж үзээгүй. "Үгүй ээ, наад киног чинь гаргахгүй. Ямар ч нийгэмд ухаантай улсууд л төр барьж байсан нь гарцаагүй шүү дээ. Гэтэл дээдсийн тэр отго жинстэй малгайг нохойд аваачаад өмсгөж байдаг ямар учиртай юм. Одоо цэргийн малгай, армийн дүрэмт хувцсыг та нар нохойд өмсгөөд явах уу?" гээд эргүүлчихсэн юм. Үзэл суртал гэдэг ийм аюултай байсан үе. Тийм ч учраас би өнөөдөр ардчиллыг талархаж дэмжиж явдаг юм. -Тэгвэл Дуурийн театр "Фауст" дуурийг анх тавихад цензурдээгүй юу. Эх зохиол нь Германых шүү дээ. Тэгээд ч барууны гүн ухааны зохиолоор бичсэн цомнол? -Үгүй, үгүй. Тэд нар чинь сонгодгоо мэддэг байсан. Сонгодог урлагийг хөгжүүлэх ёстой гэж байсан учраас хэрвээ ямар нэг юм болбол Цэдэнбал дарга дээр ороод "Наадах чинь сонгодог зохиол шүү дээ" гэхээр яаж ч чадахгүй шүү дээ. -Та уран бүтээлийн асуудлаар Ю.Цэдэнбал гуайтай уулзаж байв уу? -Үгүй. Манай Г.Хайдав багш л дууны студи байгуулна гэж орж байснаа ярьдаг юм. Тэгсэн чинь Ю.Цэдэнбал дарга "Монголын ард түмэн ядуу байна. Хамаг малаа гадагшаа гаргаж байна. Тийм учраас сургууль байгуулахад эдийн засгийн хувьд хүндрэлтэй. Мөнгө хөрөнгийг нь хаанаас гаргах юм" гэсэн байгаа юм. Тэгэхээр нь Г.Хайдав багш "Сургууль байгуулахгүй, театрынхаа дэргэд студи гэж байгуулах юм" гэж хэлээд зөвшөөрүүлж байсан юм. Тэр студийг байгуулснаараа Г.Хайдав багш урлагт их том ололт авчирсан гэж би боддог. -Студи байгуулдаг нь ямар учиртай юм? -Тэр чинь үзэл суртлын үе байсан учраас урлагийн сургууль байгуулна гэвэл хэн ч хүлээж авахгүй шүү дээ. Тэгээд "Хөдөө аж ахуйн сургуулиа л өргөтгөнө үү гэхээс соёл, урлагийн их сургууль гэж байж болохгүй ээ. Хөгжим, бүжгийн сургуультайгаа л байж бай та нар, болоогүй хөөе" гэдэг байсан юм. Тэгэхээр нь Цэдэнбал дээр орж ярьж ойлгуулж байж студи байгуулах зөвшөөрөл авсан хэрэг л дээ. Ийм нэр дээр Пүрэвдорж, Хайдав, Загдсүрэн, Банди багш бид тав анх 13 хүнийг сонгодгоор төгсгөж гаргасан юм. -"Зэрэг нэмэхийн өмнө" киног бүтээсэн хүмүүст уран бүтээлийн шагнал өгөөгүй гэлүү? -Өгөөгүй. Бид юу ч аваагүй шүү дээ. -Та Долдойн дүрийг маш амархан бүтээчихсэн санагддаг юм? -Тийм биш шүү дээ. Надад маш хэцүү байсан. Яг зураг авах болохоор би сандраад л. Өмнө нь драмд тоглож байгаагүй болохоор камерын өмнө сандраад хөдөлж чадахаа больчихно. Содном намайг "Чи яг зураг авах болохоор хөдлөхөө байчих юм. Яагаад ингэдэг юм бэ" гэнэ. Тэгээд олон удаа зураг авч байж сая нэг юм дуусгасан байхгүй юу. Найруулагч намайг "Чи тоглоод хэрэггүй ээ. Зүгээр л Содномыг даган баясаад л яваад бай. Ингэхэд л болчихно" гэсэн юм. Тэр заавраар нь би даган баясаад л, ерөнхийдөө байгаагаараа л байж байтал тэр дүр босчихсон юмдаг. Содном маань их алиа хүн шүү дээ. Натур дээр бид хоёр нутгийн айлаар орно оо. Хүн болгон Содномыг таниад сүйд болно. Тэгж байгаад авдартаа байгаа ганц шил юмаа гаргаад өгчихнө. Яаж зүгээр байхав, надаар дуулуулна. Нутгийн хүмүүс их сайхан дуулдаг хүү байна гээд л, бид хоёр хөгжилтэй байсаан, зураг авалтын үеэр. -Ер нь уран бүтээлийнхээ хажуугаар та юу сонирхдог вэ. Эр хүний сонирхож цаг заваа зарцуулдаг ан ав, найр наадам сэлтийн хаагуурхан нь явдаг вэ? -Их сонин хообийтой хүн шүү, би. Зуун буудалт даамын дэд мастер хүн. Олон ч жил тоглож байна. Тэгээд мастер хийх гээд чадахгүй л явна. Дуурьтаа тоглосоор байгаад завдсангүй. Хагас бүтэн сайн өдөр тэмцээнүүд болдог, тэр үед нь би тоглолттой байдаг. Ингээд давхацчихдаг. Нэг аз завшаан надад тохиосон юм. 2002 онд Италид болсон олон улсын идэрчүүдийн тэмцээнд би хоёр хүүхэд авч явсан юм. Би өөрөө дуурийн дуучин учраас сонгодог урлагийн өлгий Итали оронд очиж үзэхсэн гэж хүсдэг байсан л даа. Гэвч очиж чадаагүй байж байгаад зуун буудалт даамын тэмцээнд хүүхэд авч очиж Итали оронд хөл тавьсан даа. Одоо надад зуун буудалт даамын бодлогууд нэлээд бий л дээ. Дэвтэр дээр тэмдэглэчихсэн байж байдаг юм. -Багаасаа үүнийг сонирхож цуглуулсан юм уу? -Өө, олон жил болж байна. Сонирхож оролдоод гуч дөчин жил болж байна. Болгарт хөгжмийн дээд сургууль төгсч ирснээсээ хойш зуун буудалт даамыг тоглож, бодлогыг нь бодож, сонирхож явна. Энэ талаар их олон сайхан ном надад бий. Энэ зуун буудалт даам чинь манайд төмөр замаас дэлгэрч гарсан шүү дээ. Сонирхож цуглуулсан юм их бий. Жишээ нь зуун буудалт даамын анхны дэлхийн аваргын тэмцээнд ялалт байгуулсан бодлого энд дэвтэр дээр минь байж байна. Дэлхийн тэмцээнүүдийн тоглолт, бодлогууд бүгд бий. -Ингэхэд та Улаанбаатарын уугуул уу, үгүй юу? -Би Сэлэнгэ аймгийн Ерөө сумын хүн. Хар бага насандаа хотод орж ирсэн дээ. 1937 оны хэлмэгдүүлэлт явагдаж байхад би төрсөн юм. Аавыг минь хувьсгалын эсэргүү бүлгийн гишүүн, хорлон сүйтгэх ажиллагаа явуулсан гэсэн хэрэг тулгаад буудчихсан юм билээ. Тиймээс би аавыгаа ямар хүн байсныг мэддэггүй. Өвөөг минь бас хэлмэгдүүлэлт аваад явчихсан гэдэг. Тэгээд аавыг минь сая цагаатгалаа. Би архивын материалаас уг нь аавынхаа зургийг олж харъя гэж бодож байсан боловч чадаагүй дээ. Яахав, цагаадсан баримт бичгийг нь би бичээд авчихсан. 1998 оны аравдугаар сард цагаатгасан юм. Хэлмэгдүүлээд бас хамаг юмыг нь хураагаад авчихсан гэдэг. -Хүүхдүүд тань одоо хаана явна? -Би хоёр хүү, нэг охинтой. Хань минь хоёр гурван жилийн өмнө өөд болсон юм. Нэг хүү минь МУИС-ийг урлаг судлаач мэргэжлээр төгсөөд одоо Ленинградад мөн урлагийнхаа чиглэлээр үргэлжлүүлэн суралцаж байгаа. Охин минь Америкт сурдаг, нэг хүү минь Солонгост амьдарч байгаа. -Монгол бичгээр та их гоё бичих юм аа? -Монгол бичгийг би 1945 онд заалгаж эхэлсэн юм. Заалгаад жил шахам болж байтал монгол бичгийг шинэ бичгээр солиод тэгээд орхичихсон шүү дээ. -Одоо таны цалин хангамж дажгүй юу? -Гайгүй ээ. Сая манай СУИС-ийн багш нарын цалин нэмэгдээд хоёр зуун мянга гарсан шүү. Дээрээс нь би өндөр настны тэтгэвэр авдаг юм. -Түүгээрээ байрныхаа мөнгийг төлчихөөд л байна уу? -Яахав, идэх уух юмаа авчихна. Орон сууцныхаа мөнгийг төлчихнө, ингээд явж байдаг юм. -Ардын жүжигчин цолыг тань мөнгөн шагнал дагалдах уу? -Байхгүй дээ. Одоо хэлэлцэж л байгаа юм гэсэн. Өмнө нь гавьяат жүжигчинд зургаан мянган төгрөг, ардын жүжигчинд 12 мянгыг өгдөг байсан юм гэсэн. Энэ талын юмыг одоо л нэг хэлэлцэж цэгцлэх гэж байгаа юм шиг байна лээ. 
Н.Пагма
