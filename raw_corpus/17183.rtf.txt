№280 (17183)      
1988 оны арван нэгдүгээр сарын 22.  
ШИНЭЧЛЭЛИЙГ ЯАМНЫ АППАРАТАД

<< Удирдлагын шат дамжлага бүхэнд байгууллага, аппарат, албан тушаалтан бүрийн үүрэг " хариуцлагыг нарийвчлан тогтоож, аж ахуй, соёлын салбаруудыг зөв зохистой бүлэглэх үндсэн дээр төрийн захиргааны төв, орон нутгийн байгууллагын систем, бүтцийг бүхэлд нь хянан үзэж аппаратыг цомхтгон чадваржуулан хямдруулах арга хэмжээг тууштай авах хэрэгтэй байна >> гэж МАХН-ын Төв Хорооны Улс төрийн Товчооны саналд манай нийгмийн улс төрийн системийг боловсронгуй болгоход маш чухал ач холбогдолтой асуудал дэвшүүлж тавилаа. Нам, засгаас яам, тусгай газрын аппаратын үйл ажиллагааг хөнгөн шуурхай, ажил хэрэгч болгох зорилгоор эдийн засгийн төв байгууллагууд, эдийн засгийн гадаад харилцаа, материал хангамж, барилга, хөдөө аж ахуйн салбарын зарим яам, улсын хороо, тусгай газрыг нэгтгэн цомхтгож. орон тоог цөөрүүлэх, шат дамжлагыг багасгах арга хэмжээ авсан нь зохион байгуулалтын өөрчлөлт мөн боловч сэтгэлгээ, арга барилын шинэчлэлээр улам бататгах шаардлагатай эхлэл болсон юм. 

Намын Төв Хорооны сүүлчийн бүгд хурлууд, саяхан Намын Төв Хороонд болсон нам, аж ахуйн идэвхтний зөвлөлгөөнөөс удирдлагын бүтэц, зохион байгуулалтыг боловсронгуй болгох чиглэлээр авч байгаа арга хэмжээг цаашид үргэлжлүүлэх зарчмын чухал заалт өгсөн юм. 

Хэдийгээр зарим ахиц гарсан боловч манайд яамдыг цаашдаа улам нягтруулах шаардлагатайг авто. агаар, төмөр, усан замын тээвэр зэрэг салбарыг хэд хэдэн яам, газар тус тусдаа удирдаж байгаа нь ажлын уялдааг сайжруулахад бүү хэл салбарын нэгдсэн бодлого явуулахад ч зарим талаар саад учруулсаар байна. Ер нь манай аж үйлдвэрийн салбарт ч ганц яамтай ажиллах боломжтой нь тодорхой. Улс ардын аж ахуйн удирдлагын бүтцийг боловсронгуй болгох, салбарын үүргийг дээшлүүлэх зорилгоор яам, улсын хороо, тусгай газрын зохистой тоо тэдгээрийн гүйцэтгэх үүргийг нарийн тогтоох хэрэгцээ шаардлага байсаар байна. Манай улс тавхан яамтай ч байсан цаг бий боловч дан ганц өнөөгийн хөгжил дэвшлийнхээ далайцаар олон тооны яам, газар, орон тоо нэмэгдсэнийг тайлбарлах нь өрөөсгөл болно. Яам, газрууд салбартаа шинжлэх ухаан, техникийн дэвшлийн алсын хараатай бодлого явуулах, ажиллагчдын мэргэшил, соёл, боловсролЫн түвшинг ахиулах, эдийн засгийн үр ашгийг дээшлүүлэх зэрэг гол зангилаа асуудалд анхаарлаа төвлөрүүлэхийн орон харьяа үйлдвэр, аж ахуйн газрын өдөр тутмын ерийн ажлыг зааж зааварлах чиглэл голлосон хуучин арга барилаас тууштай салах хэрэгтэй байна. 

Хэдийгээр яамдын аппарат гадаад, дотоодын их, дээд сургууль, техникум төгссөн мэргэжилтнээр бүрэн хангагдсан боловч тэдгээр боловсон хүчинд бүтээлч санаачилга бие даасан ажиллагаа дутмаг, үйлдвэрлэлийн гүнд орж ажил, амьдралын өргөн мэдлэгтэй болж чадаагүйгээс хүнд сурталтан, захиргаадах аргад илүүтэй идээшиж, амьдрал, үйлдвэрлэлээс хөндийрөх нь элбэг байна. Ер нь яам, улсын хороо, тусгай газрын аппаратад ажиллагчдын дотор сургуулийн ширээнээс шууд ирсэн туршлага багатай залуучууд зонхилж байгаагаас залуу мэргэжилтэн өөрийн орны амьдрал, үйлдвэрлэлийн онцлогийг мэдэхгүй, тохиолдсон бэрхшээлийг шийдвэрлэх арга замыг эрж хайхын оронд гадаад улсад хэрэглэгддэг заавар, журмыг шууд хуулбарлан орчуулж, өөрийн нөхцөлд таарах, таарахгүйг харгалзахгүйгээр хэлбэрдэн мөрддөг, тэрнээсээ болоод ажил хэрэгт хохирол учруулах ч удаа байна. 

Аппаратын ажилтнуудын ажлыг үнэлэх хуучин үзүүлэлтүүд өнөөгийн шаардлагаас илэрхий хоцорсноос ажилласан хугацаа урт боловч бүтээсэн зүйлээр дульхан ажилтан олширч, залуухан мэргэжилтэн хичнээн гавьяа байгуулавч нас залуу байна гэж хайхрамжгүй хандан урам зоримог нь мохоох зуршил түгээмэл болж байна. 

Яам, улсын хороо, тусгай газрын сайд, дарга нар аппаратын ажилтны цалинг 30 хүртэл хувиар нэмэгдүүлэх, бууруулах эрхийнхээ дагуу зохимжтой ийм хөшүүргийг үр дүнтэй ашиглаж бас л чадахгүй байна. Яамны аппаратын зохион байгуулалтын бүтцийг оновчтой тогтоох, элдэв дамжлагыг цөөрүүлэх, шуурхай ажиллагааг хангах талаар бага анхаарснаас ажил гардан хариуцдаг мэргэжилтний санал сайд, дарга нартаа хүрэхэд 5, 6 шат дамждаг тийм яам, газар ч байсаар байна. 

Тодорхой асуудал шийдвэрлэх эрхгүй газар, хэлтэс, тасаг байгуулж, түүний доторхи албаны тоог олшруулах, эсвэл хоёр, гуравхан хүнтэй алба байгуулж, түүндээ дарга тавих зэргээр аппаратын зохион байгуулалтын бүтцийг хүндрүүлж нүсэр болгодог уламжлагдан үлдсэн дутагдлыг арилгах хэрэгтэй байна. Цомхон, ажил хэрэгч аппараттайгаар ажиллах зорилтыг хэрэгжүүлэхийн тулд ажлаа сайн мэддэг, туршлага, мэдлэг, ажил хэрэгч чанарыг хослуулсан боловсон хүчнээр аппаратыг бэхжүүлж, шат дамжлагыг цөөрүүлж, албан тушаалтны үүргийг тодорхой болгож, ачааллыг нэмэгдүүлэн, хариуцлагыг дээшлүүлэх хэрэгтэй байна. 

Яамны аппаратад шинэчлэлийг эрчимжүүлэхэд тэдгээрийн дэргэдэх намын байгууллагын удирдлага туслалцаа, нөлөө нэн чухал бөгөөд яам, газрын аппаратыг шинэчлэх ажлыг хошуучлан зохион байгуулах үүрэг юуны урьд тэдэнд ногдож байна. Тэнд Коммунистуудын эзлэх хувийн жин харьцангуй их өндөр учир өөрчлөлт, шинэчлэлийг эрчимжүүлэхэд тэрхүү давуутай талдаа түшиглэхээс гадна яам, тусгай газрын намын байгууллага аппаратын үйл ажиллагаанд тавих намын хяналтын арга барилыг ч шинэ шатанд гаргах шаардлагатай байна. 

Салбарын хэмжээнд аж ахуйн тооцоо, хөдөлмөр зохион байгуулалтын дэвшилттэй хэлбэрийг өргөн нэвтрүүлж удирдлагын эдийн засгийн аргад тууштай суралцах, аппаратаа оновчтой зохион байгуулж, эдийн засгийн шинэчлэлийг салбартаа гүнзгий нэвтрүүлж чадаагүй цагт хүсэн хүлээсэн үр дүнд тэр бүрий хүрэхгүй гэдгийг яам, тусгай газрын удирдлага, хамт олон нухацтай анхаарч МАХН-ын Төв Хорооны ээлжит бүгд хуралд оруулах Намын Төв Хорооны Улс төрийн Товчооны саналд дэвшүүлсэн зорилтыг хэрэгжүүлэх тухайд оновчтой? ажил зохиох нь чухал байна. 

