Суврага хайрханы суганд ургасан хатиг

Архангайн Цэнхэр суманд "Ариун суврага" нэртэй малчин ардын албан ёсны байнгын тэмцэгч нар бий болоод удаж байна. Тэмцлийг хотоос Чагнаадорж гэгч шазруун эр удирдана. Чагнаадоржийн ард түүнийг дөгөөдөг байгаль хамгаалах чиглэлийн дотоод, гадаадын олон байгууллага, хэвлэл мэдээллийнхэн ярайна. 
Улс төрөөс ангид ямар нэгэн өмч хөрөнгийн булаалдаан энд байхгүй тул тэмцлийг нугаслах арга нэн ховор. Анхандаа энэ хэдэн тэнэг малчид "Ямаа туйлаад янгиа эвдтэлээ" хаа юм гээд буудаж, бороохойдож баахан дээрэлхсэн байдаг. "Монгол газар", "Алтан дорнод Монгол" зэрэг компаниуд энд ирж алт олборлодог болсноос уг зөрчил эхэлсэн. Тэд сумын дарга нарт мөнгө өгөөд газар эзэмших зөвшөөрөл авсан. Нэгэнт зөвшөөрүүлсэн юм чинь хуулийн энхрийлэлд багтана. Миний өвөлжөөг яагаад ухчихав гээд байвал унаа гаргаад нүүлгээд өгдөг. Уул нь ингээд болоод байдаг байв. Одоо Архангайн Суврага хайрхан уул хавиар алт олборлох улам хэцүү болоод байна. Тэмцэл эсэргүүцлийн зохион байгуулалт улам чамбайрч сүүлдээ бүр хүний эрх, аюулгүй орчинд амьдрах ёстой ч гэх шиг олон юм ярьж, энэ сэдвээр хичээл ном уншдаг болов. Хангайн нурууны жалга болгонд алт олдоод байдаг.Тэр их алтыг өрсөж хуу хамахаас нааш бүтэн нойртой хонож чадахгүй хэцүү эмгэг туссан олборлогчид тарчилж шанална. Сая очиход "Нарийн хамар" гэдэг газар арай гэж зөвшөөрүүлж орсон 66 га газрынхаа хөрсийг аль хэдийнэ залгиж орхиод нэмээд цаашаагаа зөндөө явчихжээ. Хөрсийг хоёр метр орчим гүн маажихад цул, сул чулуунууд садран гарч ирнэ. Хөрсөн дээрээ горхитой. Дороо түүнээс арвин ундарга бий. Энэ их усыг нь боож цөөрөм хийж аваад шороо чулуунуудыг нэгд нэгэнгүй зад шүршинэ. Ус шороо хоёр ноцолдуулж ноцолдуулж дундаас нь алтаа олж авсан бол тэр чигт нь хаячихдаг. Монголын уурхайнуудын энэ увайгүй араншин байгаль хамгаалагч нарын тэмцэх үндсэн далим болдог. Одоо "Нарийн хамар"-ын бэлд "Монгол газар"-ын хаясан хэд хэдэн ийм цөөрөм харагдана лээ. Амьтны гэдсийг ярахад дотроос нь их эвгүй үнэр ялгардаг. Газрын хэвлийг жам бусаар нээхэд үнэр гарахгүй ч элдэв хорт бодис цацардаг. Мэрэгжлийн бус хэллэгт түүнийг ерөнхийд нь цацраг идэвхит бодис хэмээнэ. Аливаа уурхайн ойр орчинд байнга амьдарвал хамаг аюул энэ юм. Уурхайчид богино настай байдаг. Тэднийг бидний насаар бол хар залуугаар нь тэтгэвэрт нь хөөдөг хууль хүртэл бий байх шүү. Орчлон хорвоод өр төлөөсгүй, сул олз байх биш дээ. Гэвч алтны хувийн компаниуд их мөнгө олдог. Төрд гэхэд малчдаас илүүг төлдөг. Өөртөө сайхан залуу авгай, том байшин энэ тэр худалдан авдаг гэсэн. Хөдөөнийхөн тэрэнд нь атаархаад буй хэрэг биш. Зүгээр болж байсан амьдрал нь "хүнд хортой нөхцөл" дунд цааш үүрд үргэлжлэнэ гэдгээ мэдчихжээ. Цэцэрлэг багийнхан ярьж байна лээ. Энэ алт ухсан газраас урсаж ирсэн усыг хүн мал ууж амьдарч байгаа. Хэд хэдэн хонь үхэв. Тогоотой усанд юуны ч юм тос хөвж, ёроолд нь булингар тунардаг. Гэдэс дотор эвгүйрхэж, мал чацга алдаад байх боллоо. Одоо хаашаагаа нүүдэг юм билээ. Уурхайнхан биднийг нутгийн индианчууд хэмээн хоорондоо ярьж, хөхөрцгөөдөг. Мөн энэ үзлээрээ дээрэнгүй ханддаг. Эд нар их ухаантай,арав төгссөн, Англи, Францад төрсөн улс юмуу гэхээр тийм биш. Байдаг л нэг луйварчид тул өөрсдийг нь хөөж явуулах тэмцэл хийж байгаа. Тэгээд ч бид Америк тивд устсан индиан омгийнхон биш. XXI зуунд амьдарч буй тусгаар Монгол улсын иргэд төрсөн тоонотдоо төрийнхөө хуулийн дагуу энд байх эрхтэй. Энэ зөв үү гэж ам таглана. Архангайн Цэнхэр сум цөөхөн хүн ам бүхий Монголдоо л шигүү олуулаа юм билээ.1000 гаран айлын 5000 гаруй хүн ам. Бас хотод хичнээн ч байдаг юм. Энэ олон хүнийг дүн мөрөөрөө битгий эндээ амьдар, эсвэл зайл гээд усных нь эх дээр, Суврага хайрхан шүтээнийг нь сандаачаад, сандайлаад хээв нэг хэвтэх хэцүү биз ээ. Манай хөдөөд даргаа буруу сонгох явдал их түгээмэл. Нутгийн дүү хүүгээ тавинаа хө. Гадаад дотоодод их, дээд сургууль дүүргэсэн. Үг яриа нь цэгцтэй болцорсон. Ээ гэгээн минь алтан цээжтэй... гээд ханарч орхидог. Нөгөөх нь яс үнэндээ бол аль эрт эвдэрсэн, муу юмандаа гаргуун. Хотод хувийн олигтойхон газарт бол найдаж жижүүр ч хийлгэж болохгүй "баагий"-нууд олонх нь. Тэд энд орон тоогүй тул шахагдан "Бурхангүй газар очиж галзуурцгаадаг". Мэдээж багадаа өссөн нутгаа хүнийг нь мартсан ч бусдыг нь андахгүй. Сумын дарга нутаг дээрээ уурхай нээх эсэхийг шийдвэрлэнэ. Өөрт нь бэлэн мөнгө, дотуур байранд дээвэр үнэгүй бариад өгье гээд нэг жалгыг нь тэр нөхрөөс салгаж болдог. Ер нь нутаг орондоо ялангуяа байгаль орчиндоо элэггүй ханддаг дарга нар голдуу иймэрхүү. Энд тэнд явж байхад уурхайнхан -Эднийд цагдаагийн пүүтэг ямар ч үнэ хөлсгүй барьж өгөөд... гээд л их ярьдаг. Ямар ч учиртай юм. Цэнхэр сумын Засаг даргыг Болдбаатар гэдэг. Энэ нутгийн хүү. Малын эмч. Сүүлийн жилүүдэд бизнесийн салбарт ажиллаж байгаад ард түмнээсээ сонгогдон гарч ирсэн. Хурлын дарга нь Цолмон гэдэг настай хүн. Хоёулаа МАХН. "Нарийн хамар"-ыг хариуцдаг багийн дарга авгай 15 сая төгрөг "Монгол газар"-аас түр зээлээд өгч амжаагүй яваа гэсэн. Сонирхуулахад энд нэг иймэрхүү. Хангайн нурууны байгаль орчинг хамгаалах нь зөв юм шиг санагдана, бодогдоно. Анх очсон хүн ямар гоё байгальтай юм гээд дуу алддаг. Нүдийг баясгах яахав. Төө хүрэхгүй нимгэн хөрсөнд тариа ногоо ургах боломжгүй. Сайхан ой байвч ашгаар маруухан зөвхөн хар мод ургадаг. Тэр их чулуу, уул даваа бартаанд дэд бүтэц, зам харгуй,хот тосгон мөдгүй. Сайхан айраг, ааруулаа хийгээд таван хошуу малаа өсгөөд явж байхад яг тохиромжтой. Хөрс муу чулуу их тул эндээс эх авсан голууд үл шингэн чигээрээ урсан Орхон, Сэлэнгэ мөрөнг бий болгож өгдөг. Алт эрдэнэсийг нь тун болгоомжтой сугалж авдаггүй л юм бол нураад унахаар эмзэг хангай. Одоо дахиад хэдэн жил өнөөгийн энэ болхи аргаар уурхай ажиллуулбал арзайсан хад асга болохоор юм билээ.Ус нь их амархан ширгэж байна. Жаахан ой тэр гүнд байгаа усны хүчинд ургасан юм. Уурхай нээж усыг ил гаргаж болохгүй. Хангайн нурууг хар модгүйгээр төсөөлж бодвол Алтайн нурууны нэг хувилбар. Яг адилхан. Ямар азаар говь хээрийн бүсэд ийм том устай ойтой нутаг бий болсон юм. Монголчууд та нар энэ жаахан ногоон ширдгийг сэмлээд байвал буцаагаад авах шиг амархан юм байхгүй шүү гэж лус бурхан улаан цагаан хэлдэг болжээ. Дэлхий хуурайшиж байгаа үе мөчлөгт байгаль орчинг хамгаалахгүй бол энэ хангай эргэж хэзээ ч ургахгүй сөнөхөөр байна. Дотоод, гадаадын уул уурхайн компаниудаас санаа авах юм бас бий.Тэдэн шиг өөрсдөө алт ухаж яагаад чадахгүй гэж. Өөр нэг юм бол эд нар шиг "Сэкрийт"-тэй болох. Малчид дундаасаа хонь мал өгч цалинжуулаад газар бэлчээрээ хамгаалдаг өөрсдийн хамгаалагч нартай байвал ямар. Ялангуяа нөхөн сэргээлт хийлгүй хууль бусаар ашигт малтмал олборлодог газар тэгэхээс тэгэх гэж өөрсдийн хамгаалагч нараа байршуулж, "Эзэн таныг энд ор гэж хэлээгүй" гээд хөрзийгөөд зогсчихгүй юу. Адилхан хувийн өмч. Харин ч нийтийн бэлчээр усыг хамгаална гэдэг бараг эх орноо хамгаалж буйгаас ялгаа юун. "Ариун суврага" зэрэг газар усаа хамгаалах хөдөлгөөнүүд энд тэндгүй үүсч байгаа нь шудрага ёс алдагдсаны илрэл юм. Хөдөлгөөн нь тэмцэл болж өргөжвөл аливааг бүтээх бус нураах, болиулах шиг амархан юм байх биш. Эрх мэдэл мөнгө байгаад ялагддаг олон тохиолдол байдаг гэнэ. Тийм тул нэг зүг санаа шулуудсан ард иргэдийг "индиан" гэж шоолчихоод хайхрахгүй орхивол ихэд хоцрогдоно. Суврага хайрханы суганд хэд хэдэн хатигийг ургуулаад байна. Эдгээхгүй бол, буцааж булахгүй бол хорт хавдар болох оноштой. Аль ч утгаараа юм л даа. 
2006 оны есдүгээр сарын 18-нд 
Архангай. Цэнхэр сум, "Нарийн хамар"-ын ам. 
Ж.Гангаа
