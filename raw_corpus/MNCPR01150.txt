Үүрийн дуун

Өглөө үүрээр тахиа донгоддогийг бид мэднэ. Тэр үүрийн дууч, өглөөний дохио болдог. Харин Туркт бол үүрийн өөр нэгэн "дууч" бий. Нар мандахаас өмнө, зургаан цагийн үед шиг санагдаж байна. 
Хэрэвзээ та, тэнд зорчиж яваа бол нэг тийм гаслантай ч юм шиг, нирваанлаг ч юм шиг нэгэн дуунаар сэрэхэд өглөө болсон байна. Энэ бол мөргөлийн дуун. Турк орны үүрийн дуун юм. Туркчууд Аллах тэнгэртээ өдөрт тавантаа мөргөх боловч үүрийн энэ л дуу аялгуу бусад үеийнхээс ер бусын өөр, сонсголонтой бас сонсголонгүй ч юм шиг. Өглөө эрт босвол нэгийг үзнэ гэдэг. Туркт бол өглөө эрт нэгийг үзэхээсээ өмнө, нийтлэгээрээ нэг ийм дууныг л сонсох ажээ. Анкарад очсоны өглөө ийм нэгэн дуунаар сэрвэл эртээ эрт. Буудлаасаа нэгийг үзэхээр гарлаа. Энэ бол тус хотын төвийн нэгэн дүүрэг. Хотын өглөө энд чимээ аниргүй. Нэг мухлагийн эзэн өвгөн аль эртээ мөргөл юугаа хийсэн бололтой, ажлаа эхэлчихсэн мундаг. Довжоон дээрээ ус цацаад л, вандан саваа арчаад цэмцэгнэж байна. Энэ гудманд одоогоор бид хоёр л байна. Мөд нар гарахаар бум бужигнана л даа. Тэрүүхэн зуураа сэлгүүцэж, энэ тэрхнийг сонирхон явбал агаар тунгалаг сайхан л юм. Засмалын хажуугийн зүлгэн дээр хөх тагтаа бүчилдэн нисч буун, бууж ниснэ. Энэ өглөө Анкарад миний таарсан хоёр дахь хүн бол нэгэн боовчин эр байлаа. Төв машин замаар тэс хөндлөн гараад алхаж яваа энэ эр толгой дээрээ манайхны ааруулын дэлгэц шиг хавтгай мод дүүрэн юм овоолжээ. Тэр овоолоотой юм нь жаахан дэгс хэлсэн хүнд сайн шээзгий аргалын дайтай өрсөн цагирган боов. Мань эр толгой дээрх гоёмсог өрлөгөө ерөөсөө барихгүй. Өнөөх нь ч наачихсан юм шиг хөдөлгөөнгүй. Ингээд хажуугаар зөрөөд өнгөрөхийг араас нь харвал, намбалаг сайхан алхана гэвэл нэг иймэрхүү аяг төрхтэй байх юм болов уу гэж бодогдов. Манайд хүүхнүүд эртэч байдаг бол Туркт өглөө эртхэн эрчүүд боов шоов, мухлаг лангууны ажилтай мунгинаж эхэлдэг янзтай. Өглөөдөө л ийм болов уу гэтэл өдөртөө, оройдоо, өнөө эрчүүд чинь аанай л тогоо шанаганы ажилтай байх юм. Өдөр хэвийх үед хоолны газар ороодохтол бавгар бавгар живэртэй сайхан эрчүүд гал тогоог харин нэг уулзуулж байна шүү. Тэдний гараас шарж голдуу хийсэн махтай янз бүрийн хоол гарна. Амт сайн. Өег ч юм. Энэ эрс халуун пийшинд наамагц боловсорчихдог нимгэн гамбир хийх нь хоол болгонд дагаж ирнэ. Турк эрчүүд гурилаар хийдэг боовонд үнэхээр лаг. Манай хөдөөний эрчүүд сур элдэх юухан байхав, ээрүүлдээд өгье гэдэг шиг гамбир боов хийх юухан байхав, гялс манс гэдэг бололтой. Гал тогоо хавьд хүүхэн хүн үзсэнгүй, цээртэй гэхэд хаашаа юм, ер нь турк бүсгүйчүүд ийм ажил хийж байгааг харсангүй. Туркууд хоолон дээр заавал тараг зооглох юм. Шарж хуурсан голдуу юм иддэг болохоор, тараг шингүүр болоод эрүүл байдалд ач тустай гэнэ. Ийм байдлыг анзаараад улмаар дэлгүүр хоршоогоор орж явчихлаа. Нэг турк лийр манай нэг мянган төгрөгтэй тэнцэнэ. Туркт юм тийм ч хямд биш. Мах гэхэд килограмм нь монгол мөнгөөр хорин мянга орчим. Ийм үнээр мах туугаад байвал хоосордоггүй юм гэхэд, өөдлөхгүй нь гэж ярилцацгааж явлаа. Махнаас татгалзъя гэвэл Туркт оч гэмээр ч юм шиг. Харин алтан, мөнгөн эдлэл бол ур хийц, орц нүнжиг сайтайн дээр, үнэ нь ч гайгүй. Авгай хүүхдэдээ иймэрхүү юм авъя гэвэл сонголт сайтай агаад үнэ төлбөр нь нэг их айлгахгүй. Авгайдаа хайртай болоод мөнгөтэй хүнд бол авах л юмны нэг нь ийм эдлэлүүд. Энд аятайхан аятайхан авчихмаар гонжоом их. Донж маяг, хэлбэр хийц сайн. Турк эрчүүдийн гол гоёо. Энэ орны эрчүүд үнэндээ гоё гонжоомтой гонжоомгүй сайхан. Өндөрдүү хянган хамар, хурц хар нүд нь сүрлэг төрхийг бий болгоод, эрмэг зоримог байдлыг илтгэсэн эрүү түүшнийхээ сахлыг хуу хуссан нь цэнхэртэнэ. Нуруу туруу тэгш өндөр, эгэм цээж өргөн тэвхгэр нь жавхлантай. Ийм эрчүүд гудмаар дүүрэн. Үг дуу цөөтэй. Бүгд л ямар нэгийг бодсон төрхтэй зөрөлдөнө. Эрчүүд нь ийм атал хүүхнүүд нь төдийлөн сэтгэл татам биш юм уу даа. Хар бор ажилд тэгтлээ зүтгээд байгаа нь үл үзэгдэх байтлаа бие галбир сулбагар, тарган бүдүүндүү байдал ажиглагдав. Хэдий шашин нь тийм ч нүүр амаа төдийлөн хааж гивлүүрдээд байхгүй, харьцангуй чөлөөтэй харагдана. Орос хүүхнүүд турк эрчүүдийн "эрлэг" болоод байгаа мэдээ бий. Энэ нь турк хүүхнүүдийн гоо сайхнаас хамааралгүй гэхэд эрчүүдийн нь хээнцэр гоётой шууд холбоотой судалгаа буйг уншсанаа санав. Туркийн цагдаа нар гудманд анд яваа мэт том том автомат буу үүрчихсэн хээвнэг алхацгаах нь аягүй. Ер нь цөс ихтэй хүмүүс болохоор гудманд буудалцах, нүдэлдэх нь ердийн явдал гэж тэнд сурдаг оюутан өгүүлж байна лээ. Гэхдээ тэндээ хүртлээ өдий гэмээр аяг байдалтай. Туркчуудын эцэг болсон нэгэн эрхмийн зураг хаа сайгүй. Хотын даргын өрөө, зочид буудал, дэлгүүр хоршоонд гээд хаа л бол хаа гоёмсог живэр бүхий нэгэн жавхлант эрийн хөрөг хүндэтгэлтэйгээр залаатай гэрэлтэн байх нь Ататюрк. Энэ хүн бол тэдний бахархал, уриа дуудлагын эзэн байжээ. Эдүгээ байсаар байгааг нь харж байна. Энэхүү хүний нэрээр нэрлэгдсэн Ататуркийн бунхан хэмээх том дурсгалт газраар аяллаа. Энэ бунхан бол Ататуркийн нойрсч байгаагаас эхлээд түүнтэй холбоотой бүхий л зүйлийг өвчөөр нь цогцлоон байрлуулсан эрхэмсэг байгууламж юм. Энд иргэний дайны сум шунгинаж, эр цэрэг буудагдан унахын дундуур Ататюрк хийгээд Туркийн түүхтэй танилцана. Үзэж харж яваа хүн маш олон. Байнга л тэгж язганаж байдаг гэнэ. Туркийн Таркан гээд дуучин энд явах үеэр тоглолтоо хийв. Хотын захиргаа түүнд мөнгө төлөөд тоглуулжээ. Энэ залуугийн зураг нийслэлээр нь нэг наагдчихаж. Тэр бол миний тус оронд харсан Ататюркийн дараахь зургийн цомгийн эзэн байлаа. Туркийн барилга байгууламжууд нэг тийм эрхэмсэг, гарын дүйтэй хүний хийсэн зүйл байна даа гэж бодогддог шиг мэдрэмж төрүүлнэ. Лалын том том сүмүүд энд тэнд цоролзох нь ихэвчлэн хөхөлбий даасан эсвэл бүдэг бор өнгөтэй. Анкара нийслэл нь боловч Стамбулынхаа дэргэд дэлүүн чинээ. Гэхдээ бага биш ээ, барагдахгүй явж туулна гэвэл. Стамбул далайн хот. Далайн дундах хотын гүүрэн дээр дүүрэн загасчид, өнжинө дөө. Хэд гурван жараахай барьсан харагдана. Стамбулд шөнө буухад гэрэл чимэглэл нь онгоцноос харахад цогшсон нүүрс цацчихсан юм шиг харагдсан агаад өглөө нь хүлгийн жолоо Анкара тийш залахад ийм ахуй байдал сэтгэлд зураглагдан үлджээ. Туркийн үзэсгэлэнт шүрэн арал Анталаяад энэ оронд очсон хүн заавал очих ёстой газар гэлцэх. Тэр далайн эргийн диваажин ажээ. Бас Бодрум хэмээх гоё наран шарлагын газар байдаг байна. Тэнд нэгэн анд яваатай үдэш утсаар яривал далай дээр онгоцон дээр байна гэнэ. Улаан дарс ууж байна гэнэ. Ус давалгаалахыг сонсож байна уу гэхээр нь лавлаж чагнаархвал, нээрээ далай давалгаалах нь бүдэг бадаг. Хүрээд ирээч гэж байна. Энэ удаа очих боломж гарсангүй, өнөө морьтой болоод завтайсан бол гэдэг бодогдож байв. Утасны чагнуураас далайн давалгаалах тэрхүү бүдэг бадаг чимээ тэртээ холын Бодрумд намайг "урьсан" нь санаанаас гаршгүй. Бид бас орой унтвал нэгийг дуулдаг гэдэг. Харин Туркт үдэш лаа асаах үед өнөөх мөргөлийн дуу нэгэнтээ хадаад дуусахад энэ өдрийн мөргөлийн цаг өндөрлөдөг ажээ. Эрхэм танаа Туркт багахан хугацаанд аялж үүрийн дуунаас үдэш лаа барихын хооронд үзэж харснаа өгүүлэхэд ийм байна. Аж байдлын нь аяс зургийг алаг тарлан хараад, буцан ирэхэд шүү дээ. Туркийг эргэн санахул тэр нэгэн үүрийн дуун л юу юуны өмнө бодол сэрээнэ. Сүмийн хонх сэтгэлд ямар нэгэн амар амгаланг биднээ мэдрүүлдэг шиг, тэрхүү үүрийн дуун ч туркүүдэд сайн сайхны зөн мэдрэмж төрүүлж, аялгуу ялдам сонсогддог буй за. 
Б.Золбаяр
