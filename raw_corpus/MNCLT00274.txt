 Г.Бадамсамбуу

ЯРИГ БҮРЭЭ
(Чөлөөт өгүүллэг)

None is so blind as they
who will not see
(Англи мэргэн үг)


        ... Тэнгэр хачин бударна. Хайлмагтахаа татраад цасны амьсгал ийн хүйтдэх нь хөрснөө хурсан хэм цурам цурмаар тасран буйг мэдрүүлнэ.
       Цэнхэр юүдэнгээ далбагануулан гутлынхаа улаар цардмал гудмыг таб, яб алгадсаар хэн нэг нь гүйн өнгөрлөө. Хөлийн чимээнээс мань бөгтөр сүйдтэй цочжээ. Будрах цасны доогуур шурган одох түүний араас нарийн ажив. Тэгээд алмайтан зогссоноо гэнэт сэхээрэн цочисхийж, өөрийгөө зүхээд авлаа. Алхаа саатах юун учир байв? !
       Салхины дээхэн алд яваа эхнэрүүдийн яриа чих шүргэнэ. Хормой нь хэрээний далавч шиг навсганан хийсэж, улаан алчуур зангидсан нэг нь мань эрийн багадаа цохиж алсан өвөөлжийг санагдуулахад инээд хөдлөх шиг болно.
       Тэгснээ цээж рүү эгдүү асна. Энэ! Ядаж эзнээ гүйцэн зүдэх энэ тарган хав Өнхрөх мэт божгонон эвгүй явна.
       - Түй, хараал идмэрийг, Юугаа хийдэг байнаа. Аягүй бол үнсэлдэж, өвөр түрүүгээ юу яаж байгаа даа ...
      Өөрийн мэдэлгүй харааж орхилоо. Хар өглөөгүүр хаашаа ийнхүү тавгүйтэн тэмүүлж яваагаа санахгүй байжээ.

"                "               "
       Хэдэн сарын тэртээ юу болсон бэ? Залуу хүүхний үнэрт биеэ шатааж, нэг хачин цогтой явсан билээ. Хүүхэн хөнгөн биеэ нууц орчимд нь халуусган тулж, сум шиг тэгш хөлөө дэлгээд өгч байж. Тэр агшинд ... тэр мөчид гайт эртний аялгуу! Ойрхоон хөх хананы чинадаас эртний аялгуу нэвчин дуурсаад хүүхний дурыг бөхөөжээ. Харуусан өшмөөр байв. Дур бөхөхөд мань эрийн уураг, тархи хурцаар үрэвсэн хорсох шиг болжээ. Хүүхэн өндийж хөгжмийн зүг ухаан тавилаа. Мэдрэлийн эмгэг нь огцом сэдрэх мэт тэр самууран гөлийж орхиод, амьсгаагаа ч татаж дөнгөхгүй, эмзэг болгоомжтой сонсжээ.
      Хөх хананы цаана сүм шиг танхим байна. Хөгжимчид залхуутай, тэсэмгүй уйтгартай тоглоно. Хэсэгтээ  утга хэмгүй орилоож пижигнүүлж байснаа яриг бүрээ л цоорон гоцолж сонь татна. Удаан дуугарав. Мань эрд хэсэг пижигнээний дараах цоо татсан аялгуу л гайхам байжээ. Пижигнээд л нөгөө ая... пижигнээд л нөгөө ая байлаа.
      Тоглохоо түдэж хөгжимчид тэмтэрч эхэллээ. Чимээгүй, биесээ мөргөөд, бас тэмтрэн байснаа дахиад л уйтай хөгжимдөв. Мань эрийн хувьд энэ удаа бөөн пижигнээн болов. Яриг бүрээ, бас нөгөө аялгуу байдаггүй.
      - Хөгжим дуусмагц хүүхэн налж магадгүй, халуусгаж магадгүй гэж горь тавьж байв. Мөрөөсөлд умбалаа. "Танхим эзгүй байгаасай, байгаасай ... Ёрын нойр хүргэсэн хөгжмийг болъё. Яг ийм нам гүм байг". Хоромхноо хоосон дуугай сандлууд ярайгаад, тархи толгой руу нь дүүрээд ирэв Зүгээр л танхим хов хоосорч: мань хүний оюун санаанд эзгүй сандлууд хуйлран эргэлдэцгээв,
        Энэ цагаас хойш хүүхэн налсангүй, мань эр ч халууссангүй, гагцхүү яриг бүрээний хүслэнд автах болжээ.
       Хүүхний хацар гэгээрэн, тэндээс уярч буцлаа. Сая тачаадан ханасан мэт гүн шүүрс алдаад, залгуулан:
       - Хөөрхий хөгжимчид нь сохор юм. Сохор бүрээч, бүрээ хоёрыг ээ: нийлмэл ая дан болжээ. Эхлээд яриг бүрээ, тэгээд бяларын гоцлол... хурууны хөдлөл, хөгжимдөө уусах, тод царайлаг, бас бүрээний солонготох цар... гэж ирээд л шал өмнөө юм ярьжээ.
       "Фа бемоль мажорын аялгуу" байна... гэлээ. Мань хүн юу ч үл ойлгов. "Фа мажор" гээч шинэ юмыг ертөнцөд анх дуулж, харин яриг бүрээ авах тухай боджээ. "Сайхан, гялганасан, тийм нэг яриг бүрээ авахсан."
      Хүүхний ярианд "Венецийн дахилтат аяз"-ыг бялараар гоцолсон тухай бас байжээ. Энэ аялгууг тоглох үеэр мань хүн хуруугаа гозгонуулан хөшиг тоолж, халуусахыг туйлаас горьдож, бодолдоо эзгүй сандал хуйлан эргүүлж байжээ. Хэрэв "дахилтат аяз"-ыг анзаарсан бол одоо зөвхөн бяларыг мөрөөдөж, илүү хүчтэйгээр самууран мөхөх байв.

       Цас лавсана... Хүсэл татсан бүрээ одоо гарт нь байна. Гэхдээ яриг бүрээний төлөөх эрмэлзэл унтран дуусч байлаа. Барьж яваа бүрээгээ ор тас мартаад огт өөрийг, тэгэхдээ юу ч бодолгүй санаа сэтгэл хөвнө.

      "Яриг бүрээ болсонгүй. Яагаад сохор бүрээч шиг чадсангүй вэ? Уг нь чадахсан, яагаад?" гэж туйлдатлаа бодоод эцэст нь хар өглөөгүүр бүрээгээ чирээд гарчээ. Цасны ус гудмаар тунаж, сэтгэл санаа шиг гөлийн хүйт түгээнэ. Шавхай үсчүүлэн тэрэгнүүд уйтгартай зөрнө. Нэг муу, өөртэй нь ав адил царайтай "аавын цээж" улаан нүүрийг нь сацарсан усаар шавхуурдан давхиж өнгөрчээ. Цочин агдалзав. Нүүрнийхээ усыг шувтрахдаа "яг шанагаар цацах мэт ёозгүй" хэмээн дурслаа.

       Нэгэн цагт тэр гэрлэхээр шийдээд хотын зүүн урд дүүргийг чиглэн алхжээ. Тэнд танил охин байлаа. Зуны халуунд зүтгэн алхжээ. Хаалгаа онгойлгосон тэдний босгоор алхтал нүүрэн дундуур нь ус цацаад авч, Гайхан үзвэл шанага барьсан охин балмагдан зогсжээ. Охины харц, хөдлөл нь учиргүй гасланд унах мэт, бас аврал өршөөл эрэх мэт болоход мань хүн ч буцаад сажлав. "Бэлгэдэлгүй юм боллоо. Хар ус цацах ёр" гэж боджээ. Бүх зүйл тэгсгээд өнгөрч. Харин охины мэгдсэн нүд, ам нь ангалзан ууч гуйсан нь хааяахан санаанд дурсхийдэг байжээ. Тэгсгээд мартаж, жил өнгөрөв. Гэтэл санаандгүй нээлт болов .. "Зүгийн муу зүүн урд" хэмээх эртний үг байдгийг хүнээс гэнэт сонсуут хөлсен хөөрч, амьдрал бүтээгүй учрыг сая ухааран, алт олсон мэт баярлажээ. "Зүүн урд зүгт танил охин байснаас л бүтээгүй ажээ" хэмээн тас итгээд, үүнээс илүү үнэнгүй гэж андгайлан санадаг болжээ. Нэгэн битүүлэг зовлонг нэвт шувт нээх шиг маадайв,
      
     ... Мань зүүдлэв. Бүрээний товчлуурт өндгөө хүргэмэгц зүрх илэн зөөлөн гүйж: эгшиг асах шиг болно. Нүд харанхуйтна. Хоолой шахсан, зангиагаа суллах гэж хөлөртлөө ноцолдов. Дараа нь яриг бүрээгээ сүм шиг танхимд зогсоод эгшиглэж байлаа. Танхим, хүмүүс харагдсангүй. Хөгжимчид тэмтрээд, муухай пижигнүүлнэ. Мань эр л цоо татан гэрэлттэл, уйтайхан тоглож байлаа.
       Хүүхэн самууран гөлийж. өөрийг нь учиргүй халуусгаж өгчээ. Сүүлдээ ухаан санаа тэнэж, хөгжмийн зөөлөн товчлуур, нууцын хөвчрөлт хоёрын дунд тэлэгдэж гүйцэв. Муу хүүхэн ч ёр гэтэл налж байв шүү... Мань ингэж сэрлээ.
       Хөнжлөө нэвт хөлөрсний маргаашнаас "Бүрээ минь, ад... ад минь... бүрээхэн минь, хаа байнаа" гэж сэтгэл нь адган дүрэлзэж, зүрх солиотон хашгичаад амраахгүй болов. Тэгээд тэр өвдөж, бүрээний согог тусав.
      Гялтганасан бүрээ зүүд рүү хангинаад, гар хуруугаа оёг туссан шиг үргэлжид арвагнуулах болжээ.
      Хоол унднаас ч гарлаа. "Өө, бүрээхэн! Намайгаа их хүлээв үү дээ, Өө, бүрээхэн ... Ашгүй дээ, ашгүй" Сэрэл хүсэл нь сод мэдрэмтгий болж, үлээвэр хөгжимт бүх үзвэрт хар зөнгөөрөө очиж байлаа. Бүрээ харуутаа уураг тархи нь мэндүүрэн, хамаг бие шатах шиг болно. Нүд бүрэлзэн, ямар нэг ужиг өвчин дав даруй сэдэрч, дэлбэрэх гээд байх аюумшигтай зөн түрээд санаа бодол үүлгэртэнэ. Царайлаг сохор бүрээч, гялалзагч яриг бүрээг дахин олж хараагүй уджээ.

       Цас будрах нь нүд чихгүй болж, салхи ширүүссээр байв.
       "Бүрээг би тоглох л байсан даа" гэх зовиур дүүрнэ. Хайрах хүйтнийг үл анзааран хэдэн алхмаас цаашгүй харанхуй буданд хутгалдан урагшилсаар... 
       Гараа чилэхийг анзаарч, дараа нь яриг бүрээгээ санажээ. Зогслоо. Бүрээг гайхан харж, нулимс мэт дуслууд гялгархан гэрийг нь тэмтрэн урсахыг үзэв.
      ... Орчлон эзгүй. Дүнсгэр, тэнгэр, чимээгүй нисэлдэх цасан дуслууд, дуслуудыг үймээх салхин.. тэгээд мань эр, бүрээ хоёр үлджээ. Бүрээгээ гаргалаа. Энэ сүүлчийн удаа, эцсийн, бүр туйлын найдлага, горь тасрахын өмнөх явдал байлаа. Цас чимээгүй, бүрээний царыг товшин таатай сонсдоно.. Дээш өргөлөө. Ямх төдий ухраахад бурзан уруул шүргэнэ. Одоохон... одоо цээжний хийг ялигүй сонсох болно. Элчилгүй дэлхий, цөл, хээр талууд уярна. Тэр царайлаг сохор дууч мэднэ. Энэ агшин, ертөнцийг ялахын өмнөх ... Зүрх алдан балмагдав. Үлээж дөнгөсөнгүй. Уушигнаа хүчлэн хураасан агаарыг өчүүхэн гаргахад л аялгуу цойлно. Гэвч, хурсан тунгалаг агаар, тунгалаг тэнгэрийн хүч нь ганц, цор ганцхан агшинд цээжнээс нисэн дуусна, эзгүйрэн хоосорно гэхээс айдас нөмрөв. Гэвч дахиад өргөлөө. Уруулаа хянуур тулгаж ... Бурзан юутай булбарай вэ? Одоо аялгуу цойлно, бүхнийг эзэлнэ!
       Цойлохын өмнөх суут үнэ цэнэ! Энэ үнэ цэнэ гялсхийн одож тэгээд аугаа дуурьсал түгэн, бие минь сарны чинадад, харь тэртээгээр хөвөн дуусна.
       Харин эргэж ирэх болов уу ... Амьсгалаа буцаан гаргасаар ахиад л болилоо. Үлээх шахсанаа зүрх алдан тэгснээ зориглон үнэхээр шулуудаж, гэвч зүрхшин айх зэргээр өөртэйгээ асар хүчтэй хямралдан тэмцэлдэж, хором тутам санаа хүсэл эргэж хөрвөж байв.

      Мань эр урьд шөнө унтсангүй. Яриг бүрээг хэд хоногийн өмнө үнэ зодож авчээ. Аваад хэрхэн харьснаа тэр ойлгохгүй, санах ч аргагүй юм. Ер нь түүний яриг бүрээгээ олоод, гэртээ аваачсантай адилтгам ойлгох эцэсгүй, хачин дүр зургийг хэн ч, хэзээ ч олж үзэхгүй билээ. Хүний дээд зөн билэг ч гүйцэж давтамгүй хөдлөл байлаа. Хоног өнгөрсний хойно сая  санаа цэлмэн, бүрээгээ хоёр өдөр тувт хорхойсон ажиж, хүрч яджээ. Эндээс эхэлж хөдөлгөөн бүрээ тэр давтагдашгүй, тэмдэглэлт агшинууд гэж тооцов. Гайхамшигт далд ертөнц рүү хором хормоор дөтөлж байлаа. Тоолол ахина. Бүрээг гэрээс нь гаргахаа хүртэл үйл явдал, онцгой үзэгдэл гэж итгэжээ.
      Шөнөжин суут агшныг хүлээжээ. Унтах хэрэгцээ огтоос үгүй мэт, амьддаа ер нь нойрсох ч үгүй, нойрсохыг мэддэггүй юм шиг цус тархи нь зөвхөн хүлээлт! Ид бахтай хүлээж, цогтой соргог хонов. Үүрээр суу алдрын мөч ирнэ. Шөнө турш бүрээний царанд тусах нүүрнийхээ хэлбэрийг ажиж, харцныхаа эрчийг таних гэж мэрийж байлаа.
      Яг зуун оны өмнө ийм нэгэн шөнө Николай хэмээх Слав хүн зүрхнийхээ цусыг буцалгаж, омогшин хоносон түүхийг тэр үл мэднэ. Үүр цайхад Слав эр зүйргүй тэнхээгээ мэдэрч байжээ. Тэгэхэд "Хэдгэний нисэлт" гэдэг цээж дүүртэл бударч бужигнасан хөдлөлтэй, сонин аялгуу төржээ.
       "Хэдгэний нисэлт" өөрт нь далдын дотно, бас ой дурсалыг сэдрээн нөлөөлдгийг мань хүн үл анзаарна, Гагцхүү үлээвэр хөгжмийн үзвэрт очиход хааяа тэр нэг аяз зүрхийг ширхийн хатгадаг байж.
       

       Үүр цайх-агшин дөхнө. Тагт нээж, бүрээгээ бариад гарах замаа удаан тун ч нямбайлан цэвэрлэжээ. Дээш өргөж уруулаа хүргэхэд мансуурна. Хэд хэд мансуураад, наран улбартахын хирд зүрхлэн гарлаа... Тагт. Хөлөө цэхэлж, айсах гэгээний зүг бүрээгээ ихэд ёслол бардам үлээв. Ингээд бүх ертөнц хөмөрч, найдлага дууслаа. Түүний бардамнал гялс сүнсгүй хийсэж: ойр тойрноо мэдрэхээ болив. Бүрээ эхлээд унгас алдан пуржигнав. Мань эр овгосхийв.
       Энэ миний аялгуу гэж үү. Минийх үү? ... Дахиад тоорой мэт часхийж, залгуулаад цахиртан орилов. Эцэст нь гуаглах шиг болов. Өрөө рүүгээ мань годхийн шургав. Тэсвэрлэмгүй байлаа. Ичсэндээ дагжиж, харанхуйлан дүүгэнэ. Шагайж, сэгсэрч, төнхөж үзээд бүрээ нь эвдрэлгүйд тайтгарч, дагжихаа зогсов.
       Дахиад хүндэтгэлтэйгээр, хичээнгүй үлээв  Гуага, гуаг... гааг... гэлээ.
       - Аа, муу хар сөлөр Хар үүрээр гуаглаад юу болов. Галзуу солио чинь хөдлөө юу. Өрвийж цайсан муу өгөр ... Зэргэлдээх тагтнаас даахирсан саарал толгой цухуйж, хараал тавьсаар хөрш Маахаа самган харайн гарч иржээ.
       Мань эр хагас оны турш гайхамшигт мөрөөсөлд шумбан зугаацжээ. Үр дүн нь үүрээр хэд гуаглав. Гүйцээ. Амиа хорлочихмоор дүүрч дүнгэнэнэ. Сэтгэл хорсоно. Гэвч сохор бүрээч санаанд буулаа.

       "Хүүхэн, хөршүүд, хот сонсож байна, Өглөөний аяз гилбэлзэн түгэж, зүрх зүрхийг ховсдоно. Мань эрийн бүрээг хүмүүс хүлээнэ. Ирж гуйна. Түүнийг сонсох гэж нар яаран мандаж, сар эцсийн хүчээр тэсэж хоргодно, Тагтны дор ургасан мод, цэцэгс хүртэл азтай. Ганхах нь өөд тэмүүлж, хорвоод олдсон баярт хувь тавилангаа эдэлнэ. Хотын хүйтэн хана, чулууд шинээр амилна.
        Зуу зуун жил хатсан чулуудад хүн шиг сэтгэл үүснэ..." Мөрөөсөл гараг дэлхийг ноёлж байлаа. Хадыг хайлуулж, хүмүүсийг удирдан дагуулав. Гэвч харуусалтайяа нүргэлэн нурав. Аливаад тохиолдоогүй эвгүй гамшиг байлаа. Слав эр хар үүрээр хөөрсөн сэтгэлдээ багтарч, шатам халуун туурвилаа яаж гардасныг үүнтэй урвуугаар адилтгавал хэм хэмнэл нь зуун оны цаг мөчөөр дахин давтагдаж байв.
       
        Мань эр ухаан оруут бүрээгээ шүүрэн гарчээ. Цас бударч байлаа. Дараа нь лавсаж, тэгээд шамаргалав.
       "Цойлохын өмнөх суут үнэ цэнэ! Энэ үнэ цэнэ гялсхийн одож; аугаа дуурьсал түгэн, тэгээд бие минь сарны чинадад харь тэртээгээр хөвөн дуусна. Харин эргэж ирэх болов уу".  Амьсгалаа үл мэдэг буцаан гаргасаар... ахиад л болилоо.
        Үүрээр бүрээ гуаглахад тэнгэрийн царай өөд байжээ. Гуагласны хойно хуйсагнаж, хүмүүс үзэгдэхээ болив. Цас лавсана... Гудамжны гэрэл өөдөөс мөнхийн юм шиг гөлийж, зам нээлттэй. Зам нээлттэй тосно.
       Гэрэлт цонхууд будагнан сүүмийж, зарим нь хөнхийн харлаж заналтай ширтэнэ.
      Яриг бүрээ тунгалагхан эгшиг татсан бол энэ өдрийн царай өөд үлдэх байсан. Цонхнууд инээмсэглэх байж дээ. Мань хүнд гэмшиж, зүрх нь салганан чичирчээ. Гэвч цор ганц, цор ганц үлээх л үлджээ. Дахин гуаглуузай гэж сүнсээ зайлтал түгшиж байлаа. Царайгаа зэвхийтэхийг мэдэрч: нэг ёозгүй зөн ойртохыг ойлгов  Гэвч үлээхсэн гэж хүсчээ. 
      Цас, хүйтэн эрчлэн түүний цээжийг хорсон балбарсаар авай Зүрх түгшүүрлэн дэлдэнэ. Зүрх, цас, хүйтний нүдэлт. Дотор, гаднаасаа нүдүүлэн сажилсаар, урагшилсаар байв.

      Харанхуй гудмаас гэнэт нэгэн тэрэг гарч ирлээ Бөгснөөс нь шороо гожгодон харвана. Мань бөгтөрийг ч харваад авав. Шороо биеийг нь цохихыг мань хун мэдэрсэнгүй . Харин нэг таатай зөн билиг тусжээ.
       Хальтиргаа арилгагч энэ тэрэг утга учиргүй үйл хийж байв. Нойтон, басхүү шамаргатах хурын дор тэрэг алхам төдий өнгөрмөгц араас нь цас лавсан дарна. Ул мөр нь тэрхнээ хучигдан дуусаж, ул мөргүй байв. Ийм утгагүй хошин үйл мань хүнд дотно сэрэл өгч, бодол нь хоромхоноо гийх шиг санагджээ.

      Уураг биеэс нь хөгжим дүүрэн хангинав. Оюун санаа, итгэл үнэмшил цөлсдөн, цээж нь хонгил мэт цахилна. Өвлийн тэсгим шөнө цантсан дэнлүү шиг бүдэгхэнээр тэрхүү хоосон хонгилд зүрх хайрагдан савлаж байлаа. Царай нь алгуур шингэрэн цайрч, хөх туяа татжээ.
      Хэдхэн хувь удахад цэлдэн хөх болж, нүдний харц дуусна. Саяны утгагүй үйлстэй тэрэг түүнийг дайрах байв. Ганц сөөм урагш ганхахад л өртөхөөр зөржээ. Гэвч сэтгэл бүлээтгэсэн тэр нэг сэрэл сэрэмж нь түүнийг аварч зааглаж өгчээ.
     Туйлаас горьдож, үлээж үзээд ийм тавиланд учрав. Хагацаж буй санаа зориг нь нэгэн зүг хүчлэн тэмүүлсээр... Цас лавсана...

"                "               "

        Цас лавсана ... Цасны лавсаанд "Хэдгэний нисэлт" байсангүй. Хөх хана түүнийг удаанаар аниргүйхэн даллажээ. Цаана сүм шиг танхим бий. Ухаан саруулдаа ч, ийн мөхөж байхдаа ч хөх хана руу огтын мэдэлгүй, битүүлэг хөх нөлөөнд автан яарчээ.
       Харин хаалгыг монгол цоожоор түгжсэн байв. Энэ хаалга ертөнцийн үүд "урамтай, бүрээтэй босго алхана" гэж мань эр гайхамшигтай хүсэж ирсэн билээ. Мөнөөх цоо татсан эртний аялгуу цаанаас үл нэвчинэ. Шүүрэх төдий ч нэвчсэнгүй. Цоожилжээ. Хэзээнээс ч юм, хаалганд зэвтэй хадаас ёрдойж, өлгүүрийн дэгээ мэт нэгийг тосон хүлээж байжээ. Бурхан зохицуулжээ гэмээр удаан хүлээлт "өлгүүрт"-т гэнэтийн аз завшаан ирэв.

      Яриг бүрээ нулимс шиг дуслууд бөмбөрүүлэн энд өлгөгдөхдөө тунгалагхан дицэт биеэрээ хаалганы бадар хүрэн цээжийг шүргэх төдий савлажээ. Үзэмжит бүрээ, дицний тунгалаг нь ёолон зурагдав (Ямх ямххан зурагдах өчүүхэн тийм орь дууг магад бурхан сонссон), Элдэв бүрээнүүдийн сонгодог найралд ай хэмнэлээ өргөж, авьяаслаг гарт элтэлээ, бүлээстэлээ илбүүлж, үгүй дээ л сумын улаан буланд хазгай хэлгий вальс оромдоглож үзсэн тавиланг яриг бүрээ үзсэнгүй.
      Гэвч ертөнцөд өөр ганц ч бүрээ ийм дотоод хурмал илч, туйлын догдлол гойд эрчим, эцсийн туяат оргилыг амссангүй.
      "Өө, бүрээхэн! ... Өө, бүрээхэн минь..." Бүрээний диц зурагдах нь зүрх самардах мэт солиотойгоор өвтгөж байжээ
      Өвчлөл "Венецийн захиалгат аязаар дүнгэнэнэ.Тэг тэгсээр тархи нь дэлбэрч буй галт бөмбөг боллоо.
 
     Хэн нэг нь хаалганд наасан зарлалыг аяар дуудан уншина. Ард юм пижигнэхэд мань эр сүйдтэй цочжээ. Өглөө дэргэдүүр дэгдэн өнгөрсөн цэнхэр юүдэнт довжоонд хальтиран цасны усанд ойчсон байлаа. Тэгээд тэрбээр ус дуслуулан өндийж, манан дунд замхран гүйж оджээ...

1990-1992 он