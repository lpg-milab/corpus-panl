Японд интернет-амиа хорлолт нэмэгдсээр байна

Өчигдөр Японы дунд сургуулийн 14 настай охин гэрт байдаг бүтээгдэхүүнээр хор найруулж, өндөр хортой хий цацаж амиа хорлосны дараа 120 орчим хүн орон гэрээ яаралтай орхин гарахаас өөр аргагүй болжээ. Хичээлийн шинэ жил эхлээд (Японд хичээлийн шинэ жил дөрөвдүгээр сард эхэлдэг) хэдхэн хонож байхад тохиосон түүний үхэл интернэтээс зөвлөгөө, заавар авч амиа хорлодог хүүхэд залуусын ээлжит тохиолдол болж байгаа аж. Охины үхэл энэ онд хүхрийн устөрөгчийн тусламжтайгаар амиа хорлосон япон залуусын 70 дахь хэрэг болж байна. Энэ хийг үйлдвэрлэхэд ашигладаг бүтээгдэхүүнийг сүүлийн хэдэн долоо хоногт олон дэлгүүрээр борлуулсан тул цаашдаа байдал улам хүндэрч магадгүй хэмээн цагдаа нар болгоомжлох болов. 
Япон улс амиа хорлолтын түвшингээр хөгжингүй орнуудын дунд тэргүүлдэг ч хүхрийн устөрөгчөөр амиа егүүтгэх тийм түгээмэл байгаагүй юм. Энэ бодис ийнхүү хурдан алдаршсан нь шинжээчдийн толгойг гашилгаж, хүрээлэн буй орчин, ард иргэдэд учруулж буй аюулынх нь улмаас түүнд тавих хяналтыг эргэн харахыг шаардаж байна. Охин амиа хорлосны дараагаар өрөөнд цацсан хорт хий агаарт удаан хугацаагаар байжээ. Зарим тохиолдолд ингэж амиа хорлосон хүнийг олсон хүмүүс ноцтой хордлого авах нь бий. Нэгэн япон хөвгүүн хүхрийн устөрөгчийн хийгээр амиа хорлож, цогцсыг нь анх олсон ээж нь мөн хийнд хордон амиа алдаж байв. 
"Хүүхэд залуусын залгамж үе бүрт амиа хорлох ямар нэг зартай арга байдаг шиг. Хүмүүс энэ тухай мэдээллийн хөтөлбөрөөс олж мэдсэнээ дууриаж давтах вий гэж их айж байна. Хүхрийн устөрөгчийг хэрэглэж амиа хорловол их сайхан харагдаг гэж бодож байгаа бол худлаа. Үнэн хэрэгтээ энэ хий бие, цогцсыг хүрэнтүүлж, ногооруулдаг" хэмээн шүүх эмнэлгийн мэргэжилтэн Режи Матоба өгүүлэв.
Японы эрх баригчид амиа хорлолтын веб хаягуудыг хатуу хориглох оролдлого хийж байгаа ч хүүхэд залуус интернэтийн хаанаас л бол хаанаас япон хэл дээр ийм зааврыг олж амь настайгаа тооцоо бодсоор байна. Интернэтэд жорлон, ванн цэвэрлэдэг бодисыг хаанаас худалдаж авах, яаж хооронд нь найруулж хор гаргах, хорт хийгээ яаж хурдан ашиглаж, "үйлчилгээг нь мэдрэх" зэргийг тайлбарласан байдаг. Охины цогцсыг илрүүлсэн таван давхар байрны бүх оршин суугчдыг өчигдөр гаргасны дараа цагдаа нар амиа хорлохыг сурталчилсан веб хуудсыг заасан аймшигт тэмдэглэлийг олжээ. Охины амиа алдсан угаалгын өрөөнд ороход улс орон даяар айдас төрүүлэх болсон "Онгойлгож болохгүй. Өрөөнд хорт хий цацсан" гэсэн бичиг өлгөсөн байв. Ийм бичигтэй хүснэгтийг яг энэ үг, шрифтээр нь амиа хорлолтын хамгийн зартай веб хуудаснаас татаж авч болно. Ийм үгтэй самбар нь хорт хийнээс айсан хүмүүс болгоомжлон орж ирэхгүй, өөрөөр хэлбэл амиа хорлогчид "ажлаа тайван хийнэ" гэсэн үг аж. 
Интернэт-амиа хорлолтоор дэлхийд тэргүүлдэг Японд энэ нь бараг л ердийн үзэгдэл болсон бололтой. Дөрвөн жилийн өмнө амиа хорлох бүлэг давалгаа гарч байв. Бие биенээ таньдаггүй хэдэн япон интернэтээр танилцан, хамтдаа "хадан гэр"-тээ очиж байлаа. 
Дэлхийн эрүүл мэндийн байгууллагаас гаргасан баримтаар, Япон улс "Их-8"-ын орнуудын дунд амиа хорлолтоор Оросын дараа буюу хоёрдугаарт орж байна. 1998 оноос хойш Японд жил бүр 30 мянган хүн амиа хорлож байгаа аж. Япон улс 1998 онд эдийн засгийн хямралд нэрвэгдэхэд амиа хорлолт оргил үедээ хүрчээ. Өнгөрсөн жилээс эхлэн Сайд нарын танхим ажилгүйдлийг арилгах сэтгэл зүйн зөвлөгөө өгөх, амиа хорлохыг зааварладаг веб сайтуудыг илрүүлж хаах замаар амиа хорлолтыг багасгах арга хэмжээ авч эхэлжээ. 