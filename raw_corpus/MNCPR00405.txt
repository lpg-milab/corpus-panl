Орон нутагт зорчих нислэгийн үнэ өөрчлөгдөв

Орон нутгийн нислэгийн үнэ хэдээс хэдэд хүрсэн талаарх мэдээллийг авлаа. Тухайлбал, урд нь Ховд руу 103900 төгрөгөөр зорчдог байсан нь 136070, Баян-Өлгий рүү 114700 төгрөгийн үнэтэй тасалбараар хүрдэг байсан нь 150260, Говь-Алтайн зардал 84500-аас 111100 болон өөрчлөгджээ.
Түүнчлэн Улаанбаатар-Мөрөн хооронд 56000 байсан нь 73260, Улаанбаатар-Хатгал хоорондын 64900 төгрөгийн тасалбар 84920 төгрөгийн үнэд хүрчээ. Энэ мэтчилэнгээр МИАТ орон нутгийн нислэгийн тасалбарын үнийг 20-35 мянган төгрөгөөр тус бүр өсгөжээ. Өдгөө МИАТ-ийн албаны хүмүүс үнийн нэмэгдлийн шалтгааныг орон нутгийн нислэг алдагдалтай байдаг хариутайгаа холбон тайлбарлав. Орон нутгийн нислэгийн үнийг бууруулах тухай иргэдийн санал, хүсэлтээр Баян-Өлгий аймгаас сонгогдсон УИХ-ын гишүүн А.Мурат, К.Сайраан, А.Бакей болон аймаг орон нутгийн удирдлагууд Зам тээвэр, аялал жуулчлалын сайд Ц.Цэнгэл, ИНЕГ, МИАТ-ийн удирдлагуудтай уулзаж үнийг бууруулах талаар ярилцжээ. Удаан үргэлжилсэн энэхүү уулзалтын эцэст МИАТ үнээ ирэх долоо хоногоос бууруулах, аймаг орон нутаг руу зорчих нислэгийн хуваарийг нэмэгдүүлэх болсноо амласан гэнэ. 
Ч.Анна
