№313(16276)
1985 ОНЫ АРВАН ХОЁРДУГААР  САРЫН 29.
Хүний хүчин зүйл

Нийгмийн дэвшилд хүний хүчин зүйлийн роль улам нэмэгдэх тухай марксизмыг үндэслэгчдийн үзэл санаа, өнөөдөр социалист байгуулалтын явцад ач холбогдол, үр нөлөө нь асар их өсч хөгжил дэвшлийн бодит хөшүүрэг болж. байна, 

МАХН-ын Төв Хорооны XI бүгд хурлаас хөдөлмөрийн бүтээмж дээшлүүлэх, түлш эрчим хүч, түүхий эд, материал, шатахууныг арвилан хэмнэх, бүтээгдэхүүний чанарыг сайжруулах үйлдвэрлэл, ажил, үйлчилгээний өртөг, зардлыг хямдруулах замаар манай улс ардын аж ахуйд байгаа нөөцийг дайчлан ашиглах, улс орны эдийн засгийн хөгжлийг түргэтгэх, үр ашгийг нь нэмэгдүүлэх, хөдөлмөрчдийн аж амьдрал, соёлын түвшинг цаашид дээшлүүлэх талаар нэн чухал зорилт дэвшүүлсэн нь эцсийн дүнд бие хүнийг хөгжүүлэх, иргэн бүрийн нийгмийн идэвхийг өрнүүлэх боломжийг өргөтгөх, тэрчлэн хүмүүсийг зоригжуулан зохион байгуулж, хүмүүжүүлэн идэвхжүүлж шинэ нийтийн амьдралд сургах асуудал юм. 

Манай нийгмийн хөгжлийн бодит шаардлагыг тусгасан эдгээр зорилтыг амжилттай хэрэгжүүлэх асуудлыг гагцхүү хүн шийдвэрлэх бөгөөд олон түмний улс төр, хөдөлмөрийн идэвхтэй үйл ажиллагаанд агуулагдаж байгаа бүтээлч их хүч боломж, оюун санааны шавхагдашгүй нөөцийг бүрэн дайчлах нь үнэлж баршгүй чухал ач холбогдолтой юм. Төлөвлөгөөний хувь заяа нь олон түмний бүтээлч үйл ажиллагаанаас шууд шалтгаалж байгааг үндэслэн нөхөр Ж. Батмөнх Намын Төв Хорооны XI бүгд хурал дээр хэлэхдээ, хүний хүчин зүйлийг мэдэгдэхүйц идэвхжүүлэх нь тавьсан зорилтыг хэрэгжүүлэх нэг үндсэн нөхцөл мөн гэсэн билээ. 

Хүн бүрийн идэвх, ухамсартай үйл ажиллагаагүйгээр улс ардын аж ахуйн аль ч зорилтыг амжилттай шийдвэрлэх боломжгүй учраас шинэ өндөр зорилт тууштай шийдвэрлэх арга замыг олон түмэнд ойлгуулан ухамсарлуулж, бүтээн байгуулалтын үйл ажиллагаанд хөдөлмөрчдийг идэвхтэй, жинхэнэ эзний ёсоор оролцуулж, тэднээс бүх ажлын хувь заяа хамаарна гэдэг итгэл үнэмшлийг тэдэнд төлөвшүүлэх асуудал зүй ёсны шаардлага болж байна. Юуны өмнө хүнд тавих анхаарал, халамжийг эрс нэмэгдүүлж, нам, төр, олон нийт, аж ахуйн бүх байгууллагын үйл ажиллагааг хүний хүчин зүйлийг дээд зэргээр харгалзан үзэж, дайчлан ашиглах ур чадвар, арга барил эзэмшихэд чиглүүлэх ёстой

Хүмүүсийн аж байдал нь сайн сайхан, аятай тавтай сэтгэл санаа өөдрөг тэнүүн, урам зориг дүүрэн байхын хэрээр нийгмийн тусын тулд төдий чинээ үр бүтээлтэй хөдөлмөрлөж, идэвх санаачилга, хүсэл эрмэлзэл, бүтээлч эрч хүч нь оргилж, амжилтаас амжилтад ахих болно. Багануурын нүүрсний уурхай, Улаанбаатар хотын сүлжмэлийн нэгдүгээр үйлдвэр, Хөвсгөл аймгийн ЦагаанУул сумын << Бадрал >> нэгдлийн хөдөлмөрчдийн 1985 оны үйлдвэрлэлийн төлөвлөгөөт зорилт, уралдааны үүрэг бүрэн биелж, аж ахуйн үйл ажиллагааны үр ашиг тууштай дээшилсээр ирсэн нь эдгээр хамт олны арга туршлага янз бүр боловч тэдгээрийн нам, захиргаа, олон нийтийн байгууллагаас ажилчид, малчдын урам зоригтой, үр бүтээлтэй хөдөлмөрлөх материалын болон зохион байгуулалт, ёс суртахуун, соёл ахуйн тааламжтай нөхцөлийг хангадгаараа нийтлэг шинжтэй байна. 

Бодит шалтгаан гэдгээр шалтаг тайлбар хийж, хүмүүсийн хөдөлмөр, ахуйн асуудал, эрэлт хэрэгцээнд хайхрамжгүй ханддаг эсвэл хүний төлөө тавих анхаарал халамжийг орхигдуулж, хүнд суртал, хөшүүн хойрго байдал ноёрхсон газарт аливаа ажлын эрч хүч, хүмүүсийн идэвх сулардаг байна. Шарын голын мод бэлтгэлийн аж ахуй, Улаанбаатар хотын модон эдлэл, мебель картоны үйлдвэрт үйлдвэрлэл хөдөлмөрийн зохион байгуулалт хангалтгүй, хүмүүсийн хэвийн жигд ажиллагааны нөхцөлийг бүрэлдүүлээгүй, үйлдвэрлэл болон нийгмийн асуудал хоорондоо нягт харилцан холбоотой, нэг нь нөгөөдөө шууд нөлөөлж байдгийг харгалзан зохих ёсоор анхаарч үзээгүйгээс болж төлөвлөгөөний биелэлт, хөдөлмөрийн бүтээмжид муугаар нөлөөлсөн байна. 

Бүх иргэн улс орныхоо материалд баялгийг арвижуулахын төлөө үнэнч шударга, үр бүтээлтэй хөдөлмөрлөж, олон жилийн сахилга, дэг журам, зохион байгуулалтыг нарийн чанд баримтлах зарчим хамгийн хамтач нийгэм болох социализмын мөн чанараас урган гарсан бодит зайлшгүй зүйл мөн бөгөөд нийт олон түмэн, хүн бүрийн амин эрх ашигт бүрэн нийцэж улмаар ард түмний сайн сайхан байдлыг гуйвалтгүй дээшлүүлэхэд шийдвэрлэх нөлөө үзүүлдэг юм. 

Хөдөлмөрт хандах хүмүүсийн хандлагыг зөв төлөвшүүлэхэд хүмүүжлийн ажлын далайц, чанар, арга барил, үр өгөөжийг дээшлүүлж хүн нэг бүрт хүртээмжтэй болгох, үүний тулд үзэл суртал хүмүүжлийн ажлыг хувь хүний сэтгэл санаа, үйл ажиллагааг нийгмийн амьдралд идэвхтэй оролцуулахад, мөн тэдэнд өөрийгөө болон үйл ажиллагаагаа нийгмийн байр сууриас улс орны түүхэн ирээдүйн үүднээс харж чаддаг үзэл ойлголтыг төлөвшүүлэхэд чиглүүлэх нь хүний хүчин зүйлийн нөлөөг дээшлүүлэх нэг гол арга зам мөн. 

Манай хөдөлмөрийн тэргүүний сайчуул үйлдвэрлэлийн үр ашгийг дээшлүүлэх арга хэлбэрийг байнга эрж сүвэгчлэн шинэ шинэ нөөц бололцоо илрүүлэн ашиглаж байгаа нь хүний хүчин зүйлийн үлгэр дууриалт чанар мөн. Гэвч бас үүний сөрөг хүчин зүйл, тухайлбал биеийн амрыг харах, хувиа хичээх, ажилсаг дүр үзүүлээд тодорхой санаачилсан юмгүй бага хийж их авахыг хичээдэг хүмүүс ч цөөнгүй байдаг тул үүнд хүмүүжлийн ажлын хурд үзүүрийг чиглүүлэхийг шаардаж байна. 

Хүний хүчин зүйлийн онцгой арга хэрэглүүр болох урамшил, сайшаалыг өндөр шаардлагатай хослох, зэмлэл шийтгэлийн хүмүүжүүлэх нөлөөг зөв хэрэглэх, тэрчлэн социалист уралдаан, тэргүүн туршлагын дайчлагч чанарыг тууштай ашиглах арга барилд нам, улс, олон нийтийн байгууллагын нийт ажилтан сайтар суралцах хэрэгтэй. 

Хүний хүчин зүйлийн ролийг дээшлүүлэхийн тулд нам, төр, олон нийт, аж ахуй, соёлын бүх байгууллагын үйл ажиллагааны үр нөлөө, нийт боловсон хүчний ажлын арга барилыг, юуны өмнө хүмүүстэй ажиллах арга хэлбэрийг боловсронгуй болгож улс төр, соёл, хүмүүжлийн ажлын анхаарлыг хүн дээр төвлөрүүлэх хэрэгтэй байна. 

