Бүргэдийн жигүүр цуцах өндөр Алтайн дуудлага

Монгол орны алс баруун хязгаар нутаг Казах түмний ахуй амьдралыг сонирхож тийш зорих аз нэгэн өдөр танд тохиож магад юм. 
Шашин шүтлэг, үндэс гарвал, хэл, соёлын хувьд өөр энэ түмний ахуй амьдралын зургийг харж үзэхийн сацуу байгаль түүхийн содон дурсгалуудыг нь үзэж бодол ухаарал тээж, зуны дэлгэр цагийн амралт тайтгарлыг өөртөө олж авах нь зүй санагдана. Онгоцонд суухаас эхлээд гадаад руу нисч буй мэт олон ширвээ сахалтай хүмүүсийн дунд сууж, огт мэдэхгүй хэлээр өөр хоорондоо ярилцахыг сонсоод гайхах сэтгэгдэл өөрийн эрхгүй төрнө. Тэр юу гэвэл казах түмэнтэй танилцах таны аян замын эхний сэтгэгдэл байх учиртай. "Бүргэд" найраглалаар өндөр Алтайн түмэнтэй монгол зон эхэлж мэндэлдэг юм шиг санагдана. Баян-Өлгий чухамдаа Монголын уран зохиолд "Бүргэд" найраглалаараа өөрийн тод мөрөө үлдээсэн Б.Ахтаан зохиолчийн өлгий юм. Ерөөс Баян-Өлгий аймаг ороод ирэхэд өмнөд Эрээн, Хөх хот орсноос хэдэн хувь илүү сэтгэгдэл төрүүлэх авай. Шарын шашин бус ислам шүтлэг, лалын шашинтай энэ түмний түүх судрыг ч хөөн үзэхэд их зүйлийг өгүүлнэ. Өлгийн төвд шашных нь нэгээхэн том сүм хийд байсан нь 1930-аад оны цагийн шуурганд мөн л өртжээ. Өдгөө харин тэд сүм дуганаа сэргээн босгож шашин шүтлэг, уламжлалаа хадгалсан амьдралын зургийг танд харуулах болно. Энэ аймгийн сумдуудаар явж казах малчин түмний өндөр оройт гэрээр зочилж, анч бүргэдийн хийморийг үзэж бахдах аваас юуны буруу гэж. Эх түүхийн чимээ болсон сонин содон дурсгалын орон ахуй газрууд ч цөөнгүй. Баян-Өлгий аймгийн Алтай сумаас зүүн урагш Сагсай, Түргэн голын бэлчирт "Хаан ширээ" хад хэмээх ургаа хад байдаг. Сүг зураг бүхий энэ хадыг Ойрадын Галдан бошигт хаантай холбосон домгийг нутгийн олон өгүүлдэг. Хаан ширээ хадны дэргэд хоёр ч хүн чулуу бий. Хоёр метр гаруй шахам хоёр хөшөөг хөх чулуугаар урласан. Тэдгээр үг үл хэлэх хүн чулууд Түрэгийн үеийн дурсгалт ахуйг авчирнам. Монгол газрын хүн чулууд ерөөс цаг цагийн түүхийг өөр өөрийнхөөрөө хэлж өгдөг буюу. Сагсай сумын нутаг руу зүглэж Даян нуурын цэнхэр толиот мандлыг тольдон явахуй Түрэгийн үед хамрагдах нэгэн хүн чулуу тэнд буйг мартаж болохгүй. Даян нуурын зүүн эрэгт байх хүн чулууг нутгийнхан "Даян баатар" хэмээн нэрийддэг. Баатар хүмүүний малгай, ээмэг бүхий чих, нүд, хөмсөг зэргийг гайхалтай уран тод гаргаснаараа энэхүү хөшөө гайхалтай юм. Харин толгой биеийг дүрсэлсэн ч гар хөлийг нь дүрслээгүйгээрээ монгол нутаг дахь түүх соёлын бусад энэ төрлийн дурсгалаас ялгардаг. Хөшөөний баруун хойд талын хашлага нь бүтэн үлджээ. Судлаачид Даянбаатарын хөшөөг христос шашин түгэн дэлгэрч байсантай холбон тайлбарласан байдаг ажгуу. Даян нуурын цэнхэр усан мандал жирвэлзэн долгиотож, Даянбаатарын хөшөөг цагийн салхи илбэн үлээж зуун зуун жилийн нууцхан түүхийг шивнэх ажгуу. Сагсай голын сав дагуу 150 км орчим урт хөндийд шинэ чулуун зэвсгийн олдвор бүхий 12 сууринг Монгол Зөвлөлтийн түүх, соёлын хамтарсан экспедиц нээжээ. Нутгийн хүнийг дагуулан явахад чулуун зэвсгийн суурингуудыг үзэх боломж хялбар шийдэгдэнэ. Судлаачид ч ил орших "нээлттэй суурин" гэж тодорхойлдог. Энэ мэт дурсгалууд Ногоон нуур сумын нутагт ч мөн тохионо. Ногоон нуур сумаас баруун тийш 40 гаруй километрт Зүрх уулын ар хаданд нэгээхэн бичээс буй. Зүрх уулын бичээс нь нэг мөр, арван үсэг зурлагатай. Энэхүү бичээсийг анх 1989 онд манай нэртэй археологич, судлаач Д.Баяр, Д.Эрдэнэбаатар нар илрүүлж хуулбарлан авчээ. Хуулбар бичээсийг Ц.Баттулга уншиж тува, казах, манж, турк хэлээр харьцуулан орчин цагийн монгол хэлнээ "Их бичиг минь, нөхөр минь" хэмээн буулгажээ. Зүрх уулын бичээсийг зорих замд сумын төвөөс баруун тийш найман километр яваад замын хажууд нэгэн дурсгал сүндэрлэн буйг харалгүй өнгөрч болохгүй. Улаан зам дээр шахам тохиох эл хөшөөг хар бараан өнгийн чулуугаар оройг нь шувтан хэлбэрт оруулан урлажээ. Өмнө зүг харсан өргөн талын гадарга нь чухам юу дүрсэлсэн нь мэдэгдэхгүй болон ховхорч унасан байна. Хойд зүг рүү хандсан өргөн нь бас л ямар нэгэн зүйл тэмдэглэгээгүй барсгар аж. Харин үлдсэн хоёр тал нь нарийхан агаад янз бүрийн дүрс, тэмдгүүдийг сийлсэн нь сонирхол татахуйц юм. Хөшөө нь нэг метр хүрэхүйц нэгэн урт илдийг тэвэрчээ. Мэсний дунд хэсэгт зүүхэд зориулсан хоёр гогцоог гаргаснаас үүдэн уг илдийг хуйтай нь дүрсэлсэн байна гэж тодорхойлж болохоор аж. Хар магнайн хөшөө гэж нэрлэгдэх энэ дурсгал нь хүрэл, төмөр зэвсгийн түрүү үед холбогдож байгааг манай эрдэмтэд тогтоожээ. Зүрх уулын бичээсээс өөр Улаан хус сумын Бага ойгор хэмээх газарт Д.Цэвээндорж, Э.Якобсон, В.Д.Кубарев нарын удирдсан "Эртний Алтай" төслийнхөн нэгэн бичээс илрүүлжээ. Уг бичээсийн хуулбарыг уншиж "өвөг дээдэс, ариун нэрээ, эгэн ухаарав, хатуужив тэр" хэмээн утгачилсан байдаг. Домборын аялгуунд хөг орон эгшиглэх өндөр цаст уулс, өвгөн казак эр үүрээр чонын мөр хөөж одоод анчин бүргэдийн идэр шунгалтад залуугийн зориг нь эргэж төрөх ер бусын эрхшээлт түмний оршин ахуйн увидас гайхаж бишрэм. Өндөр уулсын зүгээс тунгалаг идэрхэн гол горхид урсаж, ногоон хөндий, өвст газартаа эх түүх, соёлын олон нууцыг тээн сэрж зүүрмэглэнэ. Цагийн уртад бидний мэдэх хийгээд мэдэхгүй олон зүйл тэнд бий. Ачит нуурын хөвөөнд зогсч их уулсын салхин аясаар хөөмийлөх усны цэнхэр мандал, шувууд цэнгэн жаргах таатай зуны улирлыг таашаан бахадваас оюун сэтгэлийн цонх сэрүүн тунгалаг агаараар нээгдэн амьсгалах шиг болном. Баруун эргийг хөвөөлөн алхахуйд нэг метр өндөр ургаа боржин чулуу бүхий бичээс мөн угтана. Ерөөс казах түмний нутгаар явахад хөшөө чулуу түүнд үлдээсэн бичиг соёлын дурсгалууд олонтаа тохиох аж. Энэхүү бичээсийг ШУА- ийн Түүхийн хүрээлэнгийн ажилтан С.Харжаубай "Бид Хакеш хүрээд буцлаа" гэж тайлан уншжээ. Түрэгийн хаант улс 734 онд дайн тулаанд явж байгаад Тувагийн нутаг Кызыл хотын Хакеш нутаг Бикеш голд тулж очоод энэхүү дурсгалыг үлдээжээ гэж үздэг. Ачит нуурын цэнхэр давалгаат мандлыг ширтэн суухуй энэ дурсгалын үнэ цэнэ тэгээд их юм. Баян нуур сумын нутагт "Олон нуурын түрэг бичээс", Бугат сумын нутагт "Эрээн харганатын түрэг бичээс" ч гэж мөн бий. Олон нуурын өчүүхэн түрэг бичээс нь ердөө тав зургаан үсэгнээс бүрдсэн. Өчүүхэн энэ бичээсийг "абас хүүгийн чулуу" гэж тайлсан бол Эрээн Харганатын түрэг бичээсийг "Хүн нь өшив" хэмээн орчуулжээ. Ц.Хасбаатар нар цагаантнуудад 100 хоног бүслэгдэж тэмцсэн домогт Толбо нуур Өлгий хотоос зүүн өмнөд чигт нэгэн өдрийн газар оршиж өнөө ч үүх түүх сонирхогчдын сэтгэлийг соронздон дуудах авай. Өлгийн төвөөс баруун тийш Алтай таван богд уул 180 орчим километр газар өндөр тэргүүнээ мөнх цас, мөсөөр ороон манан дунд зүмбэрлэнэ. Энэхүү арав гаруй өндөр уулсын дундаас "Ноён оргил" Монгол орны хамгийн өндөр газарт тооцогдоно. Тэрхүү оргилын тийш хүчит бүргэдийн жигүүр л дэвэн ойртох бөлгөө. 
Л.МОЛОМЖАМЦ 
