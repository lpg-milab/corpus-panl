Монголчууд сансрын мэдээллийг Азийнхантай хамтран "эзэмших" болжээ

Засгийн газрын хэрэг эрхлэх газрын дарга С.Баярцогт "Ази, Номхон далайн бүсийн орнуудтай сансрын болон мэдээлэл, харилцаа холбооны чиглэлээр хамтарч ажиллах үүд хаалга нээгдсэн" гэж хэллээ. 
Тэрбээр саяхан Ази, Номхон далайн сансрын хамтын ажиллагааны байгууллага /APSCO/-ын конвенцид Монгол Улсаа төлөөлж, гарын үсэг зуржээ. С.Баярцогт Бээжин хотноо болсон Ази, Номхон далайн бүс нутагт сансрын хамтын ажиллагааны байгууллага байгуулах тухай бүс нутгийн сайд нарын уулзалтад оролцоод ирсэн юм. Энэ талаар түүнээс сонирхлоо. -APSCO-г яагаад байгуулах болсон юм бэ. Монголчууд нэгдсэний ашиг тус юу вэ? -Азиас бусад бүс нутагт сансрын хамтын ажиллагааны байгууллага бий. Сансрын судалгаа шинжилгээ нь асар их хөрөнгө шаардсан салбар учраас улс орнууд бие дааж ажиллахад түвэгтэй. Анх Хятад, Пакистан, Тайланд гурав Ази, Номхон далайн сансрын хамтын ажиллагааны байгууллага бий болгохоор удаан хугацаагаар хөөцөлдсөн юм билээ. Монгол Улс ийм байгууллага бий болгохыг эхнээс нь дэмжиж, үүсгэн байгуулагч эхний таван оронд багтсан. Одоогоор дээрх конвенцид БНХАУ,Тайланд, Перу, Пакистан, Иран, Индонез, Бангладеш, Монгол нэгдээд байна. Энэ гэрээнд улсаа төлөөлж, гарын үсэг зураад ирлээ. Харин ажиглагчаар Орос, Украйн, Аргентин, Бразил улсууд оролцсон. Монгол өргөн уудам газар нутагтай, хүн ам нь сийрэг нутагладаг орны хувьд сансраас авсан зураг, мэдээлэл нь гамшгаас хамгаалах, байгаль орчин, хот төлөвлөлт, хөдөө аж ахуй зэрэг олон салбарт ач холбогдолтой юм. Энэ арга хэмжээнд Мэдээлэл харилцаа, холбоо, технологийн газрын дарга Ч.Сайханбилэг, тус газрын орлогч дарга Б.Болдбаатар зэрэг төлөөлөгч оролцсон. Хурлын үеэр байгуулагдсан Удирдах Зөвлөлд Б.Болдбаатар гишүүнээр сонгогдож, Монголоо төлөөлж ажиллах болсон. Энэ байгууллагад улс орнууд ач холбогдол өгч байлаа. Хятадын Ерөнхий сайдын орлогч Хуан Жү биднийг хүлээн авч уулзсан. -APSCO-г байгуулсан эхний таван оронд Монгол багтжээ. Монголыг тэд яагаад тоосон юм бол? -Олон улсын бүс нутгийн Засгийн газар хоорондын байгууллага НҮБ-ын гишүүн таваас дээш орны саналаар байгуулагддаг дүрэм бий. Нөгөө талаас манай Мэдээлэл, харилцаа холбоо, технологийн газар идэвхтэй ажиллаж, энэ чиглэлээр эх орноо сурталчилж чадсан хэрэг. -Хятад мэдээлэл, харилцааны технологи хөгжсөн орон. Энэ салбарт хамтарч ажиллах талаар яриа хөөрөө болсон уу? - Хурлын үеэр бид Хятадын Сансрын төвд зочилж, сансар судлал, нислэгийн ололт амжилттай танилцсан. Түүнээс гадна Хятадын Мэдээллийн үйлдвэрийн яамны орлогч сайдтай уулзаж, мэдээлэл технологийн чиглэлээр хамтарч ажиллах гэрээнд гарын үсэг зурахаар боллоо. Мэдээлэл харилцаа холбооны тоног төхөөрөмж үйлдвэрлэгч томоохон компани болох ZTE, Huawei болон холбооны үйлчилгээ үзүүлэгч CNC, ChinaUnicom зэрэг таван томоохон компаниудаар зочилсон. Монголоор дамжуулан Ази, Европыг холбосон шилэн кабелийн сүлжээ байгуулах асуудлыг хөндөж ярилцлаа. Сүлжээ байгуулж, мэдээлэл дамжуулснаар манай улс таранзит үйлчилгээний төлбөрөөс орлого олохоос гадна интернэтийн үнэ хямдрах нөхцөл бүрдэх юм. 
Б.Эгшиглэн
