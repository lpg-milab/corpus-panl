Төрийг архинаас гаргаж ард түмний мөнгийг хэмнэе

Архины дуулиан тасраагүй хэдий ч хорио тавигдав. Цагаан сар ч хаяанд ирснийг хэлэх үү. Хорио цээр тавигдчих вий гэж сэрэмжилсэн хүмүүс байгаа жаахан мөнгөө халааслаад уут саваа хамаад дэлгүүрт дугаарлав.
Хорионы үеэр 3000 төгрөгийн үнэтэй архи 10 мянгад хүрч, архи хайсан хүмүүс хотыг өдөржин шөнөжин нэгжиж байв. Энэ нь ч тэдний буруу биш. Нэг талыг барьсан шийдвэр нөгөө талдаа байнга эрсдэл дагуулдаг гэдгийн л бодит загвар энэ байлаа. Харин энэ үед УИХ-ын гишүүн Л.Гантөмөр нэгэн санаачилга гаргасан нь өдгөө нийгмийн дэмжлэгийг хүлээгээд байна. Тэрбээр метилтэй архи ууж хордсон, дахиад хордож мэдэх ард иргэдээ буруутгасангүй. Харин төр өөрөө архинаас татгалзаж ард түмэндээ үлгэр үзүүлэхийг хүслээ. 2008 оны улсын нэгдсэн төсөвтөө төвлөрсөн арга хэмжээнд 9,6 тэрбум төгрөг зарцуулахаар тусгаж баталжээ. Өөрөөр хэлбэл, Монголын төр энэ хэмжээний мөнгөөр элдэв тэмдэглэлт ой, найр наадам хийж түүндээ зориулан архи тамхи, бохь худалдан авна гэсэн үг. Жирийн иргэн найр наадамдаа 1000 төгрөгөөр архи авч уугаад амь насаа алдаж байхад дээдэс маань шалиг үрлэгэндээ есөн тэрбумыг зарцуулдаг байх нь. Энэ тухай УИХ-ын гишүүн Л.Гантөмөр "Төсвийн хөрөнгийг баяр ёслол тэмдэглэх, архи тамхи худалдан авахад ихээр зарцуулах нь ард түмний эрх ашгийн эсрэг ёс суртахуунгүй хэрэг. Архинд хордож нас барсан нэг иргэний оршуулгын зардалд 900 мянган төгрөг олгож байгаа төр засаг есөн тэрбумаар хүлээн авалт, баяр ёслол тэмдэглэх, золгож шинэлэх нь дэндүү ёс суртахуунгүй, ард түмний эрх ашгаас шууд ухарсан хэрэг болно. Хаах, хориглох, хууль журмыг чангатгах арга хэлбэрүүд архидалтын үр дагаврыг бууруулахаас бус үндэс сурвалжийг нь таслан зогсоох боломжгүй. Нийгмийн олон талын учир шалтгаантай хавтгайрсан архидалттай тэмцэхэд, олон нийтийн ухамсар сэтгэлгээнд өөрчлөлт гаргахад үйл ажиллагаагаа чиглүүлэх ёстой төр үүнд үлгэрлэн оролцох шаардлагатай" гэсэн билээ. Тийм ээ, үнэн. Төр өөрөө архинаас гарч ард түмнийхээ сэтгэлгээнд нөлөөлж эхэлбэл нийгмийг хамарсан архидалт жолоогоо хумьж мэднэ. Ялангуяа авах идэх, ууж согтуурахын манлайд төр засгийн түшээд хошуучилж элдэв баяр цэнгээний үеэр өөрсдөө архи ууж хундага тулгаж, том том үмхлэн хоол идэж буйгаа телевизээр харуулдаг хачин жишиг тогтчихоод байгаа энэ үед дээрх санаачилга олны дэмжлэгийг авах нь зүй. Өнгөрсөн амралтын өдрүүдэд л гэхэд "25 дугаар суваг" телевизийн "Би"-гээс "Бид" хэмээх нэвтрүүлэгт МАХН-ын УИХ дахь бүлгийн дарга Ц.Нямдорж хундагатай архи барьчихаад дуулж дуусмагцаа шулуухан хөнтөрчихөж байгаа нь муухай л харагдаж байсан. Тэр тусмаа гэргий нь архи, согтууруулах ундаа хэрэглэх "тусгай" зөвшөөрөл олгох ажил хийдэг төрийн түшээгийн хувьд эвгүй л агшин. Яг одоог шинэ Засгийн газар хачин дуулгавартай ажиллаж байгаа цаг үе. Гэхдээ УИХ-ын гишүүн Л. Гантөмөрийн гаргасан "Ард түмний мөнгийг хэмнэе" санаачилгын хүрээнд Ерөнхий сайд С.Баярт хүргүүлсэн шаардлагыг тэр хүлээж авах эсэх нь тодорхойгүй байгаа. Хэрвээ С.Баяр болоод энэ Засгийн газар ард түмнийхээ мөнгөөр архи худалдан авч ууж цэнгэнэ гэвэл гишүүний шаардлагыг хүлээж авахгүй. Харин архинаас татгалзаж ард иргэдийнхээ мөнгөөр тэдний аюулгүй байдлыг хангасан үйл ажиллагаа явуулъя гэвэл ямар шийдвэр гаргах нь ойлгомжтой. Өмнө төрийн албаны үйлчилгээнд УБЗ дугаартай туулах чадвар өндөртэй, 100 километрт 14 литрээс илүү шатахуун зарцуулдаг жип машин хэрэглэхийг хориглох тухай шаардсан шаардлагыг нь энэ Засгийн газар дэмжиж хүлээн авсан билээ. Одоо ч энэ удаагийн ээлжит зөв шаардлагыг дахин хүлээн авч шийдвэрлэхэд болохгүй юм байхгүй. Тэгээд ч татвар төлөгчид эрүүл баталгаатай орчинд аж төрөх л гэж төрд татвараа төлдөг болохоос хүний болоод үнэгүй юманд нугасгүй төрийн нэр барьсан түшмэдүүдийн найр цэнгээний зардлыг төлөх гэж өгдөггүй билээ. Тиймээс татвар төлдөг бүхэн энэ санаачилгыг дэмжиж Засгийн газрыг шахаанд хийх нь гарцаагүй. 
Л.Мөнхбаясгалан