АНХНЫ ЛАБОРАТОРИ СУРГУУЛИЙНХАНДАА. . .

Эрдэм номын алтан жолоо Эрин зууны манлай сургууль
Огторгуйн үй түмэн оддын дундаас онцгой гэрэлтэн харагдагч, үүрийн цолмон лугаа адил гялалзан гарч ирсэн, ууган дунд сургуулийн 80 гаруй жилийн түүхэн замнал, монгол Улсын боловсрол, соёл, шинжлэх ухааны хөгжил дэвшилд оруулсан хувь нэмэр, амжилтыг нь бүрэн дүүрэн бичнэ гэвэл олон арван боть ном болох буй заа. Улаанбаатар хот дахь Улсын тэргүүний I дунд сургууль хөгжлийнхөө түүхэнд: Хөдөлмөрийн баатар гурав, Ардын цолтон найм, Гавьяат цолтон 19, төрийн шагналтан 13, урлаг соёлын гавьяат зүтгэлтэн дөрөв, гавьяат нисгэгч хоёр, шинжлэх ухааны гавьяат зүтгэлтэн нэг, академич 15, шинжлэх ухааны доктор 29-ийг тус тус төрүүлсэн, үнэлж баршгүй алдар гавьяатай эрдэм номын далай баян уурхай билээ. 1973 онд энэ сургууль 50 жилийн ойгоороо Хөдөлмөрийн гавьяаны улаан тугийн одонгоор шагнагдсан нь эдүгээ эрдмийн өргөөний нь энгэр дээр тэнгэрлэг их үйлсийнх нь тэмдэг болон харагдана. Тус сургуулийн түүхэн замналыг 2003 онд 80 жилийн ойгоор нь дэлгэрэнгүй дүгнэж цэгнэж бичсэн ном, зохиол цөөн бус гарсан тул энэ удаа зөвхөн СХУХ /Боловсролын хөгжлийн хүрээлэн/-тэй холбоотой асуудлыг, сүүлийн үеийн сургалт хүмүүжлийн ажлынх нь арга туршлага, амжилтаас хамтад нь товч өгүүлье. Энэхүү сургуулийн он дараалсан ажлын амжилт, хуримтлуулсан туршлагыг үндэс болгон 1955-1956 оны хичээлийн жилээс эхлэн, тэр үеийн АГЯ-ны шийдвэрээр, улсын хэмжээний ЕБС-ийн сургалтын агуулга, хөтөлбөр, арга зүй, сурах бичиг зэргийг туршин хэрэгжүүлэх үүрэг бүхий Яамны туршлага бааз сургууль болгожээ. Энэ үеэс хойших манай орны нийт сургуулийн амьдралд гарсан томоохон өөрчлөлт, шинэчлэлүүд I сургуультай салшгүй холбоотой. ЕБС-ийг шинэ системд шилжүүлэхэд, сургуулийн сургалт хүмүүжлийн ажлын талаархи эрдэм шинжилгээний ажлыг өргөтгөн эрчимжүүлэх шаардлага тулгарч байсныг харгалзан 1963 онд БМДИ-ийг, СХУХ болгон өргөтгөж, улмаар энэхүү хүрээлэнгийн эрдэм шинжилгээний баазыг бэхжүүлэх зорилгоор 1965 онд СнЗ-өөс тогтоол гаргаж Улаанбаатар хотын I дунд сургуулийг тус хүрээлэнгийн шууд харьяа лаборатори сургууль болгосон түүхтэй. Энэ үеэс эхлэн I сургуулийн захиргаа, багш нарын хамт олон СХУХ-гийн эрдэм шинжилгээний ажилтнуудын удирдлага зөвлөмжийн дагуу туршилт судалгааны ажилд хошуучлан оролцох болж, ЕБС-ийн хичээлийн агуулга, хөтөлбөр, сурах бичиг, сургалтын хэрэглэгдэхүүн, заах аргын ном, зөвлөмж боловсруулах, тэдгээрийг сургалтын практикт туршин сорьж үнэлэлт дүгнэлт гаргах, тайлан бичих зэргээр эрдэм шинжилгээний ажилд жинтэй хувь нэмэр оруулсаар ирсэн юм. БНМАУ-ын Ардын Их Хурлын чуулганаар "Сургууль амьдралын холбоог бэхжүүлэх, ардын боловсролын системийг цаашид хөгжүүлэх тухай" хууль гарсантай холбогдон I сургуульд явуулах туршилт судалгааны ажлыг улам өргөтгөн, тус сургуулийн багш нар ЕБС-ийн хичээлийн агуулга шинэчлэн тогтоох, Улсын комиссын бүрэлдэхүүнд бүрэн эрхтэй орж ажиллах болов. Энэхүү хариуцлагатай бөгөөд нэр хүндтэй албыг I сургуулийн эрдэмтэн багш нар хичээл зүтгэл гарган, унтах нойр, ууж идэхээ умартан байж цаг хугацаанд нь чадварлаг сайн биелүүлж байсныг эдүгээ санан дурсаж тэмдэглэхэд таатай байна. 1963-1990 он хүртэлх хугацаанд ЕБС-ийн сургалтын агуулга, арга зүйн өөрчлөлт шинэчлэлтийн тогтолцооны аливаа асуудлыг тус сургуулийн багш нарын шууд оролцоотойгоор, тэдний хийсэн сурган хүмүүжүүлэх ажиглалт, туршилт судалгааны дүгнэлтэд тулгуурлан эцэслэн шийдвэрлэдэг байлаа. Энэ сургуулийн багш нар яам, хүрээлэнгийн томилолтоор хот, хөдөөгийн сургуулиудад урт богино хугацаагаар ажиллаж, өөрсдийн хийж буй судалгааны ажлын арга туршлага, шинэлэг зүйл, үр дүнгийн талаар сургууль, багш нарт лекц яриа хийх, бүсчилсэн семинарт хичээл заах, хичээлд сууж зөвлөгөө өгөх, өөрсдөө хичээл зааж үзүүлэх, харилцан туршлага солилцох зэргээр ажиллаж, даяар олны талархлыг хүлээж ирсэн бөлгөө. Ийнхүү тус сургууль, боловсролын байгууллага, багш нарт үлгэр жишээ болж, тэдний мэргэжлийг дээшлүүлэх түшиц газар болж ирсэн ажээ. 1990-ээд оны нийгмийн хөгжлийн завсрын хүнд үе эхлэхэд манай хоёр байгууллагын хамтын ажиллагаа саатан зогссон хэдий ч тухайн үед Боловсролын Яамны сайд Н.Уртнасангийн тушаалаар Хүрээлэнгийн лаборатори сургуулиар дахин баталж, үүрэг зорилгыг нь эргэн тодруулж өгсөн байна. Гэвч боловсролын хөгжлийн өвөрмөц энэ цаг үед манай хүрээлэн, лаборатори I сургуулийн хамтын ажиллагаа урьдынхаасаа эрс өөрчлөгдөн, аль аль талдаа биеэ даасан ажиллагааг эрхэмлэх болсон юм. Ийнхүү бидний хамтын ажилд өөрчлөлт гарсан боловч СХУХ /Боловсролын хөгжлийн хүрээлэн/-гийн бодлого чиглэл тус сургуулийн байнгын үйл ажиллагаанд өнөө ч ач нөлөөтэй байгаа нь гарцаагүй аж. Ингээд 1990-ээд оноос хойших тус сургуулийн ажлын арга туршлагаас товч авч үзье. 1989-1990 оноос эхэлсэн монгол бичгийн сургалтын туршилт ажил арваад жил үргэлжилж, энэ ажлыг тухайн үед сургалт эрхэлж байсан эрхлэгч нар хариуцан, УБДС-ийн багш Лх.Дамдинжав, бага, дунд ангийн багш Ш.Пүрэв, Н.Цэвээн нар хичээлийг удирдан зааж, өмнөө тавьсан зорилгоо амжилттай хэрэгжүүлсэн байна. Энэхүү туршилтын үр дүнд 1000-аад жилийн түүхтэй соёлын үнэтэй өв болох монгол бичгийг ЕБС-ийн I ангиас зааж сургах бүрэн боломжтой гэсэн дүгнэлт гаргажээ. Мөн энэ үеэс тус сургуульд англи, франц хэл заах туршилт ажлыг Ү ангиас эхлэн явуулж, эдгээр хэлийг МУИС-ийн багш Өлзийжаргал, хүрээлэнгийн эрдэм шинжилгээний ажилтан Хэнмэдэх нар зааж байжээ. Хоёр дахь, гурав дахь гадаад хэлний сургалт ингэж эхэлсэн түүхтэй. Өнөөдөр англи хэл албан ёсоор сурах гадаад хэлний нэг болсон бол франц хэлийг I сургууль өнөө хүртэл сонгон хэлбэрээр тасралтгүй үзсээр байгаа юм байна. Эдүгээ залуу багш Б.Золзаяа франц хэлний сургалтыг амжилттай үргэлжлүүлж, франц хэл заах арга зүйн сэдвээр эрдмийн зэрэг хамгаалахаар ажиллаж байгаа ажээ. 1991-1992 оны хичээлийн жилээс суурь боловсрол эзэмшээд ахлах ангид элссэн сурагчдыг математик-физик, байгалийн ухаан, нийгмийн ухаан гэсэн гурван чиглэлээр төрөлжсөн сургалт явуулж, сургалтын уян хатан агуулга төлөвлөгөөг хэрэгжүүлэх туршилтыг амжилттай хийсэн байна. 1992-1993 оны хичээлийн жилээс эхлэн "Лицей" хэв шинжийн сургуулийн төсөл, хөтөлбөр боловсруулан ажлаа эхэлсэн аж. Хэдийгээр олон жил тогтсон системийн бүтэц, нийгмийн нөхцөл байдлаас шалтгаалан бүрэн хэрэгжүүлж чадаагүй хэдий ч лицей хэв шинжийн ангийн сургалтын төлөвлөгөө, агуулгыг 11 жилийн бүтэцтэйгээр анх удаа боловсруулж, банк-санхүү, хими-анагаах ухааны мэргэжлийн чиглэлтэй ангийг тухайн үеийн Санхүүгийн дээд сургууль, АУДэС, Монголын банкуудын холбоо зэрэг байгууллагуудтай хамтран зохион байгуулж, "ЕБС их, дээд сургууль-төрийн бус олон нийтийн байгууллага"-ын гуравласан холбоонд ажиллан, төгсөлтөө тус бүр 3-4 удаа амжилттай хийсэн нь нийгмийн эрэлт хэрэгцээг хангасан үр дүнтэй ажил болжээ. Тус сургуулийн нэг онцлог бол хүний хөгжлийн үндэс болсон бага боловсролын суурийг бат сайн тавьж, улмаар бүх төрлийн хичээлийн шинжлэх ухааны үндсийг жигд эзэмшүүлэхэд онцгой анхаардаг уламжлалтай. Энэ сургуулийн бага ангийн сургалт нь эртнээс алдартай бөгөөд гавьяат багш агсан З.Цэрэннадмид, зөвлөх багш-хичээлийн эрхлэгч асан Б.Цэрэндулам нарын үеийн туршлагыг бүтээлчээр үргэлжлүүлэн авч яваа, Ардын багш Ц.Цэвээн, гавьяат багш Л.Гавалмаа, багш С.Эрдэнэцэцэг, Ч.Энхтуяа, Ц.Цэрмаа тэргүүтэй бага ангийн олон шилдэг багш нар өнөөдөр үр бүтээлтэй ажиллаж байна. Эдүгээ бага ангийн хичээлийн эрхлэгч Ц.Цэрэнхүү ахмад буурлуудынхаа бүтээсэн түүхэн ололт амжилтыг өвлөн авч, уламжлал болгон үргэлжлүүлж, сургалтыг чанарын өндөр түвшинд өргөж явна. Нэгдүгээр сургууль монгол хэл, математикийн сургалтын талаар өнө эртний асар их туршлагатай. Өнөөдөр энэ сургуульд монгол хэл-уран зохиолын Н.Цэвээн, Д.Дэнсмаа, Б.Мягмарсүрэн, Ц.Цэрэнлхам, Ж.Лхамжав нарын олон багш, залуу үедээ үлгэр болон ажиллаж байна. Тус сургуулийн математик сургалтын уламжлалт чанарыг харгалзан үзэж 1965 оноос гүнзгийрүүлсэн сургалттай анги хичээллэн өнөөдөр улам өргөжин хөгжсөөр байгаа аж. Математик сэтгэлгээний хөгжлийн хэмжүүр болдог олимпиадыг манай улс 1959 оноос эхлэн нийслэл хотноо зохион байгуулж ирсэн тэр цагаас хойш нийслэл хотынхоо төдийгүй улсын томоохон зарим олимпиадыг I сургууль өөр дээрээ төвлөрүүлж ирсэн түүхтэй. Энэ ажлаа улам өргөжүүлж, шинэ нийгмийн харилцааны хөгжлийн зүй тогтолтой нийцүүлэх зорилгоор 1993-1994 оноос Сүхбаатар дүүргийн олимпиадыг ахмад сурган хүмүүжүүлэгч С.Шарав агсны, Улаанбаатар хотын олимпиадыг гавьяат багш С.Цагаан агсны нэрэмжит болгон тус сургууль өөр дээрээ жил бүр уламжлал болгон зохион байгуулсаар 10 гаруй жил болжээ. Өнгөрсөн хугацааны энэ бүх ажлууд нь зөвхөн нийслэл хотын төдийгүй улс орон даяар математик сэтгэлгээний хөгжилд хүчтэй түлхэц болсныг багш нар, мэргэжилтэн, судлаачид өндөр үнэлж ирснийг тэмдэглэн хэлэхэд таатай байна. Мөн 2005 оноос эхлэн сургуулийнхаа нэрэмжит математикийн "Их сунгаа" олимпиадыг улс орон даяар зохион байгуулах болсон байна. Улсын математикийн үнэмлэхүй /төгсөх ангийн ангилал/ аварга 42 тодорсны 22 нь эднийхэн байна. 1997 онд ОУМО-ын анхны алтан медалийг эх орондоо Ө.Баттулга гэдэг хүү авчирчээ. Зөвхөн 2000 оноос хойш буюу энэ мянганы эхний зургаан жилийн дотор гэхэд л таван аварга төржээ. Тус сургуулийн сурагчдаас математикийн хот, улсын олимпиадын аварга жил бүр цөөнгүй төрж байдаг төдийгүй олон улсын олимпиадад жил бүр тасралтгүйгээр Монгол Улсын багийн цөмийг бүрдүүлэн оролцож ирснийг үнэлүүштэй. Сүүлийн зургаан /2001-2006/ жилд давхардсан тоогоор 15 сурагч, нэг багш шалгаран оролцож, мөнгөн медаль тав, хүрэл медаль зургааг эх орондоо авчирсан байх юм. Энэ сургуулийн математик сургалтын чанар, олимпиадын амжилтын тухай дэлгэрэнгүй бичих гэвэл бүхэл бүтэн боть ном болно. Ахмад үеийнхээ хичээл зүтгэлийг бодит амжилтаар түүхэнд дуурсгасан энэ цаг үеийн математикийн багш нарын дотроос Д.Нарангэрэл, Д.Пүрэвдорж, Ц.Баяраа, Н.Баянбат, З.Бат-Эрдэнэ, Н.Энхбаатар, Д.Бат-Орших, Д.Самданпэрэнлэй, Н.Эрдэнэ, Б.Амарбаясгалан нарын амжилтыг улс даяар төдийгүй олон улсад мэдэх болжээ. Бусад хичээл сургалтын амжилт ч жигд бөгөөд мөн л тус тусын чиглэлээр улсад эхний байруудыг эзэлдэг үзүүлэлттэй байна. Энд онцолбол ОУФО-ын анхны хүрэл медалийг 2005 онд, мөнгөн медалийг 2006 онд мөн энэ сургуулийн сурагчид эх орондоо анх авчирчээ. Энэ амжилтад физикийн багш Г.Баасанжав, Н.Оюунчимэг, химийн багш Д.Дэлгэр, Д.Байгалмаа, биологийн багш Ч.Эрдэнэбаатар, газар зүйн багш С.Болормаа, нийгэм судлалын багш П.Онон, гадаад хэлний багш Т.Дулмаа, О.Туул, технологийн багш Ё.Отгонжаргал, Г.Ойсмаа, биеийн тамирын багш Б.Лувсандорж, А.Мөнхцэцэг, хөгжмийн багш Б.Ганхуяг зэрэг олон багшийг онцлон дурдаж болно. Тус сургууль сүүлийн жилүүдэд яамнаас баталсан сургалтын төлөвлөгөө, агуулгыг хэрэгжүүлэхийн зэрэгцээ энэхүү агуулга, төлөвлөгөөний үлгэрчилсэн хүрээний хэмжээнд суралцагчдын эрэлт хэрэгцээнд нийцүүлэн сургуулийнхаа онцлогт тохирсон уян хатан киррикюлимтэй болохоор ажиллаж, бүх хичээлийн хүрээнд хийгээд байна. 2004 онд сургалт судалгаа шинжилгээний төв /ССШТ/-ийг байгуулан энэ чиглэлийн олон үйл ажиллагаа явуулж байгаагийн нэг нь өвөл, хаврын шалгалтын долоо хоногтой болж, сурагчдын мэдлэг, чадварын үнэлгээг дэлхий нийтийн жишигт нийцсэн шинэ аргачлал, зохион байгуулалтаар явуулдаг болжээ. Ийнхүү сургуулийн сургалтын үйл ажиллагааны чанар, үр дүнг хөндлөнгийн үнэлгээгээр үнэлэн, шинжилж байгаа нь бусад сургуулиудад хэрэгжүүлэх нэгэн шинэ ажлын эхлэл болжээ хэмээн мөхөс миний бие ухаарнам. Сурагчдынхаа спорт, урлагийн авьяасыг хөгжүүлэх, илрүүлэх бүх нийтийг хамарсан ажлыг нэгэн адил онцгой анхаардаг ажээ. Спортын олон төрөл, түүний дотроос сагсан бөмбөг, гар бөмбөгийн төрлөөр нийслэл хот болон улсдаа тэргүүн амжилт үзүүлсэн байна. Зөвхөн сүүлийн хоёр жилээр жишээ авахад 2005 онд сагсан бөмбөгийн спортоор энэ сургуулийн баг хотын идэрчүүдийн аварга, 2006 онд улсын аварга болжээ. Түүгээр ч зогсохгүй 1992 оноос таэквендо, 1993 оноос софт теннис зэрэг эдүгээ манай оронд өргөн хөгжиж буй спортын шинэхэн төрлүүд тус сургуулийн сурагчдын дундах анхны секцээс эхлэн өргөжиж, одоогийн байдлаар клуб, холбоо болон хөгжсөн байна. Тус сургуулийн ажлын нэг онцлог нь суралцагчдаа бүх талаар нь өв тэгш хөгжүүлэх ялангуяа зөв төлөвшил хүмүүжил олгох уламжлалаа хадгалан улмаар нийгмийн хөгжлийн шинэ зүй тогтолд нийцүүлэн боловсронгуй болгосоор байгаа ажлууд юм. 2000 оноос хэрэгжүүлж буй 5 S хөтөлбөр, 2003 оноос эхлүүлсэн "Бид чадна" уриалга, 2004 оноос "Миний сургууль" сэтгүүл, 2006 оноос "Нэгийнхэн" сонин гаргажээ. Сүүлийн гурван жилд тогтвортой зохион байгуулж буй Буддын гүн ухааны сургаалиас таниулах сургалт, хавар, намрын яармаг худалдаа, "Яруусал" нэртэй урлагийн наадам зэрэг шинэ ажлууд нь аль ч шатны сургуульд туршлага болгон авч хэрэгжүүлэх боломжтой мэт санагдана. Сургуулийн удирдлагын нэгдсэн бодлогын төвд багшийн хөгжлийн асуудал ямагт эхэнд байдаг уламжлалаа хадгалж байгаагийн үр дүнд эдүгээ энэ сургуульд ажиллаж буй багш сурган хүмүүжүүлэгчдийн дотор ардын багш нэг, гавьяат багш нэг, АБТА 36, доктор /Ph.D/ багш нэг, докторант багш хоёр, магистр цолтой багш 24, зөвлөх зэрэгтэй багш 18, тэргүүлэх зэрэгтэй багш 19, арга зүйч зэрэгтэй багш долоо, спортын мастер гурав, сурах бичиг зохион тендерт шалгарсан багш 10 гаруй байна. Багш нараа хөгжүүлэхийн тулд бүтээгдэхүүн нийлүүлэлт, үр дүнгийн гэрээг дүгнэх, ойролцоо байрлалтай буюу төвийн бүсийн 45, 31, 6, 11, 23 зэрэг сургуулиудтай жишин харьцуулах нэрэмжит шалгалт, уралдаан, олимпиад явуулж эхлээд хоёр жил болжээ. Тухайлбал, МУГБагш агсан З.Цэрэннадмидын нэрэмжит математикийн, ахмад багш Н.Цэвээний нэрэмжит монгол хэлний хичээлийн уралдааныг дээрх сургуулиудын бага сургууль төгсөх бүх хүүхдийг хамруулан тус сургууль зохион байгуулан явуулдаг өгөөжтэй ажлыг уламжлал болгохоор шийдвэрлэжээ. 2006 оноос интернэтэд холбогдон дотоод сүлжээтэй болжээ. Тус сургууль 1973 онд улсын тэргүүний анхны 10 жилийн сургууль, 1998 онд Нийслэлийн тэргүүний сургууль, 2004 онд СБД-ийн тэргүүний сургууль, 2005 онд улсын шилдэг менежменттэй 10 сургуулийн нэг болсон байна. Энэхүү томоохон хэмжээний тогтвортой амжилтууд, шинэлэг ажлууд нь мэдээж сургуулийн сүүлийн он жилүүдийн удирдлагууд, түүний дотроос өнөөдөр энэ сургуулийн ажлыг удирдан чиглүүлж яваа захирал Ц.Гүррагчаа болон сургалтын менежерүүдтэй шууд холбоотой билээ. СХУХ /хуучин нэрээр/-гийн эрдэм шинжилгээний нэгэн төв, лабораториор ажиллаж ирсэн I сургууль шинэ зуунд урьдын адил сурлага хөдөлмөрийн өрнүүн амжилтаар төгс дүүрэн яваад баяр хүргэж, тус сургуулийн хамт олонд ажлын амжилт хүсч, Боловсролын хүрээлэн байгуулагдсаны 50 жилийн ойн баярын мэнд дэвшүүлье. Сайн үйлс ашид мөнх дэлгэрэх болтугай! 
Эрдэм шинжилгээний ахлах ажилтан Тугчин овогт Д.Гомбожав 
