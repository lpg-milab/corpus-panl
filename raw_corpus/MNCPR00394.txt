Ойрын өдрүүдэд нойтон цас орж, эрс сэрүүснэ

Өвлийн амьсгал түрж эхэлснээр эхний цас унахад нийслэлчүүд багагүй мэгдсэн. Тэгвэл энэ сарын сүүлчээр нийт нутгаар нойтон цас их орж, цасан шуурга шуурч, эрс сэрүүсэхийг Ус цаг уурын орчны шинжилгээний төвөөс тогтоожээ.
Харин сарын сүүлчийн өдрүүд энэ долоо хоногт таарч байгааг эрхэм уншигч та анхааралдаа аваарай. Өчигдрөөс эхлээд 29-нийг хүртэл баруун зүгийн зарим газар, төвийн нутгийн хойд хэсгээр нойтон цас орж эхлэн. 27, 28-нд нутгийн хойд хэсгээр хур тунадас, 30-нд зарим газраар нойтон цас орно. Энэ цас аравдугаар сарын 1-нийг хүртэл үргэлжилж, бүр нутгийн зүүн хагаст зарим үед секундэд 24 метр хүртэл ширүүсч шороон болон цасан шуурга болж хувирах нь. Ихэнх хугацаанд нутгийн хойд хэсгээр сэрүүхэн, Алтай, Хангай, Хөвсгөл, Хэнтийн уулархаг нутгаар шөнөдөө 4-9 градус хүйтэн, өдөртөө 3 градус дулаанаас 2 градус хүйтэн байна. Харин говийн бүс нутгаар шөнөдөө 3-8 градус, өдөртөө 12-17 градус дулаан бусад нутгаар шөнөдөө 1-6 градус хүйтэн, өдөртөө 8-13 градус дулаан байхыг заажээ. 30-нд нутгийн баруун хагаст, аравдугаар сарын 1-нд бүх нутгаар сэрүүсэх аж. 
Б.ХАШ 
