Хуш танангийн аман дахь түймэр хотыг бүрхэх байлаа

Дархан цаазат Богд хан уулын Төр хурахын аманд түймэр гарсныг цурманд орууллаа гэсэн мэдээллийн дагуу газар дээрээс нь сурвалжлахаар зорилоо. Байгалийн үзэсгэлэн цогцолсон Төр хурахын ам одоогоор нэлээд гандуу шинжтэй.
Хангай дэлхий ногоон дээлээ өмсөх арай болоогүй бололтой шаргалтана. Хурахын ам руу орохоос хоёр километрийн наахнуур уул руугаа эгц өөдөө өгсөж зам салав. Түймэр гарсан газар уулын бэлээс харлаж бараантаад андашгүй. Уул өөд өгссөн зам өвсөн дээгүүр дурайх боловч шинэхэн байхыг бодвол гал унтраах багийнхны саяхны гаргасан зам бололтой. Уул өөдөө их эгц, хад асга ихтэй юм. Арай ядан түгдчүүлсээр уулын бэлээс дээш явахын аргагүй тул явган мацахаас өөр гарцгүй болоодохов. Гэтэл өмнөөс гал түймрийн машин гарч ирсэнтэй таарвал тэд усандаа явж байгаа гэнэ. "Бүтэн зургаан өдрийн турш гарсан галыг цурманд оруулж ажил нь дуусах тийшээ хандаж байгаа" гээд тэд явж одлоо. Тэндхийн өвс, ойн мод нэлдээ шатаж харлаад тун ёозгүй. Бас дайны хажуугаар дажин гэгчээр уулын модыг их хэмжээгээр огтлоод аваад явчихсан байх юм. Мод гэхээс хожуул ихтэй ам ажээ. Гандуу байгаа болохоор хөлд хуурай өвс ороолдоно. Хяр өөдөө нэлээд өгсч байж гал унтраагчдын штабт ирлээ. Цэргийн зориулалттай ногоон майхан "Онцгой байдлын газар" гэсэн хөх хувцастай долоо найман хүн байна. Олон хоног ойн түймэртэй ноцолдсон тэд эцэж сульдсан нь харваас андашгүй. Баянзүрх дүүргийн Онцгой байдлын хэлтсийн дарга А.Ганбаатар "Сайн явцгааж байна уу" гэсээр манай сурвалжлах хэсгийг угтлаа. Нийтдээ 57 га газар ой хээрийн түймэрт өртөж сүйд болжээ. "27-ны өдрийн 12 цагт дуудлага аваад шууд ирсэн. Ирэхэд гал нэлээд дэгдчихсэн байсан. Ядахдаа ойрын өдрүүдэд салхитай байгаа болохоор түймэр газар авчих гээд нэлээд сандраасан. Гэвч хүн хүч хаясны хүчинд цурманд оруулж чадлаа. Гал унтраах ажиллагаа бараг зургаан өдөр үргэлжиллээ. Өнөөдөр оройдоо Богд хан уулсын захиргаанд хүлээлгэж өгөөд буух санаатай" гэлээ. Ийн ярилцаж байх зуур хээр морь унасан цэргийн зориулалттай ногоон хувцастай нэгэн хүн ирсэн нь Богд хан уулын захиргааны дарга А.Ганбаатар ажээ. Тэрбээр "Одоо тун ялимгүй газар галтай байна. Сая галын машин усанд явуулсан. Тэгэхээр өнөөдөртөө дараад авах юм байна. Хүмүүсээ буулгачихсан биз дээ" гэсээр мориноосоо буулаа. Тэнд 140 гаруй хүн ажилласнаас өчигдрөөс эхлэн буцаасаар 80 гаруй хүн үлдээд байгаа аж. Мөн орон нутгаас 20 гаруй хүнийг дайчилжээ. Морь цуцсан газар хҮн цуцаагҮй Түймэр гарсан газрыг Хуш танангийн ам гэдэг юм байна. Уул өөдөө нэлээн эгц хад чулуу ихтэй талаар өгүүлсэн. Тэгэхээр галын машин явах ямар ч боломжгүй аж. Галын машинууд усаа штаб дээрээ л арай ядан хүргэх аж. Тэгээд цааш нь өөрөөр хэлбэл, 57 га газрыг нэлэнхүйдээ хамарсан түймрийг унтраахын тулд усаа саванд хийгээд үүрээд алхацгаадаг байна. 10 гаруй морь байвч цуцаж, бас нуруугаа холгуулчихаад урагшаа алхахаа байсан гэнэ. Адгуус болсон хойно энэ галыг заавал унтраах ёстой шүү хэмээн зүтгээд байх биш хашин нь хөдлөөд шаасан гадас мэт зогсчихдог байна. Тэр тоолонд гал сөнөөгч, аврах албаныхан, онцгой байдлын газрынхан л усаа үүрээд зүтгээд байж. Мод бүрийг шахам үндсийг нь ухаж тусгайлан усаар шүрших хэрэгтэй болно. Түймэр гарч буй газраа бүтэн тойрч алхаад нөгөө захад нь гарах эсвэл усаа хүргэхэд хоёр цаг шаардагдах нь хэцүү. Эсвэл хэсэгхэн газрын галыг унтраах гэж байхад нь түймэр усны давалгаа шиг бүрхэж орчих гээд зарим үед өөрсдөө ч галдаа бүслэгдчихээд угаартах шахах нь энүүхэнд байжээ. Орой гэхэд бүх хүмүүсийн хоолой аргаж өвдөх, нүд улайх, арьс түлэгдэх бол ердийн үзэгдэл болон хувирчээ. Гэвч тэд түймрээ унтрааж чаджээ. Энэ л чухал. Хэрвээ унтрааж чадаагүй бол, улам газар авахуулсан бол улаанбаатарчууд өдийд өнгөрсөн өвлийнхөөс илүү угаартах байлаа. Тэдний биш бидний хоолой аргаж, хахаж цацан байж суух газаргүй болох байсныг тийнхүү таслан зогсоожээ. Үүрээр үүргэвч үүрсэн хочр хүн түймэр гарсан өдрийн үүрийн таван жингээр үүргэвч үүрсэн хоёр хүн уулнаас бууж явахыг нутгийн иргэд харсан гэжээ. Тэгээд л удалгүй багширсан хар утаа уулыг бүрхээд авсан хэмээн нүдээр үзсэн гэрчүүд хэлж байна гэнэ. Хэн нь үл мэдэгдэх тэр хоёр этгээд түймэр тавьсан гэмтнүүд байх магадлал өндөр бололтой. Гэвч цагдаагийнхны овоо хараа аль зүгт чиглэж эрлийн үзүүр хаанаас тайлагдахыг одоогоор хэн ч үл мэднэ. А.Батмөнх даргын тааварлаж байгаагаар бол бугын унасан эвэр түүх гэсэн, эсвэл хулгайгаар мод огтлох гэсэн, магадгүй тэнэмэл хүмүүс орогнож байгаад гал алдсан байж болох талтай аж. Түүний таавар дээр оргодол босуул юмуу зугаа цэнгэл хөөсөн хүмүүсийг бас нэмж хардаж болох юм байна. Учир нь урин цаг ирэхээр хээрийн түймрээс сэргийлэн шалгалтаар явахад л уулын нэг амнаас 50, 60 хүнийг албадан буулгах энүүхэнд гэнэ. Тэдгээр нөхдийн татсан ганц ширхэг тамхи, унтраагаагүй орхисон нурам зэргээс өдий хэмжээний хохирол учирч ийм олон хүн амь насаа үл хайрлан ажиллаж байна хэмээн "Онцгой"-н дарга учирлав. Үнэн байх. Утаа савсах нь холгүй хөлийн дор нургиж байгаа тэр хуурай өвс өчүүхэн төдий галын цучил хүрвэл л бензин шиг дүрсхийхэд бэлэн гэж тэд хэлсэн. Шөнийн цагт бол гал жаахан ч гэсэн бээрдэг учраас эрсдэл багатай. Харин өдрийн цагт ойн түймэр 20-30, хээрийнх бол заримдаа 80-90 км цаг хүртэлх хурдтайгаар тархдаг байна. Гэвч энэ хаврын түймрүүдээс хамгийн их хохиролтой түүн лугаа хүч хөрөнгө хаясан энэ түймрийг унтраахад амаргүй байснаа тэд нуугаагүй. Нуух ч хэрэггүй нь мэдээж. Дөнгөж цас ханзрав уу, үгүй юу л Улаанбаатар хотыг тойроод 10 гаруй удаа түймэр гараад амжжээ. Харин одоогоор энд тэнд асч буй түймэр алга гэсэн сайхан мэдээ байна. Онцгойгийнхны онцолж хэлсэн Үг Хуш танангийн аманд гарсан түймрийг унтраахад Баянзүрх дүүргийн Засаг даргын нөөц хөрөнгөөс сая гаруй төгрөг гарчээ. Дархан цаазат Богд хан уулын захиргаанаас мөн л сая гаруй төгрөг гарсан байна. Гэтэл төсөв хөрөнгийг нь батлахдаа хэтэрхий бага мөнгө төсөвлөдөг тухай дарга нар нь учирлав. "Бодоод үз л дээ. Дөнгөж хавар эхлэв үү, үгүй юу л түймэрт нэг сая төгрөг үрчихлээ. Энэ бол мэдээж эхний түймэр биш. Гэтэл бүтэн жилийн төсөв маань дөрөвхөн сая төгрөг. Тэгэхээр хаанаа ч хүрэхгүй. Мөнгө дуусчихвал би хаанаас мөнгө олж түймэр унтраах хэрэг вэ" хэмээн Богд хан уулын захиргааны дарга А.Ганбаатар учирлаж байна. Ядахад зуны улиралд энэ уул руу зүглэгсэд хамгийн их байдаг болохоор яршиг түвэг ихтэй байж мэднэ. Харин Баянзүрх дүүргийн Онцгой байдлын хэлтсийн дарга дараахь зүйлийг ярилаа. Уг нь хуулиараа бол ой хээрийн түймэрт ажилласан хүмүүст хөдөлмөрийн хөлсний доод хэмжээг гурав дахин нэмэгдүүлсэнтэй тэнцэх мөнгийг олгох ёстой аж. Үүнийгээ тэд томилолтын мөнгө гэж нэрлэдэг бололтой. Гэвч сүүлийн гурван жил энэ мөнгө олгогдоогүй гэнэ. Харин цэцэг өвчин юмуу, шүлхийн хорио цээрт ажилласан хүмүүст хэрүүл уруул болж байж арайхийж өгдөг байна. Гэтэл хээр газар хад асган дунд улаан галд амиараа дэнчин тавин байж зүтгэсэн тэд хоосон хоцордог гэх. Арьс нь түлэгдэж хорсох, цээж өвдөх, угаартах зэрэг тэдэнд байнга тохиолддог зүйл гэнэ. Тангараг өргөсөн хүмүүс учраас энэ бүхэн хохь нь гэж бодоход ууцыг нь хугалахаас урмыг нь хугал гэдэг шиг юм бас болдог байна. Галаас өчнөөн хүний амь аварч өөрсдөө гэмтэж бэртэж байхад нь онцгойгийнхон муу, муухай гээд бичээд телевизээр яриад байх нь хэцүү аж. Энд галаас хүний амь аварлаа гэхэд муу нэрнээс салахгүй. Гэтэл Солонгост бол баатар болж байх юм гэнэ. Хүнд бэрх бүхнийг туулчихаад сэтгэлийн дэм бус шүүмжлэл сонсч суух нь тэдэнд түймрээс ч илүү бэрхшээлтэй санагддаг бололтой. Бололтой ч гэж дээ тийм юм билээ. 
Л.Мөнхбаясгалан

