№93(17310)        
1989 оны дөрөвдүгээр сарын 19.         
ШУУДАН, ШУУДАН!

<< Өргөн уудам нутагт, аж ахуй их тархмал байршилтай манай орны нөхцөлд, ялангуяа хөдөө аж ахуйд холбооны хэрэгслийн гүйцэтгэх үүрэг, ач холбогдол улам өсөн нэмэгдэж байна >> гэж нөхөр Ж. Батмөнх МАХН-ын Төв Хорооны IV бүгд хурал ( 1987 ) дээр цохож хэлсэн билээ. 

Хөдөлмөрчдийн захидал, илгээлт, хэвлэлийг Улаанбаатараас аймаг, хотын төвд болон 40 шахам сум, суурин газруудад нэгээс хоёр өдөрт, аймгаас сумд, сумаас бригадын төвд долоо хоногт хоёр удаа хүргэж байна. Орон нутгийн нам, захиргааны байгууллагуудын дэмжлэг туслалцаатайгаар малчдын алслагдсан суурьд шуудан, хэвлэлийг шуурхай хүргэх боломж ч өргөжиж байна. Төв аймгийн Баянцагаан, Сэргэлэн, Дундговь аймгийн Хулд зэрэг сумдад төвөөсөө хөдөө суурь малчдаар явж ажиллах албан ажлын хүмүүс, тээврийн жолооч нараар хэвлэл, шууданг хүргүүлж, худалдаа, ахуйн үйлчилгээтэй хоршин ажиллаж, шуудан түгээлтийн хугацааг аль болохоор богиносгодог туршлага ч гарлаа. 

Өнгөрөгч онд 10, 2 сая бичиг захидал, 85 мянган ширхэг илгээлт, 186, 6 сая ширхэг хэвлэлийг шуудангаар албан байгууллага, хөдөлмөрчдөд хүргэжээ. Хэвлэл, шууданг шуурхай хүргэх ажилд ахиц гарсаар байгаа боловч аймаг, орон нутагт хааяагүй жигдрэн сайжирч бас л чадаагүйгээс шуудан, хэвлэлийг ялган боловсруулах, хүргэх технологийг зөрчиж, хугацаа хождуулах, алдаж үрэгдүүлэх, боодлоосоо дутах зэргээр хөдөлмөрчдийг хохироодог ужиг дутагдал одоо хэр үргэлжилж зөвхөн өнгөрсөн онд 27, 3 мянган ширхэг бичиг захидал, 557, 5 мянган ширхэг хэвлэл будилж саатжээ. Хэвлэлийг эзэнд нь хүргэхэд холбооны ажилчид төдийгүй агаар, авто болон төмөр замын тээвэрчид, холбогдох бусад байгууллагынхан оролцдог болохоор тэдгээрийн хамтын ажиллагаа, харилцан хүлээсэн үүрэг хариуцлагаас ихээхэн зүйл хамаарах нь мэдээж юм. Гэтэл Улаанбаатар хотоос аймаг, орон нутагт явуулах хэвлэл, шууданг тээврийн байгууллагынхан холбооны газарт бүрэн хүлээлгэж өгөлгүй ил задгай орхих, хаяг төөрүүлэх, хугацаа саатуулах зэргээр хүнийрхүү байдалтай ханддаг дутагдал арилахгүй байна. Хэвлэл захиалах үед олон байгууллагын хүмүүс хамтарч ажилладаг боловч түүнийг хүргэж тараах болохоор дан ганц холбооны байгууллагад үүрүүлж орхидог хуучирсан сэтгэлгээ, өрөөсгөл арга барилыг аль алийг нь өөрчлөх хэрэгтэй байна. 

Гадаад, дотоодын олон төрлийн хэвлэлийг захиалж унших нь хөдөлмөрчдийн оюуны зайлшгүй хэрэгцээ болсон өнөө үед тэдэнд албан журмаар шаардаж хавтгайруулан хэвлэл, захиалуулдаг хуучирсан аргыг өөрчлөх шаардлагатай болжээ. Хэвлэлийг шахалтаар бид өөрсдийн хэрэгцээ, сонирхлын дагуу сайн дураараа захиалах нь хувь хүний өөрийн хэрэг, Гэтэл улс, олон нийтийн нэлээд байгууллага хэвлэлээ хавтгайруулан захиалуулахыг чармайж нэг гэр бүлд хэд хэдэн сонин, сэтгүүл давхардуулж хүндрэл учруулаад харин ашиглалт, эзэндээ хүрэх тухайд нь анхаардаггүй байна. Хэвлэл захиалгад тоо хөөцөлдөх биш харин ашиглалтыг сайжруулах, үр өгөөжийг дээшлүүлэхэд, цагт нь шуурхай хүргэхэд анхаарах нь чухал юм. 

Хэвлэл, шууданг бригад, хэсгээс малчдын суурьд хүргэх ажлыг хөдөө аж ахуйн нэгдэл, сангийн аж ахуй өөрсдөө хариуцан орон тооны болон орон тооны бус идэвхтэн шууданчдын хүчээр зохион байгуулдаг болсон ч гэсэн хэвлэл тодорхой хариуцсан эзэнгүй завсардаж олон хоногоор хэсэг, бригад дээр дарж саатуулдаг тохиолдол элбэг хэвээр байна. Гэрээ түрээсийн хэлбэрийг ч малчдад хэвлэл, шуудан хүргэх ажилд нэвтрүүлэх талаар орон нутгийн нам, захиргаа, холбооны байгууллагууд хамтран санаачилга гаргах шаардлагатай байна. 

Сонин, хэвлэлийг түргэн шуурхай түгээхийн тулд цэгүүдийг олшруулах, гэрээлэх журмаар хэвлэл худалдаалах, эсвэл соёлын бараа, ном, эм зэрэг хөдөлмөрчдийн өдөр тутмын хэрэгцээт жижиглэн худалдаалах бараатай хамтатган зарж борлуулах, түгээх зэрэг арга хэлбэрүүдийг туршиж үзүүштэй. Түүнчлэн аймаг, хот, сум, сангийн аж ахуйн захиргаа, орон сууц, гудамжны хороодтой хамтран өндөр настан, оюутан, сурагчидтай гэрээ байгуулан хэвлэл шууданг гэрийн хаягаар хүргэх боломж бий. 

Дугтуй, марк, ил захидал зэрэг шуудангийн өдөр тутмын хэрэгцээт зүйлүүдийн хүртээмж, өнгө үзэмжийг нь эрс сайжруулах талаар санаа тавьж, ил захидал, илгээлтийн хуудас, захидлын дугтуйг үзэмж, агуулга, хүртээмж сайтай болговол зохино. 

Аймгаас сумдад хэвлэл, шууданг долоо хоногт гурван удаа хүргэх боломжийг Холбооны Яам, Зам тээврийн Яам, санхүү, эдийн засгийн төв байгууллагатай хамтран судалж шийдвэрлэх цаг болжээ. Холбооны салбарын үйлчилгээний дотроос шуудан бол дээр үеийн уламжлалтай зүйл боловч ялган боловсруулах, ачиж буулгах зэрэг гол ажил нь одоо болтол гар ажиллагаанаас салаагүй байгааг өөрчилж механикжуулах, компыотерчлэх, бичиг захидалд индекс нэвтрүүлэх, сонины эх материалыг алс зайнд дамжуулах тоног төхөөрөмжийг ашиглан аймаг, хотуудад бүсчлэн хэвлэж, ойр зэргэлдээд нь тараах, теле факсаар албаны бичиг баримтыг холбооны шугамаар дамжуулах зэрэг шинжлэх ухаан, техникийн ололтыг түргэн шуурхай нэвтрүүлэх талаар өөрчлөлт, шинэчлэлт хийх хэрэгтэй болжээ. 

Холбооны байгууллагуудад нэвтрүүлсэн аж ахуйн одоогийн механизм ч хот, хөдөөгийн айл өрхөд хэвлэл, шууданг хүргэх, үйлчилгээг ойртуулах, чанарыг сайжруулахад зохих хөшүүрэг болж чадсангүй тул хянан үзэж боловсронгуй арга хэрэглэх нь чухал юм. 

Хөдөлмөрчдийн өсөн нэмэгдэж байгаа соёлын түвшин, оюуны хэрэгцээ нь хэвлэл, шуудан, захидал, харилцааг хүргэх ажлыг шуурхай боловсон болгох, үйлчилгээг төгөлдөржүүлэхийг улам бүр хурцаар шаардаж байна. 

