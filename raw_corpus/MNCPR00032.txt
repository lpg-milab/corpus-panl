"Жигмэд Тогмид хоёр" 50 нас хүрлээ

Жигмэд Тогмид хоёр Жимсэнд хамт явжээ Уулын модонд очоод Уралдаж түүхээр болжээ 
Жижиг савтай Жигмэд нь Түрүүлнэ гэж барджээ Том савтай Тогмид нь Сүүлд нь гэж сүрджээ Идсээр байгаад Жигмэдийн Гэдэс нь цадаад иржээ Түүсээр байгаад Тогмидын Сав нь дүүрээд иржээ гэж дуулж өсөөгүй хүүхэд ховор. Жижигхэн савныхаа ёроолд хэдхэн жимс түүсэн цүдгэр гэдэстэй Жигмэд, том саваа жимсээр дүүргэсэн Тогмид хоёрыг танихгүй хүн ч бараг байхгүй биз ээ. Хүүхдүүд Жигмэдийг шоолж, Тогмид шиг ажилсаг болохоор мөрөөдөж өсдөг. Гэхдээ тэд хэзээ ч Жигмэдийгээ ад үздэггүй билээ. Учир нь яг өөрсөд шиг нь жимсээ тэсэлгүй идэж орхисон түүнд хүүхдүүд хайртай юм. Өсөж том болсон хойноо ч дуулж өссөн дууны хоёр баатраа өхөөрдөн хайрласаар байдаг. Ер нь хүүхэд гэлтгүй томчууд ч Жигмэд, Тогмид хоёрыг дууны баатрууд биш эгээ л нэг цаг үед хамт амьдарч байсан юм шигээр төсөөлдөг. Өчигдөрхөн тэд жимсэнд яваад хөглөж байсан мэт тийм ойрхон сэтгэлд буудаг даа. Үе үеийн хүүхдүүдийг хүмүүжүүлсэн Жигмэд, Тогмид хоёр Монголын орчин үеийн хүүхдийн утга зохиолын үндэсний баатар болж чаджээ. Тэдний нэр хүүхдүүд төдийгүй нийтэд брэнд болсон байна. Ажил хөдөлмөр хийсэн хүн бэрхшээлийг давж зорьсондоо хүрдэг гэдгийг хүүхдэд багаас нь ухааруулдгаараа энэ дууны үнэ цэнэ оршдог. Мөн шүлгийн толгой сүүлийг холбохдоо эсрэг, тэсрэгийн харьцуулалтыг зохистой газар хийж өгсөн нь бага насны хүүхэд ч ойлгоход хялбар болжээ. Сургамжтай, хөгжилтэй, өхөөрдөм энэ дууны үгийг хүүхдийн зохиолч Д.Содномдорж, аяыг нь Ц.Сүхбаатар зохиожээ. Д.Содномдорж зохиолчийг "Норовын намтар" болон "Цэцэгт нугын эрвээхий", "Учран золгохын ерөөл" зэрэг олон сайхан дууны шүлгээр нь бид мэднэ. Ц.Сүхбаатар бол Монголын хүүхдийн анхны дуурь "Аз жаргалын эрэлчин"-гийн аяыг хийсэн хүн. Энэ дуурийг дээрх хоёр уран бүтээлч хамтран зохиосон юм. "Жигмэд, Тогмид хоёр" 1956 онд бэлэн болсон бөгөөд анх хүүхдүүд дуулж олны сонорт хүргэжээ. Түүнээс хойш 50 жил хүүхэд багачуудын амнаас амь дамжин дуулагдаж өнөөдрийг хүрсэн байна. Цаашид ч дуулагдсаар байх биз ээ. Дууны хувьд хүүхдүүдээс гадна сүүлийн үед хамтлаг, дуучид ч Жигмэд, Тогмид хоёрыг "амраасангүй". Хип хопынхон үгийг нь бага зэрэг өөрчилж дуулаад урын сангаа баяжуулаад авсан. Улс төрийн намуудыг шоглосон дуу ч яг энэ ая, ийм шүлгийн тогтцоор зохион дуулж байна. Бизнесийн зарим байгууллагууд Жигмэд, Тогмид хоёрын нэртэй бүтээгдэхүүн гаргаад багагүй хугацаа өнгөрчээ. Ийм нэртэй "Өгөөж"-ийн зөөлөн чихэр, "Жигмэд Тогмид" гэсэн нэр бүхий аарц, жимстэй зайрмагны үйлдвэр бий. "Монгол шуудан" банк багачууддаа зориулж "Жигмэд, Тогмид" нэртэй хадгаламжийг нээгээд байгаа билээ. Ийн хүүхдүүдийн хайртай бяцхан хоёр хүү дуугаар төдийгүй амтат зайрмаг, зөөлөн чихэр, хадгаламжийн нэр болж хүүхдүүдтэйгээ уулзаж байна. Ирэх он буюу 2006 оны эхээр Жигмэд, Тогмид хоёр 50 нас хүрнэ. Ингэж хэлэхээр санаанд нэг л багтахгүй байна уу. Гэхдээ 50 нас хүрлээ гээд тэд өвгөрчихгүй. Зуу зуун жил өнгөрсөн ч амаа халтарттал жимс идсэн Жигмэд, ажилч хичээнгүй Тогмид хоёр яг тэр чигээрээ дуулагдсаар байна. Багачуудаа нэгэн мэдээ дуулгахад Жигмэд, Тогмид хоёрын төрсөн өдрийг "Сод номун төв" төрийн бус байгууллага, Хүүхдийн номын ордон хамтран тэмдэглэхээр болжээ. Төрсөн өдрийн баярт энэ хоёрыг таньдаг хүүхэд бүрийг урьжээ. Мэдээж, хүүхдүүд Жигмэд, Тогмид хоёрт өгөх бэлгээ өөрсдөө хийх ёстой аж. 5-7 настнууд энэ дууны сэдвээр зураг зурах бол 7-8 настай хүүхдүүдийн дунд баримал, наамал зэрэг урлан бүтээх бүтээх уралдаан зарлаад байгаа юм байна. Хүүхдүүд өөрсдийн мэдэх Жигмэд, Тогмид хоёрын тухай хийсэн бүтээлээ дээрх хоёр байгууллага руу энэ сарын 25-ны дотор илгээж болох нь. Тэд та нарын бүтээлийг хүлээж аваад нэгдүгээр сард хамгийн сайн зурсан хүүхдүүдийг шагнана гэнэ. Гэхдээ хоёр гурваар нь биш хорь гучаар нь шагнана. Ирсэн бүх бүтээлээр үзэсгэлэн гаргаж, бяцхан тоглолт хийх аж. Энэхүү арга хэмжээг өнөөдрийн байдлаар Монгол шуудан банк, "Жигмэд, Тогмид хоёр" зайрмагны үйлдвэр ивээн тэтгэхээр болоод байгаа аж. Жигмэд, Тогмид хоёрын төрсөн өдөрт Говь-Алтай, Хэнтий, Орхон, Өмнөговь аймаг болон нийслэлээс 200 гаруй хүүхэд "бэлгээ" ирүүлээд байгаа гэнэ. Дашрамд дуулгахад "Сод номун төв" төрийн бус байгууллагыг зохиолч Д.Содномдоржийн охин Цэцэгмаа тэргүүлдэг билээ. Жигмэд Тогмид хоёрын төрсөн өдрийн тухай түүнээс 99182905 дугаарын утсаар лавлаж болох нь ээ. 
Д.Оюунтуяа
