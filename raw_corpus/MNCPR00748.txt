Даам зааж өгсөн өвөөдөө баярлалаа

Францын Турнефил хотноо болсон 100 буудалт даамын дэлхийн аварга шалгаруулах өсвөрийн тэмцээнд манай даамчин Г.Гэрэлболд амжилттай оролцож алтан медалийн болзол хангасан билээ. 
Тэрбээр уржигдар орой эх орондоо ирсэн бөгөөд Биеийн тамир, спортын улсын хорооны дарга Ч.Наранбаатар өчигдөр дэлхийн аваргыг хүлээн авч уулзаж, баяр хүргэн шагнал урамшуулал олгосон. Мөн өнөөдөр Эрүүл мэндийн сайд Д.Туяа хүлээн авч уулзах гэнэ. Улсын хорооны даргад шинэхэн медалиа "гайхуулсны" дараа эх орондоо даамын спортын дэлхийн аварга гэх цолыг анх удаа авч ирсэн Ганболдын Гэрэлболдтой уулзаж цөөн асуултад хариу авав. -Дэлхийн аваргын тэмцээний талаар яриагаа эхлэх үү? -Энэ удаагийн ДАШТ-д 10 гаруй орны 24 тамирчин оролцсон. Тэднээс голландчууд хамгийн хүчтэй өрсөлдөгчид байлаа. Өсвөр үе болохоор 16 хүртэлх насныхан өрсөлдсөн. -Даам тоглоод хэдэн жил болж байна? -Одоогоос дөрвөн жилийн өмнө өвөөгөөрөө заалгаж байсан. Өвөө маань даамын спортын дэд мастер Д.Дорж гэдэг хүн байдаг. Дэлхийн аварга цол хүртэхэд өвөөгийн нөлөө их байсан. Тиймээс даам зааж өгсөн өвөөдөө баярлалаа гэж хэлье. -Аль сургуульд сурдаг вэ? -Би одоо 16 настай нийслэлийн 11 жилийн 84 дүгээр дунд сургуулийн 10 г ангид сурдаг. Дараа жил төгсөнө. -Хамгийн хэцүү өрөг аль нь байв? -Сүүлийн таван өрөг их хүнд байсан. Намайг хожсон ганц хүүхэд бий. Тэр дөрөвдүгээр орсон. Би нэг хожигдон хоёр тэнцээд, зургаа хожсон. -Гадны тамирчдын ур чадвар өндөр юм уу? -Голланд бол даамын эх орон гэж яригддаг. Тиймээс бэлтгэл сургуулилтын хувьд огт өөр юм билээ. Голландад дунд сургуульд нь даамын хичээл ордог юм байна. Монголд бол ийм зүйл байхгүй. Зүгээр л клубын хэмжээнд заадаг. -Өнгөрсөн жил дэлхийн аваргын тэмцээн манай улсад болсон. Тухайн үед ямар амжилт үзүүлж байсан бэ? -Өнгөрсөн жил 20 хүнээс 14-т орж байсан. -Дэлхийн аваргад орохын тулд хичнээн төгрөгийн зардал гарав? -Нийт хоёр сая гаруй төгрөг зарцуулсан. Үүнээс 300 ам.долларыг нь "Багануур" хувьцаат компани даасан. Бусдыг нь өөрөө гаргасан даа. -Таны тактик ямар байв. Бусад даамчдаа хожсон тоглолтын нууцаас сонирхуулаач? -Тоглолтод комбинац, байрлал гэж байдаг. Үүнийг л алдахгүй нүүж чадвал ялалтад хүрдэг. Энэ зарчмаар л тоглосон. -Урьд нь хийж байгаагүй ховор нүүдэлтэй тохиолдов уу? -Миний мэдэхгүй ховор нүүдэл өрөг бүрт л тохиолддог доо. -Тооныхоо хичээлд шилдэг нь биз? -Үгүй ээ. Тийм ч сайн биш. Ер нь сайн л сурдаг. Онц үнэлгээг арай л авч чадахгүй байна. -Дэлхийн аварга болсон тухайгаа хамгийн түрүүнд хэнд дуулгав? -Би нэг их олон хүнд хэлээгүй ээ. Гэрийнхэндээ л хэлсэн. -Өмнө нь олон улсын тэмцээнд оролцож байв уу. Амжилтуудаасаа яриач? -Би урьд нь хоёр удаа олон улсын тэмцээнд орсон. Тийм ч өндөр амжилт гаргаагүй. Доогуурхан л бичигдэж байсан. Харин одоо есдүгээр сард насанд хүрэгчдийн улсын аварга шалгаруулах тэмцээнд орно. -Дэлхийн аварга болоод ямар цол авсан бэ? -Дэлхийн даамын холбооны мастер цолтой болсон. -Өдөр хэдэн цагийн бэлтгэл хийдэг вэ? -Өдөр 2-3 цагийн бэлтгэл хийдэг. Эхэндээ өвөө миний бэлтгэлийг хангадаг байсан. Харин сүүлийн үед номноос харж бэлтгэлээ хийдэг болсон. -Компьютерийн даамтай тоглож үзсэн үү? -Тоглож үзсэн. Сайндаа л тэнцэж байсан. Хожиж үзээгүй. -Тийм хүнд программ юм уу? -Нэлээд хүнд л дээ. Миний мэдэх хүмүүс хожиж үзээгүй. Ямар ч байсан хожигддоггүй л программ даа. -Аварга болно гэж дэлхийн аваргад явсан биз дээ? -Ер нь түрүүлнэ гэсэн зорилготой яваагүй. Ямартай ч медаль авна гэж бодож байсан. Ёстой азын тэнгэр ивээнэ гэгч болсон байх. -Өмнөх дэлхийн аваргууд оров уу? -Тийм ч их байхгүй байсан. Харин өнгөрсөн жил хайнцаж байсан Голландын даамчин ирсэн. Түүнээс хариугаа авч энэ удаа ялсан. -Монголчуудыг мэдэх юм уу. Хэд дэх өргөөс сонирхож эхлэв? -Очоод түрүүлэхэд нэлээд цочирдсон. Анх очиход бол сайн мэдэхгүй байсан. Харин хожоод байсан чинь хоёр дахь өргөөс л сонирхож эхэлсэн. -Тэмцээний дараа гадаадын олон сонинд ярилцлага өгсөн биз дээ? -Италиас сэтгүүлч ирсэн байсан. Тэр ярилцлага авсан. Мөн Францын өдөр тутмын сонинд бас ярилцлага өгсөн. -Азиас ямар, ямар орны даамчид байсан бэ? -Азиас тийм ч олон орон байгаагүй. Бараг манай улс Ази тивийн төлөөлөл болсон. -Тэмцээнд оролцох мөнгөө олоход хүндрэл учрав уу? -Би сайн мэдэхгүй байна. Ээж, аавд л их хүнд байсан болов уу. -Нууц биш бол шагналыг хэдэн төгрөг дагалдав? -Мөнгө дагалддаггүй юм байна лээ. Зүгээр л медаль, өргөмжлөл авсан. -Олон найзтай болов уу? -Болсон. Хэлний хувьд л жаахан хүндрэл гарсан. Гэхдээ үйлдлээрээ ойлголцоод боломжийн байсан. Тэмцээний гол хүндрэл нь хэл л байлаа. -Насаа нууж орсон зэрэг асуудал гарч байна уу? -Үгүй ээ. Их хатуу байдаг. Харин европчууд чинь их өндөр юм билээ. Надаас хоёр дүү хүүхэд хоёр метрийн өндөртэй байсан гээч. 
Б.Бадмаа

