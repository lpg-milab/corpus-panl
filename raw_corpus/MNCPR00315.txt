Манай жүдочид азидаа гуравт "давхидаг"

Монгол-БНСУ-ын жүдочдын халз барилдаан өнөөдөр Улсын циркт болно. Тавдугаар сарын 15-нд хийхээр төлөвлөж байсан энэхүү барилдаан нь Солонгос улсын хувьд олимпод оролцох багаа сонгон шалгаруулах тэмцээнтэй давхацсан учир хойшлогдсон юм байна.
Халз барилдаанд оролцох монголын багийн бүрэлдэхүүн нэлээд эрт тодорсон. Энэ тухай өмнө нь мэдээлсэн бол БНСУ-ын багийн 14 жүдоч гурав хоногийн өмнө ирээд бэлтгэлээ базааж байна. Энэ багт Юнинь хотын их сургуулийн жүдочид иржээ. Эднийх Солонгосын шигшээгийн 80 гаруй хувийг бүрдүүлдэг бөгөөд барилдаанд оролцох багт шигшээд байдаг 3-4 хүн байгаа аж.
Эмэгтэй 57, 78, эрэгтэй 81, 60 кг-д тун хүчтэй жүдочид ирсэн гэж МЖБХ-ныхон мэдээлж байна.
Тэдний дотор өнгөрсөн жил Рио-де-Жанейрод болсон ДАШТ-ний аварга ВанКи-Чунийг улсын аварга шалгаруулах тэмцээний эхний тойрогт ялж гарч ирсэн Кү Хван байна. Мөн азийн аварга болсон, медаль хүртсэн хэд хэдэн хүн байгаа ажээ. Тэдний эсрэг манай эрэгтэйчүүдээс олимпод оролцох болон тэдний нөөц бөхчүүдийн холимог баг, харин эмэгтэйчүүдийн хувьд шигшээгийнхэн өрсөлдөх юм.
Монголын жүдочид олимпдоо хэр бэлдэж байна вэ гэсэн асуултад шигшээ багийн ахлах дасгалжуулагч Ч.Насантогтох хариулахдаа
-Бид Чэжүд болсон олимпийн эрх олгох сүүлчийн тэмцээнд маш сайн оролцож 11 эрхтэй боллоо. Энэ амжилтаараа азидаа гуравт жагсаж байна. Жүдо бөхийн эх орон гэж болох Япон, БНСУ тус бүр 14 эрх авсан байгаа. Ер нь "Бээжин-2008" олимпод азиас жүдогийн 56 тамирчин оролцох дүрэмтэй. Үүний тал илүүг дээрх гурван улсын тамирчид эзэлж байна.
Манай хувьд 11 эрхийн аль жинд нь хэнийг барилдуулахаа ирэх сарын 21 гэхэд тодорхой болгоно. Тухайлбал, Х.Цагаанбаатар Москвад болох дэлхийн цомын тэмцээнд 66 кг-д барилдана. Үүний дараа түүний барилдах жинг 60 уу, 66 юу гэдгийг шийдэх учиртай болоод байгаа юм гэлээ.
-Москвад болох багийн аварга шалгаруулах нээлттэй тэмцээн болон энэ удаагийн халз барилдаанаас манай жүдочид олимпод хэрхэн барилдах өнгө төрхөө олж харж, амжилтаа цэгнэж үзэх боломжтой гэж МЖБХ-ны ерөнхий нарийн бичгийн дарга М.Бэхбат хэллээ.
Д.Надмид