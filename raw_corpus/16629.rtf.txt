№39 (16629)  
1987 оны хоёрдугаар сарын 14.
Нийгмийн сүрэг

Манай хөдөө аж ахуйн бүтээгдэхүүний дийлэнх хувийг нийгмийн аж ахуйд үйлдвэрлэж байгаа бөгөөд нийт мал сүргийн маань ная шахам хувь нь нийгмийнх билээ. Социалист хөдөө аж ахуйг хөгжүүлэх үндсэн тулгуур нь энэ салбарт нийгмийн аж ахуйн тогтвортой өсөлтийг хангах замаар хөдөө аж ахуй улс, хоршооллын байгууллагын эдийн засгийг бүх талаар бэхжүүлэх асуудал мөн. Нийгмийн мал сүргийн өсөлт харьцангуй удаашралтай тийм аймаг нэлээд байгааг намын XIX их хурал тэмдэглээд нийгмийн малыг өсгөн үржүүлэх, сүргийн бүтцийг сайжруулах, ашиг шимийг нэмэгдүүлэхэд онцгой анхаарах шаардлагатай гэж үзсэн юм. 

<< Хөдөө аж ахуйн нэгдлийн нийгмийн малын өсөлт Маш удаан байгаад аймаг нэг бүр нарийн судалгаа дүгнэлт хийж, байдлыг өөрчлөх талаар тодорхой арга хэмжээ авах хэрэгтэй >> гэж Намын Төв Хорооны П бүгд хурал дээр нөхөр Ж. Батмөнх зааж хэлсэн байна. Хөдөө аж ахуйн нэгдлийн нийгмийн малын ашиг шим тууштай нэмэгдэхгүй ялангуяа хамгийн таваарлаг нь болох бод малын эзлэх хувь ч зарим аймагт хангалтгүй байгаа нь нийт сүрэгт нийгмийн малын эзлэх хувийг тууштай нэмэгдүүлэх манай зорилтыг хэрэгжүүлэхэд муу нөлөө үзүүлж байна, Баян-Өлгий аймагт нийт үхэр, үнээ, адууны 66 69 хувь амины аж ахуйд байхад нэгдлийн нийгмийн малын дотор бод малын эзлэх хувь бага байна. Увс аймгийн нийт үхэр, үнээний жар гаруй хувь, Завхан, Өвөрхангай аймгийн нийт үхрийн тавь гаруй хувь, Ховд аймгийн үнээний 52 хувь, Говь-Алтай аймгийн адууны 59 хувь амины аж ахуйд байна. Ийм баримтаас ургуулан бодоход хөдөө аж ахуйн нэгдлийн эдийн засгийн албад мал аж ахуйн төлөвлөлтийг үндэслэлтэй хийж, нийгмийн малын дотор бод малын тэнцвэртэй хэмжээг тогтоох, түүний өсөлт муу байгаа шалтгааныг арилгаж, эзлэх хувь, үйлдвэрлэх бүтээгдэхүүнийг нэмэгдүүлэх, ер нь мал аж ахуйн ердийн засгийн байдалд байнга дүн шинжилгээ хийж үр ашгийг дээшлүүлж, нийгмийн аж ахуйг бүхий л талаар хөгжүүлэхэд онцгой анхаарал тавих шаардлагатай нь илэрхий юм. 

Удирдлага, зохион байгуулалт, хяналт шалгалт сул зарим газарт хувийн ашиг завшаан хайгч цөөн этгээд нийгмийн малыг хувьдаа ашиглах, бусдад худалдах, сольж чанарыг муутгах, байхгүй малыг бэлнээр тоолуулах, элдэв хэлбэрээр завших, алдаж үрэгдүүлэх, аминыхыгаа илүүд үзэж, нийгмийнхийг хоёрт оруулах, анхаарал маллагаа сулруулж турааж хорогдуулах, ашиг шимийн чанарыг доройтуулах, нийгмийн малд зориулсан тэжээлээр аминыхаа малыг дагнан тэжээх зэрэг дутагдал гарсаар байна. Хувийн өмчийн үзэл санааны илрэл, амиа хичээх хоцрогдсон ийм дадал заншил социалист аж төрөх ёс, хамтач үзэлд харшаар барахгүй сэтгэлгээний хоцрогдол юм. 

Ижил нөхцөлд байгаа аж ахуй, суурьд нийгмийн малын хорогдол, сувайралт, хээл хаялт амины малынхаас харьцангуй их, зуун хээлтэгчээс бойжуулсан төл цөөн байдаг тохиолдол гардаг нь амин хувиа хичээх харш үзэгдэлтэй хийх тэмцлийг хүчтэй болгох, хувийн өмчийн бэртэгчин үзэл санааг таягдан хаяж, нийгмийн сүрэгт хүйтэн хандах элдэв нөлөөнд автахаас сэргийлэх, эзний ёсоор өөриймсөг ажиллаж мал сүргээ өсгөн хайрлах хамт олонч, эх оронч, нийгэмч үзлээр хүмүүжүүлэх талаар онцгой анхаарч нам, улс, олон нийтийн байгууллагын зүгээс үзэл суртал, соёл, олон түмний ажлыг эрчимжүүлэхийн чухлыг харуулж байгаа хэрэг юм. 

Нийгмийн малын ашиг шим бага, сувайралт, хээл хаялт хорогдол их зэрэг зохисгүй үзэгдлийн шалтгааныг аж ахуй бүр нарийвчилсан судалгаа гаргаж эдийн засгийн аргаар болон үзэл суртал, зохион байгуулалтын үр нөлөөтэй ажлаар хүмүүсийн сэтгэлгээ, арга барилыг өөрчлөх шаардлагатай байна. 

Нэгэнт бий болсон материал техникийн баазаас мал маллагааны арга хоцорч, хүмүүсийн үзэл санааны зарим хоцрогдол үргэлжилсээр байгааг өөрчлөх ер нь бэлчээрийг шүтэж нүүдэллэн мал маллах хуучин заншлыг эрчимтэй аргаар солих, хээлтэгчийг өсгөх, үржлийн ажлыг сайжруулах, ашиг шимийг нэмэгдүүлэх замаар эрчимжилтийн түвшинг богино хугацаанд дээшлүүлэх хэрэгтэй болж байна. 

Төвлөрсөн хэсэг, хамтын тооцоотой бригад, гэр бүлийн нөхөрлөл зэрэг хөдөлмөр зохион байгуулалтын дэвшилттэй хэлбэрийг өргөн ашиглах, мал тэжээх, услах, ноослох, саах, бууц цэвэрлэхэд механикжсан технологи нэвтрүүлэх талаар дорвитой ахиц өөрчлөлт гаргах цаг болжээ. Цаг агаарын тааламжтай нөхцөлтэй байсан Булган, Хөвсгөл, Дорнод аймгийн нийгмийн малын тоо ихээхэн буурлаа. Булган аймгийн хөдөө аж ахуйн нэгдлүүд нийгмийн үнээ, эм хонь, ямаагаа 5, 5 21, Хөвсгөл аймгийн хөдөө аж ахуйн нэгдлүүд нийгмийн хээлтэгч малын тоог өмнөх оныхоос 5, үнээ, эм хонь, эм ямааг 4 6 хувь бууруулсан байна. 

Нэгэнт цаг агаарт нэрийг тохож болохооргүй ийм дутагдлын шалтгаан нь мэдээж хэрэг хүмүүсийн арга ажиллагаа, хүний хүчин зүйлтэй шууд холбоотой юм. Хариулга, маллагааг сайжруулан дээд зэргийн тарга хүч авахуулах, малыг өвөл, хавар дулаан байр, усаар хангаж, нэмэгдэл тэжээл тогтмол өгч турахаас хамгаалах, хээлтэгч бүрээс төл бойжуулах өвчин эмгэгээс сэргийлж хорогдлыг багасгах талаар зохиох ажлын ур өгөөж, бодит байдлыг газар дээр нь хянаж, үнэн зөвөөр үнэлж байх ёстой. 

Үйлдвэрлэлийн үндсэн ажлын нэг болсон нийгмийн малыг им тамгатай, дугаар бүртгэлтэй, хээлтэгч бүрийг үржлийн гэрчилгээтэй болгох, сүргийн тооллого, хөдөлгөөнийг туйлын хариуцлагатай ажил хэрэгчээр гүйцэтгэх талаар тавих хяналт шаардлага суларч, яриа тайлангаар сэтгэлээ хуурч байгаа газарт мал, тэр дундаа нийгмийн мал өсөхгүй байна. 

Нийгмийн өмч, хамгаалах энэ чухал ажилд хөдөө аж ахуйн нэгдлийн мал аж ахуйн үржлийн болон эдийн засаг, санхүүгийн албаны ажилтан, хамт олон ялангуяа хөдөө аж ахуйн нэгдлийн хянан байцаах комисс туйлын бүтээлч, идэвх санаачилгатай, тооцоотой хандах үүрэгтэйгээс гадна ажлын хариуцлагагүйгээсээ болж гарсан дутагдлыг хуваалцдаг байх ёстой. 

Нийгмийн аж ахуйн тогтвортой өсөлтийг хангаагүй цагт социалист хөдөө аж ахуйг хөгжүүлэх намын бодлогыг биелүүлэх тухайд намын XIX их хурал, Намын Төв Хорооны II бүгд хурлаас дэвшүүлсэн зорилтыг хэрэгжүүлэхэд ахиц гараагүй байна гэж үзэж нам, улс, аж ахуйн байгууллагууд ажилдаа дүгнэлт хийж, сэтгэхүй, арга барилаа өөрчлөх хэрэгтэй байна. 

