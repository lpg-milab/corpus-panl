Ц.ЭНХЖАРГАЛ ХОЁР ДАХЬ ХҮРЭЛ МЕДАЛИЙН ЭЗЭН БОЛОВ

Чөлөөт бөхийн дэлхийн аварга шалгаруулах тэмцээн тав дахь өдрөө өнөөдөр үргэлжилнэ. Хөх толбоороо адилхан гэгддэг унгарчуудын өлгий монголчуудад хэдийнээс ээлтэйгээрээ алдартай. 
Энэ нь зөвхөн чөлөөт бөхийнхөнд хамаатай зүйл биш. Унгарт зохиогдсон дэлхийн аваргын тэмцээнээс урьд нь чөлөөт бөхийн тамирчид хошой мөнгө, хошой хүрэл медаль хүртэж байсан бол, 1997 онд Будапештэд болсон боксын дэлхийн аваргаас 60 кг-ын жинд Т.Үйтүмэн мөнгөн медаль зүүж, гавъяат тамирчин болсон удаатай. Харин энэ удаа Унгарын дэвжээ дахин өгөөжөө өгч, чөлөөтийнхний дэлхийн хэмжээний медалийн тоог хоёроор нэмлээ. Эхний өдрийн барилдаанд зодоглосон ОУХМ Б.Наранбаатар 55 кг-ын жинд хүрэл медаль хүртэж, амжилт хүлээж суусан спорт сонирхогчдоо баярлуулсан бол, тэмцээний гуравдахь өдөр хүч сорьсон Монголын эмэгтэй тамирчдаас 51 кг-ын жинд барилдсан Ц.Энхжаргал мөн хүрэл медальд хүрч, элэг нэгтнүүдийнхээ магнайг тэнийлгэв. Уржигдар эмэгтэйчүүдийн 48, 51 кг, эрэгтэйчүүдийн 120 кг-ын жингийн барилдаан бөгөөд манайхаас жин тус бүрт барилдсан. Эмэгтэйчүүдийн 48 кг-ын жинд зодоглосон Д.Баасанжаргал эхний тойрогтоо АНУ-ын бөх Женни Вонгтой барилдаж, нэгдүгээр үед 3:2 оноогоор ялаад, дараачийн тойрогт 3:1-ээр ялагдан дэвжээнээс буужээ. Дэлхийн аваргын хүрэл медаль зүүж эх орондоо ирсэн ОУХМ Б.Наранбаатарын тодорхойлсноор медальд хүрэх хамгийн өндөр магадлалтай гэж үнэлэгдсэн ОУХМ Ц.Энхжаргал үнэхээр түүний итгэлийг хугалсангүй. Эмэгтэйчүүдийн 51 кг-ын жинд хүч үзсэн тэрбээр сугалаагаар гоц мөргөж, хоёрдугаар тойргийн барилдаанд Беларусийн бөх, универсиалын хүрэл медальт А.Карейшатай таарч, 3:1 гэсэн оноогоор ялж хэсгээсээ шалгарсан. Гуравдугаар тойрогт ОХУ-ын тамирчин, Европын аваргын мөнгөн медальт Н.Смирноватай барилдаж мөн л 3:1-ээр хожсон байна. Харин шөвгийн дөрөвт үлдэх шалгуур барилдаанд Францын бөх В.Боубруэммтэй тулж, түүнд 5:0-ээр ялагджээ. Гэвч "даага нэхэх" барилдаандаа амжилттай барилдаж, Украйны О.Кохудыг 5:0-гээр буулгаж авснаар хүрэл медалийн болзол хангасан байна. Ийнхүү Монголын баг тамирчдаас хоёр дахь медалийн эзэн тодорлоо.Түүний жинд 22 нядхан зодоглосон бөгөөд Ц.Энхжаргалыг ялсан Францын бөх мөнгөн медаль зүүж, Японы Х.Сакамото аварга болжээ. Эл өдөр эрэгтэйчүүдийн хүнд жин буюу 120 кг-д хүч үзсэн ОУХМ Т.Энхтуяа эхний учраа болох Японы бөх Танакаг 3:1-ээр буулгаж аваад, хоёрдугаар тойрогт Ираны бөх Ф.Масумиваладитай оноолт таарч, түүнд 3:1-ээр хожигджээ. Манай тамирчныг ялсан Ираны бөх цааш үргэлжлэн барилдахдаа ОХУ-ын бөх Курмогамед Курмогамедовт 3:1-ээр ялагдсанаар Т.Энхтуяад дагах барилдаан гарсангүй. Ийнхүү тэмцээнээ өндөрлөв. Эхний хоёр өдрийн байдлаар медаль авсан орныг дарааллаар жагсаасан хүснэгтэд Монгол наймдугаарт жагсчээ. Гэхдээ энд 51 кг-ын жинд хүрэл медаль хүртсэн Ц.Энхжаргалын амжилт хараахан багтаагүй байсныг хэлэх хэрэгтэй. 
Н.Саранчимэг
