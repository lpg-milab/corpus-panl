Замба тивийн тонжоо сондор Захчины нутаг-Манхан сум

Нэг. Бяцхан хошигнол 
Алдар суутнууд өөрийн нутгаа би төрснөөрөө онцгой хэмээсэн нь олон бий. Энэ бол өөрөөрөө бус төрсөн нутгаараа бахархсан хэрэг. Үүнийг бичигч миний бие найз нөхдөдөө "Би энэ дэлхийн бүх хүнийг сайн, муу, захчин хүн гэж ойлгодог. Би захчин хүн" гэж хошигнодог. Онцгой байгаа биз. Удмаараа бахархаж буй нь энэ. Манай захчид онцгой содон гэхийг тонжоо хэмээдэг.
Азаргаар адуун дундаас Армаг хээр нь тонжоо Айлын багачууд дундаас Амраг тэр минь тонжоо гэсэн үг, аялгуу төгс сайхан дуу бий. Өгүүллийн гарчигтаа тонжоо сондор гэж хос үг оруулсны учир энэ буюу. Захчид наргианч, шооч түмэн. Шинжлэх ухааны гавьяат ажилтан, ардын уран зохиолч, академич П.Хорлоо Манхан суманд ерөнхий боловсролын суурийг тавилцсан төдийгүй шинэ үеийн хүний үлгэр дуурайл болсон соёлыг түгээгч нэгэн байжээ. П.Хорлоо Халхаар оёцтой тэрлэгийн Ханцуй нь агтаа нарийн бэ Халхын үрэн Хорлоогийн Харц нь агтаа уян бэ гэж дуулалдах захчины алиахан сэвгэрүүдээс авааль хань Т.Ноостыгоо сонгон ханиа болгожээ. П.Хорлоо академичийн харц руу хараарай. Хичнээн уян болох нь ажиглагдана. Захчинд хоёр хосын хурим Жаргалант хээр дуугаар эхэлж үд, үдэш, үүр цайх, нар гийх үеийн уртын дуугаар өрнөдөг. Найрын дууны сонин сайхан хэсэг нь хөөлгийн буюу найр жаргаах дуу юм. Энэ нь найр хавтгайрч хүмүүс согтох, найрчид ажил төрлөө алдахаас болгоомжилсон утга санааг илэрхийлдэг. Гэгээтэйхэн мордыт Гэр юугаа тэмтрийт... Ухаантайхан мордыт Унаа биеэ бодит... Чигээ байвал зооглыт Чилгэр байвал мордыт Манай захчид ийм л элдэн хүмүүс. Элдэн (тоглоомч наргианч) гэхээс Манхан нутагт алиа хошин зантай мэргэн цэцэн үгтэй, элдэвтэй хүн олон байдаг. Заримаас нь дурьдвал цэцэн Ямпил, илбэч, шооч Мухаршар агсан, энэ үеийн туульч магтаач Т.Энхбалсан, Н.Банзайдорж нарыг нэрлэе. Ер нь олон бий дээ. Цэцэн Ямпилынх 1940 оны дунд өртөөний алба хаах ээлжээ өнгөрөөж байжээ. Баруун сумд руу явж байгаа бололтой хэсэг "ширүүн" алба ирээд хоол түргэн хий, морь бушуу тох гээд өртөөчдийг сандаргажээ. Ямпил шар будааны шөл чанаад өгсөн чинь тэд дургүйцэж (нохойн хоол яах гэж хийсэн юм) гээд загнахад нь шөлнийхөө дэргэд сөхөрч суусан Ямпил -Өө көөркий Атан тэмээгээ булрааж Ардын хүүхдийг сулрааж явж Анд Зөвлөлт улсаас авч ирсэн Алтан шар будаа нь нохойн хоол май гээд суугаагаараа урагшилж сүрхий дүр гаргахад албаныхан чимээгүйхэн хооллоод мордоцгоосон гэдэг. Хөдөлшгүй төлөвлөгөөний ногдолт үүргээ тасалсан Ямпил сумын захиргаанд дуудагджээ. Тэр Дэвлээ даах болохоор нь Сургуульд аваад явчихна Дээврээ даах болохоор Цэрэгт аваад явчихна Дээр нь байсныг аваад өглөө Дэлэнд нь байсныг шувтраад өглөө Тэгээд одоо би яадгийм гэж адраад аймгийн хориход хүргэгджээ. Хорихынхон түлшнийхээ хэдэн тэмээг Ямпилаар маллуулжээ. Тэр явамтгай зарим тэмээг нь тушдаг байв. Нэг удаа нутгийн таньдаг хүн уулзаж мэнд ус болоход Засаг намайг шийтгээд Засангийн тэмээг би шийтгээд байж байна даа Зайдан дарга нарт Зайгуулын мэнд хүргээрэй гэж байсан гэдэг. Манай сумаас улсын сайн, аварга, мянгат малчид 30 гаруй төрсөн байдаг. Тэдний дундаас тонжоо хоёр хүнийг дурьдахгүй өнгөрч чадахгүй байна. Бүдүүн хэмээх Ж.Магнайн цээжний өргөн 70-80 см, өндөр нь 196 см, толгойн тойрог нь 73 см, чихний гэдэснээс эрүүний талхины өнцөг хүртэл 14 см, суганаас ташаан толгой хүртэл 74 см, толгой нь өргөн бөгөөд магнай нь урагшаа төвийсөн байжээ. Бие хаагаар том байсны баталгаа нь хоёр хуруугаараа хайрцагнаас нь шүдэнз авч чаддаггүй сэгсэрч унагаад авч асаадаг, гэрийн хаалгаар хавиргалдаж ордог, унасан ямар ч морь нь багадаж харагддаг байснаас тодорхой. Магнайх анхандаа хээр зүсмийн ганц морьтой, ямаа голдуу 200 орчим бог малтай цөөн сарлагтай байжээ. Тэднийд Дааяа хэмээх Ойрадын их лам дагуул хүмүүстэйгээ ирж хонон өнжин найрлаж байгаад явахдаа Магнайд мөнгөн аягатай сүү барьж их малтай болж баяжихын ерөөл тавьжээ. Магнайх удалгүй баяжиж Монгол Улсын сайн малчны болзол хангаж "Баясгалант-Амьдрал" нэгдэлд анхны гишүүнээр элсэж тэмээ найм, адуу 10, үхэр 95, хонь 850-ийг нийгэмчилсэн байна. Азтай бөгөөд хөдөлмөрч Дорж хэмээх нэгэн эр байв. Ядуу Дорж урц хатгуурт гэргий Насанхүүтэйгээ гэрлэжээ. Хар усны хөдөө зам дээр нэгэн зүйлийг жинчид гээсэн бололтой хэвтэж байхад нь очиж үзвэл хятад гоймон байсныг Дорж олзуурхан аваад нутгийн хүмүүст ишиг хурганаас өгч тэднийх бог малтай болох эх тавигджээ. Бас нэг удаа Өөшийн хойд хөдөө замын ойролцоо их туранхай, усан жилмэг гүйсэн нуруу туруугүй улаан бор гүү байжээ. Дорж түүнийг аваад гэртээ харьж асарч тэжээн сайхан борогч гүүтэй болжээ. Доржийн энэ хоёр олз нь хятад жинчдийн хаясан гээсэн хөрөнгө байжээ. Дорж борогч гүүндээ ижил олж авах хүсэлдээ автан сайхан уурга хийн түүнийгээ нутгийн баян цоохор Нямд өгч улаан борогч гүү авчээ Доржийнх энэ үеэс мал малын захтай болж өсгөн үржүүлсээр Монгол Улсын сайн малчин цол хүртжээ. Энэ тухай хэрэг болгон тэмдэглэн үлдээсэн нь бас л нэг тонжоо ажгуу. 
ХоЁр. ЗахЧин 
Ястан, хошуу, Манхан сум Ойн тайгад нутаглаж ой, шугуй, гол мөрөн, уул хад дамжин ан гөрөө хийж загас барьж амьдардаг нүүдэлчин аймгийн иргэдийг "Ойн ард" хэмээн нэрлэдэг байсан нь явсаар Ойрад болсон гэж түүхийн сурвалж бичгүүдэд олонтаа тэмдэглэсэн байдаг. Ойрад хүн миний бие эртний өвөг дээдсийнхээ эл нутгаар байнга явах аз заяаж тэр бүрдээ бахархах сэтгэл төрдгийг нуух юун билээ. Эрдэмтэн судлаачид захчны удам угсаа нь ойн ардаас үүдэлтэй хэмээсэн нь үнэн биз, маргах юун. Захчин ястны овгийн бүрэлдэхүүн угсаа гарлыг судалж нэгэн мөр болгон шийдвэрлэж хараахан чадаагүй байна. Эдүгээ Ховд аймгийн хүн амын 24,0 хувийг хамран Алтай, Үенч, Мөст, Зэрэг, Манхан суманд амьдарч буй захчин иргэд бид XVII зууны эхний хагаст Зүүнгарын хаант улсын хил дагуу Тэнгэр уулын ар, Эрээн хавирга, Их Жултас, Бага Дултас, Чингэл гол, Цагаан тохой зэрэг газраар цувран сууж, улсынхаа зүүн өмнө, зүүн зүгийн хилийг хамгаалж байсан ардын удмынх гарцаагүй билээ. Манж нар 1754 оны сүүлчээр Захчины зайсан Мамудыг Булган, Цагаан тохойн хэвтэл хэмээх газар байсныг барьж зайлганы нутагт аваачжээ. Тэд баатарлаг отог Захчины 2000 орчим өрхийн хүн амын нэлээдийг нь хядаж, үлдсэнийг нь сарниулж тараагаад Улиастайн манж жанжны мэдэлд захируулж Ховдын баруун урдуур суулгажээ. Захчин язгуурын гүн Жамцан нас барсны дараа жил 1778 онд газрын ойроор Ховдын Манжийн сайдын мэдэлд захирагдах болсон захчин ардаас Мамудын язгуурын албат 30 гаруй өрхийг таслан хондого сум байгуулж Жамцангийн хүү Мэндэшид захируулж эцгийнх нь гүнгийн зэргийг залгамжлуулжээ. Тэр үеэс захчин гүнгийн хошуу, бүгдийн даргын хошуу нэрлэгддэг болжээ. Нэгэн суман гүнгийн хошуу нь одоогийн Ховд аймгийн Үенч сум, Дөрвөн суман бүгдийн даргын хошуу нь Манхан, Зэрэг, Мөст, Алтай сум ажээ... Ардын Засгийн газрын шинэчилсэн зохион байгуулалтаар Чандмань уулын Ханбаатар хайрхан уулын хошууг байгуулав. Хошууг таван сум болгон тухайн үед ахалж байсан занги, мээрэн нараар нэрлэж дотор нь аравт хорьт, тавьтын зохион байгуулалт хийж хошуу тамгыг одоогийн Манхан суманд байршуулжээ. БНМАУ-ын Засгийн газрын шийдвэрийн дагуу 1930 оны эхээр Ханбаатар хайрхан уулын хошуу татан буугдаж орон нутгийн засаг захиргаа сумдад байгуулав. Хошуу нь хуваагдаж Манхан, Үенч, Зэрэг, Алтай хэмээсэн дөрвөн сум байгуулагдав. Манхан нутгийн тушаалтан болон идэвхтний цуглааныг 1930 оны зун дөрөвдүгээр багийн нутаг Таван овоо гэдэг газар хийж сумын нэрийн тухай ярилцав. Олон санал гаргасны дотроос Я.Мандаагийн саналаар нутгийн хойд зүгт орших элст Манхан уулаар бэлэгдэж Манхан уул сум гэж нэрлэхээр тогтсон байна. Яваандаа уул гэдэг үг нь гээгджээ. 
Гурав. Замба тивийн нэгэн сондор
 Манхан сум Миний нутаг хэзээ ч үл мартагдах, амар амгалан нойрон дунд зүүрлэгдэх Манхан сумын хойт цэг-хойт өргөргийн 47 градус 49 минутад, урд цэг-хойт өргөргийн 46 градус 55 минутад, баруун цэг-зүүн уртрагийн 91 градус 46 минутад, зүүн цэг-зүүн уртрагийн 92 градус 47 минутад, далайн түвшнээс дээш 1200-3900 метрт оршино. Улаанбаатар хотоос 1336 км, Ховд хотоос 82 км алсад цэнхэртэн байна. Алтайн хэв шинжит газар нутаг нь 433.0 мянган га, 99.0 хувийг нь хөдөө аж ахуйн эдэлбэр, 400-600 гад тариалан эрхлэх боломжтой. Нийт зургаан багийн мянга шахам өрхөд 4,5 мянган хүн амьдардаг. Хүн амын 80.0 гаруй хувь 35 нас хүртэлх насны хүүхэд залуучууд. Энэ бол тоо, үүний цаана гайхам тансаг газар нутаг, заяа зовхи нь босоо захчин хүмүүн бий. 1.Байгалийн гайхам, түүх, соёлын бишрэм өв а. Амьгүй болон амьтай байгаль Захчины цэнхэр нутаг Манхан сум маань Баянхайрхан, Баянхошуу, Баянхудаг, Баянзүрх, Баянтүмбэ, Гоохайрхан, Жинстхайрхан, Жаргалантхайрхан, Бумбатхайрхан, Баатархайрхан хэмээх таван баян, таван хайрхан дунд оршдог. Ийм нутаг өөр хаана бий вэ. Нээрээ юусан билээ. Ботгон, Агуйт, Гурван цэнхэрийн нэрд гарсан хадан хавцлууд, Гоогийн гурван хайс, Битүү нуурын хар асга мэтийн сөнөсөн галт уулын үлдэц зэрэг сонин тогтоц бүхий байгалийн цогц бүрдэл бий. Гоо хайрханд вансэмбэрүү, алтан хундага зэрэг эмийн цэцэгс ургамал элбэг дайралдана. Энэ нурууны зүүн талын бэлд гурван тогоо гэмээр хонхрууд байдгийг нутгийнхан хайс гэнэ. Цаг агаарын хэвийн нөхцөлд гурвуулаа тал дунд хүртлээ устай байдаг. Эдгээр хайснаас зарим үед гол урсаж байгаа мэт хоржигносон чимээ гарна. Энэ чимээ нь бороо орж өнөтэй жил болохыг нутгийнханд зарладаг. Цэнхэрийн голууд, Төгрөгийн голын зэрэгцээ Жаргалант хайрханы рашаан, хуурай Цэнхэрийн Бургаст булаг, Их цахир, Мааньт, Хоньчийн агуйтын, Бугат, Төгрөгийн голын орчим рашаан ус элбэг бөгөөд элэг, ходоод, цөсний үйл ажиллагааг сайжруулж, өвчнийг анагаадаг. Эдгээрээс Жаргалант хайрханы рашаан дуслаар гоождог бөгөөд дэргэд нь хэвтвээс дотор нь уулын томоохон гол урсаж буй мэт сонсогдоно. Халдварт шар өвчнийг энэ рашаан долоо хоногийн дотор ор мөргүй эдгээдэг шинжтэй. Энэ рашаанаас дээш мориор, дараа нь явгалан хад, асга дамжин өгссөөр 2-3 метрийн өндрөөс буух хүрхрээнд очдог. Эл хүрхрээг зорьж очсон хүн л үзэх тул ойр орчим нь унаган төрхөө хадгалан байдаг. Манхан сумын нутаг Зэрэг голын зүүн хаяа, Зах булаг, Цэхээ нуурын хойд хэсгээр Тооройн элс нэртэй уртаараа 7-8, өргөнөөрөө 3-5 км газарт үргэлжлэн тогтсон овгор товгор элс байдаг. Зарим жилд бөөрний эмчилгээний сувилал ажилладаг. Энэ элсний захаар харгана, тэсгэнэ, хармаг, шаваг, нохойн шээргэнэ, сульхир, созон, үүргэнэ, бударгана ургадгийн нэлээд нь эмийн ховор ургамал юм. Тооройн элсэнд бороотой жилд сульхир ихээр ургадаг. Сульхирыг түүхийгээр чанаж уувал ихээр хөлөрч ууц нурууны хуян тавигдаж, элэг цөсний ажиллагаанд сайн нөлөө үзүүлдэг. Бөөр давсагны үрэвсэлтэй, шээс нь задгайрсан хүн унтахынхаа өмнө сульхирын гурилыг айрагны тос, эсвэл шар тосонд холин долооход бүрэн илааршдаг билээ. Манхан нутагт Улаан номонд орсон борцгор хотон, халбаган хошуут, гангар хун, хошуу галуу, хээрийн галуу, цагаан сүүлт бүргэд болон хойлог, ууль, харцага, ёл, алтангургууль, гахууна, шар шувуу, хараацай, болжмор шувууд бий. Цэнхэр, Төгрөгийн голд нэгэн төрлийн хар загас (хадрангийн төрлийн) бий. 2 .Түүх соёлын бишрэм өв Дэлхийд алдартай Хойд цэнхэрийн агуй, Ишгэн толгой, Их, бага баавай, Нүхэн өтгийн хадны зургууд, Тахилтын завсрын Хүннүгийн үеийн булш, Гүн худгийн адгийн Цагаадайн хар, Шинэ ус, Хавтгайн ёроолын ба Ботгот, Улааны том жижиг хөшөө чулуу, Жаргалант уулын Гурван улиаст, Хойд цэнхэрийн хавтгайн ёроол,Тахилтын завсар, Зах булаг, Зэргийн баруун хаяаны хиргисүүрүүд бий. Сумын нутгаар хойноос урагш 90 шахам км урт домогт Сартагтайн суваг дайран өнгөрдөг. а. Гурван цэнхэрийн агуй Монголын нутгаас палеолитийн урлагийн дурсгал болох зосон зураг энэ агуйгаас олдсон юм. Агуйн дотор талын өндөр 15 метр ба мухрын хананд зосоор зурсан жадан эвэрт оронг гөрөөс, тэмээн хяруул, зааны болон бусад зураг бий. Байгалийн төрөл бүрийн зосоор ан амьтад болон элдэв дүрс тэмдгийг агуйн хананд зурдаг заншил 40 шахам мянган жилийн тэртээх дээд палеолитийн үед үүссэн болохыг олон орны эрдэмтдийн зуу гаруй жилийн судалгаа, шинжилгээний ажлын үр дүн баталжээ. б. Тахилтын Хотгорын Хүннүгийн булш Гурван цэнхэрийн агуйн орчимд эртний хүний 13 булш бий. Тэдний нэг Тахилтын Хотгорын булшийг археологичид эрдэм шинжилгээ судалгааны зориулалтаар малтжээ. Булшийг 11 метр гүн малтахад хоёр метр өргөн, дөрвөн метр урт модон байгууламж гарч иржээ. Оршуулсан хүн нь 20 гаруй насны гүнж байсан байна. Гүнжийн толгойг Алтангадас одны зүг харуулж тавиад баруун чихэнд нь алтан ээмэг зүүж, толгой талд нь таван морины толгой байрлуулсан байжээ. Булшинд 65 метр өндөртэй шавар ваар, сүйх тэрэгний хүрэл хэрэглэлүүд, төмөр сэлэмний хугархай, даавуун эдлэлийн хэсэг, хүрэл нүдүүр, төмөр амгай, зарим нэг гоёл чимэглэлийн алт, номин эдлэл зэрэг эд өлгийн зүйл байв. Энэ булш нь одоогоос 2000 жилийн тэртээх үед холбогдох Хүннүгийн булш байсныг археологичид тогтоожээ. в. Ишгэн толгойн хад Сумын төвөөс зүүн хойш долоон км газарт Ишгэн толгой хэмээх жижиг уул бий. Тэр толгойг налаад хүн мал амьтны 150 дүрсийг биеийн ерөнхий тэгийг хүрээлэн цохиж гарган бүх талбайг хонхойлгон сийлжээ. Тэнд хүний нэг адууны 18, үхрийн13, буга хандгай гөрөөсний 19, тэмээний нэг, янгирын 17, аргалийн 11, могойн таван, барын гурав, тэмдэг дүрсийн ес, чухам ямар зүйл болох нь тодорхойгүй амьтдын дүрс 53 байдаг байна. ДӨрӨв. ЗаЯа, зовхи нь босоо захЧин хҮмҮҮн Ховд хотыг Манжийн түрэмгийллээс чөлөөлөх 1912 оны тулалдаан, баруун хязгаараас цагаантнуудыг хөөн зайлуулахад Хатанбаатар Магсаржавын цэрэгт элсэн байлдаж гавьяа байгуулсан партизан Тогтохын Найдан, Доржийн Баатар, Мишигийн Лувсан нар болон ахмад дайчин 60 шахам зоригт эрсээрээ манханчууд бахархдаг. Т.Найдангийн баатарлаг үйлсийг сайшаан Богд хаан Хатанбаатарын гутгаар зэргийн жинс, Монгол Улсын Засгийн газраас тавдугаар зэргийн жинс,үнэмлэх бичгээр шагнажээ. Монгол Улсын баатар Цэндийн (Бичгэндээн) Олзвой Манханых аа. Б.Олзвой байлдааны анхны даалгавар авч суман мөндрийн дундуур зүсэн явж дайсны хүнд пулемётыг устган дайчин нөхдөдөө Хайлаастын гол гатлах зам нээж дайсныг хиар цохиж Элсэн манханыг хохирол багатай эзлэх бололцоо олгожн алдаршжээ. Нэгэн тулалдааны дараа туслах нь түүний өмдөнд долоо, цамцанд хоёр сумны нүх гарсныг ажиж биеийг нь шалгавал нэг сум хавиргыг цайртал шүргэснийг үзээд түүний гайхамшигт зориг, чадварыг гайхан биширчээ. Ц.Олзвойг БНМАУ-ын баатар цол хүртэхэд түүний нутгийн анд Манхан сумын уугуул Ө.Бугалжаа, Н.Ноосой. П.Дэгдгээ, М.Чогсом нар Байлдааны цусан гавьяаны одонгоор шагнагджээ. Монгол Улсын хөдөлмөрийн баатар Борондогийн Лувсан, Ардын жүжигчин Давгадоржийн Мэндбаяр, гавьяат үйлстэн Д.Гомбосүрэн М.Амгалан Б.Ноосонхөх Ү.Цэдэнбал, Д.Дэмбэрэл, доктор, профессор Ч.Гарьдхүү, Д.Баянбилэг, Б.Далхсүрэн Э.Пүрэвжав, Н.Төмөрбаатар, Ж.Цолоо, Ж.Энэбиш, Б.Эрдэв, Д.Чулуунжав нар манханчуудын маань бахархал юм. Төрийн түшээд Манжийн засаглал, хаант төр, ардын засгийн үед захчин хошууг захирч байсан 12 дахь ноён Боокийн Самбуу, Монголын мэргэшсэн парламентч, Хөдөлмөр нийгмийн хамгааллын сайд зэрэг төр засгийн өндөр албан тушаалыг тасралтгүй хашиж ирсэн, Дамдины Дэмбэрэл, БНМАУ-ын хүнсний үйлдвэрийн яамны орлогч сайд агсан Даваагийн Рагчаа, Зэвсэгт хүчний жанжин штабын орлогч, нэгдүгээр орлогч агсан хошууч генерал Цэрэнгийн Галсан, Барилга, архитектор техник хяналтын улсын хорооны орлогч, нэгдүгээр орлогч агсан Нацагийн Жийдээ, Авлигатай тэмцэх газрын дарга агсан Баасайн Дангаасүрэн нарыг дээдлэн хүндэлдэг билээ. Зохиолч, яруу найрагч А.Дандий-Ядам, Д.Гомбосүрэн, Ш.Даваасүрэн, Г.Бямбаа, Н.Баасанжав, Б.Болд, Т.Наранмандах нарын дундаас миний бие анх удаа МЗЭ-ийн шагнал хүртсэндээ сүсэлнэм. Монгол Улсын спортын мастер Н.Батлаа, Х.Намсрай, Т.Гүррагчаа, аймагтаа баяр наадамд 10 түрүүлсэн Б.Ичинхорлоо тус бүр гурван удаа түрүүлж үзүүрлэсэн О.Балсандорж, улсын алдарт уяач А.Молом, С.Нямсүрэн, аймгийн алдарч уяач М.Цэвээн, Ч.Гүнзэл, Б.Энхтөр нар Манханы алдартнууд аа. Захчин нь бусад ямар ч ястнаас хэл аялгуу, ёс заншил , хувцас, ахуйн хэрэглээний хувьд ялгаатай билээ. Дууны үг аялгуу, бий бүжгийн хөдөлгөөний хэв маяг нь өөр байдаг. Захчины уртын дууны олныг хонон өнжин хоёр талцан дуулж найрласан өвгөд, нэг дуугаа дахин давтдаггүй, 13 хээр, шарга, бор, халтар, саарал гэх мэт сайн морины тухай арваас доошгүй бадаг бүхий 75 дуу байдаг нь гэрчилнэ. Захчин ардын дууг уртын ба богинын дуу гэж ангилахаас гадна агуулга, хэлбэр, зохиомжийг харгалзан аж байдлын, хайр сэтгэлийн гүн ухааны ба сургаал дуу, шог дуу гэж ангилж болно. Миний нутаг Манхан сумын захчидын зохиосон богинын "Тонжоо", "Болзоо", "Булигаар хүрэн цүнх", "Хэдэн гялаан хонь", "Ганган борлог" зэрэг олон гайхам дуунууд Монголын ард түмний дунд тархсан юм. Захчид морин хуурын өвөг хэмээгддэг ихэл хөгжмийн татлагад өвөрмөц хөдөлгөөнтэй бийг ганц нэгээр буюу бөөнөөрөө бүждэг. Бийг бүжихэд гарын тохой, сарвуу, толгой, хүзүү, мөр, цээж, бэлхүүс, өвдөг, зэрэг бүх эрхтний уян налархай хөдөлгөөн оролцдог. Манхан сумын онцгой авьяастан нар соёл урлагийн гурав хоногийг 1953 онд аймгийн төвдөө зохион байгуулж анхдагч болж байсан бол МХЗЭ-ийн Төв хорооны урилгаар 1961 онд сумын соёл урлагийн 10 хоногийг Улаанбаатар хотод явуулж алдаршин магнайлжээ. Монгол орон маань сумаас эхэлдэг, бүр миний сумаас эхэлдэг гэвэл алдас болно. Гэвч би хэмээх хосгүй ховор хүний хувьд эх орон маань Захгүй энэ орчлон дахь Захчидын тонжоо сондор Машид ганц Манхан сумаас эхэлнэ.
Дагвын ЖҮгдэрбарам / МЗЭ-ийн шагналт зохиолч/ 

