Их бичгийн хүн Ч.Лодойдамбад зохиолын баатрууд нь хүндэтгэл үзүүллээ

"Амьдрал гэдэг тоос хөдөлгөн амьд явахын нэр биш. Амьдрал гэдэг өөрийн болон бусдын амьдралын төлөө тэмцэн зүтгэхийн нэр" хэмээх утга төгөлдөр үгээ баталж, монгол түмний оюуны ертөнцийг сэтгэлд хоногшсон олон сайхан бүтээлээрээ бамбар мэт гэрэлтүүлсээр байгаа төрийн хошой шагналт эрдэмтэн, зохиолч Чадраабалын Лодойдамба агсны 90 насны ой энэ онд тохиож байгаа.
Энэ эрхэм хүмүүний насны ойд зориулсан дурсамж тоглолтыг Улсын драмын эрдмийн театрынхан өнгөрөгч долоо хоногийн бямба гаригт нүүр улайхааргүй зохион байгуулав. ХХ зууны шилдэг романаар тодорсон "Тунгалаг Тамир"-аар хийсэн уран сайхны киноны үйл явдал, дүрс дэвсгэрээр тоглолтыг зохиомжлон сүлжсэн нь үзэгчдийн таашаалд аргагүй нийцэв. Чөдрийн ганц морио тэргэнд хөллөж, эхнэр Долгор, хүү Батыгаа дагуулсан Эрдэнэ "Эрдэнэ засгийн унага"-ыг хангинатал дуулан Их Хүрээг зорин явж буйгаар "Тунгалаг Тамир" эхэлдэг. Хүний хувь заяаны эмзэг нандин мөчлөгийг Лодойдамба гуай шиг гайхалтай торгон мэдэрч бичдэг зохиолч ховорхон гэдгийг түүний олон бүтээлээс бид өсөх бага наснаасаа мэднэ. Зохиолыг нь уншиж, жүжиг, киног нь үзсэн хүмүүс ямар их ухаарал, гэгээрэл авсаныг хараахан хэлж үл чадах ч хүн бүхний амнаас гардаг олон сайхан оноч үгийг их бичгийн энэ хүн үлдээж чаджээ. Эхээсээ өнчирч, аав нь дөрвөн дүүтэй нь амьдын хагацалд унаган хаяж явсны дараа амьдралын төлөө зүтгэдэг "Гарын таван хуруу" киноны Сүрэн бүсгүйн "Энэ амьдралд чинь муугаасаа сайн хүн нь олон байдаг юм шүү" гэдэг үг хорвоог дандаа л хараар будаж болдоггүй гүн ухаарлыг хэн хүнд өгөх байх. "Тунгалаг Тамир" романд Долгор бүсгүйг өвлийн голд живэхэд зохиолч маань "Хорвоо чи, хүний зовлонд цадах болоогүй юу" гэж сэтгэлд сэрдхийтэл яруу өгүүлсэн удаатай. Долгорыг Тамирын голд үйхэд Лодойдамба гуай өөрөө уйлж байсан гэдэг. Хожим зохиолынхоо хайртай дүрийг битгий үхүүлээч гэсэн уншигчдын хүсэлтээр яруу тайлал хийж дахин "амилуулжээ". Ардын жүжигчин Ч.Долгорсүрэн гуай ханийнхаа тухай "Манай өвгөн шөнө дунд өнгөртөл сууж зохиолоо бичдэг байсан. Өглөө босохдоо харин их дуудуулж байж сэрнэ. Заримдаа сэрчихээд орон дээрээ нэлээд удаан суудаг сан. Соёлын яамны орлогч сайдын нөр их ажлын зав зайгаар уран бүтээлээ хийхийн тулд унтах нойроо ч хугаслаж байсан нь тэр байжээ" гэж дурссан байдаг. Засагт ханы хөх харчуулын нэг Лодойдамба гуай "Солонго" хэмээх уянгын өгүүллэгтээ "Сайхан хайр байдаг юм шүү. Олбол алдаж болохгүй" гэсэнчлэн хань нь түүний сайхан хайр байсныг үр хүүхдүүд, ойр дотныхон нь өгүүлдэг. Түүний "Итгэж болно" жүжгээр "Энэ хүүхнүүд үү" хэмээх уран сайхны кино бүтээснийг үзэгчид санаж буй нь лавтай. "Уул шугамандаа" энэ кино монголын уран хошин бүтээлийн нэг болсон билээ. Монгол Улсад цирк, драмын урлаг хөгжиж, үндэсний дуу, бүжгийн чуулга байгуулагдахад Ч.Лодойдамба гуайн нөлөө их байсан гэдэг. Төрийн шагналт зохиолч Д.Сэнгээтэй хамтран бичсэн "Эрдэнийн Дорж" жүжгийн хэсгийг гавьяат жүжигчин, "Хасар" Жагаа, гэргий Урнаатайгаа нүдэнд харагдтал жүжиглэж үзүүлэв. Их зохиолчийн охин, соёлын тэргүүний ажилтан Л.Насанбат нь "Орчлонгийн сайхан хүүхнүүд" зэрэг олонд танигдсан дуу зохиосон хөгжмийн зохиолч юм байна. Тэрбээр аавдаа зориулж "дууны шүлгийн хаан" хэмээгддэг соёлын гавьяат зүтгэлтэн Л.Дагвадоржийн "Тэнгэрлиг буурал аав минь" шүлэгт аялгуу зохиосныг гавьяат жүжигчин Г.Эрдэнэбат дуулж, өөрөө төгөлдөр хуураар тоглож сонирхуулав. "Нуур нуурын шувууд нь Ирэхийн цагтаа ирнэ Нуга нугын цэцэг нь Ургахын цагтаа ургана Заяа урт аавтайгаа Заавал хамт байя даа Тэнгэр буурал аавыгаа Тэнцүүлж дуулах эгшиг олъё доо" Сайхан дуу юм аа. Нэг л зүйлд сэтгэл дундуур байлаа. Ч.Лодойдамба гуай бол "Манай сургуулийнхан", "Алтайд", "Тунгалаг Тамир", "Хугараагүй ноён нуруу" зэрэг хэзээд гандан бууршгүй олон арван зохиолыг ард түмэндээ өвлөн үлдээсэн гайхамшигтай хүн гэдгийг монголчууд хэлүүлэлтгүй мэднэ. Энэ онд "Хүрэн морь"-ны Ч.Лхамсүрэн, "Далан худалч" жүжгийн зохиолч Ч.Ойдов, яруу найрагч Гомбын Сэр-Од, Ч.Лодойдамба нарын монгол ардын суут болсон агуу зохиолчдын 90 насны ой тохиож байна. Эгэлгүй авьяаст эдгээр суутнууд Азийн Монголд мэндэлсэн нь л буруу биш юм бол хойч үед нь алдаршуулах талаар үнэндээ төр засаг дорвитой ганц ч алхам хийгээгүй нь даанч харамсалтай. БСШУЯ-ны Соёл, урлагийн газрын дарга, гавьяат жүжигчин Г.Эрдэнэбат л аливаа үйл ажиллагаан дээр "Салбарын сайд маань ажил ихтэй байсан тул ирж амжсангүйд хүлцэл өчье" гэж хэвшил болсон үгээ байнга хэлж зогсох нь "могойд барьдаг мод шиг" өрөвдөлтэй харагдах юм. Лодойдамба гэдэг монгол ардын суутын насны их ой боловсрол, соёлын сайдын нэн түрүүнд анхаарлаа хандуулах том үйл явдал яах аргагүй мөн баймаар. "Тунгалаг Тамир" кинонд Луу гүний баян Итгэлтийн хүү "Хоовон хөх" хэмээх Хонгорын бага насны дүрийг бүтээсэн Лодойдамбын Галбадрах "Аав маань хүүхдүүдтэйгээ нуугдаж тоглох их дуртай байлаа. Ээж маань нэг өдөр бууз чимхээд хувцасны харанхуй өрөөнд тавьчихсан байсныг аав мэдэлгүй тэр өрөөнд байдаг хөндлөн төмрөөс зүүгдэн нуугдаж байгаад унахдаа буузан дээр уначихсан. Аав тэгэхэд "Ээжийг нь айлаас ирэхээс өмнө хуушуур болгоод тавьчихъя" гээд их л гэмшиж байж билээ" гэж хөгжилтэй түүх хүүрнэв. Бадарч тахарт баригдан ширлэгдэж, Тамирын голын усанд хөвж, зүдэрч явсан Засагт ханы Цахиур Төмөрийг "Эр хүн эр хүндээ хайртай" хэмээн аварч явсан бяцхан Хонгорыг Монгол Улсаа төлөөлсөн нэрт дипломатч болоход аавынх нь нөлөө үлэмж байсан нь ойлгомжтой билээ. Гавьяат жүжигчин Г.Равдангийн уншсан "Шаргачин" өгүүллэг олон хүний мэлмийг чийглэсэн. Хүмүүний сэтгэлийг хөдөлтөл хөнгөн бийрийг хөшнө гэдэг энэ аж. Тоглолт өндөрлөхөд тайзнаа "Тунгалаг Тамир"-ын Итгэлт баян, Эрдэнэ, Хонгор, Бат, "Гарын таван хуруу"-гийн Шагдар гээд тайз дэлгэцнээ мөнхөрсөн баатрууд идэр залуухан насандаа бурхан зүг одсон зохиолчдоо хүндэтгэл илэрхийлж, үр хүүхдүүдтэй нь учран золгосон билээ. 
Л.Батцэнгэл
