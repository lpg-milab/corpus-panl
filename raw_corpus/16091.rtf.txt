№128 (16091)        
1985 оны тавдугаар    сарын 29.
Хүнсний нөөц

Хөдөлмөрчдийн хүнсний хангамжийг тал бүрээр сайжруулах талаар нам, засгаас онцгой анхаарч цогцолбор программ боловсруулсныг хэрэгжүүлэх үе шат нэгэнт эхлээд байна. Хувьсгалын жилүүдэд манай хүмүүсийн хоол хүнсний бүтэц, бүрэлдэхүүнд ихээхэн өөрчлөлт гарч, малын мах, сүүн бүтээгдэхүүн голлосон урьдын өрөөсгөл байдлыг төрөл бүрийн витамин агуулсан, илчлэг ихтэй хүнсний ногоо, загас, шувууны мах, жимсний төрлийн зүйлээр баяжуулан хүн амын эрүүл ахуй, хөдөлмөрийн шаардлагыг бүрэн хангахуйц шинжлэх ухааны үндэстэй хүнсний иж бүрэн хангамж хэвшин бий болж байна. Ялангуяа төмс хүнсний ногоо, жимс жимсгэнийг хүнс тэжээлд хот хөдөөгүй өргөн хэрэглэх болж байгаа нь хөдөлмөрчдийн хүнс тэжээлийн соёлд гарч байгаа томоохон өөрчлөлт мөн. Сүүлийн үед албан газар, үйлдвэр, айл өрхүүд төмс, хүнсний ногоо, жимс тариалах санаачилга гаргаж байгаа нь эрдэс, витамин, нүүрс ус, органик хүчил элбэгтэй хүнсний зүйлийг нэмэгдүүлэхээр барахгүй хүмүүсийг газар эдлэх дадлага туршлагатай болгож, айл өрхийн орлогыг дээшлүүлэх зэрэг олон талын ашигтай юм. 

МАХН-ын Төв Хороонд саяхан болсон уулзалт дээр нөхөр Ж. Батмөнх хэлэхдээ << ...хүнсний ногоо, төмсийг албан байгууллага айл өрхөөр тариулж, хүнсний нөөц нэмэгдүүлэх их ажил хийх хэрэгтэй байна. Үүнд ХЗЭ-ийн байгууллагууд идэвхтэй
оролцох хэрэгтэй. Малчдын өвөлжөө хаваржаанд төмс, сонгино тариулж сургах нь чухал байна. Албан байгууллагын удирдах ажилтан бүр, сэхээтнүүд, агрономич, багш нар өөрсдөө ногоо тарьж сурах, түүнээ хүүхэд залуус, малчдад зааж сургах талаар их санаачилга гаргах хэрэгтэй байна. Нийтийн хоолны газар, зарим айл өрх ногоон сонгино, бусад бололцоотой зүйд тарьж хэрэглэж байгаа туршлагыг өргөтгөх нь чухал байна >> гэсэн билээ. Албан байгууллага, үйлдвэр аж ахуйн газрууд, хувь хүмүүс, хөдөлмөрийн хамт олон, айл өрхүүд төмс, хүнсний ногоо тариалах талаар багагүй зүйл хийж эхлээд байна. 

Нэгэнт эхэлсэн сайхан үүсгэл санаачилгыг тал бүрээр дэмжиж, туслалцаа үзүүлж бололцоотой айл өрх, албан байгууллага бүрийг төмс, хүнсний ногоо тариалуулахын хамт нэгдэл, аж ахуйнууд тодорхой хугацаанд өөрийнхөө хэрэгцээг хангах зорилт тавьж ажиллах хэрэгтэй байна. Ялангуяа удирдах ажилтан, сэхээтнүүд, агрономич, багш нар, ХЗЭ-ийн ажилтнууд, энэ ажилд санаачилга гаргаж, байгууллагынхаа дэргэд, сургууль, эмнэлгийн болон үйлдвэрийн газруудын хэрэгцээг хангах ногооны талбай бий болгох, өргөст хэмх, улаан лооль, сонгино, сармис зэргийг авсаархан аргаар хийсэн парник, хүлэмжид тарих, орон сууцны цонх, тагт болон бусад гэрэл үзэх талбайг ашиглан тариалах ажил гардан зохион байгуулбал зохино. Ийм санаачилга Улаанбаатар, Дархан зэрэг томоохон хот суурин газарт цөөнгүй байгааг анхаарч туршлагыг нь дэлгэрүүлэх хэрэгтэй. Худаг, уст цэгүүдийн ойролцоо, тэрчлэн малчдын өвөлжөө, хаваржаанд төмс, хүнсний ногоо тарих боломж хааяагүй байгааг анхаарч ашиглах арга хэмжээ авах цаг болжээ. 

Айл өрхийн зэрэгцээ улсын аж ахуй, нэгдэл, улс хоршооллын бусад байгууллагад төмс, хүнсний ногоо, жимс жимсгэнэ тариалах ажлыг тохиромжтой хэлбэрээр зохион байгуулж, хөдөлмөрчдийн хүнсний хангамжийг сайжруулахад бодитой хувь нэмэр оруулах ёстой. Ингэхдээ уг ажилд тооцоо судалгаатай, зохих технологийг баримталж, ургац өгөх найдвартай эсэхийг судалж, төрөлжсөн аж ахуйд үйлдвэрлэлийг төвлөрүүлэх, механикжуулах, өвчин хортонд бага нэрвэгдэх, ургах чадвар сайтай сортыг шилж сонгох, химижүүлэлтийг өргөн нэвтрүүлэх, нутгийн бордоог хэрэглэх, шинжлэх ухааны ололт, тэргүүн туршлагыг бүтээлчээр нэвтрүүлэх зэргээр бүхий л талаас нь ул суурьтай бодож шийдвэрлэвэл тодорхой үр дүнд хүрнэ. Манай орны тариалангийн төв бүсэд төмс, хүнсний ногоо тариалах нийт талбайн ихэнх төвлөрч, хот суурингийн хөдөлмөрчдийн төмс, хүнсний ногооны хэрэгцээг хангахад шийдвэрлэх алхам хийж байгаа боловч нэлээд нэгдэл, сангийн аж ахуй уг ажлыг ор нэр болгодгоос олигтой өгөөжгүй хэвээр байна. 

Аливаа таримлыг эрхлэх нь тарих, усалж бордох, тордох, хураах, тээвэрлэх, арчлан хадгалах хөрсийг боловсруулах зэрэгт өөр өөрийн өвөрмөц технологитой, тухайн үе шатны хугацаа, дэг горимыг алдвал нөхөгдөшгүй хохирол учирдаг өвөрмөц онцлогтой юм. Иймд түүнийг дадлагатай, зохих мэдэгдэхүүнтэй хүмүүсээр хийлгэх, хөдөлмөрчдөд технологийг нь сайн ойлгуулахад төв, орон нутгийн нам, захиргаа, олон нийтийн болон хөдөө аж ахуйн байгууллагууд ихээхэн ажил зохиох хэрэгтэй байна. Төмс, хүнсний ногоо тариалах талаар сурталчилгаанд хэвлэл, мэдээлэл, радио, телевиз, монголын эрдэм дэлгэрүүлэх болон байгаль хамгаалах нийгэмлэг хойрго хандаж байгааг анхаарвал зохино. 

Төмс, хүнсний ногоо тариалж хэрэглэхэд нь хөдөлмөрчдөд нэгдэл, сангийн аж ахуй, албан байгууллагаас бололцоотой бүх туслалцааг үзүүлэх хэрэгтэй байна. Нэгэнт тариалж, арчилж, хөрөнгө зарцуулж, хурааж авсан төмс, хүнсний ногоог тээвэрлэх, хадгалах, худалдаж борлуулах талаар шийдвэрлүүштэй асуудалд анхаарах нь чухал юм. Төмс, хүнсний ногоог ачих, буулгах, хадгалах технологийг баримтлах, хүлээлцэх, шилжүүлэх данс бүртгэлийг нарийсгах, сав шуудай, зоорийг зохих ёсоор хүрэлцэх хэмжээгээр зэхэх, зөөх сэлгэх ажилд гар хөдөлмөрийг механикжуулах талаар санаа тавих ажил хангалтгүй байна. Ялангуяа төмс, хүнсний ногоог өвлийн улиралд зөв хадгалж, аль болох хорогдол багатайгаар ашиглахын тулд хямд төсөр найдвартай зоорь барьж байгуулах, гэр орон сууц, хашаандаа ногоог хадгалдаг хүмүүсийн шилдэг туршлагыг дэлгэрүүлэх, ногоо жимсээр төрөл бүрийн зууш, хоол, чанамал хийх арга технологийг сурталчлах ажлыг эрс сайжруулж, хүнсний хангамжийн арвин их нөөцийн эх булаг болсон төмс, хүнсний ногоо, жимс жимсгэний аж ахуйг хөгжүүлэх хөдөлгөөнд хувь хүн, байгууллага, аж ахуй бүрийг хамруулахад нам, улс, үйлдвэрчний болон хувьсгалт залуучуудын эвлэлийн байгууллагууд тууштай, ажил хэрэгч анхаарал тавих хэрэгтэй байна. 

