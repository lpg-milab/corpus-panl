Монголчууд шахмал энгэсэг үйлдвэрлэж эхэллээ

Орчин үед охид эмэгтэйчүүд гоо сайхандаа ихээхэн анхаардаг болсон. Тэр хэмжээгээр гадны орнуудаас гоо сайхны бүтээгдэхүүн ихээр орж ирж буй.
Гэхдээ Монголд хэрэглэгдэж буй гоо сайхны бүтээгдэхүүний дийлэнх хувийг солонгос бараа эзэлдэг. Гэтэл тэр нь яг Солонгосынх гэхэд бас л эргэлзээтэй. Сүүлийн үед монголчууд өөрийн орны эрс тэс уур амьсгалд тохирсон гоо сайхны бүтээгдэхүүн хийж эхэлсэн байна. Түүнчлэн Монголын гоо сайхны бүтээгдэхүүн үйлдвэрлэдэг компаниудын тоо олширч хийх бүтээгдэхүүний нэр төрөл ч нэмэгдсээр байгаа юм. Тухайлбал, "Монкрем" компани Монголд анх удаа шахмал пудр үйлдвэрлэж эхэллээ. Тус компани нь 1993 онд нунтаг энгэсэг үйлдвэрлэж эхэлсэн бөгөөд түүнээс хойш шахмал энгэсэг хийх аргыг тасралтгүй туршсаны үр дүнд өнөө жил үйлдвэрлэлд нэвтрүүлсэн байна. "Мөнгөн дэлбээ" нэртэй энэхүү энгэсэг нь худалдаанд гараад сар орчим хугацаа болж буй бөгөөд Япон улсын уламжлалт технологиор үйлдвэрлэгджээ. Манайд хамгийн өргөн хэрэглэгддэг "Ланеж", "Девансер" энгэсэгүүдийн хэрэглэгчдийн дунд "Монкрем" компаниас судалгаа явуулжээ. Уг судалгаагаар дээрх энгэсэг нь түрхэц сайтай ч шингэц түргэнтэй тул өдөрт 4-6 удаа нэмж сэргээн түрхэх шаардлагатай болох нь тогтоогджээ. Харин "Мөнгөн дэлбээ" энгэсэг нь түрхэц сайтай мөн тогтворжилт удаан учраас өдөрт 1-2 удаа нүүрээ тольдон нэмэхэд хангалттай гэж үзэж байгаа юм байна. Уг энгэсэгний нар салхи, чийгний хамгаалалттай, тогтворжилт сайтай шинж чанар нь хөдөө орон нутагт байгаль, цаг уурын бэрхшээлтэй нөхцөлд ажиллаж, амьдарч буй эмэгтэйчүүдийн арьсыг бүрэн хамгаалах чадвартай аж. "Солонгос энгэсэг үрчлээ тодосгодог бол Монголынх толийлгож харагдуулдгаараа онцлог" хэмээн тус компанийн менежер Э.Саранчимэг хэлж байсан. Мөнгөн дэлбээ энгэсэг нь монгол оронд ургадаг байгалийн гаралтай түүхий эд, эрдэс бодисыг агуулсан чийгшүүлэгч, тосон сууриас гадна, гангын найрлага тос орсноороо онцлогтой. Энэ нь тайвшруулах үйлчилгээтэй. Сонирхуулахад, гоо сайхны хэрэгсэл Египетэд үүссэн гэж үздэг бөгөөд эртний египет гоо сайхны бэлдмэл хийх аргыг еврэйчүүдээс өвлөн хөгжүүлж дэлгэрүүлсэн байна. Үүний дараа манай эриний Ү зуунд эртний Грек, манай эриний VII-VIII зуунд Арабад гоо сайхны бүтээгдэхүүн үүсчээ. Харин дэлхийн хэмжээнд дөнгөж 1930 оноос бие даасан гоо сайхны шинжлэх ухаан бий болсноор асар түргэн хөгжиж буй юм. Манай орны хувьд үйлдвэрлэх оролдлого 1952 онд Үсний тос найруулах тасаг байгуулагдсанаар эхэлсэн түүхтэй. Улмаар 1971 онд Москвагаас мэргэжилтэн гурван сарын хугацаатай ирж ажиллахдаа манай зарим эмч, эмнэлгийн ажилтнуудыг гоо сайхны тос найруулах аргад дагалдуулан суралцуулж байсан гэдэг. 
Д.Цогзолмаа

