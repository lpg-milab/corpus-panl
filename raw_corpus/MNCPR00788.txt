Энэ Төрд жинхэнэ эрчүүдийн нөхөрлөл алга

"Чингис хаан" киноны Тэмүжиний дүрд тоглож буй Монгол Улсын Төрийн соёрхолт жүжигчин Ц.Төмөрбаатарыг "Ярилцъя" булангийн зочноор урилаа.
-"Хаантныг" зорьж хол зам туулж ирлээ. Олон жил уулзаагүй хүнтэй энэ хээрийн өргөөнд сууж байх сонин байна? -Би таны ярилцлагад долоо найман жилийн өмнө орж байсан. Надад ч гэсэн сонин л байна. -Тэр үед таны дотор их том түймэр л дүрэлзэж байх шиг санагдаж байж билээ. Арван хэдэн жил ярилцлага өгөөгүй гэж байсан байх аа? -Жүжигчин хүн янз бүр амьдарч болно. Мандан бадарч, уруудан доройтож, ахиад сэргэн мандаж, эсвэл бүрмөсөн унтарч унаж болно. Миний хувьд олон жил үргэлжилсэн жүжигчний хямралын үе дөнгөж шувтарч, нас бие, ухаан тэгшрээд ирсний дараахан доторхоо уудалж, нэг ёсондоо гаргаж хаяхыг хүсэх болсон тэр үед маань та ярилцлагадаа урьсан л даа. -Бараг насан турш мөрөөдөж, шатаж байсан дүрийг тань өнөөдөр бурхан танд өгчээ. Үнэнийг хэлэхэд таны байр байдлыг их өөрөөр төсөөлж ирсэн? -Яасан. Төсөөлснөөс чинь юу тийм өөр байна. -Цатгалан бар шиг л амьтан хэвтэж байгаа гэж төсөөлсөн чинь та ер бусын шаналгаатай, нэг тийм дэнсэлсэн байдалтай харагдлаа? -Тэр үеийн байдал ер нь их сонин байсан л даа. Улс орны байдал ч тэр, уран бүтээлч бидний байдал ч тэр. Хүн хүссэн ч, эс хүссэн ч нийгмийн л амьтан байдаг юм байна. Өнөөдрийн Төмөрбаатар танд өчигдрийнхөөс илүү сонин санагдаж байж болох. Тэр үед одоо юу гэдэг юм. Төмөрбаатар галзуу барын аманд гараа хийчих гээд л, байх ч гээд л, байн байн дотроос нь нэг юм оргилж ирээд л, тэрийгээ дарж ядаж байсан байх. Харин өнөөдөр хал сууж, халуун чулуу долоосон 50 насны босгон дээрх Төмөрбаатар энэ дотроо унтаж байгаа (эрхий хуруугаа эргүүлэн цээж рүү гээ заав) барын сэрэхийг хүлээж сууна. Хүн аливаа юмыг хэтэрхий их хүсч, хэтэрхий их шунан тэмүүлж яваад гэнэт учирч, алган дээрээ тавьчихаад атгаж ч чадахгүй аяархан хүрч ч чадахгүй суух магадгүй тийм ч их хүсмээр зүйл байдаггүй байж мэдэх юм. Энэ байдал бол шаналан юм. Тэмүжиний дүр надад нэг бол мөхөл, нэг бол сэхэл юм шиг. Хэрвээ би үнэхээр хүссэнээрээ тоглоод, үнэхээр би алж чадах юм бол миний сэхэл тэр болно. Хэрвээ би санасандаа хийж чадахгүй юм бол миний мөхөл тэр. Гэвч би яав ч муу тоглохыг хүсэхгүй байна. Энэ бол хариуцлага. Миний дотор нэг л зүйлийн шаналгаа байна. Энэ киног амжилттай болоосой гэсэн ард түмний хүсэл сэтгэл маш их байгаа. Бид ерөөсөө тэр сэтгэлээр нь л өнөөдрийг хүртэл хүч тэнхээгээ хийж ирсэн. Үүний хажуугаар муу болоосой, битгий босоосой, таслан зогсоох юмсан гэсэн, аль болох дарах гэсэн, үгүйсгэх гэсэн санаархал зөндөө байна. Манай группт хүнд хүнд цохилтууд байнга орж ирж байгаа. Энд байгаа бүх уран бүтээлчид зүрхээрээ мэдэрч байгаа. Яасан муухай, яасан гомдмоор явдлууд бидэнд тохиолдож байгаа гэж та бодно. Кино маань хүчгүйдээд муу болох юм бол би хичнээн сайн тоглоод нэмэргүй. Би нэг жаахан дундуурхан тоглолоо гэхэд кино маань ерөнхийдөө сайн байх юм бол аваад л явчихна. Монголчуудын тамын тогооны нэг заваан довтолгоонууд байна шүү дээ. Өнөөдөр би тэрнээс л болж шаналж байна. Зүрхэнд ирсэн нэг том баяр, түүний дараахь зовнил, тэрний дараахь цохилтууд гээд энэ цээжинд юм юм болж байгаа учраас гаднаасаа танд тэгж харагдсан байх л даа. -Тэмүжинд жинхэнээсээ тоглох болсноо мэдээд та яасан бэ? -Л.Эрдэнэбулган найруулагч надтай их сонин байдлаар харьцсан шүү дээ. Дуудлаа. Би яваад очсон. "Жамухын өчил" гээд нэг зохиол барьчихаж. За, Төмөрбаатараа би телевизийн нэг зохиомж хийх гэсэн юм. "Жамухын өчил" гээд нэг ийм зохиол байна. Чи Чингист тоглох уу, Жамухад тоглох уу гэж байна. Тэгээд л нэг хачин хараад суугаад байсан. Тэгээд би хэллээ. Найруулагч аа, би "Мөнх тэнгэрийн хүчин дор"-т бас нэг тодорхой хэмжээгээр Жамухыг хийчихсэн, тодорхой хэмжээний туршлага байна. Жамухдаа жаахан аархаад байна. Би Жамухыгаа авъя даа гэж. Найруулагч босоод ирлээ. Яагаад заавал Жамух гэж. Чи яагаад Чингист тоглож болдоггүй юм. Би зөрүүлээд дуугарлаа. Яахав дээ, ард түмний дунд Жамухаараа жаахан хоногшсон байх. Намайг Жамухаар харж, Жамухаар хүлээж авч байх дуртай ч байх. Гарт арай өөр орж ирэх байх. Тэгээд л би Жамухыг гэж хэллээ. Үгүй ээ, Төмөрбаатар аа, би чамайг Чингист тоглуулна гэж байна. Ер нь та яагаад намайг заавал Чингис гээд байгаа юм гэж сөргөлөө. Би чинь энэ асуудлаар нервээрээ хангалттай тоглуулсан жүжигчин шүү дээ. Нэг удаа бүр ярилцлага өгөхдөө "Одоо би Чингист гуйсан ч тоглохгүй. Яагаад гэвэл миний дотор Жамух маань амьдаараа байгаа" гээд хэлчихэж байсан. Үнэхээр тэгж санагдаж байсан. Би нэг юмыг их тод мэдэрлээ. Хүний дотор байдаг сэтгэлийн шунал гэдэг юм хэзээ ч алга болдоггүй зүйл юм байна л даа. Түр зуур дарагдана, намжина гэдэг л ойлголт байхаас бүрмөсөн алга болчихдоггүй юм байна. Чин үнэндээ бол найруулагчийн амнаас "Чи яагаад Чингист тоглож болдоггүй юм" гэх үгийг унаад ирэхэд нь л миний дотор сэртэсхийгээд л явчихсан. Тэрийгээ мэдрүүлэхгүйг хичээлээ. За, та битгий хүнээр тоглоод бай. Эхлээд Балжинням найруулагч "Мөнх тэнгэрийн хүчин дор"-т намайг Чингист тоглуулах гэж байгаад болчихсон юм. А.Энхтайваныг тоглуулсан. Дараа нь И.Нямгаваа найруулагч надад "Чи миний Чингис шүү" гэж хэлчихээд буцчихсан юм. Дараа нь Баатар найруулагч "Би чамайг Чингист тоглуулна" гэчихээд больчихсон. Та бас дээрээс нь яах нь вэ дээ гэж би хэлсэн. -Цаадах тань тэгээд хариуд нь юу гэж байх юм? -Үгүй ээ. Би тэгдэг эр хүн биш. За бол за, үгүй бол үгүй. Би чамд үнэнээ хэлье. Энэ бол кино юм. "Чингис хаан" гэдэг уран сайхны кино юм. Бүх юм маш богино хугацааны дотор болж өнгөрсөн. Найруулагч надад нууцаа задалсан тэр хоромд миний нүдний бүх цог ассан байх. Зүрх тогтож ядан булгилж байсан. Юун нөгөө телевизийн зохиомж бүгд худлаа. Мань хүн намайг туршиж, миний цаадах эмоцийг харах гэж зориуд ийм зүйл сэдсэн байж. Тэндээс яаж гарснаа би мэдэхгүй байна. Гэртээ шуугиад ирлээ. Авгай үгүй, чи чинь юу болчихоо вэ гэж байна. Сэтгэлийн хөөрлөө хагас хугас дарсан төдий "Хөгшин чинь Чингист тоглохоор боллоо" гэж хэлсэн. Тэр орой бол манай гэр бүлд тохиолдсон энэ жилийн хамгийн баярт үдэш байсан байх. Их хачин орой байсан. Итгэж ядаад, итгэж ядаад л байсан. Нуух юм алга. Та намайг мэднэ дээ. Ямар үйлийн үрээр би ингэж шатаж унтарч явах жүжигчин хүний тавиланг олж төрөөд бусдад тэр бүр тохиолдоод байдаггүй цохилтуудыг амсаж, унаж босч явах учиртай хүн юм. Маргаашнаас нь эхлээд л нөгөө тамын хүлээлт эхэлж байгаа юм. Найруулагч хэзээ дуудах бол. Хэд хоногийн дараа дуудлаа. Гүйгээд очсон. За Төмөрбаатар аа, би чамайг пробгүй авна. Чи бол Чингис хаан. Гэхдээ одоо арай зарлах болоогүй. Киноны ерөнхий асуудлууд цаана чинь байна гэсэн. За, найруулагч аа. Миний арьсыг хуулна ч гэсэн би энэ кинонд тоглоно. Хамаагүй та намайг мэс засалд ор ч гэсэн би орно гэсэн. Төмөрбаатар аа, чи 18-нас-наас нь эхлээд амьсгал хураан хураах үед нь тоглох юм шүү. Одоо өөртэйгөө ажил даа гэсэн. Миний дотор олон жил явсан Тэмүжиний дүр сэргэж, ахиад л би өвчилсөн. Зохиол ирлээ. Бодож явсантай маань тэнгэр газрын зөрөөтэй юм ороод ирсэн. Зохиолоо уншиж дууссаны дараа хэн нэгний "Чингис хаан бол тэнгэрийн ташуур юм" гэж хэлсэн үг санаанд орж ирсэн. Цагийн зүү нэг тасралтгүй чаг чаг хийх хэмнэлээр амьдралыг шахаж, яаруулж байдаг шүү дээ. Миний сэтгэлд ёстой нөгөө орондоо орох завгүй олзлолдон булаалдаж байв гэдэг шиг, шуурга шиг дүр босч ирсэн. Гэхдээ нэгдүгээр ангидаа бол Тэмүжин тэнгэрийн ташуур биш л дээ. Ингээд л ажил эхэлсэн. Ажил эхэлтэл би гэдэг хүн хөл газар хүрэхгүй явсан. Яг ажил эхэлтэл яагаад ч юм айж эхэлсэн. Жүжигчин хүнд тохиолддог л хямрал надад ирсэн. Яах вэ, би яаж энэ дүрийг босгож ирэх вэ. Өөрийн эрхгүй сэтгэл санаа маань тогтворгүй болж ирж байгаа юм. Намайг яаж 18 настай болгож хувиргах юм бол оо. Хэн будах юм бол. Би ямар хувцаснууд өмсөх юм бол. Миний партнерууд хэн хэн байх юм бол. Жамух хэн байх бол, Бөртэ хэн бол гээд л. Шаналж эхэлсэн дээ. Гадуур бол зөндөө ярьж байсан. Тэр кино яаж босох вэ дээ. Тэр Л.Эрдэнэбулганы кино хийх гэж юу байдаг юм гээд л. Тэр бүх өдөөн хатгалгууд ирээд л байсан. Манайхан өөрсдөө чадахгүй байж юм хийх гэж зүтгэж яваа нэг рүүгээ ингэж чулуу нясалж байхаа болих хэрэгтэй шүү дээ. Энэнээс л болж Монгол Улс хөгжихгүй байна шүү дээ. Монгол Улс сэтгэлийн энэ бохирдлоосоо болж л урагшилж өгөхгүй байна гэж би боддог. -"Чингис хааны нууц түүх" романд уншигчид гайхалтай татагдсан. Та анх уншаад бас л тэгж дурласан байх даа. Гэтэл кино зохиол нь их өөр юм билээ? -Намайг нэг жүжгийн сургуулилттай байж байсан чинь зохиолч Соргодогийн Жаргалсайханы хүү нь ирчихсэн найруулагчтай нэг судалгаа хийж явнаа гээд уулзаад байж байсан байхгүй юу. Тэгээд би уулзаад хэлсэн. Аавын чинь ийм нэг роман гарч гэнээ. Би ерөөсөө олж авч чаддаггүй. Зав зай ч болохгүй юм. Чи аавдаа нэг дамжуулаад өгөхгүй юу. Төмөрөө ах ингэж байнаа гээд гэж. Тэгсэн маргааш нь нөгөө залуу хүрээд ирсэн. "Чингис хааны нууц түүх" гэдэг романыг бариад. Надад өгч байна. Эргүүлээд үзсэн чинь хавтсан дээр нь юу гэж бичсэн байсан гэж бодож байна. -Юу гэж? -Би энд чиний тухай бичив гээд Соргодогийн Жаргалсайхан гарын үсгээ зурсан байсан. Тэрхэн зуур би намайг Жамухаар төсөөлөө болов уу, яагаа бол гэж бодож байсан. Хариад л өнөө романыг тэврээд хэвтчихсэн. Салж болдоггүй. Хоёр шөнө л уншсан. Ая яа яа. Ярих ч юм биш. Тэгээд найруулагчийг Тэмүжинд тогло гэхэд би зохиол нь хэнийх юм бэ гэж асуусан байхгүй юу. С.Жаргалсайханых гэхийг сонсоод би юу хэлэхээ мэдэхээ байчихсан. Энэ дотор чинь бөөн юм оволзоод ирсэн. Би одоо алдаж болохгүй юм байна. Энэ ерөөсөө тэнгэрийн зарлиг байна гэж бодсон. Чи бод л доо. Романы хавтсан дээр С.Жаргалсайхан юу бичив. Тэр амьтан чинь Монголын драмын урлагт хэн билээ. Л.Эрдэнэбулган найруулагч яагаад надад Тэмүжинг өгөх шийдвэр гаргав. Бүх юм цаанаасаа шал өөр учир ерөөлөөр болж байна гэж би итгэсэн. Би танд нэг сонин юм ярья. Драмын театр Бавуугийн Лхагвасүрэнгийн "Атга нөж" гэдэг жүжгийг найруулж тавьсан. Баатар найруулсан. Тэнд гадуур явж байгаа жүжигчдийг дуудаж авчраад тоглуулж байсан. Харин намайг дуудаагүй. Миний дүү Ц.Төмөрхуягийг дуудаагүй. Сонин байгаа биз. Гэхдээ би тэр үед энэ киноны Тэмүжингийн дүрд уригдчихсан байсан болохоор огт тоогоогүй. Би тоогоогүй. Дараа нь тэр жүжгийг үзээд бүр тоогоогүй. Би Жамухыг нь нулимчихаад гарч явсан. Ингэж Жамухыг хийгээд байхдаа яахав дээ. Баатар надад итгээд өгчихсөн бол би... гэж дотроо бухимдсан. Ер нь драмын ертөнцөд миний эсрэг аймаар их явуулгууд явдаг юм ш дээ. Аймаар. Хэн хэн хийдгийг нь ч би мэддэг юм. Гэхдээ би энд олон арван жүжигчдийг хамруулаад бүгдийг нь доош нь хийж байгаа явдал огт биш юм шүү. Баатар надад амлачихсан байсан. Чи бид хоёр нэг баг шүү. Одоо ингээд хоёулаа тендерт орно. Бүгдийг хоёулаа ялаад гараад ирнээ гээд гар гараа цохилцоод юу болж байсан гэж санана. Би ахиад л ингэж итгэсэн байхгүй юу. Ахиад тэгж жүжигчнийхээ хувьд нервээрээ тоглуулсан. Яагаад жүжигчнийхээ хувьд туулж яваа миний энэ амьдралд тэр том найруулагч мэдсээр байж улаан гараараа ахин ийм хүнд хямралыг оруулж ирж байгаа юм бэ. Би тэр хүнд ямар гэм хийв. Гэхдээ би Тэмүжинд Б.Сосорбарамыг авчихсанд нь гомдоод байгаа юм биш шүү. Жүжигчин хүний хувьд ахиад нервээрээ тоглуулсандаа л гомдсон байхгүй юу. Би өөрийгөө драмын театрын тэр мундаг мундаг жүжигчдийн дэргэд бага амьтан болохоо мэднэ л дээ. (инээвхийлэв) Ганцхан би муу дүүгээ бодож шатсан. Миний дүү Ц.Төмөрхуяг тухайн үедээ драмын театрт асс нь л явсан жүжигчин. Яагаад миний дүү надаас болж энэ заваан атаа жөтөө дүүрсэн драмын ертөнцөд гадуурхагдаж явах ёстой юм бэ. Жүжигчин Ц.Төмөрхуяг бид хоёр Цагааны Цэгмидийн хөвгүүд болж төрсөн нь хэнд гэм хор тарьсан юм бэ. Бид хоёр эдний хэнд нь ч муу муухай зүйл хийгээгүй шүү дээ гээд бодохоор өөрийн эрхгүй гомдох сэтгэл төрөөд байдаг байхгүй юу. -Тэмүжиний нүднээс ийм чимээгүй нулимс урсах сонин байна? -Уучлаарай. Харин ингээд... (алгаараа нүүрээ хальт шудраад инээвхийлэв) -Гэхдээ энэ явдал тэр үеийн "Мөнх тэнгэрийн хүчин дор"-ын Тэмүжинийг алдсан үеийнхээс тань огт өөр нөхцөл байдал биз дээ? -Яаж адилтгах вэ дээ. "Атга нөж"-ийг алдсан ч ард надад ямар юм зогсч байгаа билээ. Тэр үед бол юу ч байгаагүй. Балжинням найруулагч надад гэнэт л нэг өдөр хэлсэн юм шүү дээ. Төмөрбаатар аа, олон санаа оргож буцдаг. Би Чингисээ олчихлоо. Харин одоо чи надаас дуртай дүрээ ав. Чилүгэнийг авах уу, Жамухыг авах уу гэж. Ёстой өчүүхэн төдий хайр найргүй хэлсэн дээ. Кино үйлдвэрийн мухрын нэг харанхуй өрөө, эр хүний нулимс хоёроос өөр тэр үед миний дэргэд юу ч байгаагүй. Эргэж гүйж очоод би найруулагчид хэлсэн. За найруулагч аа, би Жамухыг авъя. Та хараарай. Би Жамухыг ёстой... гэж. Би Жамухыг шаралхаж хийсэн. Зарим хүмүүс надад хэлдэг. Төмрөө чи Жамухыг авьяас, хор шар хоёроор л хийсэн. Түүнээс биш чи Жамух биш гэж. Одоо бол надад нэг тийм ааг омог амтагдаад ч байх шиг. Би энэ удаа олон жил дотроо тээж явсан нервээ зад татаж хаяна. Цагааны Цэгмидийн хөвгүүдийг басаад байгаа, үгүйсгээд байгаа тэр хүмүүст, олон жилийн турш намайг сүүдэр шиг дагаж ирсэн тэр нэг хачин жөтөөрхөлд цохилт өгнө. -Та бол урлагийн элит угсаатай жүжигчин. Мэдээж Цагааны Цэгмидийн хүү болж төрсөн нь бахархам хувь тавилан байх? -Хэлэх үг алга. Надад үүнээс өөр омогшил байхгүй. Миний аав бол миний бурхан. -Бас түүний хүү болж төрснөөсөө болж үзэж, амссан шаналгаа ханхлаад байдаг? -Уржнан жил намайг нэг гавъяатад тодорхойлж л дээ. Тэгсэн Н.Багабанди Ерөнхийлөгч "Энэ чинь нөгөө төрийн шагналаа буцааж өгдөг хүү билүү" гэж асуусан гэнээ. Тийм ээ, Ерөнхийлөгч өө тэр мөн гэж. Тэгсэн чинь зүгээр л нялаад хаячихгүй юу. Үгүй ээ. Ингээд л гүйцээ. Гэвч би гавьяатыг горьдоогүй ш дээ. Одоо гавьяатын нэр хүнд ямар байгаа билээ. Сайн дурынхны энгэрт л гялалзаж байдаг тэмдэг болоо биз дээ. Би нэг л юманд гайхаж байсан. Үнэхээр урлагийн боловсролтой, энэ ертөнцийг мэддэг хүн юм бол яагаад миний тэр маршалын дүрийг бүтээж байсан цаг үе, түүний дараах цаг үеийн онцлогуудыг эргэцүүлж бодсонгүй вэ. Нэг хэсэг намайг маршалын дүрд тоглосноор маань аймаар их ялласан ш дээ. Би танд ярьж байсан санагдаж байна. Намайг драмын хаалгаар яваад ороход энгэр дээр маань байгаа өлзий тэмдгийг мушгиж хаяж л байсан ш дээ. Тийм бол би буцааж өгье өө. Би жүжигчин хүн. Залуу байна. Надад урт удаан амьдрал байна гээд л өгье гэсэн. Аваагүй. Тэр үеийн соёлын сайд, одоогийн Ерөнхийлөгч "Төмөрбаатар аа, төр өгсөн юмаа буцааж авдаггүй юм" гэж хэлээд төрийн соёрхлын тэмдэг үнэмлэх хоёрыг маань эргүүлж өгөөд гаргаж байсан. Мэдэхгүй. Би жүжигчнийхээ хувьд тэр бүр хүнд тохиолдоод байхгүй хатуу л амьдрал туулсан. Би Ардчилсан намын гишүүн л дээ. Н.Багабанди гуай зүгээр л намчирхаж байгаа байхгүй юу. Тийм өчүүхэн. -Таныг намын гишүүн гэж ёстой мэдээгүй юм байна. Тэгээд аль дүүрэгт харьяалагддаг юм? -Би юу. Би Баянгол дүүргийн Ардчилсан намын хороонд харьяалагддаг. Надад нам ямар ч хэрэггүй. Би зүгээр үзэл бодлын боолчлолоос салгаж өгсөн, өнөөдөр ингээд санаа сэтгэлээ хэн нэгэн даргаас айж эмээхгүй илэрхийлээд сууж байх эрх чөлөөг өгсөн болохоор ардчиллыг дэмждэг. -Сая манай нэрт жүжигчин Б.Сосорбарам япончуудтай хамтарч хийх Чингисийн тухай киноны Тэмүжиний дүрийг алдчихлаа. Хэдэн жил л үс сахлаа ургуулж хүлээсэн. Та түүний зовлонгоос хуваалцав уу? -Дотроо бол би өмөрч байсан. Миний танил зовлон мөн үү. Мөн. Хайран жүжигчин. Жүжигчин хүн нервээрээ тоглуулна гэдэг олон дахин амсах юм биш. Гэхдээ ил бол би Б.Сосорбарамтай тэр зовлонг хуваалцаагүй. -Яагаад? -Тэр үед И.Нямгаваа бид хоёр хүүхдийн театрын асуудлаас болж жинхэнэ үзэж байлаа. Би нэг л юм ярьж байсан. Энэ театр байх л ёстой театр. Тэнд Ц.Төмөрхуяг, Ц.Төмөрбаатар ажиллахгүй байж болно. Гагцхүү нурааж, үгүй хийж болохгүй гэдэг л асуудал тавьж байсан. Тэгсэн хэвлэлүүд шуугиад Ц.Төмөрбаатар Хүүхдийн театрыг И.Нямгаваатай булаацалдаж байна гэсэн ойлголт явчихсан. Тэгээд нэг өдөр сонин эргүүлж суусан чинь Б.Сосорбарамын нэг ярилцлага гараад ирлээ. Гарчгийг нь хараад л миний ёстой хамаг юм хөдлөөд явчихсан. Б.Сосорбарам: гэснээ "Яахав дээ, Цагааны Цэгмид Хүүхдийн театрыг үүсгээ л биз. Гэхдээ тэр чинь мөнгөөрөө худалдаж аваагүй ш дээ. И.Нямгаваа мөнгөөрөө худалдаад авчихсан байхад Төмөрбаатар булаацалдаад байх ямар хэрэг байна" гэжээ. Б.Сосорбарам миний аавыг Цагааны Цэгмид гэж үе тэнгийн юм шиг чичлээд байх даа яадаг юм бэ. Олны нэрлэдгээр Цагаан багш ч гэж болно. Цагааны Цэгмид гуай гэж ч болноо доо. Би юу ч бодохгүй байх байсан. Яахаараа миний муу шороон дор орсон эцгийг ингэж хэлдэг байнаа гээд дургүй хүрээд явчихсан. Тэгээд яахав, над дээр сэтгүүлчид гүйгээд ирнэ биз дээ. Б.Сосорбарам Чингист тоглох болжээ. Та юу гэж бодож байна гэж асууж байна. Сосорбарам аа, чи битгий сагсгана. Чамаас нэг сагсалзсан л Чингис гарна биз гээд хэлчихсэн. Тэгээд яахав ам алдвал юу гэдэг билээ. (инээв) Гэхдээ бид хоёр уулзсаан. Уулзаж учраа ололцсон. Сэтгүүлчид мушгисан байна лээ. Сосорбарам би юу гэж тэгж хэлэх вэ дээ, Төмрөө гэж хэлж байна лээ. "Атга нөж"-д тоглох гэж байхад нь би очиж Сосорбарамдаа чадахаараа л зөвлөгөө өгч байсан. Сая надад зориулж ярилцлагадаа сайхан л үг хэлсэн байна лээ. Соо бол над шиг агдганасан хүн биш шүү дээ. Их суурьтай, бодолтой, ухаантай хүн. Нуух юу байхав. Соогийн ярилцлагыг уншиж байхад миний дотор нэг юм ширх хийгээд явчихаж л байна лээ. За ямар ч байсан би хийх л хэрэгтэй боллоо. Төмөрбаатар аа, чи зүтгэхээс өөр гарцгүй болжээ гэж би өөртөө хэлсэн. Жүжигчин хүнд бараг амьдралынхаа турш хүсч явсан дүр нь ирэх тэр мөч бол түгшүүр байдаг юм байна. Хүсэл шунал гэдэг эргээд түгшүүр болж ирдэг бололтой. Би эхний зурган дээр аягүй их биеэ барьсан. Хүмүүс гайхсан. Найруулагч хүртэл Төмөрбаатар аа, чи чинь яачихаад байна вэ гэж байсан. Одоо л миний бие тавирч, энэ дотрыг баглачихаад байсан хүлээснүүд алдарч эхэлж байна. Би гэдэг хүн театраас онгон зэлүүд олон жил явлаа шүү дээ. Их хөндийрсөн байж. -Та театрт нэг ирээ биз дээ? -Би хоёр жил ажилласан. Надад нэг ч дүр өгөөгүй. Сая Сүххуяг бас болсонгүй явчих шиг боллоо. Гэхдээ тэр хүн чинь жүжигчнийхээ хувьд хэн билээ. Бодох юм мөн үү. -Хоёулаа эргээд "Чингис хааны нууц түүх" рүү оръё. Та яг хэнд нь илүү дурлаж уншив? -Шөнийн нам гүмд тэр романыг тэврээд хоёр шөнө салахгүй уншсан. Нэг мэдэхэд үүр чимээгүй хаяарч байдаг байсан. Тэр анир гүм орчин, миний уншиж байгаа роман, бид гурав бие биендээ уусан шингэж байх шиг. Жүжигчнийхээ хувьд би хоёрхон дүрд дурласан. Би Тэв Тэнгэрт дурласан. -Хөхөчү бөөд үү? -Тийм ээ. Хөхөчүд би үнэхээр дурласан. Ингэж хийвэл, энэ хэсэг дээр хэрвээ би тогловол ингэж босгоно доо гэж нүдэндээ харагдуулж автдаг байлаа. Нөгөөх нь Хуланд дурласан. Хулангийн дүрийг даанч дэндүү бичсэн. Тэр романы дүрүүд бол үнэн тансаг, үнэн тасархай товойлгож гаргаж ирээд сийлээд тавьчихсан дүрүүд. Жамухыг би "Мөнх тэнгэрийн хүчин дор"-т тоглож байхдаа их түүхий хийсэн санагдах болжээ. Өнөөдрийн Төмөрбаатарын үүднээс бодож байхад шүү дээ. Жамух бол Тэмүжинг Чингис хаан болгохын тулд амиа зольсон нөхөр байсан. Би үүнийг өөртөө дутуу нээжээ. -Жамух албатууддаа зохион байгуулалттайгаар баригдаж ирчихээд ханхай гэрт Тэмүжинийг өөр дээрээ ирүүлэх гэж тарчилж байгаа нэг гоё хэсэг бий. Жүжигчин хүнд бол ухаан алдмаар гоё хэсэг биз? -Тэгэлгүй яах юм. Энэ киноны Жамухад ардын жүжигчин П.Цэрэндагва тоглож байгаа. Би өөрийн эрхгүй Дагваа ахтай илүү харьцаад байгаа байхгүй юу. Дагваа ах аа энэн дээр хоёулаа ингэвэл ямар вэ, тэгвэл ямар вэ гээд л. Яагаад бид тэр романаас тэрийг нь татаж авчирч, энд хольж зуураад, бүр нухаад гаргаж тавихыг хүсээд байна вэ. Яагаад гэвэл өнөөдөр Жамух шиг эр хүн манай энэ цагийн төрд дутаж байна шүү дээ. Жамух шиг эр хүн байхгүй байна. Улс орныхоо эв нэгдлийн төлөө, ирээдүйн төлөө өөрийгөө золиод, өөрийгөө үгүй хийж чадах чин зоригт нөхөр дутаж байна. Хоёулаа өнөөдөр эр хүний нөхөрлөл гэж юу юм бэ. Нөхөр гэж хэн юм бэ гэдгийг хэлье гэж... -Энд та Тэмүжин. Таныг хаан хүний ёсоор, хаан хүний ямбаар амьдруулж чадаж байна уу? -Би монгол хааны дүрд тоглож байгаа монгол жүжигчин. Надад нарны хаалт бариад нахилзаж явах холын ямба хэрэггүй дээ. Би энд монгол эрийн ямбаа л эдэлж байна. Энэ нь хангалттай. -Маш гоё хариулт байна. Ингэхэд танд жүжигчдийн сонголт хэр таалагдаж байна вэ? -Жамухад П.Цэрэндагва. Хэн юу ярихав. Бөртэд И.Одончимэг. Манай Одноо бол энэ цагийн хамгийн гайхалтай эмэгтэй жүжигчин. Ямар гайхалтай жүжигчин, ямар гайхалтай эмэгтэй гэж санана. Тэв Тэнгэрт Бямбацогт. Яаж тоглохыг нь хараарай. -Хуланд нэг жаахаан охин тоглож байгаа юм байна. Дотроо бага зэрэг эргэлзлээ. Хулан бол ад зэтгэр шиг гоо үзэсгэлэн. Роман дотор бол зүгээр нэг гунхаж яваа амьтан ч биш байсан. Та түүнийг чадна гэж бодож байна уу? -Чадна. Жүжигчин хүн анхнаасаа төгс төгөлдөр төрдөггүй юм. -Эмэгтэй хүний хувьд зовлон жаргалд нэвчиж ханасан зүрхтэй, нэг ёсоор боловсорч гүйцсэн хүн тоглосон бол? -Жүжигчин хүний ухаан, авьяас хоёроос дүр яаж босох нь шалтгаална. Дүр ч гэж дүр дээ. Тэр охин чаднаа. Би залуу хүнийг басах дургүй. -Таны дүү загасан нүдэт Татугийн дүрд тоглох нь. Энэ кинонд бол Чилүгэн нь байх. Тэр ямархуу байна? -Энүүхэндээ хэлэхэд Ц.Төмөрхуягийг би надаас илүү жүжигчин гэж боддог юм ш дээ. Тату сонин дүр. -Түүнтэй та зөвлөж, ярьж л байгаа биз дээ? -Үгүй. Энэ гэрээр үзэгдэхгүй л юм байна ш дээ. Өөрийнх нь дотор нэг хүн амилчихсан л яваа байх. Манайхан миний гэрээр нэг их гүйлддэггүй. Бараг орж ирдэггүй. Айдаг юм уу, яадаг юм бүү мэд. Би ч дасчихсан. Найруулагчийн тогтоосон горим байх. Энэ чинь Тэмүжиний өргөө шүү дээ. Та л орж ирчихээд, миний хоолноос идэж, цайнаас маань ууж, бас намайг элдвийн асуултаар ороож суух шиг байна. (инээв) -Хаантаан танайд хангайн хишиг байгаа юм биш биз. Хорхог үнэртээд ч байх шиг? -Аяар гэм. Наадахаа унтраа. (диктафоныг маань чичлэн заав) Намайг найзууд маань эргэж ирээд явсан. Золиг чинь үнэртээд байна уу. Чамд жоохныг амсуулъя. Энэ чинь хориотой, бас тэгээд ховрын юм гэж мэдэж байна уу. Намар ч гэж мөн дөө. Тэмүжиний өргөөнөөс гараад иртэл салхи жингэнэж байна. Натурын гэрэл энд тэндгүй гялалзан, дүнгэр дүнгэр яриа хөөрөө сонсдоно. Холгүйхэн нэг гэрт эрчүүд дуулалдаж байхад, хажуугийн гэрт залуу бүсгүй гижигдүүлсэн юм шиг гэнэт инээд алдана. Оддын дор жиндэсхийн гадаа зогсох хичнээн амттай ч орондоо бушуухан шургаад Тэмүжинийг Хуланд нь үхэн хатан дурлуулж зүүдэлмээр... 
Б.Ганчимэг
