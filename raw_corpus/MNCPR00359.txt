Мянган жилийн мөрөөдлөө биелүүлсэн косовочууд

ДЭЛХИЙД ШИНЭ ГҮРЭН МЭНДЛЭВ Өнгөрсөн ням гаригт Косово тусгаар улс болсноо зарласан нь хамгийн сүүлийн үеийн дуулианыг тариад байгаа билээ. Зөвхөн тусгаар тогтнолоо зарласнаар асуудал дуусахгүй харин ар араасаа олон үр дагаврыг дагуулах нь өнгөрч буй хоёр, гурван хоногийн үйл явдлуудаас харагдаж байна.
Косовогийн тусгаар тогтнолыг АНУ, Их Британи, Европын холбоо гээд дэлхийн нэр нөлөө бүхий улс үндэстэн, холбоотнууд дэмжиж байгаагаа илэрхийллээ. Гэхдээ энэ жагсаалтад дэлхийн хүчирхэг гүрнүүдийн магнайд багтдаг хоёр хөрш маань байхгүй байгааг онцолъё. Косовог алдчихаад байгаа Сербийн Ерөнхийлөгч энэ асуудлаар томоохон асуулгыг тавьж, өөрсдийнхөө нэгээхэн хэсгийг тусгаар улс болгохыг хүсэхгүй буйгаа ийш тийшээ албан цаасаар болон биеэр мэдэгдэж байна. Гэвч дэлхийн хамгийн шинэхэн улсаар Косовог тодруулахдаа ихэнх гүрэн дуртай байгаа нь анзаарагдаж байгаа юм. Ер нь аливаа улс гүрнийг хүлээн зөвшөөрөхөд тухайн орны эрх ашгийг ямар нэг хэмжээгээр зөрчихгүй л бол тэдний тусгаарлаад байна уу, үгүй юу гэдэг тийм ч чухал биш билээ. Энэ зарчмаар Косовогийн тусгаар тогтнол хамгийн хүнд тусч байгаа нь Серб. Сербийн Ерөнхийлөгч Борис Тадич Косовогийн тусгаар тогтнолыг дэмжиж буй АНУ-аас өөрийн Элчин сайдаа буцаж ирэхийг даалгачихаад сууж байна. Бас НҮБ-ын Аюулгүйн зөвлөлд хандан Тусгаар улс болсноо зарлахад хэрхдэг талаар албан ёсны асуулга тавьчихаад байгаа. Эртнээс салан тусгаарлаж гарахыг оролдсоор ирсэн Косово нам гүм хэдэн оныг үдчихээд гэнэт л тусгаар тогтнолоо зарласанд бачимдсан Сербийн Ерөнхийлөгч "Та нар миний оронд байна гээд төсөөл дөө. Хэрэв өөрийн чинь удирддаг нутаг дэвсгэрээс туурга тусгаарлаж байгаагаа гэнэт мэдэгдвэл ямар байх вэ. Та нарт ямар санагдаж байна, ямар арга хэмжээ авах вэ. Аль нэг хэсэг чинь салан тусгаарлахгүй, баталгаатай нөлөөнд чинь байх орнууд та нар нүдэн балай, чихэн дүлий үүнийг өнгөрөөх гэж байна" хэмээн тэр Аюулгүйн зөвлөлийн хурал дээр уурссан өнгөөр хэлээд авчээ. Үнэндээ ч аль нэг хэсэг нь салж тусгаарлачих гээд байдаг орнуудаас бусад нь дэлхий дээр нэгэн шинэ гүрэн нэмэгдэж байгаад баяртай байгаа нь илт байна. Харин Түвд, Тайваниас эхлээд байнга л тусгаар улс гэдгээ илтгэж мэдрүүлж байдаг ханлигуудтай БНХАУ, дайны хүчээр Чечениэ торгоож аваад байгаа ОХУ косовочуудын давралтыг эсэргүүцэж байна. Ерөнхийдөө хүйтэн дайны үе шиг ил тод тэмцэл байхгүй ч дэлхийн нөлөө бүхий орнууд үзэл бодлын ялгаагаараа голын хоёр эрэг дээр нэгнээ цэнэсэн өнгө аястай байдаг нь үнэн. Харин Косовогийн хэрэг явдал энэ зөрчлийг улам ихэсгэнэ гэж олон улсын тоймчид үзэж байна. Их Монгол гүрэн байгуулагдахаас өмнө Серб Косовог мэдэлдээ авЧээ Косовог эртний Дарданиа гэдэг улс байснаар нь түүхэнд тэмдэглэж үлдээсэн байдаг. Сувдан газар гэсэн нэртэй энэ гүрний үндсэн уугуул иргэд албаничуудыг ажилсаг, нөхөрсөг хэмээн онцолдог. Тэд Македоны Александрын эсрэг тулалдаж, нэлээн хэдэн ялалт байгуулж байсан удаатай. Гэхдээ энэ үндэстний бусдын эзэрхийл дарлалд байх түүхийн хуудсыг ромчууд анх тавьсан юм. Тэд Византын гүрний эрхшээлд орж, болгарчуудын түрэмгийлэлд өртөж дараа нь сербчүүдийн нутаг дэвсгэрт багтсан билээ. Их Монгол гүрэн байгуулагдахаас өмнөхөн Сербэд нэгтгэгдсэн энэ үндэстэн монголчууд дэлхийн талыг эзэгнэж байх үед сербчүүдийн эсрэг хүчтэй тэмцэл нь суларч бүрэн эрхшээлд нь орсон байлаа. Гэвч байлдаанч сербчүүд 1389 онд албани, босни, унгарыг багтаасан христосын армийнхаа хамт хамаг хүчээр Туркийн Оттоманы эсрэг тэмцсэн ч дийлэлгүй түрэмгийлэлд нь автсан аж. Өөрөөр хэлбэл, хөөрхий косовочууд эздийнхээ хамт туркуудийн боол болсон нь тэр. 1912 онд Балканы дайны дараа Косово Сербийн вант улсын бүрэлдэхүүнд очив. Нэг улсын колонид байсан хоёр орон эрх чөлөөг мэдмэгцээ нөгөөгөө эзэрхийлэлдээ авах гэж оролддог гашуун түүх бий. Манжийн захиргаанд адилхан л байсан Хятад, Монгол хоёр улс колониос гарсны дараа хятадууд манийгаа эзлэх гэж оролдож байсныг бид мэднэ. Түүний адилаар сербчүүд Косово дахь нөлөөгөө алдахгүйн тулд арга хэмжээ авч байгаа талаар тэр үеийн Правда сонины сурвалжлагч Леон Троцкий бичсэн байдаг. Сербчүүд Косово дахь албани, сербчүүдийн тоог тэнцүүлэхийн тулд олон серб гэр бүлийг тийш илгээж байв. Иймэрхүү хүчин чармайлтын улмаас косовочууд хэдэн зууны турш газрыг нь зааж, галыг нь цахиж байсан Сербийн мэдэлдээ дэлхийн I дайнтай золгожээ. Хэзээнээс дайнч сербчүүд энэ дайнд холбоотон болж ороход хөөрхий албаничууд армийн туг нь болж, дайны золио болсоор дэлхийн дараагийн дайнтай золгосон юм. Орчин цагийн колони Косово 1918-1929 онд Серб эгнээндээ Хорват, Словенийг нэгтгэснээр серб үндэстэн биш атлаа тэдний тугийн дор нэгдэгч үндэстнүүдийн тоо нэмэгдлээ. Октябрийн хувьсгал ялсны дараа жилээс косовочууд тусгаарлах тэмцлээ эрчимжүүлсэн юм билээ. Гэвч манайд ардын хувьсгал ялсан тэр онд 12 мянган албани алагдаж, 22 мянга нь шоронд хоригдсон байв. Сербийн вант улс 1929 онд Югославын вант улс болж нэрээ өөрчилсөн байна. Дэлхийн II дайны үеэр нацистуудад эзлэгдсэн энэ үндэстэн бас л үхэл хагацлыг туулсан нь мэдээж. 1942 онд Косовогийн албаничуудын тасарсан мах, үсэрсэн цус Албанийн Ерөнхий сайд Косовод очсон нь тэдний сэтгэл дэх их галыг дэврээж өгсөн талаар түүхчид өгүүлдэг. Дэлхийн дайн ч дуусч, сайн муугаа дуудалцан хорвоогийн улс гүрнүүд хоёр хуваагдах үед Косовог багтаасан Югослав Холбооны Бүгд найрамдах Социалист Югослав улс боллоо. Манайхны андахгүй социалист удирдагч Жозеф Титогийн удирдлагад амьдрагч албаничууд 1974 онд Социалист Косовогийн өөртөө засах орон болсноороо багагүй эрх мэдэлтэй болоод авсан аж. Тэр үеэс хойш албаничуудын хэдэн зуунаар цусанд нь буцалж ирсэн тусгаар тогтнох хүсэл нь илэрч эхэлсэн гэж болно. Косово дахь албаничуудын хүн амын тоо гурав дахин нэмэгдэж, Косовогийн 75 хувь нь албани иргэд байсан бол улмаар 90 хувь болсон байна. Гэхдээ Югославын хамгийн буурай хөгжилтэй муж байсан хэвээр л байлаа. Тийм хэдий ч тэдний хүслийн гал унтарсангүй, албани оюутнууд улс дотроо БНУ болох шаардлагыг төр засагтаа тавьж эхлэв. Ер нь хязгааргүй эрх мэдэл, хэмжээнээсээ хальсан ямба дампуурал дагуулдгийн адилаар коммунист удирдагчдын нь тэнэглэл олон зууны турш эрх чөлөөгөө тунхаглах мөрөөдөлтэй косовочуудад боломж өглөө. Косовогийн дайн Наяад оны сүүлчээс Косовод Албанийн салан тусгаарлах бүлгүүд байгуулагдаж, 1990 оны долдугаар сарын 2-нд Косовогийн парламент тусгаар тогтнолоо зарласан байна. Өөрөөр хэлбэл, өнгөрсөн ням гаригт тусгаар тогтнолоо зарласан нь тэдний хувьд анхных биш гэж ойлгож болгоно. Харамсалтай нь тухайн үедээ Косовогийн Бүгд найрамдах улсыг Албаниас өөр улс хүлээн зөвшөөрөөгүй юм. Югослав дахиад л сербчүүдийг Косово, Хорват, Словени руу илгээж эхлэв. Серб цагаачдыг байрлуулахын тулд албаничуудыг хүртэл орон гэрээс нь гаргаж байжээ. Югославчуудын колони орнуудаа салан тусгаарлахын эсрэг явуулж байсан хатуу бодлого нь эргээд дэлхий нийтийг ялангуяа НАТО-гийн анхаарлыг татсан юм. Тэгээд ч өөрийн эрх мэдэлдээ хязгааргүй итгэсэн С.Милошевичийг сургаж өгөх их аян эхэлсэн билээ. Ер нь нэг орон руу чиглэн дайралт хийж, сургамж өгөх явдал Ж.Бушаас өмнө эхэлсэн гэж болно. Холбоотны эсрэг тэмцэлдсэн Слободан Милошевич Гаагийн шүүхэд очиж, Югослав улс хэдэнтээ салсан хэдий ч өнөөх Косово Сербдээ л үлдлээ. Том тҮнштэй жижиг улс Косово тусгаар тогтнолоо зарласнаар Европын ядуу орнуудын жагсаалтыг тэргүүлэх болж байх шиг. Колони улсын зовлон хойно тэд үргэлж ядуу, гачигдалтай байсаар ирсэн. Хэрэв тэд баян хүчирхэг байсан бол бусдаас хараат байдал нь ингэж хэдэн зуунаар үргэлжлэхгүй байсан биз ээ. Косовочууд эмнэлгийн үйлчилгээг үнэ төлбөргүй авдаг ч тэдэнд эрүүл мэндийн даатгалын тухай ойлголт гэж байсангүй. 2008 оноос үүнийг хэрэгжүүлнэ гэсэн төлөвлөгөө байсан нь сербчүүдийн тусламжаар биш өөрсдөө л хийх боллоо. Косовочууд 18 жилийн өмнө тусгаар тогтнолоо зарлаж байсан тэр үеэс тэс өөр орчинд тусгаар тогтнолоо тунхаглаж байна. Африкт айлчлал хийж байгаа АНУ-ын Ерөнхийлөгч Ж.Буш удахгүй Косовотой дипломат харилцаагаа тогтоохоо мэдэгдсэн байна. Өөрөөр хэлбэл, тэдэнд том түнш байна. Тиймээс хоёр сая гаруй хүн амтай жижиг улсын хувьд зөв бодлого, бас жаахан түлхээс байвал хөгжиж ядаад байх юмгүй. Ийнхүү түүхэнд зочломтгой, ажилсаг гэдгээрээ онцлуулсан косовочууд хэдэн зууны мөрөөдлөө биелүүллээ. Тусгаар тогтнолын баяр хүргэе. 

