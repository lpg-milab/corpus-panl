№108 (16386)       
1986 оны тавдугаар сарын 6.
Нийслэлийнхний нэр төр

Манай эх орны нийслэл Улаанбаатар хотын намын XXII бага хурал саяхан болж МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга нөхөр Ж. Батмөнх бага хурал дээр дэлгэрэнгүй үг хэллээ. << Манай ажилчин ангийн хамгийн томоохон отряд Улаанбаатарт байна. Манай удирдлагын болон мэргэжлийн боловсон хүчний гол потенциал энд төвлөрч байна. 

Улаанбаатар хот бүх талаар өндөр нэр хүндтэй, бүхэнд үлгэр жишээ үзүүлж байх ёстой >> гэж нөхөр Ж. Батмөнх цохон хэлээд << Улаанбаатар хотын намын XXII бага хурлын шийдвэрийг хэрэгжүүлэх явдал одоо хотын намын хороо, намын анхан шатны байгууллагуудын хойшлуулшгүй зорилт мөн. Шинэ зорилтыг хуучин аргаар шийдвэрлэж болохгүй гэдэг зарчмыг удирдлага болгож намын ажлын арга барилыг өөрчлөн сайжруулахад намын байгууллагууд анхаарлаа төвлөрүүлбэл зохино >> гэж заалаа. 

Хуучин арга барил ажилд яаж муугаар нөлөөлж байсныг нийслэлийн намын бага хурал дээр тодорхой ярьсан бөгөөд түүнийг өөрчлөхийн тулд нөхөр Ж. Батмөнхийн хэлсэн ёсоор юуны урьд социалист ардчиллыг хөгжүүлж, нийгэм, үйлдвэрлэлийг удирдахад олон түмнийг өргөн оролцуулж, тэдний идэвх санаачилгыг өрнүүлж, хамтын удирдлагын зарчмыг тууштай баримтлах, ам ажил хоёр, шийдвэр гүйцэтгэл хоёрын нэгдлийг хангаж, ажлыг эцсийн үр дүнгээр үнэлж дүгнэж, ажилдаа шүүмжлэл, өөрийн шүүмжлэлтэй хандаж, дутагдал, тасалдалтай эвлэршгүй тэмцэж байх зарчмыг тууштай хэрэгжүүлэх ёстой. Захиран тушаах захиргааны аргаас удирдлагын эдийн засгийн аргад аль болохоор шилжиж байгууллага, хүмүүсийн  бие даасан байдал, гүйцэтгэх сахилгыг дээшлүүлэх, боловсон хүчнийг улс төр, ёс суртахуун, ажил хэрэгч чанараар сонгож, хуваарилж, хүмүүжүүлэх, үр дүн багатай элдэв хурал, зөвлөлгөөн, бичиг цаасны ажлыг аль болохоор багасгаж, хүнд сурталтай тэмцэж цагийн зардлыг хэмнэх нь нийслэлийн намын байгууллагууд төдийгүй нийт намын хэмжээнд ажлын арга барилыг сайжруулан боловсронгуй болгох гол асуудал мөн. 

Нийслэлд ажиллаж байгаа улсын томоохон үйлдвэр, аж ахуйн газруудад хөдөлмөрийн бүтээмжийн төлөвлөгөө таслах, бүтээгдэхүүний гологдол гаргах дутагдал үргэлжилж. хөдөлмөрчдийн бүх төрлийн үйлчилгээ, сахилга, дэг журам, зохион байгуулалт хангалттай биш байгаа нь хөдөлмөрийн хамт олны улс төрийн удирдагч нь болсон намын байгууллагын ажилтай салшгүй холбоотой юм. 

Хөгжлийн хэрэгцээтэй уялдуулж намын ажлын арга барилыг өөрчлөн сайжруулах нь намаас эдийн засгийг удирдахад ч, намын зохион байгуулалтын аль ажилд ч, намын байгууллагын үзэл суртал - хүмүүжлийн үйл ажиллагаа нь ч аль алинд нь хамаарна. Эдгээр ажлын аль нэгийг нь шинэ арга барилаар, бусдыг нь хуучирч хэвшсэн арга барилаар явуулав гэсэн ойлголт байж хэрхэвч болохгүй. 

Намын байгууллагын анхаарал олсон амжилтад биш харин ажилд оршиж байгаа дутагдал, доголдол, түүнийг арилгах оновчтой арга замыг эрж сүвэгчлэн, хэрэгжүүлэхийн тулд аливаа асуудалд бүх талаас нь иж бүрнээр, шинэ арга барилаар хандахад чиглэж байх ёстой. Шүүмжлэлийг дутуу үнэлж амжилтаа дөвийлгөх, анхан шатны байгууллага, коммунистууд, хөдөлмөрчдийн үгийг үл тоомсорлох аливаа илрэл намын амьдралын хэм хэмжээнд хэзээ ч нийцэхгүй, харин ч ажилд ихээхэн хохирол учруулна. 

Намын байгууллагууд сунжиртал хуралдан, олон тооны семинар, зөвлөлгөөн хийж, бичиг цаастай зууралдах биш харин ул мөртэй, ажил хэрэгч шуурхай ажиллаж гаргасан шийдвэрээ бодит ажил болгож байх ёстой бөгөөд ажлаас хөндийрч, цаасанд шүтэж, хэт хуралдах туйлын хоцрогдсон арга барил бүх юмны чөдөр болох аюултайг амьдрал нэгэнт нотолж байгааг нөхөр Ж. Батмөнх цохон тэмдэглээд, удирдлагын арга барилыг шинэчлэн сайжруулахад зоримог, ухаалаг шилжиж орохыг онцлон заалаа. Орчин үеийн хотын соёлыг иргэдэд төлөвшүүлэх, хотын барилга байгууламж, нийтийн аж ахуй, шугам, сүлжээ, зүлэг, мод, цэцэрлэг зэргийг хайр гамтай эзэмших, ер нь төрөлх хотоо тохижуулах, үлгэр жишээ социалист хот болгохоор дэвшүүлсэн уриагаа ажил болгох талаар манай хөдөлмөрчдийн хүсэн хүлээж байгаа хэмжээнд хүрч чадаагүйн шалтгаан нь юуны урьд хотын намын байгууллагын ажлын арга барилтай шууд холбоотой юм. 

Намын байгууллагын гаргаж байгаа шийдвэр бүхэн улс төрийн бодлого учраас намын байгууллагууд асуудлаа зөв сонгон авч хэлэлцэн, бүрэн боловсорсон ажил хэрэгч шийдвэр гаргаж, түүнийхээ биелэлтийг зохион байгуулж, үр дүнгий нь олон түмэнд мэдээлж байх нь онцгой ач холбогдолтой билээ. 

Намын хүч бол олон түмэнтэй тогтоосон өдөр тутмын байнгын холбоо, шийдвэр гүйцэтгэлийн нэгдлийг хангах зарчим, хүний хүчин зүйлд тулгуурлан, эгзэгтэй хурц асуудлыг тойрохгүйгээр бодитойгоор авч үзэж, бэрхшээлийг мятаршгүй даван туулахад бэлэн байдагт оршино. 

Намын байгууллагаас боловсон хүчинд тавих анхаарал халамж, ажлын өндөр шаардлага хоёр хосолж байх ёстой болохоос биш, нэг нь нөгөөдөө харшилж ажил хохирооход хүрч байж болохгүй гэдгийг хатуу санаж хүнтэй ажиллах арга барилд зарчимч шаардлага гуйвалтгүй баримтлах ёстой. Боловсон хүчний дутагдлыг мэдсээр байж эвлэрэнгүй хандах зарчимгүй байдал нь уул хүнд ч нам, улсын ажилд ч аль алинд нь хохиролтойгоор барахгүй сахилга, зохион байгуулалт, дэг журам сулрах, социализмын зарчимд харш шударга бус явдал газар авахад ч хүргэж болно. 

Манай урагш давших хөдөлгөөнд саад болж байгаа элдэв харш үзэгдэл, хоцрогдож хуучирсан хэвшмэл арга барилыг өөрчлөхөд амьдрал, үйлдвэрлэлээс хөндий хоосон ам яриагаар биш харин намын анхан шатны байгууллага, аймаг, хот, районы намын хорооны товчоо шууд л өөрийнхөө үйл ажиллагаанаас эхлэн ажил хэрэг болгох ёстой. 

Намын ажилтан үлгэрлэн дагуулах шилдэг жишээг биеэр үзүүлж, аль ч газрын аппаратын ямар ч албан тушаалтан хүний амьдрал, ажил үйлс түүний хувийн зан чанарын бодит үр дүнгээр үнэлэгдэж байх ёстой. Ерөнхий дүн, тооны хойноос хөөцөлдөх бус харин үүнтэй нэгбүрчлэн ажиллах, үйлдвэрлэлийн гүнд орж асуудлыг газар дээр нь шийдвэрлэх, хуучныг халж, шинийг эрэлхийлэн, нэгэнт олсон амжилтдаа тайвшрахгүйгээр бүтээлч тэмүүлэлтэй ажиллаж, аливаа ажил, тогтоол, шийдвэрийн эцсийн бодит ур дүнг гаргаж олон түмэнд мэдээлж байх ёстой. 

Нийслэлийн намын XXII бага хурал дээр нөхөр Ж. Батмөнхийн хэлсэн үг бол манай намын бүх шатны байгууллагын үйл ажиллагаанд арга зүй, удирдамжийн маш чухал ач холбогдолтой учраас намын гишүүд, боловсон хүчин хүн нэг бүр гүнзгий судалж ажил, амьдралд шууд хэрэгжүүлэх нь гагцхүү нийслэл хотын намын байгууллагаар хязгаарлагдахгүй манай нийт намын байгууллага, коммунистуудын хойшлуулшгүй зорилт мөн. 

Манай хайрт эх орны мөнхийн гал халуун зүрх болсон нийслэлээс хөгжил дэвшил, соёл иргэншлийн хамгийн орчин үеийн амжилт, хүмүүсийн шинэ харилцааны социалист нандин зарчим, хот байгуулалтын ухааны үлгэр жишээ, шинжлэх ухаан, техник, шинийг санаачлагчдын гайхамшигтай ололт бүхэн түгэн дэлгэрч байх ёстой. 

