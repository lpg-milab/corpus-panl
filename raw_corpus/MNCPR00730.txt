Бидний хэрэглэж байгаа хятад төмс хүнсний зориулалтгүй ч байж магадгүй

Манай улс хүнсний ногооныхоо ихэнх хувийг хятад улсаас импортолдог. Хятад ногоо хүний биед муу, химийн бодис ихээр агуулагдсан байдаг хэмээдэг ч хямдыг нь бодоод хэрэглэсээр ирсэн.
Гэтэл саяхан импортоор орж ирсэн хятад төмсөнд нитрат хэмээх химийн бодис стандартаасаа хэд дахин их хэмжээтэй байсныг Улсын мэргэжлийн хяналтын газар тогтоогоод байна. Энэ талаар Улсын мэргэжлийн хяналтын газрын хилийн мэргэжлийн хяналтын улсын орлогч дарга Н.Ганбаатараас тодрууллаа. 
-Хятад төмснөөс нитрат хэмээх хүний биед хортой бодис илэрсэн гэнэ? -Тийм. Гуравдугаар сарын 14-ний өдөр Замын-Үүдийн боомтоор манай улсад орж ирсэн 56.1 тонн төмснөөс манай улсын стандартаас хэд дахин их хэмжээтэй нитрат хэмээх бодис илэрсэн байгаа. Дээрх стандартын шаардлага хангахгүй төмсийг бид Бээжин хотын хорио цээрийн газар буцаан явуулсан байгаа. Түүнчлэн нитрат яагаад ийм их байгаа талаар асуусан. Ер нь бол Хятад улсын стандарт манай улсаас зөрүүтэй байдаг юм байна. Тодруулбал, манай улсын стандартад нэг кг төмсөнд 250 мг/кг байх ёстой бол хятад улсын стандартад нэг кг төмсөнд 2500 мг/кг байхыг зөвшөөрсөн байдаг байна. Өөрөөр хэлбэл, арав дахин их хэмжээгээр агуулагдахыг зөвшөөрсөн байдаг байна. Тиймээс бид гуравдугаар сараас хилээр орж ирж байгаа хүнсний ногоонд өндөр шаардлага тавин ажиллаж байгаа. Тухайлбал, хятад төмсийг манай улсад орж ирэхээс нь өмнө дээж авч лабораторид шинжилж байгаа. Өөрөөр хэлбэл, импортлох гэж байгаа бүтээгдэхүүнийхээ дээжийг эхлээд авчирч шинжлүүлнэ. Хэрвээ шинжилгээгээр стандартын шаардлагад нийцэж байвал импортын мэдэгдлийг нь өгнө. Өөрөөр хэлбэл, стандартад нийцсэн тохиолдолд улсын хилээр оруулна. Урд нь хилээр орж ирсэн хойно нь шинжилдэг байхад сайн, муу ямар нь мэдэгдэхгүй төмс их илэрдэг байсан. Гэтэл иргэд үүнийг эсэргүүцэж байна. Мэргэжлийн хяналтынхан хүнд суртал гаргаж, ийм чирэгдэл учруулж байна хэмээн шүүмжилж байгаа. -Одоо төмс хэр ихээр орж ирж байгаа вэ. Худалдаанд байгаа төмсөнд итгэж болох уу? -Орж ирж байгаа. Гэхдээ хяналт бүрэн тавьж байгаа. Ер нь бол манай бизнес эрхлэгчид хүнсний аюулгүй байдлын талаар ямар ч мэдлэггүй. Дээрээс нь мөнгө л олж байвал болно гэсэн байдлаар хандаж байгаа нь ийм байдалд хүргэхэд нөлөөлж байна. Уг нь хуулийнхаа дагуу шинжилгээний бичгийг харж үзэж, ямар зориулалттай, хүнсэнд хэрэглэж болох эсэх гэдгийг нь нягталж, үзэж авах ёстой шүү дээ. -Хятад улс төмсөнд байх нитратаа яагаад тийм их байхыг зөвшөөрдөг юм бол оо. Хүний биед хортой биз дээ? -Тэрийг судалж үзэж байна. Ер нь хүнсэнд хэрэглэх зориулалтгүй төмс гэж байдаг юм байна. Тэжээл ч юм уу өөр ямар нэгэн зүйлд ашигладаг байх талтай. Ямар ч байсан дээрх нитрат ихтэй төмсийг оруулж ирэхгүй талаас нь хяналтаа чангатган ажиллаж байна. -Хяналт тавилаа гээд яриад байна. Гэтэл жижиг хилийн боомтоор зөвшөөрөлгүй төмс орж ирсэн тохиолдол гарсан гэсэн. Бүх боомт дээрээ хяналтаа чангаруулж болдоггүй юм уу? -Хилийн бүх боомт дээр хяналт тавигдаж байгаа. Хулгайгаар орж ирэх боломжгүй гэж бодож байна. Хэрвээ тийм асуудал гарвал мэдээж тухайн байцаагчид л хариуцлага тооцно шүү дээ. Ер нь миний энэ яриа иргэдэд бүрэн сэрэмжлүүлэг болж чадахгүй. Тиймээс хилийн боомт дээр очиж энэ талаар илүү дэлгэрэнгүй мэдээллийг иргэдэд өгөх нь чухал юм. Үнэхээр их зөрчил дутагдал илэрдэг. -Нитрат нь хүний биед ямар хор нөлөө үзүүлдэг вэ? -Хортой шүү дээ. Үүнээс л болж элдэв хорт хавдар, өвчин ихсээд байгаа байх гэж бодож байна. Би нитрат хүний биед хэр зэрэг хортой эсэхийг судалдаг мэргэжлийн хүн биш учир сайн мэдэхгүй байна. 
Х.Цэнд-Аюуш
