Ноолуураар хийж болохгүй хувцас гэж байхгүй

Дизайнер А.Адъяадарьтай ноолууран бүтээгдэхүүний онцлогийн талаар ярилцлаа. 
-Яагаад заавал ноолуураар дагнах болов оо?
-Би өмнө нь "Говь" компанид сүлжээний программистаар ажиллаж байсан юм. Автомат машин дээр хээ, сүлжээс зохион бүтээдэг байлаа. "Говь"-ийн загварууд ихэвчлэн цаанаасаа ирчихдэг болохоор өөрөө загвараа гаргаад хийнэ гэсэн ойлголт бараг байдаггүй. Тэгээд ч хүмүүс хааяа захиалга өгнө, тэр бүхэнд тухайн хүнд л зориулж ганцхан загвар хийдэг. Утас, машин гээд хэрэгтэй зүйлсээ бага багаар нэмсээр байгаад л одоогийн компаниа байгуулсан. Тэгээд ч үйлчлүүлэгчид маань намайг хүчээр шахуу "Говь"-иос гаргасан даа. 
-Хүмүүс ер нь яагаад ноолууран бүтээгдэхүүнд ингэтлээ дурлаад байдаг юм бол? 
-Ноолуур бол маш өвөрмөц бүтээгдэхүүн. Тааруулж, зохицуулж чадвал өмссөн хүндээ чимэг болдог, зохихгүй бол өө сэвийг нь улам тод болгочихдог. Тэгээд ч биед эвтэйхэн, зөөлхөн. Дээр нь хонины болон тэмээний ноосон хувцастай харьцуулахад эдэлгээ урттай байдаг. Тэмээний ноос нэг л суначихсан бол дахиад урьдын хэлбэртээ ордоггүй. Хонины ноос ч ялгаагүй. Гэтэл ноолуур хэчнээн сунаж өөрчлөгдсөн ч үйлдвэрийн угаалтаар нэг угаалгаад, арчлуулчихсан байхад эргээд хэвэндээ ордог онцлогтой. 
-Ноолууран эдлэл гэхээр л ижилхэн өнгөтэй, хэдхэн загварт эргэлддэг байсан цаг саяхан. Харин сүүлийн үед энэ нь нэлээд өөрчлөгдөж, хэрэглэгчид нь ч залуужих хандлагатай болжээ?
-Тийм шүү. Урьд нь тансаг хэрэглээнд тооцогддог байсан бол одоо энгийн, өдөр тутмын хэрэглээ болж чадсан. Өнгө, загвар өөрчлөгдөөд ирэхээр аяндаа залуу хүмүүс ч татагдаж эхэлж байгаа юм. Сүүлийн үед хүмүүс чөлөөтэй, энгийн загварыг түлхүү сонирхож байгаа. Хэрэглэгчид нэмэгдээд ирэхээр ноолуураар дагнаж үйл ажиллагаа явуулдаг газрууд олширч байгаад их баяртай байдаг. Тэр хэрээр бид өрсөлдөнө, загвар маань шинэчлэгдэнэ, хэрэглэгчдэд чанартай бүтээгдэхүүн хүрнэ шүү дээ. 
-Сүүлийн үед ноолуур арай нимгэрээд байгаа хэрнээ улам гоёмсог болоод байх шиг. Үзэмжийн хувьд гоёмсог болж байгаа ч чанарын ялгаа гарах уу?
-Нэг их ялгаагүй дээ. Гол нь ноолуур өдөр ирэх тусам үнэтэй болж байна. Гэтэл түүхий эд үнэтэй боллоо гээд хэрэглэгчдэд түнийгээ ачаа болгож болохгүй биз дээ. Тийм болохоор бүтээгдэхүүнийхээ орцыг багасгасан. Гэхдээ чанар нь нэг их өөрчлөгдөхгүй. Тэгээд ч энэ нь нэг талаар загвар хуучрах, нэг хувцсыг олон жил өмсөхөөс сэргийлдэг. 
Манайханд нэг буруу ойлголт байдаг. Ноолуур л гэхээр заавал 100 хувь байна гэж боддог. 80 хувийн агууламжтай байхад л ноолуур шүү дээ. Энэ нь ч зөв технологи. Угаасаа торгон юм уу хөвөн даавуун утастай хольж сүлжсэнээрээ хувцсаа илүү эдэлгээтэй, бат бөх болгож байгаа юм. 
-Зарим ноолууран хувцасны шошгон дээр 100 хувь ноолуур гээд биччихсэн байдаг нь худлаа гэсэн үг үү?
-Гол нь бүтээгдэхүүнийхээ талаар зөв мэдээллийг өгөх ёстой. 80 хувь ноолуур, 10 хувь нь нейлон, 10 хувь нь даавуу гэдэг ч юм уу. Ингэж үнэн зөв бичихгүйгээс болоод хэрэглэгчид хуурамч, муу гэсэн ойлголтыг аваад байгаа юм. Тэрнээс 80 хувь байна гэдэг хуурамч гэсэн үг биш. 
-Ноолуурыг өнгө оруулахад эхлээд утсаа өнгөнд оруулдаг юм уу, түүхий эдээ өнгөнд оруулдаг юм уу?
-Дэлхий нийтийн жишиг нь утсаа өнгөнд оруулдаг. Гэхдээ ингэхэд түүхий эдээ өнгөнд оруулахаас илүү зардал гардаг. Тийм болохоор манай нөхцөлд ихэвчлэн будсан цувимал бүтээгдэхүүнээрээ утсаа хийж үйлдвэрлэж байгаа.
-Өнөөдөр таны "Дариа" нэртэй загварын шоу болно гэсэн. Шоу хийх санаа хэзээ төрсөн бэ?
-Ноолууран хувцсанд гарч байгаа нэг дэвшил бол оёмол хувцаснаас ялгарахаа больж байгаа юм. Складтай юбка, малгайтай цамц гээд оёмол хувцастай адилхан үйлдвэрлэх боломжтой болсон. Тийм болохоор энэ шоугаараа ноолуураар хийж болох бүхий л загварыг харуулахыг зорьсон. Гэхдээ нэг ялгаатай нь оёмол хувцсыг оёсон хойноо хасч өөрчилж болдог. Гэтэл сүлжмэл хувцсыг тэгэх ямар ч боломжгүй. Тийм болохоор илүү оюуны бүтээл гэж ойлгож болох юм л даа. Тэр хэрээрээ ажиллагаа, хөдөлмөр шаарддаг. Үүнийг манай зарим зохион бүтээгч мэдэрдэггүй. Ямар хүнд зориулж хийж байгаагаа тооцоололгүй хийчихсэн, тэр нь тайзан дээр зохисон, зохиогүй янз бүр харагдаад байдаг.
-Хэчнээн загварын хувцас гарах бол?
-Энэ шоуны бас нэг онцлог нь дан хувцас бараг гарахгүй, ихэвчлэн хослол байгаа. "Монгол модель" агентлагийн загвар өмсөгчид өмсөнө. Ойролцоогоор 10 гараатай. Урлаг соёлын алдартнууд нэг гараанд нь гарах юм. 
-Алдартнуудаас ямар хүмүүс оролцох бол?
-Шоуны маань сюрприз болохоор нууц. 
-Ноолуураар хийж болохгүй хувцас гэж бий юу?
-Байхгүй. Ямар ч хувцсыг урлаж болно.
-Ноолуурыг арчлахад нэлээд төвөгтэй байдаг. Уншигчдадаа хандаж ноолуур арчлах зөвлөгөө өгөөч?
-Ноолуурыг угаахдаа усанд удаан байлгаж болдоггүй. Хэр удаан байлгана тэр хэрээр суналт явагдаж байдаг. Хоёрдугаарт, сайн чанарын угаалгын нунтгаар угаах хэрэгтэй. Гэхдээ цайруулагчтай нунтгаар угааж болдоггүй. 
Г.Цогзолмаа 