№20 (15983)             
1985 ОНЫ НЭГДҮГЭЭР САРЫН 23.
ТҮШИХ ХҮЧ, ТУЛАХ ТУЛГУУР

Социализм байгуулагчдын ерөнхий боловсрол, соёлын түмний хэлбэрэлтгүй дээшлэлтийг ажилчин, малчны сурвалжлагч, идэвхтэн бичигчдийн эгнээ өргөжиж, тогтмол хэвлэлд бичих ур чадвар нь дээшилж, идэвх санаачилга нь улам өрнөж байгаагаар тодорхойлж болно. Нөгөө талаар ажилчин, малчны сурвалжлагч идэвхтэнүүд нь сонин хэвлэлийг амьдрал, үйлдвэрлэлтэй нягт холбож, хөдөлмөрчин олны санаа бодлыг илэрхийлж, өдөр тутмын амьдрал ахуйн гүнээс тэргүүний шилдэг туршлага, ололт амжилтыг сурвалжлан мэдээлж, ололтыг бататган, дутагдлыг илрүүлэн арилгахад үнэтэй тус дэм үзүүлж байдаг юм. 

Коммунист хэвлэлд ажилчин, хөдөлмөрчин түмнээс өргөн оролцохын үнэлж баршгүй их ач холбогдол, ажилчин, тариачны сурвалжлагчидтай ажиллах зарчмын тухай В. И. Лениний сургаалыг монголын хувьсгалт хэвлэл үүссэн анхныхаа өдрөөс эхлэн үйл ажиллагааныхаа гол удирдлага болгож ирлээ. МАХН-ын Төв Хороо хэвлэл, радио нэвтрүүлгийн олон нийтийн үндсийг цаашид бэхжүүлэх талаар удаа дараа тодорхой удирдамж заалтыг сонин хэвлэлийн газруудад өгч байсан бөгөөд идэвхтэн бичигчдийн авьяас чадал, идэвх санаачилгыг дэмжин өрнүүлэх далайцтай, үр нөлөөтэй ажил байнга зохиох нь манай нийт сонин хэвлэл, радио телевизийн редакцийн нэг гол үүрэг мөн. Сүүлийн жилүүдэд ажилчин, малчдаас хэвлэлд бичих хөдөлгөөн улам эрчимтэй өрнөж, одоо сум, нэгдэл, сангийн аж ахуйн, үйлдвэр, аж ахуйн томоохон нэгжид хэвлэл мэдээллийн таваас доошгүй хүний бүрэлдэхүүнтэй идэвхтэн сурвалжлагчдын хэсэг ажиллаж байна. Ардын сурвалжлагч идэвхтэн сонин хэвлэлд сайн дураар бичигчдийн эгнээ өргөжиж, орон тооны биш сурвалжлагч нар аймаг, хот бүрт ажиллаж байгаа нь социалист бүтээн байгуулалтын ололт амжилтын тал бүрээр сурталчлахад ихээхэн тус нэмэр үзүүлж байна. 

Манай ажилчин, малчны олон мянган сурвалжлагчийн дотор мэдлэг, чадвараа дайчлан хэвлэл, мэдээллийн газартай тогтоосон холбоогоо байнга зузаатган идэвхтэй ажилладаг туршлагатай хүмүүс улам олширсны дотроос нийслэлийн гурилын комбинатын мастер Ч. Мягмаржав, Улаанбаатар төмөр замын тэргүүний машинч Б. Түндэв, Архангай аймгийн Жаргалант сумын найман жилийн дунд сургуулийн пионерийн ахлах удирдагч Д. Гүррагчаа зэрэг олон хүний нэр уншигчдад танил болжээ. Манай идэвхтэн бичигчид жилээс жилд ур чадвараар сайжирч, сонины бичлэгийн шинэ шинэ төрөл зүйлийг эзэмшиж, төв, орон нутгийн олон талт амьдралыг гоц сайхан тусгасан мэдээ, материалаар хэвлэл, мэдээллийн газрыг хангахад үлэмжхэн хувь нэмэр оруулж байна. 

МАХН-ын Төв Хорооны IX бүгд хурлаас нийт салбарын бүхий л ажлын арга барилыг өөрчлөн сайжруулахыг заасны дагуу хэвлэл, мэдээллийн нийтлэл, нэвтрүүлгийг дайчин давшингуй, үр нөлөө сайтай болгож, хөдөлмөрчдийн хүч анхаарлыг 1985 оны төлөвлөгөөг жилийн эхнээс үзүүлэлт бүрээр нь жигд, чанартай биелүүлэх, давуулан биелүүлэхэд бүрэн чиглүүлж байна. Үүнд идэвхтэн бичигчдийн санаачилга өндөр ач холбогдолтойгоос гадна тэдэнтэй ажиллах арга барилыг ч хэвлэлийн газрууд сайжруулах хэрэгтэй байна. 

Өнөө үед сонин хэвлэлд тавих шаардлага нэмэгдэж байгаа нь бичигч идэвхтэнүүдэд мөн нэгэн адил хамаарна. Зөвхөн мэдээлэх, өнгөц тоочин бичих аргаас салж амьдрал, хөдөлмөрийн явцад гарсан шинэ зүйл, тэргүүн туршлага, дутагдал хоцрогдлын тухай судалгаа дүгнэлттэй, үнэн зөв бичихийн хамт түүнийг мэдээлэх төдийгүй нээн үзүүлэх, аргачлан бодох асуудал чухал болж байна. 

Амьдралын гүнээс шинийг хайж, ердийн үзэгдлүүдээс аль ирээдүйтэй дэвшилттэй, үр ашигтайг сонин хэвлэлд бичихийн тулд мэдлэгийнхээ хүрээг цаг ямагт тэлж, өөрийн боловсролыг дээшлүүлж, нам, засгийнхаа бодлого, шийдвэрийг нарийвчлан мэдэж, уул бичих зүйлээ тал бүрээр судлахын зэрэгцээ аливаа асуудалд ангич, намч байр сууринаас зөв дүгнэлт хийж сурах нь чухал юм. Ардын сурвалжлагч хүн ямар ч боловсролтой, уран зохиолын ямар ч билэг авьяастай байлаа гэсэн улс төр, онолын мэдлэгээ байнга сэлбэж байвал түүний бичсэн, мэдээлсэн бүхэн хэвлэл, мэдээллийн газрын нийтлэл, нэвтрүүлгийн чанар, үр нөлөөг дээшлүүлэхэд бодит туслалцаа үзүүлэх нь лавтай. 

Нам, улс, олон нийтийн байгууллагын зүгээс сурвалжлагч идэвхтнийг сонин хэвлэлийн байтугай аж ахуйн газруудын тусгах хүч, тулах тулгуур гэж үзэж удирдлага туслалцаа үзүүлж байх хэрэгтэй. 

Төв, орон нутгийн сонин хэвлэлийн газрынхан идэвхтэн олны эгнээг өргөтгөх, тэдний бичих ур чадварыг дээшлүүлэх, идэвх санаачилгыг өрнүүлэх олон төрлийн ажил, тухайлбал, семинар, зөвлөлгөөн хийх, бичлэгийн уралдаан зарлан урамшуулах, аргачилсан зөвлөмж, зааварчилга өгөх зэргээр халамж тавьж, идэвхтний бичсэн зүйлд анхааралтай бүтээлчээр хандаж, ажил хэрэгчээр тусалж байх ёстой. Тэрчлэн фото сонирхогч идэвхтэнтэй ажиллан, туслалцаа үзүүлэх талаар сонин, хэвлэлийн газрууд хангалтгүй байгаагаас төвийн нэлээд сонины фото сэдвийн хувьд явцуу хэвээр байна. Манай сонин, хэвлэлийн газрууд идэвхтэн бичигчидтэй ажиллах арга барилаа зөвлөлтийн хэвлэлийн жишээгээр үндсээр нь өөрчлөн сайжруулж боловсронгуй болгох, үүний тулд радио, теле хичээл, эчнээ уулзалт, семинар, зөвлөлгөөн, үзүүлэх сургуулийн хэлбэрийг өргөн ашиглах нь зүйтэй. 

Үйлдвэрлэлийн үр ашиг, хөдөлмөрийн бүтээмж, бүтээгдэхүүний чанарыг дээшлүүлэх, тэргүүн туршлагыг нэвтрүүлэх, арвилан хэмнэлтийн зарчмыг тууштай баримтлах, төлөвлөгөө технологийн сахилгыг чанд сахих, машин, тоног төхөөрөмжийн хүч чадлыг бүрэн ашиглах зэрэг нь манай ажилчин, малчны сурвалжлагч идэвхтэний бичлэгийн гол сэдэв байвал зохино. Арга барил, ур чадвараа цуцалтгүй дээшлүүлж, амьдралд гүнзгий нэвтрэн орж, ололт амжилтыг яруу тодорхой шуурхай сурвалжлан, дутагдлыг арилгахад туслах нь ажилчин, малчны идэвхтэн сурвалжлагч бүрийн эрхэм үүрэг мөн. 

