"Говийн ганц айл"-ынхан ганцаардахаа байжээ

Өмнийн говиор аялсан долоо хоногийн туршид жуулчид болоод аянчдад юухан хээхэн борлуулсан бизнес сэтгэлгээтэй хүмүүстэй л таарч явлаа. 
Хонгорын элс орох замд бүр эзэнгүй "дэлгүүр" байсныг яана. Зам дагуух хэдэн модон лангуун дээгүүр өнгө өнгийн хэлбэр дүрстэй чулуу дүүрэн өржээ. Автобустай хүмүүсийн бараанаар тэртээх хэдэн гэрийнхэн мотоцикльдоо сундалдаад, хэдхэн хормын дотор сүнгэнээд ирсэн л дээ. Түүхий эдээ арынхаа уулнаас олборлодог эдгээр хүмүүс түүнийгээ 500 төгрөгөөс дээш үнэлдэг юм билээ. Ёлын ам орохоор явах замдаа мөн л чулуугаар хоолоо олж иддэг хүмүүстэй таарсан. Гэхдээ өмнөхийг бодвол тэд илүү хөдөлмөр шингээсэн байв. Чулуун сийлбэр борлуулж суугаа С.Мөнхжаргал "Өглөө найман цагаас орой хүртэл суудаг" гэж ярилаа. Чулуун сийлбэр нь 5000-25000 төгрөгийн үнэтэй юм билээ. Энэ өдөр С.Мөнхжаргал гуай хоёр сийлбэрээ борлуулжээ. Зөвхөн эрчүүд төдийгүй хүүхнүүд ч өөрсдийн уран бүтээл оёмол хатгамлаа дэлгэн тавьсан байв. Морь, тэмээ унуулах бизнес бүр ч түгээмэл. "Говийн оргил" хоршооныхны "Памбига" зайрмаг арааны шүлс асгаруулам амттай. Сайхан амт үнээний сүүнээс л эхтэй аж. "Говийн оргил" хоршооны Н.Намуунцэцэг "Өдөрт 400-500 зайрмаг үйлдвэрлэдэг" гэж ярилаа. 13 саалийн үнээний сүүнээс өдий тооны зайрмаг мэндэлдэг. Анхны "партизан" үнээ нь "Памбига" нэртэй байж. Өмнөговийн Оюу толгой, Таван толгой дэлхийд данстай ордууд. Уг ордуудын талаарх говьчуудын байр суурийг сонирхсон юм. Өмнөговь аймгийн ИТХ-ын төлөөлөгч Б.Батхуяг "Иргэд ямар нөхцөл байдал үүсэхийг ажиглаад сууж байдаг" гэж хэлэв. Аймгийн "парламент"-ынхан ч хоёр толгойн тухай нэг бус удаа мэтгэлцсэн аж. -Бичиг баримтаас харахад "Таван толгой"-н ордын лицензийг эзэмшигчид лицензийн төлбөрт 240-өөд мянган ам.доллар л төлсөн байдаг юм билээ гэж тэр ярив. Тиймээс Таван толгой бүх нийтийн өмч гэж тэр үздэг аж. Аймгийн ИТХ уг ордыг орон нутгийн тусгай хамгаалалтад авчээ. Нүүрс, зэснээс гадна алт ч эндээс олддог. "Гар аргаар алт олборлогчдын асуудал хүнд" гэж Б.Батхуяг хэлсэн. Хоёр л суманд алт олборлодоггүй бөгөөд бусдад нь нинжа нар үүрлэжээ. "Маш их алттай учраас ажил хийх хүн олдохоо болиод бизнесийнхэн хүнд байдалд орсон" гэнэ. "Ажнай"-н Гурван литрийн МӨнгӨн аЯга Үзмэр болов Амьд явахад алтан аяганаас ус ууна гэдэг. Алтан аяганаас ус уухад тийм л сайхан байдаг юм байлгүй. Харин мөнгөн аяганаас айраг уухад хичээл зүтгэл хэрэгтэй болсон юм. Гурван литрийн багтаамжтай байсан болохоор тэр л дээ. Аяллын багийн сэтгүүлчид бүгд л аварга аяганаас ундалж буй зургаа даруулцгаасан юм даг. "Говь шанхийн хурд III" говийн бүсийн хурдан морьдын наадмын үеэр "Ажнай"-гаар овоглогддог Д.Бат-Эрдэнэ гишүүний наадмын гэрт зочилсон хүн бүрийн гар дамжин мөнөөх мөнгөн аягатай айраг шилжин явах цом шиг л аялж явлаа. Өмнийн говиос сонгогдсон Ц.Баярсайхан гишүүн тэр хоёр наадмын нээлтийн үеэр тэнгэрийн өнгөт торгон дээлээр ижилссэн харагдав. Р.Амаржаргал гишүүн энэ үеэр "Хуримын генерал"-аар байлцсан. "Говь шанхын хурд" говийн бүсийн хурдан морины уралдаан Д.Бат-Эрдэнэ гишүүний санаачилгаар зохиогдох болжээ. Түрүүлсэн зургаан насны морь тус бүрийг "Forland" тусгай зориулалтын ачааны машин, айрагдсан морьдыг мотоциклиор байлсан уг наадамд манлай уяач тэрбээр морь уяагүй. Д.Онон уяач энэ наадмаас хоёр ч ачааны машинтай буцаж, гурван даага нь айрагдсан өөр нэг уяач мотоцикль "бөөндсөн" юмдаг. Д.Бат-Эрдэнэ гишүүн хурдан мориноос илүү тэмээнд сэтгэлтэй болсон бололтой. Ардчилсан намынхан "Хүүхдийн мөнгө" өгдөг бол Д.Бат-Эрдэнэ гишүүн "Ботгоны мөнгө" хүртээдэг юм байна. Өнгөрсөн онд 10 мянга 255 ботго "цалин" авчээ. Наадмаар бөх үзэж суухдаа хөрш эмээ, өвөө нарын хуучлахыг сонсов. Эмээ, өвөө нар өөр зуураа "сээтэн хаялцах" зуураа хальт улс төржөөд авна лээ. Нэг эмээ МАХН-ыг зад өмөөрөв. "Шувуу унахад хүртэл Засгийн газрыг буруутгах шахах юм" гэж тэр тас намжирдана. Дэргэдэх өвөө нь харин "Ирэх сонгуулиар МАХН-ын хэдэн хуульчдаас бусдыг нь гаргахгүй байх хэрэгтэй" хэмээн сөрөг сурталчилгаа хийгээд авлаа. Өөр нэг өвөө "Говь шанхын хурд"-ыг "Ажнай" Бат-Эрдэнийн сонгуулийн сурталчилгаа хэмээн тодорхойлов. "2008 онд зүүн сумдаас энэ хүн гараад ирнэ дээ" хэмээн өвгөн "хардаж" байна лээ. Гэсэн ч тэд "Говь шанхийн хурд"-ыг аймгийн наадмаас илүү болсон гэж үнэлцгээв. ДэмЧиг болон ДэмЧигмаа нарын тухай сонин Өмнийн говиор аялагчид "Дэлхийн энергийн төв цэг" хэмээгдэх Дэмчигийн хийдийг зорьдог заншилтай. Нутгийн өвгөн Ц.Шарав "Хүсэл биелүүлэгч гурван юм"-ны тухай хуучлав. Говийн ноён хутагт Данжанравжаагийн байгуулж, бүтээлээ туурвиж байсан энэ хийдийн тууринд мөргөөд буцсан зарим хүмүүс гуйлтынхаа биелэлтийн талаар өвгөнд "тайлагнасан" тохиолдол нэг бус гэнэ. Дэмчигийн хийдэд ирж охин гуйсан гэр бүлийнхний хүсэл сарын дараа биелж Дэмчигмаа нэртэй охинтой болсон аж. Ганц бие эмэгтэй нөхөр, үр хүүхэдтэй болсон тухай ч өвгөн ярилаа. "Дэлхийгээс ургасан бэлэг эрхтэн" хэмээн өвгөний тодорхойлсон боов хаданд ч хүмүүс гуйлт хүсэлтээ шивнэдэг. Ойролцоох элгэн хаданд энергийн төв цэг оршдог гэх агаад энд ирсэн хүмүүс сархад өргөж, "Үлэмжийн чанар"-ыг аялдаг уламжлалтай. Говьд ирсэн аялагчид Ёлын ам, Хонгорын элсийг зорьдог. Жаргалын орон гэмээр сэтгэгдэл төрдөг юм билээ, энд. 
Б.Янжмаа
