Нисгэгч Д.Баатар олон хүний амийг аварсан гавьяатан

Ховдоос долоон цаг 52 минутаас ниссэн "АН-2" онгоц 10 цаг 22 минутад Буянт-Ухаад газардах байлаа. Гэвч онгоц газардах үедээ хоёр хөдөлгүүр нь унтарч буух ёстой газартаа бус Туулын шугуй орчимд газарджээ.
Уг нь онгоцны дарга болон экипажийнхан Буянт-Ухаад буухад бэлтгэн "22-ын товчоо"-ны харалдаа агаарт 250 метрийн өндрөөс дугуйгаа буулган газардахад бэлтгэсэн боловч яг тэр мөчид нэг хөдөлгүүр нь унтарч яаж ийхийн зуургүй нөгөө хөдөлгүүр нь унтарсан байна. Энэ үед онгоцны дарга болон экипажийнхан дүрмийн дагуу дугуйгаа эвхэх ёстой байсан боловч жирийн үед 8-12 секундэд хураагддаг дугуй нь мөн л хураагдсангүй. Нисэх онгоц гэдэг буух, суух нь бууны буудсан сум лугаа тул гай, гавьяа хоромхонд өнгөрдөг гэсэн. Онгоцны дарга олон жил ажилласан туршлагатай нэгэн учраас зүүн гар талд нь харагдах хэсэгхэн зурваст буухаар онгоцоо огцом эргүүлж амжихад дугуй газарт хүрч хугаран онгоц элгээрээ гулсан газарджээ. Ийнхүү 50 хүний халуун амь аврагджээ. Энэ бол одоогоос 24 жилийн өмнө буюу 1983 оны зургадугаар сарын 25-ны өдөр болсон явдал. Хошууч Далайн Баатар даргатай тус онгоцонд Худалдаа бэлтгэлийн орлогч сайд байсан Жигжид, гавьяат жүжигчин Цэрэндолгор, дуучин Батсүх нарын олны танил хүмүүсээс гадна хоёр ч жирэмсэн эмэгтэй нийт 50 гаруй зорчигч явсан бөгөөд нэг хүний гар хугарч, дөрвөн хүн хөнгөн бэртсэнийг эс тооцвол ямар ч аюулгүй газардсан байна. Тэднийг газардах үед тухайн үеийн эрх бүхий дарга, даамлууд бүгд ирсэн байж. Хоромхон зуур юу болсныг ч эс анзаарсан зорчигч нар гарч ирээд "Нисгэгч, онгоцны даргын ачаар амьд гарлаа. Энэ хүмүүсийг шагнаж урамшуулах хэрэгтэй" гэхээс өөр үг хэлэхгүй амьд гарсандаа баярлан уйлж байсан гэдэг. Энэ байдлыг харсан тэр үеийн МАХН-ын УТТ-ны гишүүн Бугын Дэжид онгоцны даргыг дуудаж юу болсныг илтгэ гэжээ. Хошууч Д.Баатар ч болсон явдлыг илтгэж "Хэрвээ нэг хөдөлгүүр гэмтсэн бол бууж чадах байлаа" хэмээхэд Б.Дэжид даргын хажууд зогсож байсан Нисэхийн удирдах газрын дарга Л.Лхагва "Хоёр хөдөлгүүр унтарсан тохиолдолд амьд гарсан түүх өмнө нь хаа ч гарч байгаагүй. Итгэж чадахгүй байна. Хэрвээ тийм бол энэ хүнд "Баатар" цол өгсөн ч багадна" гэж хэлсэн байна. Б.Дэжид дарга ч тэр дор нь тушаал өгч "Онгоцонд шинжилгээ хийж акт гарга. Энэ хүнд Улсын баяраар гавьяаг нь өгнө" хэмээн буцсан гэдэг. Удалгүй хоёр хөдөлгүүр унтарсан шалтгааныг тогтоохоор онгоцыг ЗХУ руу шинжилгээнд явуулаад энэ тухай яриа тэгсхийгээд л мартагдаж. Учир нь тухайн үеийн дарга нарыг халж энгийн албан тушаалд шилжүүлэх тухай яригдаж байсан учраас тэр актыг нууцалж дарагдуудах нэг шалтгаан болж. Тэр ч байтугай ховор тохиолдлоос амь гарч чадсан Д.Баатартай уулзахаар ирсэн олон улсын сурвалжлагч нарыг уулзуулдаггүй байсан байна. Түүнчлэн том аваараас амь гарсан учраас сэтгэл зүйн амралт эдлэх ёстой гэсэн шалтгаанаар нисгэхгүй гэхэд нь зүтгэсээр байгаад гурван сарын дараа нисэж эхэлсэн гэдэг. Түүнээс хойш есөн жил нисээд тэтгэвэртээ гарч улмаар зах зээлийн нийгэмд шилжиж энэ гавьяа төдийгүй Д.Баатар өөрөө ч мартагджээ. Азаар 2000 оны эхээр түүний онгоцонд явж байсан Ханджав гэдэг жирэмсэн бүсгүй амь аварсан ачтандаа баярласнаа илэрхийлэхээр охиноо, бас хамт нисч байсан хүмүүсээ дагуулан ирснээр ард түмэн байтугай эзэн нь өөрөө ч мартчихаад байсан гавьяаг нь сануулсан байна. Д.Баатар гуай "Нисгэгч хүн агаарт явахдаа л жаргалтай байдаг. Ямар гоё мэргэжил гэдгийг өөр мэргэжлийн хүмүүс мэдрэхгүй л дээ. Нисгэгч хүн амь тулсан олон асуудалтай тулгарч болно. Хамгийн зөв шийдвэр гаргасан хүн л амьд гардаг юм. Миний хувьд өндөрт шувуутай мөргөлдөж салхины шилээ хагалах, хоёр цаг гаруй битүү үүлэн дунд нисэх гээд амь дүйсэн олон алхмуудтай тулгарч л байсан. Олон жилийн дараа эргээд бодоход ховор тохиолдлоос 5-10-хан секундын хугацаанд 50 хүний амийг аварсан буулт хийж чадсан өөрийн экипажийнхнаараа бахархаж байна" хэмээсэн. Үнэхээр хүний амь аварна гэдэг хамгийн том гавьяа. Олон ч хүн гал усны аюулаас бусдын амийг аварч өөрийгөө золиосолсон байдаг. Тэдгээр сайн санаат хүмүүсийг амиа зольсных нь төлөө төрөөс нэхэн шагнадаг. Тэгэх ч ёстой байх. Харин энэ хүний хувьд өдгөө амьд сэрүүн боловч өөрийн гавьяагаа үнэлүүлж чадаагүй л сууна. Д.Баатар гуай өдгөө нас сүүдэр 67 хүрчээ. Нисэхийн анхны сургуулийг дүүргэсэн тэрбээр хоёрдугаар нисгэгчээс эхлээд онгоцны дарга хүртэл нисэх байгууллагад нийт 32 жил ажиллажээ. Түүний эхнэр хошууч Ч.Дашдорж Монголын анхны эмэгтэй нисгэгчдийн нэг аж. Тэд нэг анги бөгөөд өдгөө долоон хүүхдийн ээж аав, 10 гаруй ач зээгийн өвөө, эмээ болцгоожээ. Дашрамд сонирхуулахад, 1983 оны энэ ослын өмнө 1973 онд Ховдын Жаргалант хайрханд, 1963 онд Отгонтэнгэр хайрханд тус тус арван жилийн давтамжтай сүйрэл болж байжээ. Бүгд л хөдөлгүүр унтарсан шалтгаанаар. Түүнээс хойш 4-5 онгоцны хөдөлгүүр унтарсан бөгөөд удалгүй шалтгааныг нь олсон байдаг. Энэ нь "АН-2" онгоцны түлшинд хийдэг И шингэн гэдэг хорыг хийгээгүйн улмаас л өдий төдий олон онгоцны хөдөлгүүр унтраад байж. Учир нь И шингэн гэдэг хор нь онгоцны шатахууныг царцаахгүй байх үүрэгтэй бөгөөд газарт гэсгэлэн байсан түлш 4-5 мянган метрийн өндөр агаарт хөөрөөд ирэхээрээ царцаж тэр нь буцаад нам дор газар ирээд гэсч ус ялгаруулан тэрхүү ус хөдөлгүүрт орж гэмтээдэг гэсэн онош гарсан байдаг. Үүнийг монгол нисгэгч нар яагаад хэрэглэдэггүй байсан нь учиртай. Энэ хорыг нисгэгч нар хөдөө орон нутагт очоод өөрсдөө хувингаар хутгаж хийдэг байсан бөгөөд үүний улмаас биед нь харшил өгдөг, тэр ч байтугай үргүй болгодог тухай яриа гарсан учраас хэрэглэхээ больчихсон байж. Энэ шингэнийг буцааж хэрэглэх болсноор хөдөлгүүр унтрахаа больсон байна. Өнөөдөр Монголын нисэх хүчний үүсэн байгуулагдсан ойн өдрүүд болж байгаа. Олон хүний амь насыг аврахдаа нислэгийн өндөр ур чадвар, мэргэжлийн гайхамшгийг үзүүлж явсан Д.Баатар гуайг гавьяат цолонд нэг бус удаа тодорхойлж байсан юм билээ. Уг нь энэ хүн агаарын тээврийг аюулгүй, монгол нисгэгч найдвартай гэдгийг үзүүлэх үйлсэд том гавьяа байгуулсан гэдэг. 
Д.Цогзолмаа
