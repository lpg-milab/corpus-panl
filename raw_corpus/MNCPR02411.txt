Шүүгч гэр бүл

Энэ удаа бид удам дамжсан хуульч гэр бүлийг уншигчидтайгаа уулзуулж байна. Монгол Улсын Дээд шүүхийн найм дахь дарга Б.Лувсандорж гуай "Удам судар" булангийн маань гол баатар билээ,
Түүнийг 1939 онд Дээд шүүхийн даргын албан тушаалд томилсон байна. Энэ бол Монголын түүхэнд хар толбо үлдээсэн, монголчуудыг сэтгэлд аймшиг хуруулсан үе болох 1939 он байлаа. Энэ жилүүд манай түүхэнд хэлмэгдүүлэлтийн он гэсэн нэртэйгээр үлджээ. Харин тэр бараан сүүдэртэй жилүүдэд Дээд шүүхийн дарга маань гэмгүй хүмүүсийн төлөө хэрээрээ л зүтгэж байлаа. "Хэрэв шүүхээс тухайн хүнд ял өгөөгүй тохиолдолд дараа нь шууд л буудчихдаг байсан. Тиймээс амийг нь аврахын тулд хэрэг бүрдээд байсан үед 1-3 жилийн ял өгдөг байлаа" хэмээн Б.Лувсандорж гуай дурссан байдаг. Тухайн үед Хөвсгөлд долоон настай хүүг Далай ламд өргөмжилж байжээ. Хүүг баривчлах үед болон Улсын баатар Данзанваанчигийг Японы тагнуул туршуул гэх хэргийг тэрээр ихэд эсэргүүцэж байсан гэдэг. Тэр ч бүү хэл "Үндсэн хуульд улс төрийн хэрэгт 18 нас хүрсэн хүмүүст ял онооно гэсэн байдаг. Хуулиндаа өөрчлөлт оруулсан цагт би тушаал гаргана" гэж зүтгэсэн нь хэт хууль баримтлагч гэсэн нэр хочтой болгожээ. Тэгээд л үгэнд ордоггүй нөхрийг дараа жилээс нь Хөвсгөл аймгийн шүүхийн даргаар томилсон хэрэг. Хөвсгөл аймаг бол түүний хувьд огт танихгүй газар орон биш билээ. Эхээс унаж, өссөн газар бол Хөвсгөл аймгийн Ренчинлхүмбэ сум юм. Тэрээр энэ нутгаасаа анхны ажлын гараагаа эхэлж байсан түүхтэй. 1907 онд төрсөн түүнийг аав нь гэрийн багшаар бичиг үсэгт сургажээ. 1925 онд хошуу тамгын газар байгуулагдахад тэнд бичээчээр ажилд орж байсан бол дараа жил нь шинээр үүссэн шүүх тамгын газарт байцаагч, нарийн бичгийн даргаар ажилласан байна. Түүнээс хойш 1970 он хүртэл 44 жил хуулийн байгууллагын тогоонд чанагдаж, ёстой л хал үзэж хат суужээ. * * * Б.Лувсандорж гуай дээд шүүхийн даргаас гадна Хөвсгөл, Төв, Сүхбаатар аймгийн шүүхийн дарга, Сэлэнгийн шүүхийн орлогч даргаар 20 шахам жил ажилласан байна. Тухайн үед томилолт энэ тэр байсангүй, аймгаас аймгийн хооронд шуудангийн машинаар нүүнэ. Ингэж нүүхэд том эд хогшил бөөн дараа болно. Авдар, пүүгээ, оёдлын машинаа аваад л явна. Сүхбаатар аймгаас нүүхдээ гэргий нь ойр орчмын танилууд, найз хүүхнүүддээ эд хогшлоо хуваан тарааж байж л дээ. Гэрийнхээ шалавчийг нэгэнд нь, шкафаа нөгөөд нь гээд өгч байгаад оёдлын машинаа аваад үлдэж л дээ. Гэтэл Лувсандорж гуай "Ачааны нэмэр. Наад хар төмрөө орхи" гэж аашлахад нь зөрөөд аваад үлдсэн гэх. Ийм л нөхцөлд тэд явж ажилла гэсэн газарт явж, хий гэснийг нь хийж явсан хүмүүс. Лувсандорж гуайн гэргийг энд дурдахгүй өнгөрч болохгүй. Ж.Намжил бүсгүй нөхрөө хаа явсан газар нь дагаж, ямар ажил өгнө түүнийг нь хийж явсан, ухаалаг нэгэн байсан гэнэ. * * * Шүүхээс Сүхбаатарын одонгоор гурван хүн энгэрээ мялаасан байдгийн нэг нь Б.Лувсандорж. Нөгөө хоёр нь Намсрай, Үржинбадам хоёр. Сонирхолтой нь, энэ гурван хүний хүүхдүүд бүгд аавынхаа мэргэжлийг өвлөжээ. Б.Лувсандоржийн охин Бямбаа өдгөө Дээд шүүхийн шүүгч. Шүүхийн байгууллагад 25 дахь жилдээ ажиллаж байгаа. Сургуулиа төгсөөд анх энэ байгууллагад ирэхдээ нарийн бичгээс эхлээд бүхий л шат дамжлагыг нь дамжиж одоогийн албанд хүрчээ. Аравдугаар анги төгсөх жил аав нь "Шүүхэд миний албыг залгамжилбал сайн байна. Чи л өвлөх бололтой. Энэ чиглэлийн сургуульд орвол зүгээр" гэсэн эцгийн зөвлөгөө оёдлын инженер-технологич болох сонирхолтой охиных нь ирээдүйг заасан хэрэг. Аавынх нь ажлын нөлөө ноён нуруу, голч байр суурь, хуульд нийцсэн үйл ажиллагаа явуулах дэг жаягт багаас нь сургажээ. Ер нь аав, ээжийнх нь сургаал, хүмүүжил түүний амьдралын хөтөч болсон гэнэ. Тэрбээр аавынхаа тухай "Аав маань амьдралын хар ухаантай, аливаад голч нуруутай ханддаг. Шүүхийн Лувсандорж гэж алдартай хүн байсан даа. Шүүхийг боловсон хүчнээр хангах асуудлыг их анхаардаг байсан. Аав Хөвсгөлд 10 жил ажилласан. Нутаг орондоо маш нэр хүндтэй. Хэзээ хойно би ажлаар Хөвсгөлд очиход Лувсандоржийн охин ирсэн гэнэ. Манайхаар ороод гардаггүй юм байх даа гэж намайг огт танихгүй хүмүүс ярьж байсан гэсэн. Гэтэл би тэнд төрж, өсөөгүй хүн шүү дээ. Бүр хэзээ хойно ч аавын нэр яригддаг байсан. Төрд цагаан мөртэй явна гэдэг хожим үр хүүхдэдээ нөмөр нөөлөгтэй, нэр хүндтэй байдаг юм байна " хэмээн дурсч байна лээ. * * * Б.Лувсандорж гуай Төв аймагт өмгөөлөгчөөр ажиллаж байжээ. Нэг удаа хүн амины хэрэгтэй хүнийг өмгөөлөхөөр болов. Шоронд байгаа хэрэгтэн "Би хүн алаагүй" гэдэг. Хуулийнхан түүнийг гэмт хэрэгтэн гэдэг. Энэ хэргийн араас их удаан хөөцөлдсөн гэсэн. Бүр Дээд шүүхэд давж заалджээ. Байнга л Улаанбаатар руу явна. Хөндлөнгийн хүн бол өмнөөс нь залхуурч ядармаар хөөцөлджээ. Бүр болохоо байгаад эхнэр нь "Наад хүн чинь гэмтэй болоод л шүүх шийдсэн байх" гэхэд "Үгүй ээ. Энэ хүн хүн алаагүй" гэдэг байв. Нэг удаа өмгөөлөгч хэрэгтэнтэйгээ уулзжээ. Тэгэхэд нөгөө хүн "Би хүн алаагүй шүү. Хэрэг хийгээгүйгээ үүгээр л нотолъё" гээд цаасанд боодолтой зүйл өгсөн байна. Гэмт хэрэгтэн гэгдээд байгаа тэр хүн нотлох баримт болгон гарын нэг хуруугаа үеэр нь таслаад боогоод өгсөн байж. Б.Лувсандорж гуай өнөө тасархай хурууг нь өвөртөлж их олон хоног явсан юм байх. Эцэст нь өнөө хүн гэм буруугүй нь нотлогдож цагаадсан юм гэдэг. Энэ хэргээс түүний ажлыг үнэн сэтгэлээсээ, дуустал хийдэг зан чанар нь харагдах биз ээ. Түүний охин Бямбаа ч аавынхаа мэргэжлийг өвлөн бүсгүйчүүд цөөхөн байдаг Дээд шүүхийн хаалгыг татан орж, ажилдаа түүртэлгүй хийж бүтээсээр явна. 
Д.Оюунтуяа
