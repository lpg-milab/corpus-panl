№36 (16313)              
1986 оны хоёрдугаар   сарын 11.
Илгээлтийнхнийг Халамжилъя

Манай социалист эх орны аж үйлдвэрийн дөрвөн ажилчны гурав, хөдөө аж ахуйн гурван малчны нэг, таван тариалангийн дөрөв нь залуус, тэдний олонхи нь илгээлтийн эзэд болоод байна. 

Далаад оны эхээр намын уриагаар залуу үеийнхний дунд өрнөсөн эвлэлийн илгээлтээр ажиллах санаачилга өнөө үед бүх нийтийг хамарсан хөдөлгөөн болж зөвхөн өнгөрөгч таван жил гэхэд 21 мянган залуу хувьсгалт залуучуудын эвлэлийн илгээлтээр хөдөө аж ахуйн үйлдвэрлэлд гарч үр бүтээлтэй ажиллаж байна. Анги, хамт олноороо илгээлтээр ажиллах санаачилга хөдөлгөөн өрнөв. Улсын залуу аварга малчин цол долдугаар таван жилд хүртсэн залуучуудын жараад хувь нь илгээлтийн эзэд байна. Хөвсгөл аймгийн Тариалангийн сангийн аж ахуйн саальчин, илгээлтийн эзэн, залуу коммунист С. Лхагва нутгийн арван таван монгол үнээнээс тугал бүрэн бойжуулж, үнээ бүрээс 1510 литр сүү саасан амжилтаар, Баян-Өлгий аймгийн Бугат сумын << Жаргалын зам >> нэгдлийн хоньчин илгээлтийн эзэн, намын XII их наадмын төлөөлөгч МХЗЭ-ийн гишүүн А. Ардакерей 501 эм хониноос 528 хурга бойжуулсан амжилтаараа төрөлх намынхаа XIX их хурлыг угтаж байна. Булган аймгийн Баяннуурын тэжээлийн аж ахуйн тракторч X. Баянжаргал ахлагчтай арван таван охин саналаараа илгээлт авч үйлдвэрлэлд гарч гавшгайлан хөдөлмөрлөөд улсын хошой аварга салаа боллоо. 

МХЗЭ-ийн гавшгай барилга байгууламж, хөдөө аж ахуйн үйлдвэрлэл, говийн онцгой анхаарлын бүс, соёл, үйлчилгээний салбарт илгээлтийн эзэд нэр төртэй хөдөлмөрлөж, идэвх зүтгэл гаргаж эрдэм мэдлэг, бүтээлч хөдөлмөрийг хослуулж ахмад үеийнхэн ажилсаг сайхан уламжлалыг өвлөн үргэлжлүүлж байна. Гэвч энэ бүхэн нь илгээлтийн эздийн ажил үйлс бүрэн төгөлдөр жигдрэн сайжирчээ гэсэн хэрэг биш харин ч энэ асуудалд тавих анхаарлыг улам сайжруулах шаардлагатай байж байна. Юуны урьд илгээлтийн залуучуудын тогтвор суурьшлыг сайжруулж, хөдөлмөр, ахуйн нөхцөлийг дээшлүүлэх, эрхэлсэн ажилд нь түргэн дадлагажуулах талаар явуулж байгаа байгууллага ч, хүлээн авч байгаа газар ч аль аль нь жигд сайн анхаарах хэрэгтэй юм, Аж ахуйн зарим ажилтан илгээлтийн эздийг зөвхөн ажлын бэлэн хүчин өрөөсгөлөөр үзэж тэднээс гагцхүү ажиллахыг шаардан, хөдөлмөр ахуйн нөхцөл нь ямар байгааг төдийлөн сонирхохгүй, халамж дутаж байгаа нь залуусын ажлын амжилт, тогтвор суурьшилд муугаар нөлөөлж байна. Иймээс нам, тор, олон нийтийн бүх байгууллага, коммунист, хөдөлмөрчин бүр илгээлтийн эзэн залуучуудыг халамжлан сургаж. өсгөж бойжуулах, төлөвшүүлэн хүмүүжүүлэх Үйл хэрэгт нэгэн санаа нэгдмэл хүчээр шургуу ажиллах оролцох ёстой. 

Намын байгууллагын хүн хүмүүжүүлэх, хамт олныг идэвхжүүлэн урагшлуулах зорилтын нэг чухал хэсэг нь залуучууд, илгээлтийн эздийг халамжлах. хүмүүжүүлэх ажил учраас төр, олон нийтийн байгууллагаас энэ тухайд ямар биетэй ажил зохиож байгааг намын байгууллагын товчоо, бүх гишүүдийн хурлаар зарчимч ёсоор авч хэлэлцэн тодорхой удирдамж заалт өгч байх хэрэгтэй. 

Нам, засгаас илгээлтийн эздийг халамжлах талаар гаргасан олон чухал тогтоол шийдвэрийн биелэлтийг хэрэгжүүлэхэд холбогдох яам, газар байгууллагууд тухайн цаг үед нь нэлээд анхаараад аажмаар эрчээ сулруулдаг дутагдлыг арилгах нь чухал байна. 

Илгээлтийн эздийн хөдөлгөөнийг залуучуудын дунд өрнүүлж нэр төрийг өргөж, ажил үйлсийг зохион байгуулахад ХЗЭ-ийн бүх шатны байгууллагын идэвх санаачилга гол шийдвэрлэх үүрэгтэй боловч одоогийн байдлаар түүнийгээ биелүүлэх санаачилга. шаардлага дутсаар л байна. Илгээлтийн эздийн дунд зохиох ажлыг эрчимжүүлж, тэднийг амьдрал ахуйгаа бие даан шийдвэрлэж, очсон газраа соёлч байдал түгээн, хөдөлмөрөө хамт олны дэвшилт хэлбэрээр зохион байгуулдаг дайчин бүтээлч чанараар хүмүүжүүлэхэд ХЗЭ-ийн байгууллага онцгой анхаарвал зохино. 

Мал төллүүлэх болон бордох бааз, талбай, нэгдэл, сангийн аж ахуйн бригад, суурь фермийг түшиглэн хагас суурьшсан хэсэг, малчин, тариаланч, залуучуудын хороолол байгуулах, явуулын ахуйн үйлчилгээ, захиалгат барааны илгээмжийн худалдаа, үзвэр, үйлчилгээ, ном хэвлэл хүргэх, харилцаа холбоо, цахилгаан эрчим хүчээр хангах, соёл ахуйн нөхцөлийг бүрдүүлэх нь илгээлтийн эздэд тавих халамжийн чухал хэсэг байх ёстой. 

МАХН-ын XIX их хурал угтаж илгээлтийн эзэн малчин, ажилчин залуу хүн бүхэн эх оронч санаачилга гаргаж, хөдөө аж ахуй, хүнсний зорилтот программыг хэрэгжүүлэх, социалист бүтээн байгуулалтын том зорилтыг шийдвэрлэхэд тодорхой хувь нэмэр оруулж, ахмад үеийнхээ хөдөлмөрч, дайчин уламжлалыг залгамжлах ариун хүсэл эрмэлзлээ нэр төртэй хэрэгжүүлэх нь дамжиггүй юм. 

