Ерөнхийлөгчийг чөлөөтэй зорчуулахын тулд иргэдэд хүч хэрэглэв

Хадгаламж зээлийн хоршоодын хохирогчид цөхрөнгөө барж хаврын хавсарганд царай даран төр засгаас эрх зүйн зохицуулалт хийж өгөхийг царайчилсаар. Өчигдөр жагсагчид Ерөнхийлөгчийг Их тэнгэрийн амнаас өглөө ажилдаа ирэхээс өмнө замд нь тосож шаардлагынхаа хариуг авах санаатай Зайсангийн гүүрийг барааджээ. Өглөө 7.40 цагийн орчимд Бурхан багшийн цогцолборын дэргэд 20 гаруй хохирогчид цугласан байна. Ингээд 8.30 цагаас эхлэн Зайсангаас Их тэнгэрийн ам руу хүрэх замаар туг лоозонгоо барин жагсаж байтал цагдаагийн хувцастай хэдэн нөхдүүд гарч ирэн "Хориотой бүс.
Үүнээс цааш явж болохгүй" гэх мэтээр хориглосон байна. Тэгээд замын хоёр талд таран зогссон хүмүүсийг нэг талд бөөгнүүлж орхиж. Есөн цаг дөхөөд ирэхийн алдад Ерөнхийлөгчийг дагалдсан урт цуваа явж эхлэхээс яг өмнөхөн нь цагдаагийнхан гэнэт хохирогчдыг замын хажуу эрэг рүү түлхэхийг нь түлхэж, дөрвөн мөчөөс өргөхийг нь өргөж чирч гулдран замаас зайлуулсан байна. Ингээд бургас руу бөөгнүүлж өмнүүр нь хаалт болон зогссон аж. Хан-Уул дүүргийн Хэв журмын тасгийн ажилтнууд дээр Эргүүл хамгаалалтын 801 дүгээр ангийнхан нэмэгдэн ирсэн учраас тэр хэдэн хохирогчдыг чангалах нь гарын үзүүрийн ажил байсан бололтой. Нүдний баримжаагаар 60, 70-аад цагдаа, үүн дээр хорь гучаад машин дүүрэн цагдаагийнхан байсан гэнэ лээ. Ийнхүү хүчний байгууллагынхан Ерөнхийлөгчдөө зам тавьж өгөхөөр эмэгтэйчүүд голцуу хүмүүсийг замаас нэлээн гулсуур эрэг рүү хүчээр түлхээд л унагачихаж. Тэнд шороотой хутгалдаж, өөрсдийнхөө дуу хоолой болгож явсан лоозонгийнхоо булангаар хатгуулж ёолсон л хүмүүс. Уг нь иргэд тавьсан шаардлагынхаа хариуг сонсохоор төрийн өндөрлөгийнхөө нүдэнд ард түмэн ингэж хохироод аргаа барж байна гэдгээ харуулах санаатай өглөө эртлэн тийш зорьсон байлгүй дээ. Цагдаагийн дарангуйлалд хүчин мөхөдсөн хохирогчид хэвлэл мэдээллийн байгууллагууд руу утас цохиж. Тэгтэл мэдээллийн мөрөөр тийш зүглэсэн хэвлэлийнхний машиныг нэвтрүүлэхгүй байсаар үйл явдал өрнөж дууссаны дараагаар замаа чөлөөлсөн талаар Монголын Ардчилсан холбооны дэргэдэх "Эмэгтэйчүүд" холбооны тэргүүн Д.Аззаяа ярьсан. Тэрбээр хадгаламж зээлийн хоршоодын хохирогчид ихэвчлэн эмэгтэйчүүд хүүхдүүд байгаа учраас хүсэлтийн дагуу манай байгууллага дэмжиж байгаа гэсэн. Чимээгүйхэн болж өнгөрсөн эл мөргөлдөөний үеэр иргэн Цэвэлмаа, Рэнцэнтавхай нарыг цагдаагийнхан баривчлан аваад явсан гэж хохирогчид ярив. Гэвч бид тэмцлээ зогсоохгүй. Энэ олон хүний амьдралыг харлуулсан гайг төр үүрэлцэх ёстой. Бидний амьдралыг эргүүлж олгооч гэсэн байр сууриа тэд илэрхийлсэн. Ийнхүү өчигдөр өглөө эрт Ерөнхийлөгчийн замыг засахын тулд цагдаагийнхан гэмгүй иргэдээ эрэг рүү түлхэж эрх чөлөөнд нь халджээ. 
Б.Долзодмаа
