"Нарантуул" захад мөнгөн ус зарж байна

Мөнгөн ус, цианит натри хэмээх алт дагасан хор, түүнээс үүдсэн аюул Монголд нүүрлээд байгаа. 
Мөнгөн усанд хордогсод Дархан-Уул аймгийн Хонгор сумаас эхлээд Баянхонгор аймгийн бараг бүх нутагт бий гэхэд хилсдэхгүй. Гэтэл алтаар мөнгөн ус сольдог ченжүүд нийслэлд байдаг гэнэ. Тэдгээрийн нэг нь зарж байсан мөнгөн усандаа хордсон тухай ч мэдээлэл ирсэн юм. Энэ дагуу их хөлийн газар болох "Нарантуул" Олон улсын худалдааны төвд очлоо. Алт, мөнгөн эдлэл зардаг хүмүүс урдаа "Алт, мөнгө авна" гэсэн зар тавьжээ. Тэдний нэгээс мөнгөн ус сураглавал "Уг нь зардаг байсан л даа. Гэтэл мөнгөн усны хор дуулиан тарьснаас хойш мэргэжлийн хяналтынхан амраахаа болиод байна. Байсхийгээд л хураагаад авчихдаг. Ойрдоо хяналт, шалгалтынхан бууны сум, мөнгөн ус нууцаар зардаг мань хэдийг чангалаад байгаа" гэлээ. Тэрбээр мөнгөн ус зарж магадгүй гэж дунд эргэм насны эрэгтэй хүнийг зааж өглөө. Мөнгөн ус авмаар байгаагаа хэлэхэд "Надад яг байхгүй байна. Гэхдээ манай найз алтаар мөнгөн ус сольж магадгүй, мөнгөөр зарахгүй байх" гээд Одгэрэл гэдэг хүнтэй утсаар холбогдохыг зөвлөв. 997231хх утас руу залгавал эрэгтэй хүн авч байна. -Алт зарах гэсэн юм. Мөнгөн усаар солих уу? -Хаанахын алт гэдгээс шалтгаална даа. -Увсынх. Хаанахынх нь тийм чухал гэж үү. Эсвэл та мөнгөн усаа зарчих л даа? -Алтны чанар нь өөр өөр байдаг юм аа. Увсынхан мөнгөн усаар алт угаадаг болчихсон юм уу. Дэвшиж л байгаа юм байна. Гэхдээ мөнгөн усанд барьсан алт үйрээд, чанар муутай болчихсон байдаг юм. Надад 800 грамм мөнгөн ус байна. 80 мянган төгрөгөөр өгч болно л доо. Гэхдээ алтаар чинь сольчихвол хэн хэнд нь ашигтай биз дээ. Мөнгөн ус авна гэвэл алтыг чинь 23 мянгаар үнэлье. -Мөнгөн ус их хэмжээгээр авмаар байна? -Надад байгаа нь л тэр. Гэхдээ би чамд хүссэн хэмжээгээр чинь олоод өгч болно. Хамгийн гол нь чи хэл ам гаргахгүй, нууцыг хадгална биз дээ. "Нарантуул"-д алт авдаг хоёр, гуравхан эрэгтэй хүн бий. Тийм болохоор баригдах гээд байгаа юм. -Бараа чинь найдвартай юм уу? -Итгэхгүй бол болих л үгүй юу. Урдаас найдвартай хүнээс авдаг учраас чанарын хувьд ярилтгүй. Би алттай бүх аймгийн ченжүүдтэй харилцдаг. Элдэв гомдол нэхсэн хүн алга. -Та нарын нэг мөнгөн усанд хордсон гэж сонссон юм байна? -Мөнгөн ус зардаг болохоос хэрэглэдэг биш. Яалаа гэж хордох юм. -Та сард хэдий хэмжээний мөнгөн ус оруулж ирдэг вэ. Гаалиар яаж оруулдаг вэ? -Тэр чамд чухал биш. Аргалдаг болохоор л зарж байхгүй юу. Чи алтаа аваад ир. Би мөнгөн ус бэлдээд байж байя. Хэдий хэмжээгээр авмаар байна вэ? Бид ийн ярилцлаа. Дараа нь тэрбээр надтай гурван ч удаа холбогдож мөнгөн ус авахыг шалсан. Сүүлдээ "Хаана байна. Байгаа газар чинь мөнгөн усаа аваад очих уу" гэсэн. Мөнгөн ус хэмээх аюулт бодис бидний дэргэд байгааг энэ яриа илтгэнэ. Энэ талаар Нийслэлийн мэргэжлийн хяналтын газарт "алтан хошуу" өргөхөд "Иргэд баталгаатай мэдээлэл өгвөл шалгаж болно" гэлээ. 
Б.Цэцэгдэлгэр 


