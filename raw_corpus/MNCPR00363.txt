Наадмын дараахь наадам

Өнөө жилийн зун түүхэн их ой давхцаж буйгаараа ихээхэн онцлогтой. Гэвч улсын маань өнцөг булан бүрээс жирийн наадамчид Их Монгол улс байгуулагдсаны 800 жилийн ойдоо хүрэлцэн ирж, хүлэг морьдоо тэр болгон уралдуулж чадаагүй. 
Тиймээс Засгийн газраас тогтоол гарган Баруун, Зүүн, Төвийн бүсэд даншиг наадам зохиохоор болсон билээ. Эдгээр наадмуудын хамгийн эхэнд буюу энэ сарын 29, 30-нд Архангай аймгийн Өгий- нуурын ойролцоо төвийн бүсийн даншиг болох юм байна. Уг баярт Улсын баяр наадмын азарга, их насны морьдын уралдаанд өнгөлж давхисан Өвөрхангай аймгийн хужирт сумын харьяат УИХ-ын гишүүн Г.Батхүүгийн "Хонгор", С.Сугарын "Алаг", Архангай аймгийн харьяат, сүүлийн жилүүдэд наадмын айргийн таван байрт тогтмол давхиж буй Д.Жаргалсайханы "Даатгал хээр" зэрэг хурдан хүлгүүд тоосоо өргөх сурагтай байна. Харин бөхчүүдийг мэдээж арын сайхан хангай нутгийн далай аварга тэргүүлэн энэ жил начин цолыг алгасан гарьд Б.Гантогтохоор харцага цолны болзол хангасан М.Батжаргал зэрэг шинэ цолтнууд зодоглох нь тодорхой. Төвийн бүсийн наадамчид иймэрхүү даншиглах бол баруун бүсийнхэн Алтай нутагт баяраа хийх юм байна. Тус аймгаас өнөө жил ганцхан улсын цолтон төрсөн. Отгон начин Н.Баярмагнайг Говь-Алтай аймгийн Бигэр сумын уугуул гэдгийг наадамчин олон санаж буй биз ээ. "Хантайшир" бөхийн дэвжээний начны дайтай аймгийн цолтнууд бий. Тэд улсын баяраар бага зэрэг одгүйтсэн бол нутгийн даншгийн түрүүг алдахгүй нь лавтай. Мөн 13-ны үдээс хойш болсон Уяачдын баярын түрүү бөх аймгийн арслан Ш.Тогтохбаяр үзүүр түрүүний тааварт бий. Хурдан морьдын хувьд баруун аймгийн уяачдын бага насны морьд наадмаар өнгөлж байсан. Харин азарга, их насанд хараахан айрагдаагүй ч улсад цуутай олон буян уралдах сурагтай. "Нууц товчоо"-ны 750 жилийн ойн баяраас хойш Хэнтий аймагт бүсийн хэмжээг хамарсан наадам болоогүй. Их Монгол улс байгуулагдсаны 800 жилийг ойг тохиолдуулан зүүн бүсийнхнийг хийгээд Төрийн томчуудыг хамруулсан энэ намрын сүүлийн наадам ирэх сарын 9, 10-нд Хэнтий аймгийн Дэлгэрхаанд болох аж. "Нууц товчоо"-ны ойгоор бөхчүүдэд улсын цол олгож дархан аварга Б.Бат-Эрдэнэ чимэг нэмж байсан бол энэ удаад шинээр цол өгөхгүй. Гэхдээ эдгээр даншиг наадмуудын түрүүлсэн бөх, айрагдсан морьдын бай шагнал нууцхан бөгөөд өндөр гэнэ. 
Б.Бадмаа
