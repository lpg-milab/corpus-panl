АМЕРИКИЙН ВИЗ мөрөөдөл хэвээр байх уу?

Монгол төрийн жолоог найман жил залсан Ерөнхийлөгч асан Н.Багабанди нэг сонинд саяхан ярилцлага өгчээ.
Жинтэй, хатуу ч үнэн үгээрээ нийгмийг хөдөлж, унтсан нойрмоглосон нэгнийг сэрээж байдаг тэрбээр Ерөнхийлөгчийн сэнтийгээс буугаад хэсэгтээ нам жим байсан ч энэ нийгэмд, эрх баригчдад, ард түмэндээ хандаж хэлэх, дуулгах үг байсан бололтой. Гуравхан хоногийн дараа АНУ-ын Ерөнхийлөгч Ж.Буш Монгол Улсад албан ёсны айлчлал хийхээр ирнэ. "Ж.Буш Ерөнхийлөгч Монгол газар шороон дээр хөл тавьснаар манай орны олон улсын нэр хүндэд эерэг сайнаар гүн гүнзгий ул мөрөө үлдээнэ. Энэ нь айлчлалын гол үр дүн лавтайяа мөн болох нигууртай. Хоёр талын харилцаанд ахиц дэвшил гарах нь эргэлзээгүй. Гэхдээ бэлэн зэлэн зээл, тусламж амлаад цацаад явдаг эрхэм морилох нь гэж бүү хүлээ. Манай тал унжаад байхаар унаад өгөөсэй гэж хүлээлгүй улс төрөө бага хийж, ухаанаа ахиу зарж төслөө сайн хийж, хамтран ажиллаж, цаг алдалгүй яаравчлахыг хичээгүүштэй. Олон улсын харилцаанд ховор тохиох, улс үндэстэнд ашигтай таатай боломж үүлэн чөлөөний нар шиг тусан гийгүүлэх учир бий. Түүнийг маш хурдан, овжин, дээд зэргийн үр ашигтайгаар ажиглах нь бага буурай орны хувьд од шүүрэхтэй адил. АНУ-ын виз олгох журмыг хөнгөвчлөхийг Америкийн Ерөнхийлөгч, Төрийн нарийн бичгийн дарга нарт хүсэлт болгон тавьсан. Улс хооронд харилцан адил байх зарчим үйлчилдэг. Монголчууд ядуу мөртлөө АНУ-ын визний мэдүүлэг өгөхдөө хүртэл түрийвчээ гүвэн төлбөр төлж, баян Америкийн иргэд үнэ төлбөргүй визээр зорчино гэдэг эрүүл ухаанаар бодоход шударга бус, дээр нь харилцан адил байр суурь зарчимд гал ус мэт харшлах нь ойлгомжтой. АНУ-д амьдарч байгаа элэг нэгтнийхээ эрх ашигт санаа тавих нь Монгол төрийн үүрэг гэдгийг үргэлж санаж, асуудлыг дэс дараатай бөгөөд зөв тавьж шийдүүлэхийг зорих нь зүйтэй юм" хэмээн экс Ерөнхийлөгч Н.Багабанди Ж.Бушийн айлчлалын өмнө төр барьж буй хүмүүст захижээ. Мөн өөр олон чиглэлээр санаа сэдэл өгсөн байлаа. Үнэхээр Америкийн визний асуудал монголчуудын хувьд яах аргагүй чухал сэдэв билээ. Эрх чөлөөний оронд очиж үзэхсэн гэдэг мөрөөдөл монгол залуус бүрийн сэтгэлд бий. Гэхдээ тэнд очдог виз нь бидний хувьд хэтэрхий хахир хатуу шалгууртай билээ. Оройдоо одтой туг намируулсан Америкийн Элчин сайдын яаманд виз хүсч орсон монголчуудын дийлэнх нь паспортон дээрээ хар тамгатай гарч ирдэг. Хоёр сарынхаа цалинг визний мэдүүлгийн хөлсөнд өгчихсөн тэд уруу доройхон л алхдаг даа. Өнөөдөр цөөхөн хэдэн монгол Америкт гараад "харлачихсан" байгаа. Тэдний хөлсөө дуслуулж ажиллаж олсон мөнгө төрөлх эх орон, Монгол руу нь цувж байдаг билээ. Үнэндээ Америкт амьдардаг элэг нэгтнүүдийн маань амь амьдрал, эрүүл мэнд баталгаатай биш. Их гүрний Ерөнхийлөгч Монголд ирэхийн өмнөх энэ өдрүүдэд олон хүн манай сонинд хандлаа. Бүр Америкаас мэйл бичиж, утас цохиж байна. "Монгол хүний хийморь босоо шүү. Бушийг эх орондоо ирэхэд харилцан визгүй зорчих, үгүйдээ виз олгоход гардаг элдэв хүнд суртлыг алга болгох асуудлыг нааштай шийдээсэй" хэмээн мессеж илгээж байна. Америкт манайхан дандаа хараар амьдраад байдаг юм бас биш. Цөөн ч гэсэн оюутнууд сурч байна. Түүнээс гадна албан ёсоор үйлдвэрлэл үйлчилгээ эрхэлж буй монгол эзэнтэй компани 10-аад байдаг аж. Хууль ёсоор үйл ажиллагаагаа явуулж буй тэдэнд ч бас гайт визний асуудал тулгардаг. Энэ тухай өгүүлж АНУ-ын Денвер хотоос С.Доржханд бидэнд хандсан юм. Тэрбээр Денверт гэр бүлээрээ амьдраад гурван жил гаруй болж байгаа бөгөөд "ITH" нэртэй компани байгуулж экспорт, импортын үйл ажиллагаа явуулдаг. Тэрээр Монголд үйлдвэрлэсэн барааг Америкт гаргаж интернэт дэлгүүрээр борлуулдаг бөгөөд эргээд Америкаас Монгол руу бараа оруулдаг. Энэ барааны хэмжээ жилээс жил өссөөр байгаа аж. Тэдний компани Америкийн бусад компаниудын адил татвараа цаг хугацаанд нь төлдөг. Өөрөөр хэлбэл, хууль ёсоор ажиллаж амьдарч байгаа хүн. Тэрээр Монголоос ажилчин авах хууль ёсны эрхтэй. Энэ эрхийнхээ дагуу өнгөрсөн жил компанидаа нэг монгол ажилчин дадлагажуулж авахаар болсон ч Америкийн виз өгөөгүй гэнэ. Уг нь Доржханд бүсгүй Америкийн цагаачлалын нэртэй хуульчид хандан бичиг баримтыг нь яг хууль журмын дагуу бүрдүүлсэн байна. Бараг л зузаан ном шиг материал болжээ. Үүнийхээ хөлсөнд хуульчид 3500 ам.доллар төлсөн гэнэ. Харин консул хэрэг болгон бүрдүүлсэн өнөө бичиг баримтыг сөхөж ч харсангүй, хар тамгаа хайрлажээ. Гол шалтгаан нь буцаж ирэх баталгаа алга гэсэн юм байх. Үүнийг сонссон цагаачлалын хуульч толгой сэгсрэн гайхширчээ. Энэ жил буюу хэдхэн хоногийн өмнө бүсгүй дүүгээ гэр бүлийнх нь хамт Америкт урьжээ. Монголын томхон компанийн захирал, хэд хэдэн үл хөдлөх хөрөнгөтэй дүү нь Америкаас явуулсан бараа материалыг нь борлуулж өгдөг. Ер нь түүний компани ч ийм чиглэлээр ажилладаг аж. Тийм болохоор дүүгээ урамшуулж, хөгжилтэй орны хөгжил дэвшлийг үзүүлж, шинэ жилийг хамт Америкт тэмдэглэхээр урилга явуулжээ. Хаагуур хаагуур явах, юу үзэх гээд төлөвлөгөөгөө гарган төлбөр мөнгийг нь урьдчилаад хийсэн гэнэ. Хачирхалтай нь дүүгийнх нь виз гарсангүй. Монгол дахь Америкийн консул визээ харамлажээ. "Үнэхээр гайхмаар байна, би ажил, амьдралаараа дэнчин тавьж байж урьсан хүнээ юу гэж харлуулаад аваад үлдэх вэ. Монголд яг үнэнээрээ виз мэдүүлсэн хүнд виз өгөхөө байжээ. Хоёр жилийн өмнө хүмүүс Америк явахын тулд 5000 мянган ам.доллараар визээ гаргуулж байсныг мэдэх хүн олон бий. Гэтэл одоо энэ ханш өсч 9000 доллар өгсөн хүний виз дороо гардаг болсон байх юм. Эрхэм консул аа, ийм шагийн визийг хэн гаргаад байна, эзэн нь хаана байна вэ? Хэрэв таны дор ажилладаг хүмүүстэй холбоотой байдаг бол ардчилсан улс орныг төлөөлж байгаа хүний хувьд хамгийн түрүүнд энэ байдлыг өөрчлөх цаг болжээ. Хэрэв ингэхгүй бол эрхэмсэг Америк орны нэр хүндэд муу биш үү. Танай консулын ажилтнууд виз авах гээд орсон хүмүүстэй ямар муухай харьцдагийг олон хүн мэднэ. Харин УИХ-ын гишүүд, сайд дарга нарыг харахаараа их сайхан ааштай болчихдог. Олон жил ажиллаад мөнгө төгрөг аваад сурчихсан тэр хүмүүс яг ном ёсоороо виз хүсч байгаа хүний материалыг хардаг ч үгүй, буцаагаад шахам чулууддаг" хэмээн Доржханд бүсгүй аргаа барж сууна. Яг ийм зовлонтой олон хүн байдаг тухай ч дурсана лээ. Ардчиллын эх орноо төлөөлж суугаа ЭСЯ-ны консулын ажилтнууд нь иймэрхүү ажиллаж байдаг гэдгийг болж өгвөл төрийн тэргүүнд нь дуулгачих санаа бас энд бий. Тэрээр Ж.Бушийг Монголд ирэх гэж байгааг сонсоод зориуд наашаа ярьсан хэрэг. Цөөхөн хэдэн монголчууд Америкт гарлаа гэхэд тэдний цагаачдын дунд өчүүхэн дуслын төдий хувийг эзэлнэ. Гэхдээ монгол хүмүүс Америкийн иргэн болно, тэнд насаараа амьдарна гэж Эрх чөлөөний орныг зорьдоггүй билээ. Эхнээсээ нас 40 гарсан хүмүүс эх нутаг руугаа ирж байна. Халаасандаа хэдэн ногоонтой, тархиндаа хийж бүтээх шинэ санаатай ирж байна. "Энд ирсэн миний мэдэх монголчууд хэзээ ч Америкт үлдэнэ гэдэггүй. Тэд соёлтой оронд юм сурч, хэдэн төгрөгтэй болоод эх орон, ээж аав, эхнэр нөхөр, үр хүүхэд рүүгээ зорьдог. Тиймээс монголчууд Америкт визгүй зорчих асуудлыг нааштайгаар шийдээсэй" гэж С.Доржханд монголчуудаа төлөөлж Америкаас утасдаж байна. Америкийн визэнд ороод хар тамга даруулсан, виз хүсэх гэж буй болон цаашид хүсэх олон хүн түүний энэ санааг талархан дэмжинэ. 
Д.Оюунтуяа
