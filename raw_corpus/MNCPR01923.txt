Төсвийн илүүдлээсээ зарцуулж толь мэт замтай, утаагүй хоттой болъё

Өвөл эхлэхтэй зэрэгцээд нийслэл хэмээх их айлд тулгарах асуудал олон бий. Утаа униар дунд нүдээ таглуулсан мэт явах цаг хэзээ мөдгүй болов. Уг нь утаагүй хоттой болох гэж нийслэлийн холбогдох албаныхан түмэн арга хайсан.
Нийслэл гэдэг үг зүүлттэй хурал, зөвлөгөөн бүрт л өнөөх гайт утаа, тортогны тухай ярьж байна. Гэсэн ч савныхаа хэмжээгээр сэтгэнэ гэгчээр хөрөнгө мөнгөгүй болохоор аль бага өртөг, үнэд багтах бүхнийг туршиж, төлөвлөсөн хувилбарууд гаргана. Төлөвлөгөөгөөр 2007 он хүртэл нийт 12 тэрбум гаруй төгрөгийн хөрөнгө оруулалт хийж нийслэлийн утааг багасгана гэж үзжээ. Нийслэлийг огт утаагүй болгоход 54 орчим тэрбум төгрөг шаардлагатай гэсэн үгийг саяхан хотын мэр хэлээдэхсэн. Нийслэлийг өнгөтэй, өөдтэй байлгах үүрэгтэй "өрхийн тэргүүн" тэрээр утаа багасгах үр дүн бодитой дөнгүүр аргын өртгийг тийн зоригтойгоор дэлгэсэн байх. Гэр хороолол байгаа цагт өвлийн Улаанбаатарын их утаа, униарыг халааслачих адил алга болгочихно гэж зүүдлэх ч хэрэггүй. Түлш бага хэрэглэдэг зуух, утаа багатай шахмал түлш гээд олж нээсэн арга эхнээсээ хэрэглэгдэж эхэлсэн. Хотоо утаагүй болгох гэж хэрэгжүүлсэн бодлогыг дэмжсэн гэр хорооллынхон "шахмал түлш асахгүй нь, нүүрсийг минь түлүүлж өгөөч..." гээд ёстой л "нусаа хацартаа нааж" байгаа сурагтай. Хийж бүтээх оролдлого, эхлэл юм болохоор сайн, муу үр дүн гарсан ч шантралгүй, хичээнгүй ажилласаар байгаа тухай хотын менежер ч хэлсэн. Нийслэлийн дахиад нэг асуудал нь там болсон замын тухай яриа. Хотын төвийн 361 км замыг 1970-аас 1985 оны орчимд тавьсан байдаг. Шаардлагын дагуу бол асфальтан замыг 15, бетон замыг 20 жил ашиглаад л бүрэн эхээр нь шинэчлэх ёстой. Хүн өглөө бүр шүдээ угааж, үсээ самнадаг лугаа арчлаад л ашиглах хугацаа нь ердөө тэр шүү дээ. Энэ шаардлагаар үзвэл манай нийслэлд зам гэх томьёонд багтах зүйлгүй болжээ. Японд бол өдөр бүр арчилж торддог замыг долоон жил ашиглаад л хуулаад хаячихдаг юм байх. Манайх дэлхийн стандартад нийцсэн замтай болох гэж үзвэл 120 орчим тэрбум төгрөг хэрэгтэй гэсэн тооцоог Зам, тээвэр аялал жуулчлалын яам, Нийслэлийн автозамынхан хамтран гаргажээ. Хөрөнгө мөнгө шийдэгдсэн ч зам гүйцэтгэл хийх инженер техникийн ажилтны хүч бололцоо тарамдуу, бүр зам барих хүн ч олдохгүй байж мэднэ. Өнөөдөр манайд замын ажил гүйцэтгэдэг 30 орчим компани бий. Тэдний хамгийн их хүчин чадалтай нь жилдээ 600-700 гаруй сая төгрөгийн засвар үйлчилгээ хийж амждаг. Багахан компаниуд томчуудаасаа арав дахин бага ажил хийнэ. Гэсэн ч олон улсын байгууллагын хөрөнгө, санхүүжилтээр бага ч болов замыг засварлаж сэлбэсээр байгаа. Өчигдөр I хороололд шинэ замын нээлт болов. Улаанбаатарын автозамд зундаа л нэг засвар оруулж зам арчлах үүрэг дуусдаг. Жил бүр "Замын сан"-гийн ачаар олсон гурав, дөрвөн тэрбум төгрөгтөө багтааж нөхөөс хийх төдийхнөөр донсолгоог додомддог. Даац хэтэрсэн замынхаа хаа нэгтээ ухаж аваад нөхөөс тавьсан ч тэндээс залгуулаад дахиад л цоорч, "урагдаад" эхэлнэ. Дээр нь ихэнх зам ус зайлуулагчгүй. Бороо, цасны ус хаа сайгүй тунарч хэзээ хойно нуур болсоор л байдгийг бид мэднэ. Замыг хамгийн их эвддэг дайсан нь ус. Нийслэлийн үжирч язарсан автозамын сүлжээг сэлбүүлэхээр энэ жил 30 тэрбум төгрөг төсөвлөжээ. Тэр мөнгийг хэрхэн ашигтай зарж, там болсон замаа сэлбээд авах вэ гэж Нийслэлийн автозамынхан толгойгоо гашилгаж сууна. Ирэх зунаас нийслэлчүүд машинаа эвдэхгүйн тул явган гүйж мэдэх шиг билээ. Хамгийн ачаалалтай, эвдрэлтэй замаа их засварт оруулахаар болбол машин явах боломжгүй юм гэсэн. Энэчилэн хотын "проблемуудыг" шийдэх аргыг хот төлөвлөлтөд тусгасаар авч, тэр бүхэн нь эрээн цаас төдий байсаар ирэв. Хот төлөвлөлтөд тусгагдсан бүхнийг хэрэгжүүлэх гэвэл өнөөх л хөрөнгө мөнгөний гачаал чөдөрлөнө. Үрж зарах нь олсноосоо байнга давдаг Монгол Улсын "гал тогоо" энэ жил зардлаасаа илүүг олсон тухай Сангийн сайд баяртайгаар мэдээлсэн. Улсын төсөв өнөө жил анх удаа ашигтай гарч байгаа. Зэс, алт зэрэг экспортын түүхий эдийн үнэ ханш дэлхийн зах зээлд өндөр байсан, дотооддоо ч төсвийн бүрдүүлэлтээ сайжруулсан хэмээн тайлбарлаж байна. Санхүүгийн "Free balance" гэсэн шинэ программ нэвтрүүлсэн нь төсвийн хяналт сайжрах, орлого нэмэгдэхэд нөлөөлсөн гэлцлээ. Жилийн нийт зарлагаасаа бүр 240 гаруй тэрбум төгрөг илүү гаргасан гэнэ. Үүнийг УИХ-ын дарга тэргүүтнүүд гэрэл, цахилгаангүй аймаг, орон нутгийг дэд бүтэцжүүлэхэд ашиглана хэмээх санаагаа айлдсан сурагтай. Хөдөө ч, хотод ч хүн л амьдран суурьшиж байгаа болохоор гэрэл цахилгаангүй аймаг, сумдадаа хөрөнгө мөнгө хаях нь зөв л байх. Гэхдээ нийслэлийн хөгжилд нэмэр болох бүхнийг нэгдүгээрт тавьж, хэрэгжүүлмээр байна. Яагаад гэвэл манай хүн амын талаас илүү нь энд амьдарч байна. Мэргэжлийн, салбарынхны нь дээр хэлсэнчлэн нийслэлийн автозамыг бүрэн эхээр нь шинэчлэх, утааг үгүй хийх технологи нэвтрүүлэхэд зарцуулахад 170 гаруй тэрбум төгрөг хэрэгтэй гэвэл энэ жилийн төсвөөс илүүдсэн мөнгөнөөс элбэгхэн гаргачихаж болох биш үү. Нэг удаа зориглоод нийслэл рүүгээ санаа тавибал яасан юм бэ. Төсвийн илүүдлээсээ зарцуулж толь мэт замтай, утаагүй хоттой болохгүй бол энэ олон монголчууд уушгины өвчнөөр өөд болох нь байна шүү. 
Б.ХАЖИДМАА
