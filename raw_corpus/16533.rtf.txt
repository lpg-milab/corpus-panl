№256 (16533)          
1986 оны аравдугаар сарын 25.
Их бүтээлийн дуудлага

Лениний намын удирдлагаар Орос оронд ялсан Октябрийн социалист их хувьсгалын 69 жилийн ойд зориулан МАХН-ын Төв Хорооноос гаргасан Уриаг өчигдөр << Үнэн >> сонинд нийтэлж, радио телевизийн нэвтрүүлгээр орон даяар дамжууллаа. Марксистленинист сургаалын бодит биелэл, XX зууны улс төрийн гарамгай үйл явдал болсон Октябрийн аугаа их үйл хэрэгт МАХН хэзээ ямагт чин үнэнч байдгийг энэ урианд бас дахин яруу тод тусган илэрхийллээ. 

Урианы эхэнд ЗХУКН-ын XXVII их хурлаас дэвшүүлсэн зорилтын дагуу нийгэм эдийн засгийнхаа хөгжлийг үлэмж хурдасгаж, зөвлөлт нийгмийг чанарын шинэ түвшинд хүргэхийн төлөө шургуу амжилттай тэмцэж байгаа ЗХУКН, ах дүү зөвлөлтийн ард түмэнд манай нам, ард түмний чин хүсэл, эрмэлзлийг илтгэн хандаж сайн сайхны ерөөл дэвшлүүлжээ. ЗХУ-ын энх тайванч гадаад бодлогыг өндөр үнэлэхийн хамт цөмийн дайны аюул, зэвсэглэлээр хөөцөлдөхийн эсрэг, бүх нийтийн энх тайвныг сахин хамгаалж бэхжүүлэхийн төлөө ЗХУКН, Зөвлөлт төрөөс дэвшүүлж байгаа өргөн хүрээтэй санал, санаачилгад манай улс халуун баяр хүргэж, цөмийн дайны эсрэг, сансрыг цөмийн зэвсгийн талбар болгохгүйн төлөө дэлхийн улс бүр идэвхтэй тэмцэхийг уриалав. 

Дэлхийн хөдөлмөрчдийн их багш В. И. Ленин, Монголын ард түмний гарамгай хүү Д. Сүхбаатар нарын үндэслэн байгуулсан монгол, зөвлөлтийн ард түмний эвдэршгүй ган бат найрамдал БНМАУ-ын тусгаар тогтнол, хөгжил, цэцэглэлтийн найдвартай баталгаа байсан, байсаар ч байна. 

МАХН-ын Төв Хорооны Уриа нь намын XIX их хурлаас дэвшүүлсэн зорилтын дагуу нэн даруй шийдвэрлэвэл зохих зангилаа асуудалд нийгмийн давхраа бүрийн хүч анхаарлыг төвлөрүүлснээр их бүтээн байгуулалтын дуудлага болж байна. 

Хүн бүр үйл ажиллагаандаа чанар, үр ашгийн төлөө тэмцлийг эрхэмлэж, чанартай, өндөр бүтээмжтэй хөдөлмөрлөх явдал нь намын их хурлаас дэвшүүлсэн шинэ дайчин зорилтыг амжилттай хэрэгжүүлэхийн баталгаа гэдгийг урианд цохон тэмдэглэжээ. Социалист байгуулалтын өнөөгийн зорилтыг шийдвэрлэхэд коммунист бүр, үйл ажиллагаагаа улам идэвхжүүлэх нь намын анхан шатны байгууллагын дайчин чадварыг дээшлүүлэх нэг чухал нөхцөл болж байгааг цохон заагаад асуудал бүрт шинэ сэтгэлгээ, бүтээлч арга барилаар хандаж ажиллахын үлгэр жишээг үзүүлэхийг коммунистуудад уриаллаа. 

Социалист ардчиллыг тууштай хөгжүүлж, нийгэм, төр, үйлдвэрлэлийг удирдахад хөдөлмөрчдийн идэвхтэй оролцоог улам сайжруулах нь нийтийг амжилттай удирдах явдалтай шууд холбоотой. МҮЭ-ийн гишүүд, манай яруу алдарт залуучууд, эмэгтэйчүүд, эхчүүд, пионер сурагчдад хандсан МАХН-ын дайчин уриа тэдэнд бүтээн байгуулалтын шинэ эрч хүч өгч зүрх сэтгэлийг догдлуулж байна. 

Дэвшилт техник, технологийг үйлдвэрлэлд нэвтрүүлж, хөдөлмөр зохион байгуулалт, урамшууллын бригадын хэлбэрийг өргөн нэвтрүүлэх, бүтээгдэхүүн, ажил үйлчилгээний чанарыг хэлбэрэлтгүй сайжруулах, улс ардын аж ахуйн эцсийн өндөр үр дүнг хангах нь аж үйлдвэр, барилгын салбарын ажилчин, инженертехникийн ажилтан нарын үлэмж хариуцлагатай нийтлэг үүрэг мөнийг Намын Төв Хорооны Урианд тод томруун заажээ. 

Хөдөө аж ахуйг хөгжүүлэх, хун амын хүнсний хангамжийг сайжруулах зорилтот Программыг хэрэгжүүлэх ажлыг улам эрчимжүүлж, хөдөө аж ахуйн үйлдвэрлэлд эрчимтэй аргыг өргөн нэвтрүүлэх, энэ салбарт оруулсан хөрөнгийн өгөөжийг дээшлүүлэх нь нэн чухлаар тавигдаж байна. Манай хөдөө аж ахуйн салбарын ажилтнуудын хувьд малчдын өөрсдийн нь хувийн бэлтгэлийг сайн хангаж, мал өвөлжүүлж, хаваржуулах ажлын дутууг бүрэн гүйцээж, тарга хүч сайтайгаар онд оруулах ажлыг суурь бүрт чамбай зохион байгуулах, өвөлд мал сүргийг ус, тэжээлээр найдвартай хангах явдал нь өнөөдрийн тулгарсан зорилт болж байна. 

Ажил, үйлчилгээний чанарыг сайжруулж, үйлчилгээний соёлыг хэлбэрэлтгүй дээшлүүлэх нь ямагт энэ салбарын хувьд нэр төрийн хэрэг байдаг. Ардын боловсролын байгууллагын ажилтан, багш, сурган хүмүүжүүлэгчид, шинжлэх ухааны ажилтан нарын өмнө хэзээ хэзээнээс илүү чухал хариуцлагатай зорилт тулгарч байна. Шинжлэх ухаан, үйлдвэрлэл, сургалтын интеграцыг бэхжүүлж сургалтыг нийгмийн амьдрал, үйлдвэрлэлийн хөдөлмөртэй холбох, өсвөр үеийнхнийг сургаж, хүмүүжүүлэхэд сургууль, эцэг эх, олон нийтийн хамтын ажиллагааг бэхжүүлэх, боловсролын байгууллагын удирдлагын арга барилыг шинэ шатанд гаргахад анхаарал төвлөрүүлэх шаардлага тавигдаж байна. 

Эрүүлийг хамгаалах салбарын ажиллагсдын хувьд эмчилгээ, оношлогооны түвшинг дээшлүүлж, үйлчилгээний чанарыг сайжруулах, ялангуяа эх, нялхсын эрүүл мэндийг хамгаалах ажлыг шинэ арга барилаар хэрэгжүүлж, хүн бүрт эрүүл аж төрөх ёсыг хэвшүүлэхийг уриалсан байна. Нийтийн биеийн тамирыг хөгжүүлэх талаар бүх талын чармайлт тавихын зэрэгцээгээр спортын шинэ дээд амжилтын төлөө цуцалтгүй ажиллах нь манай тамирчдын эрхэм үүрэг мөн. Орчин үеэ магтан дуулсан шилдэг бүтээл туурвиж, соёл урлагийн үйлчилгээг бүх хүн амд, ялангуяа хөдөлгөөн хүн амд шуурхай хүргэж үйлчлэх зорилт манай соёлын фронтын дайчдын өмнө зогсож байна. 

Байлдааны болон улс төрийн бэлтгэл, сонор сэрэмжээ ямагт өндөр түвшинд байлгаж, орчин үеийн цэргийн зэвсэг техникийг чадамгай эзэмшихийг зэвсэгт хүчний дайчдад хандаж уриаллаа. 

Социализм, коммунизмын ялалтын туг, ашид мөнхийн интернационалч аугаа сургаал марксизмленинизмийг үйл ажиллагааныхаа удирдлага болгосон МАХН-ынхаа жолоодлогоор социализмын бүрэн ялалт өөд итгэл төгс давшиж яваа монголын ард түмэнд Октябрийн баярын уриа нь хөгжил, цэцэглэлтийн эрч нэмсэн их бүтээлийн дуудлага болж байна. 

