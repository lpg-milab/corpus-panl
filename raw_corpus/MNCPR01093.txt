Үйлдвэрчний эвлэл шинэчлэгдэхгүй бол зайгаа тавьж өг

Үйлдвэрчний эвлэлийг шинэчлэх шаардлагатайг "Өдрийн сонин" хөндөж бичиж байсан. "Эв санааны нэгдэл" ҮЭ ч ийм зорилгоор байгуулагджээ. Тус ҮЭ-ийн тэргүүн С.Эрдэнэтэй энэ талаар ярилцав.
-Танайхыг анх байгуулагдахад Монголын үйлдвэрчний эвлэлүүдийн нэгдсэн холбоо (МҮЭНХ) хэрхэн хүлээж авч байв. Ажиллаж байх хугацаанд яаж хандав. Учир нь танайх одоогийн ҮЭ-ийн механизмыг ул үндсээр нь өөрчлөх шаардлагатай гээд байгаа шүү дээ? -Анх байгуулагдахад манайхыг эрс үгүйсгэсэн. Бүр гэрчилгээг маань тухайн үед Ц.Нямдорж сайдтай Хууль зүй, дотоод хэргийн яам олгохгүй байсан. Гэсэн ч бид чимээгүй байсан хоёр жилийн хугацаанд асар их ажилласан. Гол нь хөдөлмөрчдийн нийгмийн байдал, аж амьдрал, эрх зүйн орчинд судалгаа хийлээ. Ажилчны эрх ашгийн төлөө байж, нийгэмд хяналтын үүрэг гүйцэтгэж чадаагүй МҮЭНХ-ны хариуцлагагүй үйл ажиллагаа, үхмэл луйвар, дарангуйллыг бүр эртнээс таслан зогсоох шаардлагатай болчихсон байсан. 2,5 сая монголчуудыг 55 мянган ажилчин тэжээж байна. Гэтэл тэднийг "ажлын мал" гэхчилэн доромжлон тохуурхдаг байдал Монголоос өөр газар үгүй. Ажилчин гэж ямар хүнийг хэлэх вэ, цалин гэж юу вэ гэдгээс эхлээд л үг утгыг нийтээрээ буруу ойлгодог болчихсон ийм нийгэмд ажилчин хүнийг алдаршуулах, хамгаалах хэрэгтэй байгаа юм. Гадаадын хөрөнгө оруулагчид нэртнүүд эх оронд нь, газар нутагт нь монголчуудыг доромжилж, зодож, бүр амь насыг нь ч бүрэлгэж байна. Монголын иргэнд ажиллах боломжгүй байхад гадныхан ирж өөрийнхөө улсад авдаг хөлснөөс хэд дахин илүүг халааслан амьдарч байна. Иймэрхүү байдлыг ажилчин ангийн төлөө эргүүлэн хөдөлгөж, шийдвэрлэх замыг засахгүй байгаа МҮЭНХ-г яагаад дэмжих ёстой гэж. Гэхдээ бид МҮЭНХ-г тар, бутар гэж дайрч, жагсахгүй. Тэдэнд боломж өгнө. Шинэчлэгдэж чадвал хамтарч ажиллана. Чадахгүй бол чаддаг хүмүүст нь зайгаа тавьж өг гэж шаардана. Бидэнд МҮЭНХ-г нураах, эвдэх олон баримт бий. Өнгөрсөн хоёр жилд МҮЭНХ биднийг мартчихсан. -Танайх өнгөрсөн даваа гаригт хэвлэлийн хурал хийлгэсэн. Дахиад өнөөдөр юун тухай хэвлэлийн хурал зарлаж байгаа юм бэ. Адаглаад л мөнгө төгрөгтөө гарзтай байдаггүй юм уу? -Эхний удаа бид үйл ажиллагаагаа олон нийтэд танилцуулахыг зорьсон. Орилж хашгирч аль нэг байгууллагын гадаа жагсаад байх биш, хууль эрхзүй, эдийн засаг, эв нэгдлийн аргаар ажиллана, тэмцэнэ. Тухайн үед бид эдийн засаг, зохион байгуулалт, итгэл үнэмшлийн хувьд бэлтгэлгүй байсан. Өнөөдрийн хэвлэлийн хуралд манайд нэгдэж, дэмжиж байгаа зургаан газраас мэдээлэл түгээх юм. Тэд манайд хөдөлмөрийн хөлсний доод хэмжээг буруу тогтоосон гэхчилэн асуудал тавьсныг бид дэмжиж байгаа. Санхүүгийн хувьд бидний үйл ажиллагаанд тусалдаг хүмүүс бий. Тэгээд голдуу зээлээд л яваад байгаа. Угаасаа ингээд үйл ажиллагаа эрчимжээд, зорилгоо хэрэгжүүлээд эхлэхээр бид тэр өр төлбөрөө төлчих боломжтой болно. -Танай ҮЭ-ийн бэлгэдэл "Эрс шинэчлэл" хөдөлгөөнийхтэй төстэй юм шиг санагдчихлаа. Ямар утгатай юм бэ? -Өнгөрсөн хоёр жилийн хугацаанд бид хүчтэй биш ч ажиллаж л байсан гэж түрүүнд хэлсэн. 2005 оны өвөл Хотын захиргааны өмнөөс эхэлж, МАХН-ын байр хүрсэн тэмцэлд бид оролцсон юм. Магадгүй, та тэр үед манай ҮЭ-ийн бэлгэдэл бүхий далбааг харсан байж мэдэх. Энэ бэлгэдлийг задалж, нарийн харвал гар гараа өргөн нийлүүлсэн гурван хүн байгаа юм шүү дээ. -Таны түрүүнд ярьснаар хөдөлмөрийн хөлсний доод хэмжээг буруу тогтоосон гэж байх шиг байна? -2006 онд баталсан хөдөлмөрийн хөлсний доод хэмжээ огт буруу. Амьжиргааны доод түвшингээр хөдөлмөрийн хөлсний доод хэмжээг тогтоох учиргүй юм. "Хөдөлмөрийн хөлсний доод хэмжээг тогтоох тухай" хуулинд зааснаар амьжиргааны доод түвшнээс багагүйгээр тогтоох ёстой гэсэн байгаа. Яг энэ үгээр бол хөдөлмөрлөхгүйгээр 53 мянган төгрөг авах ёстой шүү дээ. Амьжиргааны баталгаажих түвшинд байхын тулд 53 мянган төгрөг авах ёстой. Гэтэл хөдөлмөрлөөд хөдөлмөрлөөд 53 мянган төгрөг авах ёстой гэж зааж байгаа нь гайхширмаар буруу. Хөдөлмөрийн хөлсний доод хэмжээ бол амьжиргааны баталгаажих түвшнээс илүү байх ёстой. Унаа, хоолны мөнгө, хөдөлмөр эрхлэхэд зарцуулж буй хэрэглээний зардал, ар гэртээ үүрэх хариуцлага багтах хэрэгтэй шүү дээ. Аав нь ажилдаа явлаа гээд өдөр бүр гүйгээд байдаг гэтэл сарын дараа зөвхөн өөрийгөө тэжээх мөнгөтэй орж ирж болохгүй биз дээ. Бидний тооцоолж байгаагаар хөдөлмөрийн хөлсний доод хэмжээ 100-130 мянган төгрөгийн хооронд байх ёстой. Энэ асуудлаа бид тун удахгүй Засгийн газарт албан ёсоор тавина. -Өнөөдөр ажилчны эрхийг хамгаалах ҮЭ-үүдийн буруутай ажиллагаагаар нийтийн дунд үг хэллэг хүртэл огт өөрөөр тусах, ойлгогдох болсон гэлээ? -Тухайлбал, цалин гэж юу вэ гэхэд хүмүүс миний хөдөлмөрийн хөлс гэж хариулдаг. Бид бол "Чиний худалдсан эрх чөлөөний үнэ" гэж хариулна. Тэгэхээр энэ үнэ тогтмол байх ёстой. Хүний эрх чөлөөг худалдаж авагчид менежментээ зөв хийх ёстой. Ажлын цаг бол өглөө гэрээсээ гараад, орой гэртээ ирэх хугацаа. Хөдөлмөрийн цаг бол өглөө 08-аас орой 17 цаг хүртэлх хугацаа. Ажилчин гэдэг үг бол зарц, барлаг мэт ойлгогдож байгаа. Энэ үгийн утгыг мэдэхгүй. Ажилчин хүн ур чадваргүй, санал санаачилгагүй, дүйнгэ байх мэт боддог болсон. Тэдний эрх ашгийг хэрхэн хамгаалах талаар бүр юу ч мэдэхгүй. Сэтгүүлчид ч ажилчин. Өнөөдөр нийгмийн, хөдөлмөрийн, улс төрийн эрх ашиг гэж бий. Улс төрийн эрх ашгийг хэн хамгаалж байгаа нь ойлгомжтой. Хөдөлмөрийн эрх ашгийг ҮЭ л хамгаална. Сэтгүүлчдэд хэдий "Сэтгүүлчдийн нэгдсэн эвлэл", "Сонины холбоо" гээд байдаг ч тэд сэтгүүлчдийн нийгмийн эрх ашгийг хамгаалдаг. Тэгэхээр хөдөлмөрийн эрх ашгийг нь хамгаалах газар байхгүй байгаа биз. -МҮЭНХ-г нураан эвдэхэд хангалттай гээд байгаа баримтуудаасаа та хэлэхгүй юу? -Төрийн ордны өмнө Монгол төрийн музей гээд өргөтгөл баригдаж байна аа даа. Барилгын ажлын нь явцад нэг хүн нас барсан. Тэр талаар төр, засаг таг дуугүй нуусан. Мэдээллийн хэрэгслүүд ч тэр явдлыг олоогүй, мэдээгүй өнгөрсөн. Ийм илхэн, хотын төв цэгт болж байгаа аллагыг энэ олон мэдээллийн хэрэгслээс нууж чадаж байна шүү дээ. Ажилчин хүн ажлаа хийж байгаад үхэж байхад МҮЭХН юу хийж байна аа. Тэр байгууллага нь ажилчныг мөлжигч, дарангуйлагчтай хамт, тэдэнд бялдуучлаад өнгөрсөн. Баянхонгорт гараар алт олборлож байгаа газар өнгөрсөн жил гэхэд л 36 хүн үхсэн байгаа. Нүүрсний уурхайнуудад байнга хүний амь эрсдэж байгаа. Энэчлэн дурдаж болно. -Танай ҮЭ-ээс удахгүй "Ажилчны алдар" талбайд нөгөөдөр цэцэг өргөж, арга хэмжээ зохиох гэж байгаа гэсэн. Энэ талаараа танилцуулаач? -"Ажилчны алдар" гээд хүрэл хөшөө бий. Өнөөдөр манай ажилчин ангийн амьдрал яг энэ хүрэл хөшөө шиг болжээ. Хөшөөнд байгаа хүмүүс гартаа ямар ч багаж, зэвсэггүй. Нийгэм ч тийм болж. Ажилчид гар нүцгэн, хийх ажилгүй. Бид тэр хөшөөнд цэцэг өргөж ажилчин ангийг хүндэтгэж байгаа юм. Үйл ажиллагаагаа олон нийтэд танилцуулах боломж тэр байх болно. 
Б.ХАЖИДМАА
