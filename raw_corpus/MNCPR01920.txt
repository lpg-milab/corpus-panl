Төрийн түшээдийн тэргүүнд гар хүрэх эрхтэй хүн

Хэн хүний хөл нэвтэрдэггүй газарт, төрийн түшээдийн тэргүүнд гар хүрэх эрхтэй ганцхан хүн бол саарал ордны үсчин Шаравын Цээсүрэн. Тэрбээр ордонд үсчин мэргэжлээр ажиллаад 35 жил болжээ.
Увс аймгийн Зүүнговь суманд төрсөн үсчин бүсгүй ухаан орсон цагаас тариур барьж эмч болохыг мөрөөддөг нэгэн байж. Гэхдээ он цагийн эрхээр хувь заяа нь түүнд нэг мэдэхэд үсчин мэргэжлийг заяасан байна. Цээсүрэн энэ мэргэжлийг эзэмшээд жилийн дараа саарал ордонд ажилтай болсон гэнэ. Тэнд "тусгаар тогтнох"-ын тулд багагүй давааг давсан бөгөөд тухайн үед цагаан цамц өмсч, хар зангиа зүүсэн бүхэн түүнд дарга шиг харагддаг байсан гэж тэрбээр хуучлав. Түүнийг саарал ордонд ажилд орсон үед Ю.Цэдэнбал дарга өөрийн үсчинтэй байсан ч хожим Цээсүрэнгээр үсээ засуулж, сахлаа хусуулдаг болжээ. Түүгээр барахгүй, Ю.Цэдэнбал дарга тэр үеийн төрийн өндөрлөгүүд дотроос хамгийн эелдэг, яриа хөөрөөтэй нэгэн байсан хэмээн үсчин дурслаа. Өдгөө Монгол Улсын анхны Ерөнхийлөгч П.Очирбат болон ордонд ажилтай төрийн өндөрлөгүүд, дарга цэргээрээ түүний байнгын үйлчлүүлэгч болжээ. Анхны Ерөнхийлөгчийн үсийг сайд байх үед нь засч байсан болохоор Ерөнхийлөгч болсон хойно нь засахад нэг их бэрхшээлтэй зүйл байгаагүй гэж байсан. Цээсүрэнг зорьж очих тэр мөчид УИХ-ын гишүүн Д.Дэмбэрэл үсээ засуулж байлаа. УИХ-ын дарга Ц.Нямдорж үсээ ойр ойрхон засуулдаг болжээ Ордныхон үсээ засуулахдаа урьдчилж цаг товлодог бөгөөд 14-21 хоногт ирж үйлчлүүлдэг байна. Харин сүүлийн үед УИХ-ын дарга Ц.Нямдорж үсээ ойр ойрхон засуулах болсон гэнэ. Тэрбээр шулуун үстэй болохоор дорхноо ургаж хэлбэрээ хурдан алддаг тул 10-14 хоногт ирж үйлчлүүлдэг гэж үсчин хэлэв. Түүнчлэн УИХ-ын гишүүдээс Ж.Гүррагчаа, Д.Дэмбэрэл, Р.Очирхүү, Д.Идэвхтэн, хөдөө орон нутгаас Ховд аймгийн засаг дарга н.Нямдорж, Өвөрхангайн Эрдэнэбилэг, Сүхбаатар аймгийн гээд орон нутгийн засаг дарга нар ч түүний байнгын үйлчлүүлэгчид болжээ. Мөн Ерөнхийлөгч асан Н.Багабандийн үсийг, түүнийг Үзэл сурталын хэлтэст, дараа нь УИХ-ын дарга байх хугацаанд засдаг байсан бөгөөд үс нь хэлбэрт орохдоо сайн хэмээн онцолж байв. Мөн Ерөнхийлөгч Н.Энхбаяр энэ албыг хашсан хугацаанаас хойш түүгээр дөрвөн удаа үсээ засуулсан гэнэ. Төрийн өндөрлөгүүдээс хэнийх нь үс ямар вэ? Шадар сайд Ч.Улааны үс долгионтой тул амархан засал авдаг байна. Тэрбээр тэр бүр ойрхон ирж засуулаад байдаггүй гэсэн. Харин УИХ-ын гишүүн Р.Гончигдоржийн үсийг анх засч байх үед нэлээд загвар муутай байсан гэнэ. Сонирхуулахад, төрийн өндөрлөгүүд нэг үеэ бодвол үсчний өрөөнд ирж үйлчлүүлдэг болжээ. Харин Ерөнхий сайд Ц.Элбэгдоржийн үсийг тэрбээр очиж засч өгдөг байна. Төрийн өндөрлөгүүдээс үсээ хамгийн богино хэлбэртэй засуулдаг нь Ерөнхий сайд аж. Дөрвөн жил болоод гишүүдийн зарим нь "шинэчлэгддэг" тул тэр хэмжээгээр үйлчлүүлэгчид нь ч солигддог ч олон төрийн нүүрийг үзсэн үсчний хувьд тэдэнтэй нэг удахгүй дасал болдог. Улс төрийн товчооны гишүүд гэх үеэс Моломжамц гуай одоог хүртэл түүнд ирж үсээ засуулдаг хэвээр аж. Саарал ордны эрэгтэй үсчнээр ажилладаг Цээсүрэн 1996 онд Алтан гадас, 2005 онд Хөдөлмөрийн гавьяаны улаан тугийн одонгоор тус бүр шагнуулж байжээ. Ордны үсчний байнгын үйлчлүүлэгчид тэр бүр сүүлийн үеийн моод, загварыг дууриаж үсээ засуулдаггүй ч энгийн мөртлөө маш дэгжнээр үсээ гоёдог байна. Тэгээд ч ерөнхийдөө тухайн хүний нүүр царай, дүр төрхөнд зохих хэмжээгээр тохируулан үсийг нь засч өгдөг хэмээн тэрээр ярьсан юм. 
Ч.Анна
