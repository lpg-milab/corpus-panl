"ЭРЭЛ"-ИЙН УУРХАЙГ түр хаалаа, БҮР ХААХ УУ

Бөөрөндөө чинжаалтай Бөөрөлжүүт Улсын мэргэжлийн хяналтын газар /УМХГ/, Байгаль орчины яам /БОЯ/, Усны хэрэг эрхлэх газар /УХЭГ/-аас хамтарсан шалгалт Өвөрхангай аймгийн Уянга сумын "Их Өлт"-д алт олборлож байгаа "Эрэл" компанийн уурхайн үйл ажиллагааг зогсоож хууль бус аргаар олборлосон таван кг алтыг нь хурааж хоёр сая төгрөгөөр торгосон тухай манай сонин мэдээлсэн билээ. 
"Эрэл" ХХК энэ нутагт алт олборлоод 16 жилийн нүүр үзэж байна. Тэд өнгөрсөн хугацаанд 250 га газрын хөрсийг эргүүлж алтыг нь авчээ. Харин алтны авдар болсон эх байгалийг нь сэргээж хуучин хэвэнд нь оруулсан нь бараг үгүй. Гэхдээ жаахан юм бий. Тэр нь аль эрт арав гаруй жилийн өмнө ашиглалт явуулсан Шар суваг хэмээх газар. Нөхөн сэргээлт хальт,мөлт хийсэн гэх тэр газар нь өнөөдөр бөөн будилааны үүр уурхай болжээ. Нөхөн сэргээлт хийсэн нэр зүүж сум орон нутагт нь уг газрыг эргүүлж өгсөн бол тэр нь хуулийн дагуу төрийн өмч болдог аж. Гэтэл эргээд төрийн өмч болсон газар дээр үлдсэн эфлийг /их хэмжээгээр нуруулдаж овоолсон шороо/ "Эрэл", "Эдоц" компанид өөрийн өмч хэмээн түрээсэлчихэж. Түүнийг нь уг аж ахуй нэгж угааж эхэлсэн байна. Төрийн өмч дээр төрийн зөвшөөрөлгүй үйл ажиллагаа явуулж байсан тэднийг шалгалтынхан хуулийн дагуу угаасан найман грамм алтыг нь хурааж хоёр сая төгрөгөөр торгосон. Дураараа дургидаг "Эрэл" компани дур мэдэн эрлээ түрээсэлсэнээс болж "Эдоц" компани хохиров бололтой. Түүнээс гадна, тухайн олборлолт явуулж, нөхөн сэргээлт хийсэн газар дээр "Очирбүрд" гэдэг компанид хайгуулын  лиценз олгожээ. Лиценз авсан тухайгаа тэд орон нутагт мэдэгдэлгүй хугацаа нь дуусахаас арваадхан хоногийн өмнө ирж шууд л шороо угааж эхэлсэн байна. Тус аж ахуй өмнө нь Баянхонгор аймгийн Гурванбулаг суманд алт олборлож байгаад нөхөн сэргээлт хийлгүй хаяж явсан хэмээн "Хонгор нутгийн дуудлага" хөдөлгөөний төлөөлөгч хэлж байна. Тэд сурсан зангаараа эндээс хэзээ зугтаахыг тэнд хэлж мэдэх хүн одоохондоо алга. Энэ хөндийгөөс энэ маягаар алтыг нь ухаж эхэлбэл хэдхэн жилийн дараа Бөөрөлжүүтийн гол бөөрний дутагдалд орсон хүн шиг амь тавина хэмээн нутгийнхан халаглаж сууна. Бөөрөлжүүтийн гол Өлт шиг ширгэчихээгүй. Гэвч тэнд хайгуул, ашиглалтын лиценз ихээр олгогджээ. Тэдгээр лицензийг Бөөрөлжүүтийн голын бөөрөнд тулгасан чинжаал хутга гэж хэлж болно. Урсах усгүй ӨЛТ Хууль мэдэхгүйгээсээ, тус компанийн бусармаг үйлдлээс болж хохирсон жижиг аж ахуй нэгж ганц эднийх биш ээ. "Эрэл" компани хөрсийг нь эргүүлж усыг нь юүлсэн "Өлт"-дөө хуримтлагдсан эфлүүдээ найман ч жижиг аж ахуйд түрээсэлжээ. Тэдний тэн хагасаар нь шалгалтын хэсгийнхэн орсон юм. Бүгд зөрчил. Зөрчлийн үндэслэлийг мөн л "Эрэл" компани тавьжээ. Тэд төрийн байгууллагын ажил хариуцсан хүмүүстэй хууль зүйн дагуу гэрээ хэлцэл, ус ашигласны төлбөр гэх мэтийг хийгээгүй. Өөрсдөө эрх зүйн харилцаанд бүрэн ороогүй байж давхар түрээслэн тэдгээр жижиг гэгдэх шороон ордын хаягдлыг түрээсээр угаахаар шинээр үүсэж байгаа микро уурхайнуудыг хөлдөө чирлээ. Тэдэнд хууль зүйн дагуу арга хэмжээ авах гэж бөөн юм болов. Эх нутгийнхаа төлөө улаан сармайгаа уралцаж байх ёстой орон нутгийн гэдэг тодотголтой улсын байцаагчид хууль зөрчсөн "Эрэл"-ийг улаан цээжээрээ хамгаалж хар нүдээ ногооноор эргэлдүүлж байхыг хараад мэл гайхаж цэл хөхрөв. Ямартаа л шалгалтын ажлын хэсгийн ахлагч улаан хамгаалагчдыг төлөөлүүлэн нэгд нь " Чи байцаагч хүн шиг байгаач" гээд хэлээд авна билээ. Мэргэжлийн байгууллагууд алтны уурхайнуудыг ажлаа эхнээс нь шинээр эхэлж байгаа юм гэдэг шалгуураар толгойг нь элж байсан. Ямар нэг хатуу шийтгэл хүлээлгэж байгаагүйгээ хэлж байна. Түүнийхээ горыг амсаж эх болсон газар шороо, гол мөрөн эргэж сэргэхээргүй их сүйрчээ. Амьд гэрч нь "Өлт". Тэнд одоо урсаж байгаа ус ургаж байгаа ургамал гэж үгүй. Энэ бүхнийг нүдээрээ харж, хууль зөрчсөн үйлдлийг нь таслан зогсоох үүднээс энд шалгалт хийсэн төрийн төв байгууллагын байцаагчид төрийн төмөр нүүр гарган "Эрэл" компанийн "Өлт"-ийн алтны уурхайн үйл ажиллагааг зогсоолоо. Төрийн төмөр нүүр гэдэг нь ажлаа мэддэг,зөв зохион байгуулдаг, зарчим барьж ажилладаг ямарч шатны төрийн албан хаагчаас гардаг юм байна. Нэг үгээр хэлбэл, ажлын ур чадвар юм. Энд төвөөс шалгалтаар очсон ажлын хэсгийнхнээс ийм зүйл ажиглагдсан. Харин уг шалгалт аймаг сумын төвшинд хийгдсэн бол тэнд илэрсэн бүх зөрчил дарагдаад өнгөрөх байлаа. Гэтэл Өвөрхангай аймгийн Байгаль орчны газар, Мэргэжлийн хяналтын газрын харьяаны байцаагч, төрийн албан хаагчдаас "Эрэл" компани дээр төрийн төмөр нүүр байтугай, ноолийн цаасаар хийсэн гивлүүр ч гарахгүй. Тэгээд ч тус аймагт болсон хурал зөвлөлгөөн уулзалт болгон дээр "Мэргэжлийн хяналтынхан, мэргэжлийн архичид боллоо" гэдэг санал шүүмжлэл байнга гардаг болжээ. Тэдний ярьж хэлж байгаагаас харахад ажил хариуцсан хэмжээндээ тухайн нөхцөл байдалд мэргэжлийн төвшний үнэлэлт, дүгнэлт өгч чадаагүй. Чухам аль чиглэлээр илүү мэргэшиж байгааг ард түмэн хэлсэн. Уг нь "Эрэл" нь эрлээрээ, төр нь төрөөрөө байвал Монголын ард түмэнд хэрэгтэй. Уурхайгаа хаалгасан тэдгээр нөхөд ихээхэн хэмжээний нөхөн сэргээлт хийж, хуучин байдалд нь оруулах учиртай. Түүний дараа уурхайг нээх үү,хаах уу гэдгийг сөхөж ярих болно. Хуулиар бол хуучин малын бэлчээр байсан газрыг тэр хэлбэрт нь оруулах ёстой. Энэ утгаар "Өлт"-д том гол урсаж байсан. Тэр хэмжээнд нь хүргэнэ гэсэн үг. Тэгэхээр тус амыг урсах усгүй ургах ургамалгүй болгосон "Эрэл"-ийн уурхайг түр хаалаа. Харин бүр хаах болов уу. 
Г.Эрдэнэбат
