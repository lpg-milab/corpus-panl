Мөнгө ХҮҮХЭД ХОЁР

-"Амьдрал" хэмээх замын хөдөлгөөнд оролцохдоо таны хүүхэд хэр зэрэг бэлтгэлтэй байна вэ? - Улаан гэрэл-хэрэглээгээ өр тавьж хангах Шар гэрэл-зардлаа хязгаарлаж, хадгаламж хийх Ногоон гэрэл-санхүүгийн аюулгүй байдал
Та хүүхэддээ гудамж хөндлөн гарахдаа замын хоёр тал руу заавал харж байхыг байнга анхааруулан, заадгийнхаа адилаар "амьдралын хөдөлгөөн"-д хэрхэн оролцох, энэ хөдөлгөөний "урсгал" болсон мөнгөтэй хэрхэн харьцах талаар зааж сургах нь хүүхдийнхээ ирээдүйн өмнө хүлээсэн таны үндсэн үүрэг юм. Яг л хүүхдээ эрүүл саруул өсгөн бойжуулах гэж санаа тавьдаг шигээ амьдралд бие даан оролцох чадвар суулгах тал дээр нь мөн ижил анхаарал хандуулах ёстой гэдгийг өнөөдөр манай нийгэмд хаа хаанаа сайн ухаарч амжаагүй байна. Хүүхдийн тань бие эрүүл байх төдийгүй амьдралын хэв маяг нь ч эрүүл байх ёстой. Үнэндээ энэ бол спираль хэлбэртэй хөдөлгөөн бөгөөд нэг нэгнийхээ дараагийн шатыг нөхцөлдүүлэгч болдог. Тодруулбал, хүн эрүүл саруул бие, сэтгэлтэй байж сайхан амьдрал зохиодог бол, амьдралын хэв маяг нь эрүүл байж цаашид хүн амар тайван байж, эрүүл саруул амьдралаа үргэлжүүлэх боломжтой болох билээ. Харамсалтай нь өнөөгийн эцэг эх, эмээ өвөө нарын олонх нь санхүүгийн тал дээр бусад зүйлд ханддаг шигээ ухаалаг байж чаддаггүй. Тэд хүүхдүүддээ мөнгөний талаар сургадаггүй. Ийм хайхрамжгүй хандсаны улмаас хүүхдүүд нь санхүүгийн хувьд бичиг үсэгт тайлагдаагүй хүмүүс болон хүмүүжиж байна. Нөгөө талаас хувь хүний санхүүгийн талаарх ойлголтуудыг хүүхдүүдэд математик, түүх гэх мэт хичээлүүдийн нэгэн адил сургуулийн сургалтын хөтөлбөрт оруулан зааж сургах ёстой билээ. Энэ талаар дэлхийн өндөр хөгжилтэй орнуудад аль хэдийн төрийн бодлогын хэмжээнд авч үзээд сургалтад нэвтрүүлэх талаар ажиллаад эхэлчихсэн байна. Харин манай боловсролын системд энэ талаар хийгдэж байгаа ажил, зааж байгаа хичээл "А" үсгийн хэмжээнд ч алга. Сайхан мэдээ: Бидний өнөөгийн боловсролын түвшин ямар хэмжээнд очоод байгааг мэдээсэй гэсэндээ би дээрх мэдээллийг хавсаргаж байгаа юм. Гэхдээ үүнийг мэдэж, түгшиж байна гээд гараа хумхиад суугаад байх нь утгагүй хэрэг. Бид өөрсдөө л энэ талаар арга хэмжээ авахгүй юм бол юу ч өөрчлөгдөхгүй шүү дээ. "Бид хүүхдүүдийнхээ ирээдүйг байгуулж өгч чадахгүй ч, бид хүүхдүүдээ ирээдүйд нь бэлтгэж өгч чадна" гэсэн Франклин Д.Рузвельт үгийг санацгаая. Орчин үеийн хүүхдүүд бүр багаасаа эхлэн мөнгөтэй харьцах боломжтой болсон бөгөөд үүнийг нэлээд хэдэн жилийн өмнөхтэй харьцуулахад ялангуяа өсвөр насныхан дээр санхүүгийн боломж их өссөн тоо харагдаж байна. Иймээс хүүхдүүд таныг энэ тухай мэдэх болон бодохоос тань өмнө бүх насаараа салахгүй дасал болох муу зуршлаа аль хэдийн олоод авчихаж мэдэхээр байна. Ихэнх эцэг эхчүүд мөнгөтэй харьцах хүүхдийн харилцааны талаар, мөн энэ тал дээр тэдэнд тулгарч байдаг бэрхшээлийн талаар хүүхдээ насанд хүртэл нь бараг нэг ч удаа эрэгцүүлэн боддоггүй нь бодитой оршиж байдаг үзэгдэл юм. Үнэндээ бол хүүхэд нь мөнгөний талаар ямар ойлголттой хүн болж өсч байна вэ, яаж мөнгийг зарцуулж байна вэ гэдэг тал дээр эртнээс анхаарал тавьснаар тэдэнд мөнгийг зарцуулах зөв зуршлыг эзэмшүүлж, улмаар энэ талаар хайнга хандаж байснаас үүдэн гарч болох элдэв зөрчлөөс урьдчилан сэргийлэх боломжтой болдог. Мөнгөний талаар хүүхдүүддээ зааж өгөхийг хүсч байгаа бол та юуны өмнө мөнгө хаанаас бий болдогийг хүүхдэдээ хэлж өгөх ёстой болно. Гэхдээ хамгийн чухал нь мөнгө цэцэг шиг ургадаггүй гэдгийг хүүхдэдээ ойлгуулах явдал. Мэдээж бид хүүхдэдээ дээрх өгүүлбэрийг дахин давтан хэлдэг ч үнэн хэрэгтээ мөнгө хаанаас яаж бий болдогийг бид тийм сайн тайлбарлаж өгдөг билүү? Ингэхийн тулд эхлээд хүүхэддээ аравтын дэвсгэртээс эхлээд бүхий л мөнгөн дэвсгэртүүдийг засгийн газар хэрхэн үйлдвэрлэдэг талаар ярьж өгөх нь зүйтэй. Харин дараа нь мөнгө гэдэг цаанаа чухам ямар утга учиртай болох, өөрөөр хэлбэл, мөнгийг ажил хийх буюу хөрөнгө оруулах замаар хэрхэн яаж олж авдаг, үүнийг амьдардаг байшингийнхаа төлбөрт төлдөг тухай, идэх хоол, өмсөх хувцсыг зөвхөн мөнгөөр худалдан авдаг тухай тайлбарлаж өгөх нь зүйтэй. Танай хүүхэд хичнээн том болсон байх тусмаа илүү дэлгэрэнгүй ярьж өгөх хэрэгтэй болно. Хэрвээ хүүхдүүд чинь 10-аас дээш настай бол тэдэнд цалингийн орлогыг хэрхэн яаж зарцуулдаг талаар маш дэлгэрэнгүй тайлбарлаж өгсөн ч болно. Өөрөөр хэлбэл, цалингийн орлогын хэдэн хувь нь татвар болон нийгмийн даатгалд явдаг, хэдэн хувь нь зээлийн төлбөр, даатгал, дулаан, цахилгаан, машины зардал, утасны төлбөр гэх мэт амьдралын хэрэгцээнд зарцуулагддаг болохыг сайн тайлбарлаж өг. Яагаад гэвэл олонх хүүхдүүд гэр бүлийнхээ санхүүгийн амьдралын талаар ямар ч ойлголтгүй явж байдаг. Миний бодлоор хүүхдүүддээ сексийн талаар тайлбарлаж ярьж байснаас мөнгөний тухай ярьж өгөх нь илүү хялбар байна байх. Хэрвээ танай гэр бүл санхүүгийн бэрхшээлд ороод байгаа бол түүнийг хүүхдээсээ нуусны хэрэггүй. Тэртэй тэргүй хүүхдүүд чинь байдал хэцүү байгааг ойлгож байгаа байж ч мэднэ. Гэхдээ ямар ч зүйлийг тайлбарлаж өгсөн хүүхдүүдтэйгээ нааштай байдлаар хандах хэрэгтэй. Мөнгийг хүндэлж харьцсан тохиолдолд ямар их хэрэгтэй зүйл гэдгийг, мөн сайхан амьдралтай болж, бусдад тус дэм болоход мөнгө ямар их чухал болохыг тайлбарлаж өгөх нь зүйн хэрэг боловч хувь хүнийг мөнгөөр хэмжиж болдоггүй гэдгийг ойлгуулахаа мартаж болохгүй. Харамсалтай нь олонх эцэг эхчүүд хүүхдэдээ мөнгөний талаар огт буруу, сөрөг ойлголт төрүүлж байдаг. Зарим хүмүүс мөнгийг сайн сайхан зүйлтэй ижилсүүлж ойлгуулдаг бол зарим нь мөнгөтэй хүмүүс шунахай сувдаг мэтээр ойлгуулдаг. Та хүүхдээ мөнгөнөөс айдаг биш харин мөнгөнд дуртай, мөнгөний үнэ цэнийг мэддэг болгож хүмүүжүүлэх ёстой. Нэг үгээр хэлбэл, тэд мөнгөтэй тайван харьцаж чаддаг байх ёстой. Хэвийн сайхан амьдрахын тулд мөнгөтэй байх шаардлагатай учраас мөнгөтэй байх ёстой юу, үгүй юу гэдэг талаар ярилцах нь утгагүй хэрэг. Иймээс таныг хэр их мөнгөтэй вэ гэдгээр тань бус харин мөнгийг ямар арга замаар олж байна, мөн юунд, хэрхэн зарцуулж байна гэдгээр тань энэ хүн хэн бэ гэдэг тодорхойлолтыг хийж болно. Үүнийг л сайтар ойлгуулсан цагт хүүхэд тань мөнгийг зохих хэмжээнд нь авч үздэг, амьдралд зөв ханддаг хүн болж чадна. Хүүхдийн хувьд мөнгөө зөв зарцуулж сурах ганц зөв зам бол тэд өөрсдөө туршлага хуримтлуулж, эцэг эхийн удирдлагаар суралцах явдал юм. Эс тэгвэл хүүхэд алдаж онож явсаар, тодорхой цаг хугацаа өнгөрсний дараа мөнгөө зарцуулж сурах болно. Харин энэ нь та бидний түүхийг давтаж байгаа мэт санагдахгүй байна гэж үү? Хэрэв тэд хүүхэд байхдаа л үүнд суралцахгүй юм бол тэдний том болсон хойноо гаргах алдаа нь мөнгө ба хүмүүсийн харилцааны талаасаа ихээхэн муу ур дагаврыг дагуулах боломжтой юм. Ингэхэд би яах ёстой вэ? Анхны алхам буюу гол зүйл бол хүүхдэд сар бүрийн тэтгэлэг мөнгийг өгч байх явдал юм. Яагаад хүүхдэд мөнгөн тэтгэлэг хэрэгтэй байдаг вэ? Юуны өмнө өөрийн гэсэн байнгын орлоготой байх нь хүүхдэд мөнгөө өөрөө зарцуулж сурах ганц зам болдог. Түүнчлэн тэд хүүхэд насандаа алдаа хийлээ ч гэсэн үүний үр дагавар, өртөг нь бага байх болно. Гол нь өөрийн орлогын хэмжээгээ мэдэж байснаараа хүүхэд аливаа зүйлсийн үнэ цэнийн талаар харьцуулалт хийж, эрэгцүүлэн бодож сурах, мөн олон боломжуудаас хамгийн зөв сонголтыг хийж сурах болно. Эцэст нь хүүхэд өөрийн гэсэн мөнгөөрөө худалдаа хийхдээ юмны үнийг олон талаас нь бодож үнэлэх ёстой болдог. Хэзээ эхлэх вэ? Таны хүүхэд мөнгөний тухай сонирхож, мөнгийг бараагаар сольж болох тухай ойлголт авсан л байгаа бол энэ нь хүүхэд мөнгийг хэрхэн зарцуулахыг сурах суурьтай болсон байна гэсэн үг. Гол төлөв хүүхэд гурав, дөрвөн наснаасаа үүнийг ойлгож эхэлдэг. Иймд хамгийн анхны мөнгөн тэтгэлэгийг энэ насанд нь долоо хоногт нэг удаа өгөхөөс эхэлж болно. Би хэдийг өгвөл зүгээр вэ? Барагцаалвал нас тутамд нэг доллар байхаар өгөх нь зүйтэй гэсэн баримжааг америкийн зарим судлаачид гаргасан байдаг. Зарим хүмүүс хүүхдийнхээ найзуудын эцэг эх хэдийг өгдөг вэ гэсэн жишгээр барагцаалах саналтай байдаг. Үнэндээ аль ч арга нь тустай биш л дээ. Өгөх мөнгөний хэмжээгээ гаргахын тулд эхлээд хүүхэдтэйгээ хамт сууж байгаад түүний сард гаргах зардлын ерөнхий хэмжээг хамтдаа урьдчилан тооцоолох хэрэгтэй. Ингээд гарсан дүнг баримжаа болгон сард өгөх тэтгэлгийнхээ хэмжээг тогтоож болно. Ингэсний дараа түүнийг зөнд нь орхи. Хэрэв та хүүхдэдээ тогтмол мөнгөн тэтгэлгийг өгдөггүй, өмнөөс нь мөнгийг нь хэрхэн зарцуулахыг шийддэг бол тэд худалдан авагч, хүсэмжлэгч төдий байх болно. Хүүхэддээ өөрийн мөнгөө зарцуулж байх боломж олгох хэрэгтэй. Хүүхдийн өмнөөс бүх ажлыг нь хийдгээ боль. Ингэснээрээ та мөнгө, цагаа хэмнэж, амьдралын бас нэг дэмий тулалдаанаас зайлсхийх боломжтой болно. Хүүхдүүдийн хэрэгцээ өөрчлөгдсөн ч мөнгөний хэмжээндээ багтдаг байх ёстой. Гэхдээ та зөв зүйтэй нөхцөлд, зайлшгүй шаардлагатай үед тооцоогоо өөрчлөхөд бэлэн байх хэрэгтэй. Хүүхэд танаас авсан мөнгөө гурван зүйлд буюу үрэх, хэмнэх, хуваалцахад зарцуулах ёстойг анхаарч, эртнээс энэ талаар бодолцох хэрэгтэй. Тиймээс мөнгө өгч эхлэх үедээ энэ гурван төрлийн зарцуулалтыг хэрхэн хийж байх талаар хүүхэдтэйгээ зөвлөлдөх хэрэгтэй. Ингэснээрээ хүүхэд харсан бүхнээ авахыг хүсдэг, элдэв зүйл авч өгөхийг байнга гуйж гувшдаг явдал дуусгавар болно. Мөнгөн тэтгэлгээ өдөр тутмын хэрэгцээтэй хэрхэн уялдуулах вэ? Хүүхэд тань танай гэр бүлийн нэг гишүүн гэдэг утгаараа тодорхой хариуцлага хүлээж байдаг. Гэвч тэр үүрэг хариуцлагууд нь түүний тогтмол мөнгөн тэтгэлэгтэй шууд холбоотой байх ёсгүй юм. Хүүхэд тань үүргээ биелүүлээгүй бол өгөх мөнгөний хэмжээг нь хасах биш харин гэртээ эдлэх эрх дархаас нь хасах нь зөв байдаг. Учир нь байнгын хэрэгцээнд нь зарцуулагдах мөнгөнийхөө хэмжээг хасуулснаар хүүхэд мөнгөө зөв зарцуулах бодлоо хэрэгжүүлэх боломжгүй болдог. Нөгөөтэйгүүр тухайн долоо хоногт хүүхдэд тань мөнгөө зарцуулах хэрэгцээ байхгүй байгаа нөхцөлд та түүнийг үүргээ биелүүлсэнгүй гэж мөнгөнөөс нь хасаад байх нь үр дүнгүй арга байх болно. Хамгийн аймшигтай нэг үр дагавар бол та дараагийн удаад хүүхдээ гэр зуурын ажилд оролцуулахад тэд танаас хариуд нь хэдийг төлөх вэ гэж асуух болно. Санагтун. Аливаа мөнгөн тэтгэлгийг хүүхдэд өгч байгаагийн гол зорилго бол таны хүүхэд өөрийн ололт амжилт, алдаан дээрээсээ болон эцэг эхийн тусламжтайгаар мөнгөө зөв зарцуулж сурахад л оршино. Бид энэ сэдвийг зөвхөн өнгөцхөн хөндөхөд л ийм байгааг та анзаарч байгаа байх. Цаашид ярих болон сурах зүйл маш их байна. 
АМЖИЛТЫН ХӨТӨЧ Төвийн тэргүүн Т.Цэнд-Аюуш 
