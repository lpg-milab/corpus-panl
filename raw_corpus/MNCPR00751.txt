Даланг нь дүүргэхийн тулд голын усыг 2,8 жил бооно

Монгол орны цэвэр усны нөөцийн 93,6 хувийг агуулдаг Хөвсгөл нуураас ганцхан Эгийн гол эх авдаг. Энэ гол дээр жилд 500 сая кВт/цаг цахилгаан үйлдвэрлэх хүчин чадалтай усан цахилгаан станц байгуулахаар төлөвлөөд байгаа. "Хөвсгөл далайн эзэд", "Эг-Үүр эх нутаг", "Хөвсгөл-Дэлгэрмөрөн", Сэлэнгэ мөрнийг хамгаалах хөдөлгөөнүүд нэгдэн УЦС барихыг эсэргүүцэж байгаагаа илэрхийллээ. "Эг-Үүр эх нутаг" хөдөлгөөний тэргүүн Б.Баяндалайтай уулзаж ярилцав.
-Ямар учраас УЦС барихыг эсэргүүцэх болов оо? -Хөвсгөл нуур, Эг, Ариг, Үүрийн голын ай савын унаган төрхийг хэвээр хадгалж, тэнд оршин суугч иргэдийн эрүүл, аюулгүй орчинд амьдрах эрхийг хамгаалан тэмцэж Эгийн гол дээр УЦС-ын далан барихыг эсэргүүцэж байгаа. Яагаад гэвэл далан Эгийн голын сав газрын экосистемд ихээхэн эрсдэл авчирна. Ер нь дэлхийн нэртэй эрдэмтэд УЦС-ын далан байгууламжууд экологийн тэнцвэрт байдлыг алдагдуулж байна гэсэн дүгнэлтийг сүүлийн үед гаргасан. Дэлхийн хамгийн том голууд болох Салиун, Ла плата, Рио-Гранде, Ганга мөрнийг далангаар хааж, усыг нь хэт их боосноос аюулд учирч байгаа баримт бий. Манайд ч гэсэн 1989-2002 онд Их нууруудын сав газарт баригдсан таван жижиг усан цахилгаан станц улирлын чанартай ажиллаж байгаа ч арав гаруйхан жилийн хугацаанд сав газрын экосистемд сөрөг нөлөө үзүүлж эхэллээ шүү дээ. Эгийн гол дээр баригдах станцын 90 метрийн өндөр даланг дүүргэхийн тулд голын усыг 2,8 жил боох юм билээ. Эгийн гол нь Сэлэнгэ мөрний эх цутгал. Голын усыг нь тийм удаан бооход Сэлэнгэ мөрөн Байгал нуурт хүрэхгүй байх магадлал өндөр. Далангийн усыг өвөлдөө урсгаад, зунд нь хаах юм гэсэн. За яахав зун нь голын урсгалыг хаалаа гэж бодоход өвөл тавьсан ус нь хөлдсөн Сэлэнгийн хаагуур нь яаж урсахыг тооцоолоогүй. Тэр их ус хөлдүү голын мөсний доогуур орох уу, эсвэл даваад халиад хаа хамаагүй урсах уу. Энэ нь голын гольдролыг өөрчлөх аюултай. Энэ станцад загас дамжуулах сувгийг яаж байгуулах юм. Өвөл далангаар гарсан загаснууд яах вэ. Бодоод үз л дээ, үхэж л таарна. -УЦС байгаль орчинд ямар ч хал балгүй, усыг шатаадаггүй, уудаггүй, хороодоггүй, зөвхөн хүчийг нь л ашигладаг юм биш үү? -УЦС барихын тулд голын усыг хааж боодог, голоос салаалсан сувгаар дамжуулан хуримтлуулдаг, өндөр далан босгож, их дээрээс усыг унагаж, эрчим хүч гаргадаг гэдэг энгийн ойлголтыг хүн бүр мэднэ. Голын усыг боож хааснаас урсгал ус тогтмол бус хэлбэрт шилжинэ, далан хаалтаас доошхи урсгалын болон ёроолын хурдасны горим өөрчлөгдөнө, үүнийг дагаад урсгал усанд дасан зохицсон ургамал, амьтдын амьдрах орчин алдагдана зэрэг олон аюул үүсдэг юм билээ. Түүнээс биш голдрилоороо урсаж байгаа голын усыг ашигладаг бол харин ч 100 хувь дэмжихэд бэлэн байна. -Эгийн голын экологид бодитой ямар эрсдэл үүснэ гэж тооцоод байгаа юм бэ? -Юуны өмнө Эгийн голын усны түвшин багасч, цэвэр тунгалаг чанар нь буурах аюултай. Гэтэл манай орон усны нөөц багатай, дөнгөж 599 км куб. Энэ нь нөхөн сэргээгдэхдээ маш удаан. Монгол орон усны чанар, хангамжийн хувьд экологийн эмзэг байдалд байгаа зэргийг тунгаан бодох нь зүйтэй. 2003 онд усны тооллогоор Хөвсгөл аймагт улсын хэмжээнд хамгийн олон буюу 70 гол горхи, 193 булаг рашаан, 30 нуур цөөрөм ширгэжээ гэсэн дүн гарсан. Манай аймагт дэлхийн орчин үеийн дулаарал бусад бүс нутагтай харьцуулахад хамгийн эрчимтэй явагдаж байгаад анхаарал хандуулах цаг болсон. Сүүлийн 40 жилд дэлхийн цаг уур бараг хоёр хэмээр дулаарсан. Уур амьсгал дулаарснаас мөнх цэвдэг гэсч, хөрс хуурайшин хатаж, чийгээ алдсанаас ургамлын бүрхэвч доройтон, биологийн төрөл зүйл хомсдох аюул нүүрлээд байна. Энэ үйл явц цаашид ч үргэлжлэх магадлал өндөр байгаа. Уур амьсгалын ийм өөрчлөлтийг дагаад усны нөөц ч өөрчлөгддөг зүй тогтолтойг тооцох хэрэгтэй. -Голын загас жараахайд ямар сөрөг нөлөө үзүүлэх бол..? -Дэлхий дахинд төдийгүй Монгол оронд ховордож байгаа яргай загасны хамгийн том төрөл болох тул загас Эг-Үүрийн голуудын сав газарт хэдэн зуугаараа нүүдэллэн амьдардаг. Цэнгэг усны индикатор гэгддэг энэ загас манай оронд л байгалийн унаган төрхөөрөө үлджээ. Нүүдэлчин монголчууд тул загасыг эртнээс "лусын амьтан" хэмээн хайрлан хамгаалж ирсний ач юм даа. Хэрэв энэ сав газарт УЦС-ын далан барьж, голын усыг хааж боовол тулын нүүдэллэх, үржих зэрэг дассан амьдралын орчин, хэв маягийг алдагдуулж, устаж үгүй болох эрсдлийг үүсгэнэ. -Эгийн голын хөндийд түүх, соёлын олон дурсгалт газрууд байдаг гэсэн? -Голын хөндийд эртний түүх, соёлын үнэт дурсгалууд байгааг Америк-Монгол, Франц-Монголын археологичид 1993 оноос малталт хийж тогтоосон. Энэ хайгуулаар түүхийн янз бүрийн үеүдэд холбогдох 906 том, жижиг дурсгал илрүүлсэн. Чулуун зэвсгийн үеийн 28 бууц, хүрэл зэвсгийн үеийн хиргисүүр 389, дөрвөлжин булш 89, хадны зураг гурав, буган чулуун хөшөө нэг, хүннү булш 119, түрэг булш гурав, дундад зууны үеийн булш 71, хадны оршуулга нэг, эртний суурингийн үлдэгдэл хоёр, шинэ үед холбогдох түвд маанийн үсэгтэй чулуун хөшөө 201, сүм хийдийн туурь тав олдсон. Эдгээр түүх дурсгалыг малтлага хийж, судлаагүй байгаа. Бас судалж тогтоогоогүй түүх, соёлын хичнээн олон үнэт дурсгалууд усан сангийн дор орж, үрэгдэж үгүй болохыг мэдэхгүй шүү дээ. -УЦС-ыг экологийн цэвэр эх үүсвэр учраас улс орнууд барихыг эрмэлздэг юм биш үү? -Одоо цагт дэлхийн улс орнуудад шинээр далан барих төсөл харин ч их эсэргүүцэлтэй тулгардаг болсон. Жишээ нь Түвд, Хятад, Бирм, Тайландыг дамжин урсдаг дэлхийн хамгийн урт гол Салиун дээр хэд хэдэн УЦС барих төлөвлөгөөг олон нийт эсэргүүцсээр байна. Олон шинэ далан барьсны улмаас Амазони, Замбези, Меконг зэрэг экологийн хувьд онцгой ач холбогдолтой голуудын сав газрын экосистемд сүйрэх аюулд хүрлээ. Ийм учраас улс орнууд шинээр далан барихаас илүүтэй одоо ашиглаж байгаа хуучин УЦС-уудынхаа хүчин чадлыг нэмэгдүүлэхэд анхаарах болсон. Манайд Их нууруудын хотгорт одоо таван жижиг УЦС ажиллаж байна. Тус бүс нутагт томоохон хэмжээний дөрвөн УЦС-ыг ойрын ирээдүйд барихаар төлөвлөсөн, зарим нь баригдаж байгаа. Хүчин чадал багатай, зөвхөн дулааны улиралд л ойролцоох суурин газрыг цахилгаанаар хангадаг эдгээр УЦС-уудын хүчин чадлыг нэмэгдүүлэх нь зүйтэй л дээ. Тэгээд ч Эрдэнэбулган сумын төвийн хажуугаар урсдаг Эгийн голд Дани улсын тусламжаар 200 киловаттын хүчин чадалтай усан цахилгаан станцыг нэг сая ам.долларын өртгөөр байгуулсан. Эгийн голоос салаалуулан хоёр км урт суваг татаж, усаа урсган усан сан байгуулж, дөрвөн метрийн өндрөөс усыг буулган нэг бүр нь 100 киловатт цахилгаан гаргах хүчин чадалтай хоёр трубин агрегатыг ажиллуулж байгаа. Нэг гол дээр жижиг оврын олон УЦС барих нь том оврынхоос илүү сөрөг нөлөө үзүүлж, хөндөгдөөгүй үлдсэн газар нутгийг сүйтгэх хортойг судлаачид тэмдэглэсэн байдаг. -УЦС бариулахгүйн тулд ямар нэгэн мэдэгдэл шаардлагыг холбогдох хүмүүст нь хүргүүлсэн үү? -Эгийн голын УЦС-ын далан барих төслийг төлөвлөхдөө Дэлхийн далангийн хорооноос гаргасан арван зөвлөмжийг хэрэгжүүлэх шаардлагыг шийдвэр гаргагчдад тавьж байгаа. Эгийн гол дээр далан барих бодит хэрэгцээ шаардлага байгаа эсэх, өөр бусад ямар хувилбар байж болох, аль нь илүү оновчтой шийдэл болох талаар нарийвчилсан судалгаа хийж, үнэн зөв үнэлэлт дүгнэлт өгөхийг шаардаж байна. Ингэхдээ байгаль орчинд нөлөөлөх байдлын үнэлгээ болон далангийн сөрөг нөлөөг бууруулахад чиглэсэн арга хэмжээг Эг-Үүрийн голуудын сав газрын хэмжээнд бүхэлд нь иж бүрнээр хийх нь зүйтэй. Эцэст нь Эгийн гол дээр УЦС барих эсэх талаар шийдвэр гаргахдаа олон нийтийн ялангуяа нутгийн иргэдийг оролцуулж, саналыг нь авах хэрэгтэй. 
Д.Навчаа

