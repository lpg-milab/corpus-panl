Бууж Өгөхгүй

Өнгөрсөн даваа гаригт Хойд Каролина, Индиана мужид Ардчилсан намын ээлжит сунгаа болсон билээ. Даваагаас мягмар гаригт шилжих шөнө урьдчилсан дүн гарахад Америкийн NBC телевизийн сурвалжлагч "Ардчилсан намаас Ерөнхийлөгчийн сонгуульд хэн нэр дэвших нь тодорхой боллоо. Юмыг байгаагаар нь хэлэх хэрэгтэй. Энэ бол төгсгөл" гэсэн. Тэр сурвалжлагч Сенатын гишүүн Хиллари Клинтоны хувьд бүх юм дууслаа гэдгийг ийн хэлсэн юм. Маргааш нь сонинууд ч экс тэргүүн хатагтай Сенатын гишүүн Барак Обамаг ялах ямар ч найдлагагүй боллоо хэмээн бичсэн байлаа. "Chicago Tribune" сонинд Хиллариг машинд дайруулсан мөртлөө амьсгал хураахгүй байгаа мууртай зүйрлэжээ. Мөн зарим хэвлэлд түүнийг Номхон далайн нэгэн аралд нуугдсан Японы цэрэгтэй зүйрлэсэн юм. Арал дээр нь хүн ирэхэд тэр цэрэг буудчихаад ялалт байгууллаа хэмээн бодож ихэд эндүүрч байсан түүх байдаг аж. Гэсэн хэдий ч хатагтай Клинтон бууж өгөхгүй, тэмцлээ үргэлжлүүлнэ гэсэн нь хамгийн чухал мэдээ нь байлаа. Тэрээр Индиан мужид өрсөлдөгчөөсөө ердөө хоёр хувиар л илүү санал авсан юм. Харин Хойд Каролинад ялагдал хүлээсэн байна. Б.Обама түүнээс 14 хувиар илүү санал авсан билээ. Хиллари Клинтон сүүлийн хоёр мужид болсон сунгаанд ялагдаад зогссонгүй сурталчилгааг нь санхүүжүүлэх ажил ч нэлээд хүндрэлтэй болоод байгаа аж. Хэдхэн хоногийн өмнө гэхэд хувиасаа 6.4 сая ам.доллар сонгуулийн данс руугаа шилжүүлсэн байна. Мөнгөөр дутаж байгааг нь сонсоод дуучин Эл Волсер Сенатын гишүүн Хиллари болон түүний охин Челси хоёрт "Yes I Can" дууны клипт нь тоглохыг санал болгож, хөлсөнд нь нэг сая ам.доллар өгнө хэмээн амлав. Дуучин алдартай хүмүүсийг урьж клиптээ тоглуулахыг аль эртнээс бодож байсан гэнэ. Тэгээд ч Хилларид сонгуулийн сурталчилгаандаа зарцуулах мөнгө хэрэгтэй байгаа учраас тэр ийн ханджээ. Экс тэргүүн хатагтай сэтгүүлчидтэй уулзахдаа Ардчилсан намаас Ерөнхийлөгчид нэр дэвшигчээ тодрох тэр мөч хүртэл тэмцлээ үргэлжлүүлнэ гэсэн. Тиймээс ч дэмжигчдэдээ хандан сурталчилгаанд нь хандив өргөхийг хүсчээ. Ирээдүй нь тун бүрхэг болчихоод байгаа нэр дэвшигчид хандив өргөх хүн олдохгүй л болов уу. Ирэх наймдугаар сард Ерөнхийлөгчид өрсөлдөх хүнээ тодруулах Ардчилсан намын их хурал хүртэл Хиллари сурталчилгаагаа зогсоох эсэх нь одоогоор тодорхойгүй байгаа юм. Хиллари яагаад бууж өгөхгүй байна вэ, юунд найдаад байна гэсэн асуултыг тойрсон янз бүрийн таамаглал хүмүүс дэвшүүлсээр байна. Түүний өрсөлдөгч Барак Обамагийн шашны номлогч Джеремайи Райт саяхан "Есдүгээр сарын 11-ний халдлага нь зүй ёсны хэрэг байсан. Америк хийсэн зүйлийнхээ шанг хүртсэн. Америкийн эрх баригчид ДОХ-ын вирусийг нууц лабораторид гаргаж, жижиг үндэстнүүдийг устгах зорилгоор ашиглаж байна" хэмээн ярьсан нь багагүй шуугиан тарьсан юм. Энэ нь өрсөлдөгчөө намнах нэг сайхан боломж. Саяхныг хүртэл Ардчилсан намын супер төлөөлөгчдөөс Хиллариг дэмжиж буй хүний тоо Обамагаас хэдхэнээр л илүү байсан. Гэтэл өнгөрсөн даваа гаригт Хойд Каролин, Индиана мужид болсон сунгааны дараа супер төлөөлөгчдөөс нэлээд хэд нь Обамагийн талд "урвасан" байна. Ингэхэд Ардчилсан намын их хуралд оролцох супер төлөөлөгчдийн талаар хэдэн үг дурдах нь зүйтэй болов уу. Намыг төлөөлөн хэн нь Ерөнхийлөгчийн сонгуульд өрсөлдөхийг тэдний өгсөн саналаар шийддэг. Их хурлын жирийн төлөөлөгчдөөс тэдний ялгаатай тал нь энэ билээ. Өнгөрсөн хоёрдугаар сарын сунгаагаар Барак Обама 11 мужид дараалан ялалт байгуулснаас хойш супер төлөөлөгчдөөс маш олон хүн түүний талд орчихоод байгаа юм. Хойд Каролина, Индиана мужид болсон сунгааны дараа явуулсан урьдчилсан санал асуулгаар Ардчилсан намын 796 супер төлөөлөгчөөс 275 нь Б.Обамаг, 271 нь Хиллариг дэмжинэ гэдгээ илэрхийлээд байгаа. Хатагтай Клинтоныг дэмжигчид супер төлөөлөгчдөд хандан түүнийг томоохон мужуудад ялалт байгуулсныг сануулсаар байгаа ч нэмэр болохгүй төлөвтэй. Экс тэргүүн хатагтайн зөвлөх Пол Бегал хэлэхдээ "Зөвхөн африк гаралтай америкчуудын дэмжлэгээр Обама хол явахгүй" гэж ч ёжилж үзсэн билээ. "The Times" сонин хэд хоногийн өмнөх нэгэн дугаартаа "Хиллари Клинтон- бүх юм дууссан" нэртэй нийтлэл гаргасан байна. Түүндээ хүн буулт хийж чаддаг байх ёстой хэмээн онцлон дурджээ. Намын нэр дэвшигчдээс сонгуульд ялалт байгуулна хэмээн хамгийн их найдлага төрүүлж байсан Хиллариг алдаагаа засна гэдэгт итгэлтэй байгаагаа хэлсэн. Удахгүй Мичиган, Флорида мужид болох сунгаанд олонхын дэмжлэгийг авахад л Обамаг ялах гэнэ. Гэхдээ Сенатын гишүүн нэг зүйлийг мартсан бололтой. Өрсөлдөгч нь намын дүрэм зөрчсөн хэмээн Хойд Каролин, Индиан мужид сурталчилгаа хийх эрхээ хасуулж байсныг мартаж болохгүй. Гэсэн хэдий ч тэр авсан саналынхаа тоогоор өрсөлдөгчөөсөө тэргүүлжээ. Хиллариг алдаагаа засна гэсэн нь намын супер төлөөлөгчид өөрийг нь дэмжих ёстой гэсэн санааг агуулж байсан бололтой. Учир нь тэр Бүгд Найрамдах намаас Ерөнхийлөгчид өрсөлдөхөөр болсон Маккайны хажууд сонгогчдын сэтгэл зүрхийг хамаагүй "илүү" эзэмдэж чадах нэр дэвшигч аж. Одоогоос нэг жилийн урьд яг өдийд хатагтай Клинтоныг Ардчилсан намаас дэвшүүлэхгүй гэж байсан. Сенатын гишүүн өөрөө хүссэн тохиолдолд л өрсөлдүүлнэ хэмээн хэвлэлүүд бичиж байлаа. Америкчууд ч эмэгтэй Ерөнхийлөгчтэй болбол яах талаар бодож үзсэн байх. Сенатын гишүүн түүнд Америкийн түүхэнд анхны эмэгтэй Ерөнхийлөгч болох боломж байна. Гэхдээ энэ шийдвэрлэх үед намын сунгаанд ялалт байгуулсан тохиолдолд. Эс тэгвээс тэр 2012 оны сонгуульд л өрсөлдөхөөс өөр боломж гарахгүй. Тэр үед хатагтай Клинтон 64 настай байх тул сонгогдоно гэдэг юу л бол. Тиймээс энэ бол түүний хамгийн эхний бөгөөд сүүлчийн боломж юм. Хэрвээ ер бусын саад тохиохгүй л бол АНУ-ын Ерөнхийлөгчийн энэ жилийн сонгуульд Вьетнамын ахмад дайчин Жон Маккайн, насаараа бол түүний хүү байхаар африк гаралтай америк Барак Обама нар хэрхэн өрсөлдөхийг дэлхий даяараа ажиглах байх. 
Ю.Дэлгэрмаа
