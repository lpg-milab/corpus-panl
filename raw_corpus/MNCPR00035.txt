"Мартын-8" ээжийн баяр бол аавынх "августын-8"-нд

Аливаа төрийн сайд хүн гэдэг асар өндөр үүрэг хариуцлагыг хүлээж байдаг билээ. Үүний нэгэн адилаар аав гэдэг өөрийн гэртээ сангийн сайд, нийгмийн хамгаалал хөдөлмөрийн сайд, батлан хамгаалахын сайд гэх мэтчилэн олон албыг хамтатган хашихын зэрэгцээ үр хүүхэд, хань ижилдээ нөмөр нөөлөг нь болон өрх гэрээ авч явдаг билээ.
Монголын эрэгтэйчүүдийн холбооноос жил бүрийн наймдугаар сарын наймны өдрийг "Аавуудын өдөр" болгон зарласнаас хойш хоёр дахь удаагаа тэмдэглэх гэж байна. Өнгөрсөн жил намрын эхэн сарын шинийн гурванд тэмдэглэхэд наймдугаар сарын найман байсан тул хойшид энэ өдөр тэмдэглэхээр болсон байна. Ингэхдээ гуравдугаар сарын найман, арван найман мөн найман шарга морь ер нь монголчуудын хүндэтгэдэг тоо хэмээн энэхүү өдрийг сонгосон гэнэ."Аавуудын өдөр"-ийг үнэтэй бэлэг өгч, архи дарстай наргиж цэнгэх баяр биш харин өрхийн тэргүүнээ хүндэтгэх өдөр болгон тэмдэглэж өнгөрүүлэхийг тус холбооноос уриаллаа. Эрэгтэйчүүдийн холбоо энэ өдрийг угтаж нээлттэй өдрүүдийг зохион байгуулж, маргааш залуу гэр бүлийн сургалтыг явуулах аж. Заан Долгорсүрэнд "Ачлалт аав" өргөмжлөл гардуулах ёслол болох юм байна. Ганц "Аавуудын өдөр"-өөр арга хэмжээнүүд зохиогдоод зогсохгүй цаашид жендерийн тэгш байдлыг хангах тухай хуульд эрэгтэйчүүдийн асуудлын талаар багц хууль оруулах, "Монгол эр хүн судлалын төв"-ийг байгуулах зэрэг олон ажлыг төлөвлөөд байгаа гэж холбооны тэргүүн Я.Пүрэвдорж ярилаа. Дэлхийд "Аавуудын өдөр"-ийг 1910 оны зургадугаар сарын 19-ний өдрөөс эхлэн тэмдэглэж иржээ. Сонирхуулахад, улсын хэмжээнд 560 мянган гэр бүл байдгийн 60 мянган гэрийг эмэгтэй хүн толгойлдог бол нийт 500 мянган "аав" байдаг байх нь. Улаанбаатар хотын хэмжээнд 3700-гаад өрх толгойлсон олон хүүхэдтэй аав байдаг гэнэ. 
Т.ГЭРЭЛМАА 


