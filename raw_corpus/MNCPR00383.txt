Ноос, ноолуурын холбооны удирдах зөвлөлийн ээлжит хурал боллоо

Уг хурлыг Монголын Ноос Ноолуурын Холбоо (МННХ)-ны тэргүүн УИХ-ын гишүүн Д.Ганхуяг зохион байгуулсан байна. "Говь", "Ээрмэл", "Эрдэнэт хивс", "Монгол ноолуур, тэмээний ноос", "Сор кашимер" зэрэг 10 гаруй компанийн захирлууд МННХ-ны удирдах зөвлөлийн гишүүнээр ажилладаг.
Тэд 2005 оны ажилдаа дүгнэлт хийж, 2006 оны үйл ажиллагааны төлөвлөгөөгөө баталсан байна. Мөн өнөөгийн байдлаар УИХ-аар татварын тогтолцооны шинэчлэл, татварын багц хуулинд оруулах өөрчлөлтийг хэлэлцэж байгаатай холбогдуулж санал солилцжээ. Эндээс татварын багц хуулинд оруулах өөрчлөлттэй холбогдсон УИХ дахь АН-ын гишүүдийн зөвлөлөөс дэвшүүлээд байгаа тэгш, шударга татварын тогтолцоо "Flat tax"-г дэмжин сайшаасан байна. Энэ тогтолцоонд хөгжингүй орнууд орж чадсан ба хөгжилтэй орнуудын хувьд мөрөөдөл болоод байгаа. Ер нь татварын сайн тогтолцоо гэж босоо, хэвтээ чиглэлдээ тэгш, хэн ч ойлгоход хялбар татварын тогтолцоог хэлдэг. Энэ тогтолцоонд шилжихийн тулд ХАОАТ, НӨАТ, ХЭОАТ-ыг тус тус 10 хувь, нийгмийн даатгалын шимтгэлийн байгууллага хариуцдаг 19 хувийг 10 хувь болгох, уул уурхайн салбарын хувьд өнөөгийн төрийн төсөвт оруулж буй орлогын хэмжээг бууруулахгүйгээр нөөцийн болон нэмүү орлогын, бусад төрлийн татвар тогтоох зэрэг өөрчлөлтүүдийг хийх шаардлагатай юм байна. Ингэснээр олон улсын хэмжээнд дээгүүрт орж буй татварын ачаалал багасч, дотоодын хөрөнгө оруулалт сайжран, хөрш орнуудаас татварын орчин сайжирснаар гаднаас орж ирэх хөрөнгийн урсгал нэмэгдэнэ. Нөгөө талаас ноос ноолуурын салбарт жил бүр нөхөн үйлдвэрлэгддэг түүхий эдээ 100 хувь хагас боловсруулсан болон бэлэн бүтээгдэхүүн болгох үйлдвэрийн хүчин чадал бий болсон. Иймээс энэ салбарт хангалттай өрсөлдөөн бий болсон бөгөөд үүний үр дүнд сүүлийн 5,6 жил түүхий эдийн үнэ унахгүй байгаа билээ. Гэтэл эдгээр түүхий эдийн жишээлбэл ноолуурын 40 орчим хувь гадагш гараад явчихаж байна. Үүний гол шалтгаан нь 1993 онд ноолуурын үнэ 12000 төгрөг байхад түүхий эдийн экспортын татварыг 1 кг-д 4000 төгрөгөөр тогтоосон. Энэ хэвээрээ байгаа тул үүнийг өнөөгийн зах зээлийн үнийн 20-иос доошгүй хувиар тогтоох шаардлагатай. Ингэж чадвал энэ салбарын нэмүү өртөгөөс дотооддоо унах орлого доод тал нь 200 сая төгрөгөөр, ажлын байр арваас доошгүй мянгаар нэмэгдэж, технологи, бүтээгдэхүүний өрсөлдөх чадвар сайжирна гэж тэд үзсэн байна. Энэ саналыг салбарын яамны сайд дэмжиж татварын багц хуулийн өөрчлөлтөд хамруулах гэж байгаад тэд талархан, хамтран дэмжиж ажиллахаар шийдвэрлэсэн байна. 

