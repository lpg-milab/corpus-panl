ХОЙД ЭЦГИЙНХЭЭ ДАРАМТААС БОЛЖ 10 НАСТАЙ ХҮҮ ХОРВООГ ОРХИСОН БАЙХАД. . .

Нийслэлийн Хан -Уул дүүргийн шүүх уржигдар олны анхаарал татсан нэгэн хэргийг шүүн хэлэлцсэн юм. Тэр нь хойд эцгийнхээ дарамтаас болж 10 настай хүү өөрийгөө боомилж амиа егүүтгэсэн хэрэг байлаа. Жаал хүүг ийм шийдвэр гаргахад хойд эцэг нь буруутай байсан эсэхийг шүүн тунгаах хуралдаан уржигдар болсон нь энэ. Энэ хэргийн талаар тухайн үед нь манай сонин хамгийн түрүүнд, хамгийн дэлгэрэнгүйгээр нь мэдээлж байсан болохоор энэ удаад шүүх хурлын үйл явцаас мэдээлэх нь зөв болов уу.
Талийгаач хүүгийн хойд эцэг М.Ганболд шүүх хурал дээр өөрийгөө түүний үхэлд буруугүй гэдгээ хэлж, өөрт нь холбогдох хэргийг хэрэгсэхгүй болгож өгнө үү гэсэн хүсэлт тавьж байлаа. Тэрбээр "Талийгаач хүний үгэнд ордоггүй, хэнэггүй хүүхэд байсан. Тийм болохоор бусдын адил хааяа ганц нэг чимхэж байснаас биш илүү зодож байгаагүй. Тэгэхээр хүүг миний байнгын дарамтад байсан гэдгийг хүлээн зөвшөөрөхгүй" гэж мэдүүлсэн юм. Харин хавтаст хэрэгт авагдсан баримтууд болон түүнийг дагавар хүүгээ байнга айлган сүрдүүлж, дарамталдаг байсан тухай, байсхийгээд л гар хүрдэг гэдгийг, угаадсаа асгаад л гүйж байдаг хүүг ихэнхдээ нүдэндээ нулимстай явдаг байсныг мэдэх ойр хавийнхных нь яриа, хуралд суусан гэрчийн мэдүүлэгт үндэслэн "Таны тухай гэрчлээд байгаа энэ хүмүүс худлаа яриад байгаа хэрэг үү?" гэсэн шүүгчийн асуултад тэр хариулаагүй. Ер нь 10 настай балчир хүүг л айлгахаас бус бусдыг тийм ч амархан сүрдүүлчихээргүй давжаа тэр эр ихэнх асуултыг таг дуугүй өнгөрөөж байсан. Амнаас нь гарсан үгс нь "Би түүний үхэлд буруугүй. Би гэмт хэрэг хийгээгүй. Надад холбогдох хэргийг хэрэгсэхгүй болгож өгнө үү?" гэх улиг болсон гэмээр тайлбар байв. Үнэндээ түүний харгис хэрцгий зангаас болж 10 настай хүү ээжийгээ, хамгаас илүү хайрладаг дүүгээ орхиод, тэр хайртай дүүгийнхээ нүдэн дээр ээжийнхээ халаадны бүсээр хоолойгоо боож амиа алдсан байхад 40 настай хойд эцэг нь гэх энэ эр хоёр жил шоронд сууж чадахгүй хэмээн амиа аргацаахыг хичээх нь гутмаар. Хойд эцгийн дарамтаас болж 10 настай хүү нь амиа хорлосон байхад төрүүлсэн эх нь юу гэж ярьсныг дуулгая. Өдгөө 37 настай Г.Жавзансүрэн гэх тэр эмэгтэй "Миний хүүгийн үхэлд манай нөхөр буруугүй. Тиймээс хэргийг нь хэрэгсэхгүй болгож өгөөч. Үнэндээ энэ бүхэн надаас л болсон. Бидний амьдрал яг л траншейны хүмүүсийнх шиг байсан. Хоол унд олдохгүй, өлөн зэлмүүн байдаг. Хүү маань үгэнд ордоггүй, хөдөлгөөнтэй хүүхэд байсан юм. Надад дандаа "Ээж ээ! Би нэг л өдөр яваад өгнө шүү" гэдэг байсан" гэж ярьсан. Түүнээс "Танай нөхрийг хүүг чинь байнга зоддог байсан гэж гэрчүүд мэдүүлж байна. Тэдний хэлсэн үнэн үү" гэхэд "Гэрчүүд үнэн хэлсэн" гэсэн хариулт өгсөн юм. Нөхрийнхөө дарамтад байдаг болов уу гэмээр энэ эмэгтэй нэгэнт үхсэн үр минь босоод ирэх биш, үлдсэн нөхрөө авч хоцоръё гэж бодсон байх. Талийгаач хүү Ж.Мөнгөн-Од гэдэг сайхан нэртэй байж. Ээжийнхээ дагавар болохоор эхээрээ овоглосон. Түүнийг дөнгөж ой зургаан сартай байхад М.Ганболд эхтэй нь гэр бүл болжээ. Ухаан суугаагүй нялхад нь нийлсэн болохоор хатуурхаж хяхах нь бүү хэл, төрснөөс дутуугүй эцэг үр болох хугацаа их байжээ. Үнэндээ М.Ганболд, Г.Жавзансүрэн нар хүүг төрөхөөс хэдэн жилийн өмнө танилцан нийлж амьдарч байгаад болж бүтэхгүйдээ тулж, тус тусдаа амьдрах болсон байна. Ингэж салангид хоёр гурван жил болоод эргэж нийлэхдээ бүсгүй ой гаруйтай хүү дагуулж ирсэн нь Мөнгөн-Од гэнэ. Тэд буцаж амьдарснаар дундаасаа хүүтэй болсон нь өдгөө хоёр ой хүрч буй Өсөхбаяр юм. Талийгаач ахын амин хайртай дүү эцэг эх хоёрыгоо нийлэхэд ахынхаа байсан тэр насан дээр ирэхэд ах нь харин түүнийг орхиод "нисчихжээ". Нийслэлийн 34 дүгээр дунд сургуулийн нэгдүгээр ангид сурч байсан Ж.Мөнгөн-Од сурлагаар муугүй хүүхэд байсан гэдэг. Ямар нэг кино, мэдээллийн хэрэгслээс үзэж, дуулснаас ийм аргыг сонгов уу гэтэл тэднийх телевиз бүү хэл, радиогүй айл байж. Хэрэг гарсан өнгөрсөн оны тавдугаар сарын 20-ны өдөр ээж нь ердөө дөрөв хоногийн өмнө согтуу ирж агсам тавиад 20 хоногийн баривчлах ялаар шийтгүүлсэн хойд эцгийг нь гуйж суллуулахаар явахдаа "Аавыг чинь гаргаад ирье." гэж хүүдээ хэлээд хаалгаа гаднаас нь цоожилжээ. Тэгэхэд хүү "Ээж ээ! Хаалгаа битгий түгжээрэй" гэж гуйгаад дотроос нь түлхээд байсан гэнэ. Хариуд нь ээж нь "Битгий дэмий юм ярь.Чи дүүгээ харж бай" гэчихээд үүдээ цоожлоод яваад өгч. Түүнийг гадаа гарсны дараа хүү нь цонхоор "Ээж ээ! Баяртай" гэж дахин дахин хэлээд нэг л хачин харсаар хоцорсон тухай эх нь шүүх хурал дээр хэлж байсан. Харин буцаад ирэхэд нь тээж төрүүлсэн үр нь хүний хорвоог хэдийнэ орхисон байжээ. 10 настай балчир хүүгийн энэ сонголтыг гэр бүлийн хүчирхийллээс тэр тусмаа хойд эцгийн дарамтаас болсон гэж шүүх үзэж, М.Ганболдод ЭХ-ийн 95.1-д зааснаар хоёр жил, зургаан сарын хорих ял оноож, жирийн дэглэмтэй хорих ангид эдлүүлэхээр болж, шүүх хурлын дараа түүнийг шууд баривчлан хорьсон юм. Хүүг гэртээ боомилсноос хойш тэд байраа түрээслээд эхнэр нь нэгэн байрны орцны жижүүр хийж байжээ. 
Н.Саранчимэг
