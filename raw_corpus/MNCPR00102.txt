Барилгачид энгэрээ цооллоо

Тэднээс нэг хөдөлмөрийн баатар, зургаан гавьяат төржээ Монгол Улсад барилгын салбар үүсч хөгжсөний 80 жилийн ойг тохиолдуулан барилгын үйлдвэрлэл, үйлчилгээ, төрийн болон төрийн бус байгууллагад олон жил санаачилга, үр бүтээлтэй ажиллаж байгаа хүмүүсийг төрийн өндөр дээд цол одон, медалиар шагналаа. Барилгын салбарт олон жил үр бүтээлтэй ажиллаж барилгын бүх төрлийн ажлын технологийг бүрэн эзэмшин үйлдвэрлэл, үйлчилгээ болон орон сууцны барилгуудыг чанарын өндөр үзүүлэлттэйгээр барьж ашиглалтад оруулан, барилгын салбарыг хөгжүүлэхэд оруулж байгаа хувь нэмрийг нь үнэлж "Пума" ХХК-ийн барилгын даамал Р.Зинамидэрт Монгол Улсын хөдөлмөрийн баатар цол хүртээж, Сүхбаатарын одон, "Алтан соёмбо" тэмдгээр шагнав. 
Шинжлэх ухаан, төрийн байгууллагад олон жил үр бүтээлтэй ажиллаж хот байгуулалт, хөрсний судалгааны чиглэлээр эрдэм шинжилгээний олон бүтээл туурвиж, шинжлэх ухааны байгууллагын хууль эрх зүйн орчинг бүрдүүлэхэд оруулсан хувь нэмрийг нь үнэлж УИХ-ын гишүүн асан Н. Тогтоход Монгол Улсын шинжлэх ухааны гавьяат зүтгэлтэн цол олголоо. Мөн барилгын салбарт олон жил санаачилга, үр бүтээлтэй ажиллаж барилгын үйлдвэрлэлийн үр ашгийг дээшлүүлэх, үйлдвэрлэл, үйлчилгээ, орон сууцны олон арван барилгуудыг чанартай барьж ашиглалтад оруулан хөдөлмөрийн өндөр амжилт гаргасныг нь үнэлж "Хаш Өргөө" ХХК-ийн захирал Б.Искра, төр, нийгмийн ахмад зүтгэлтэн С.Лувсангомбо, Сэлэнгэ аймгийн Хөтөлийн "Цемент шохой" ХК-ийн шохойн цехийн дарга Ц.Сампилноров, "Алтан өрх" ХХК-ийн барилгын даамал Ч.Мягмар, "Шинэ барилга" ХХК-ийн ерөнхий захирал Ө.Дорждэрэм, "Монголын архитекторуудын эвлэл"-ийн хүндэт Ерөнхийлөгч С.Мөнхжаргал нарт Монгол Улсын гавьяат барилгачин цол тус тус гардууллаа. Хөдөлмөрийн гавьяаны улаан тугийн одонгоор Барилга, хот байгуулалтын яамны сайдын зөвлөх Ш.Сономдагва, Барилга, хот байгуулалтын яамны төрийн нарийн бичгийн дарга Ц.Ганхүү, "Алтан гадас" одонгоор "Дэлгэр интернэшнл" ХХК-ийн гагнуурчин С.Алтангэрэл, "Нийслэл Өргөө" ХК-ийн бригадын дарга Н.Атардэлгэр, "Байгууламж" ХК-ийн гагнуурчин Б.Батчулуун, "Сан" ХХК-ийн сантехникийн техникч Х.Баяраа, Барилгын "Дорнын өргөө" ХХК-ийн инженер Ж.Баярсайхан нарыг, цэргийн гавъяаны одонгоор ЗХЖШ-ын Ар талын газрын барилга орон сууцны хэлтсийн ерөнхий инженер, дэд хурандаа М.Жамбалсүрэн, ЗХЖШ-ын Ар талын газрын барилга орон сууцны хэлтсийн инженер, дэд хурандаа С.Цэнд-Аюуш нарыг, хөдөлмөрийн хүндэт медалиар Барилга, хот байгуулалтын яамны Хөрөнгө оруулалт, хамтын ажиллагааны газрын орлогч дарга Б.Баянтуул, Баян-Өлгий аймгийн "Суат" ХХК-ийн нярав К.Балагаз, Сүхбаатар аймгийн "Шарга" ХХК-ийн жолооч Н.Бүдүүнсайхан, Барилга, хот байгуулалтын яамны Барилга, орон сууц, нийтийн аж ахуйн зохицуулалтын газрын ахлах мэргэжилтэн Ю.Доржпагма, цэргийн хүндэт медалиар ЗХЖШ-ын Ар талын газрын барилга орон сууцны хэлтсийн мэргэжилтэн, дэд хурандаа Г.Цогтсайхан нарын хүмүүсийг тус тус шагналаа гэж Ерөнхийлөгчийн Хэвлэл, мэдээллийн албанаас мэдээллээ. 

