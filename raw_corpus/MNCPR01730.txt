Хямд архинд хорлуулах хямдхан амьдрал гэж үгүй

Он солигдох мөчид элгээрээ энх амгалан, төрлөөрөө төвшин амгалан байхын төлөө тулгах гэж өргөсөн оргилуун дарсаа буцааж ширээн дээр тавилаа. Тэнд, тэр Багануурт ганцхан шөнийн дотор 12 хүн цаг бусаар одож, 12 айл уй гашууд автаж, 12 эх элгээ эмтэлжээ.
"Азийн чоно" хэмээх аймшгийн нэртэй архины үйлдвэрийн сархад ингэж олон хүний аминд хүрч, хорлогод автагсдын тоо 60 давлаа. Яг л хоттой хонинд орсон чоно мэт хавьтсан ойртсон бүхнээ сэглэж амь нас, эрүүл мэндийг нь авч одсоор. Аавдаа, ээждээ, ах дүүдээ идээний дээжээр шинэ жилийн бэлэг баригсад хайртай хүмүүстээ хор авч өгсөндөө гашуудан шаналж байна. Албан бус тоогоор бол манай улсын хэмжээнд спиртийн 35, архины 125, шар айрагны 22 үйлдвэр байдгаас ердөө арав гаруйхан нь л онцгой албан татвар төлдөг гэж байгаа. Харин ОХУ хоёрхон компанид архи үйлдвэрлэх монополь эрхээ өгсөн байдаг аж. Гэтэл манайд ямар байгаа билээ. Дэлгүүрийн лангуу чимэх эрээн мяраан хаяг бүхий архинуудын 80 хувь нь айлын угаалгын өрөө, байрны хонгил, гэр хорооллын нүүрсний амбаар шахуу юманд мэндэлж байна. Үйлдвэрлэлийн технологи, эрүүл ахуйн шаардлага гэдгийг даанч мэдэхгүй, дээрээс нь татвар төлдөггүй учраас тэдний бүтээгдэхүүн дэндүү хямдхан. Нэг шил архи 1000 төгрөгийн үнэтэйгээр дэлгүүрийн лангуунд морилж байгаа. Гэхдээ болоогүй ээ бас 500-600 төгрөгөөр бөөндөж аваад нэг нугалаад зарж байгаа нь тэр гэнэ. Эрэлт ихтэй, өртөг багатай барааны гүйлгээ сайн байхаас яахав. "Спирт бал бурам", "АПУ", "САПУ"-гийн үнэтэй архинуудтай зүйрлэх ч юм биш. Тиймээс ашгаа бодоод дэлгүүрүүд хямдхан архи авч зарах сонирхолтой байдаг гэнэ. Иргэдийн амьдрал ядуу, ажилгүйдэл их байгаагаас архидалт газар авч байна гэж тайлбарладаг. Үнэхээр тийм бол тэд аль болохоор хямд архийг сонгож байгаа. Гэхдээ хямдхан архи уусны шан гэсэн шиг амь насаа алдаж үр хүүхэд нь өнчирч болохгүй шүү дээ. Хямдхан архинд хорлуулах хямдхан амьдрал гэж үгүй билээ. Тиймээс хүн амын эрүүл мэндэд ноцтойгоор заналхийлж байгаа тэдгээр архины үйлдвэрүүдийг бүрмөсөн устгая. Тэртэй тэргүй татвар төлдөггүй, үйлдвэрлэлийн технологи байхгүй, эрүүл ахуйн баталгаагүй архийг заруулж дэлгүүр, хувь хүмүүсийн халаасыг зузаатгаж байхын оронд хатуу хяналт дор ганц хоёрхон үйлдвэртэй байвал яасан юм бэ. ХӨршийнх маань найрлаж байна Цагдаагийн байгууллага улс даяар өндөржүүлсэн бэлэн байдал зарлаж бүх баар цэнгээний газруудыг хааж, дэлгүүрт архи зарахыг хориглосон хэдий ч хөршийнх маань найрлаж байна. Бетонон хананы цаанаас "Ундааны дээж архийг болбол ууна гэж юундаа амсав даа хө" гэсэн дуу хадаж, хундага харших чимээ оршуулгын хөгжим мэт өр зурна. Тэд Багануур дүүрэгт болсон эмгэнэлт явдлыг сонссон нь лав. Гэвч амь насанд халтай тэр хатуу дарсыг амсахаас татгалзаж үл чадав. Ер нь ганц манай хөршийнх ч биш монгол ахан дүүс маань энэ хэцүү нэртээс холхон явж чадахаа больсон нь үнэн билээ. Аливаа баяр наадмын үеэр хамт олон байгууллагаараа зохион байгуулалттай архидаж, шилдэг мундгаа шалгаруулах нэрийдлээр хатуу идээ сөгнөсөөр хэдэн ч оныг үдэв дээ. Төрийн түшээдээсээ эхлээд нэр хүндтэй бүхэн баяр ёслолоор идэх уух юм овоолсон ширээний ард торго дурднаар биеэ хулдчихаад архи уун тамшаалж цэнхэр дэлгэцээр айл бүрийн хойморт урилгагүй залардаг нь бараг ёс болж. Найрын ширээ өнөөх хэцүү нэртгүй л бол эл хуль оргиод, инээж хөхрөх нь цөөрөөд байдаг бололтой. Унаж тустлаа наргиулж, ухаан алдталаа уулгаж, огиулж бөөлжүүлж гэмээнэ сая л найрын эзний өгөөмрийг магтаж сэтгэл ханадаг муухай монгол заншил ч хэдийнэ бий болжээ. Уг нь архи гэдэг энэ идээ, архидах хэмээх тэр зуршил бол Европоос импортлогдож ирсэн юм билээ. Ази төрхтнүүдийн цусанд спирт задалдаг бөөм огт байдаггүй учраас эрт дээр үеэс азиудын хэрэглэж ирсэн архинд өндөр хэмтэй спиртийн найрлага байсангүй. Их л сайндаа цагаа идээ, жимс, будаа зэрэгхэнээс гаргаж авсан сулхан амттаныг нас тогтсон хойноо багахан шиг хэрэглэж байж. Харин хүний амьдралын хэмнэл өөрчлөгдөж, худалдаа арилжаа хөгжсөний улмаас европ зүгийн хатуу дарс Азид нэвтэрсэн гэнэм. Юм юманд хэтэрхий авьяастайгаараа манайхан архи уухдаа мэргэшиж бас хажуугаар нь оросуудаас ч ихээхэн юм сурч үлдээ биз. Нэгэнт л цусанд маань спирт задалдаг бөөм байгалиас заяагаагүйгээс хойш архи шингээх тухай яриад ч хэрэггүй. Тиймээс хутга тавилгүй мах идэж, хундага тавилгүй архи уух мөрөөдлөө орхивол яасан юм бэ. Хөршийнх маань найрласаар. Харин Багануур дүүрэгт архинаас хордсон хүмүүсийн тоо 60 хол давсан тухай мэдээлэл хөвөрсөөр. 
Л.Мөнхбаясгалан
