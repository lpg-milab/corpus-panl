Олимпоос хэд хэдэн медаль авах боломжтой

Ч өлөөт, сонгомол бөхийн дэлхийн оюутны аварга шалгаруулах тэмцээн манай улсад энэ сарын 15-наас эхлэн таван өдөр үргэлжилж өндөрлөлөө. Тус тэмцээний эргэн тойрон хийгээд үр дүнгийн талаар Монголын баг тамирчдын шигшээ багийн ерөнхий дасгалжуулагч Л.Нямтай ярилцлаа.
-Ерөнхий дасгалжуулагчийн хувьд тэмцээн хэрхэн болж өнгөрсөн талаар ямар дүгнэлттэй байна? -Чадах ядахаараа л сайн зохион байгууллаа гэж бодож байна. Энэ удаа 30-аад орны тамирчин, дасгалжуулагч, шүүгч, албаны хүмүүс гээд 360 гаруй хүн оролцсон нь 80 гаруй жил хөгжсөн Монголын спортын түүхэнд олон орны баг тамирчид хүрэлцэн ирсэн анхны тохиолдол болсноороо чухал ач холбогдолтой боллоо. Ийм том хэмжээний тэмцээнээс манайх долоон алт хүртсэн нь маш том амжилт. Ялангуяа Монголын эмэгтэй бөхчүүдийн эрин үе ирлээ гэж хэлж болно. 1973 онд Монголд анхны олон улсын тэмцээн буюу чөлөөт, сонгомол бөхийн Азийн аварга шалгаруулах тэмцээнд манайх 10 жинд алтан медаль хүртэж байсан. Үүнээс хойш ингэж олуулаа медаль авч байгаагүй. Тиймээс дэлхийн хэмжээний тэмцээнээс долоон алт хүртсэн нь түүхэн үйл явдал юм. Цаашдаа эвсэг хамт олон бүрдүүлж, ахуйн хангамжийг бүрдүүлээд өгчихвөл манай тамирчид 2008 оны олимпоос нэг бус хэд хэдэн медаль авах боломж байна. -Тэмцээн зохион байгуулалт муутай болсон. Үзэгч цөөтэй байлаа гэсэн хэл ам гарсан? -Ганц нэг хэвлэлээр тиймэрхүү зүйл бичсэн байсан. Манайх хоёр жилийн өмнөөс л энэ тэмцээний эрхийг авч Засгийн газартайгаа зөвлөлдөн зохион байгуулахаар болсон. Тэр үеэс л бэлтгэл эхэлсэн. Эхэндээ тамирчдын байр, хоол гээд бас бус зүйлийн асуудал хөрөнгө шийдэгдэхгүй хэцүү байсан. Гэхдээ асуудал нэгэнт шийдэгдэж дэлхийн бусад орны жишгээр сайн зохион байгуулагдсан гэж үзэж байна. Олон улсын байгууллагын төлөөлөгчид ч ингэж үзсэн. Тэр дүгнэлт олон улсын хяналтын хорооны хурлын шийдвэрээр гарсан. Шүүмжлэх амархан л даа. Харин ийм том хэмжээний тэмцээнийг зохион байгуулна гэдэг амаргүй. Үүн дээр гардан ажиллаж буй хүмүүс хагас жилийн турш нойр хоолгүй ажилласан. Үзэгчдийн хувьд дутагдалтай байсан нь үнэн. Яг энэ үеэр Германд хөлбөмбөгийн ДАШТ болж дэлхий нийтээрээ түүнийг сонирхож байна. Дээр нь бид тэмцээнийг телевизээр шууд дамжуулж байсантай холбоотой үзэгч цөөн байсан биз. Ер нь гадаадын хүмүүс манайхыг бөхийн орон гэдгээр нь их сонирхож мэддэг. Манайд болсон тэмцээнд оролцох дуртай байдаг. Бөхөөр нь дамжуулж биднийг мэддэг болсон улс орон цөөнгүй. -Эмэгтэй бөхчүүдийн эрин ирлээ гэлээ. Эмэгтэй чөлөөт бөхийн эх суурийг тавьж байсан хүний хувьд юу хэлмээр байна? -1998 онд эмэгтэй чөлөөт бөхийн "Мөнхжин" клуб байгуулж 16 хүүхэдтэй эхэлж байлаа. Улмаар 1999 онд эмэгтэйчүүдийн баяраар эмэгтэй чөлөөт бөхийн үзүүлэх тоглолт хийж анхны аваргаа шалгаруулж байсан. Түүнээс хойш 7-8 жил өнгөрч түрүүчээс нь амжилтад хүрч байна. Ноднин Энхжаргал дэлхийн аваргаас хүрэл авчирч салхийг нь хагалсан. Энэ тэмцээнээс эмэгтэйчүүд таван алт авсан нь 40 гаруй жилийн түүхтэй эрэгтэй чөлөөт бөхтэй харьцуулахад тохиолдлынх ч юм шиг. Гэхдээ эмэгтэй бөх маш хурдацтай хөгжиж байна. Манай охид амжилтад хүрч чадна. -Бусад орны бөхийн тухайд ямар сэтгэгдэлтэй байна? -Энэ тэмцээнд дэлхийн болон Азийн залуучуудын аварга, Дэлхийн цомын аварга медальт, 2008 оны олимпод шалгагдаж байгаа залуу тамирчид оролцсон. ОХУ-ын бөх сайн гэдэг нь харагдаж байна. Тэргүүлэх гурван байрт орсон. Дэлхийд ч ийм байдаг. Чөлөөт сонгомлын төрөлд Ирак, Турк, бас АНУ, Солонгос бөхчүүд зарим жинд гайгүй оролцлоо. Ираны дасгалжуулагч бүх жинд түрүүлнэ гэж ярилцлага өгсөн байсан. Тэдний эрэгтэй баг 53 оноогоор тэргүүлж манайх 52 оноогоор удаалсан. Онооны энэ зөрүү манай тамирчдын чансааг харуулж буй байх. Сонгомол бөхийн тухайд манайх 1973 онд анх удаа олимпод оролцож Б.Болд тавдугаар байрт орж байсан. Түүнээс хойш сонгомол бөхийг тусад нь хөгжүүлье гэж байсан ч тууштай хөгжиж чадаагүй. Гэхдээ энэ удаа бид чөлөөт бөхийн хоёр номерт орсон бөхчүүдээр сонгомол баг бүрдүүлж богино хугацаанд бэлтгэсэн ч чамлахааргүй амжилт үзүүлсэн. Өвөрмонголд 10-аад хоног хамтарсан бэлтгэл хийсэн нь үр дүнгээ өгсөн. Хүнд жинд Ц.Магалжав мөнгө авсан нь сонгомол бөхийн төрөлд рекорд тогтоосон. Цаашдаа чөлөөт, сонгомол хоёр төрлийг тусад нь шигшээ байх хэрэгтэй юм болов уу гэж бодсон. Мөн бөхийн оюутны шигшээ баг байгуулах заалтын дагуу зохих журам байгуулж чадвал бөхийн хөгжилд ихээхэн хэрэгтэй. -Тэмцээний нийт зардлыг сонирхвол... ? -БТСУХ-ноос 118 орчим сая төгрөг гаргасан. Монголын оюутны спортын холбоо тамирчдад байр хоолны зардалд зориулж гурван сая, НЗДТГ-аас таван сая төгрөг, Гадаадын иргэдийн асуудлыг хариуцсан төвөөс тамирчдад хувцас, уух ус хандивласан. -Алтан медаль хүртсэн тамирчин тус бүрт Засгийн газраас 12 сая төгрөг өгөхөөр амласан. Гэвч олон эмэгтэй алт авсан учраас багт нь 12 сая төгрөг өгөх тухай яриа байна? -Тийм байх ёсгүй. Засгийн газрын тогтоолоор алт 12, мөнгө 4.5, хүрэл 2.7 сая төгрөг олгохоор заагдсан. Түүнийгээ баримтлах ёстой. 
