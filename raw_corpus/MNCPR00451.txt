Шилдэг унаач хүүхэд

Содномбаярын Очирбат 2007 оны шилдэг унаач хүүхдээр тодорчээ.
Түүний унаж хурдлуулсан шандаст хүлгүүд олон олон наадамд түрүүлж айрагджээ. Хамгийн сүүлд л гэхэд өнгөрсөн зун болсон Арвайхээр хот байгуулагдсаны 280 жилийн их ойн наадамд С.Очирбат хүүгийн унасан азарга түрүүлсэн бол соёолон нь гурвалж, хязаалан, даага нь тус бүр айргийн тавд хурдалсан юм. Нэгэн их наадмаас ингэж олон айраг, түрүү авсан нь мэдээж, уяачийн ухаан, морины хурд аль алины сайных ч унаач хүүхдийн овсгоо самбааг дурдахгүй байхын аргагүй билээ. Хурдан морин дээр дарцаг шиг хийсч өссөн унаач хүүхдийн чадвар, яг энэ замыг туулж өссөн уяачийн ухаан нийлж нэгэн их хурдыг төрүүлдэг буй. Оны шилдэг унаач хүүхдээр тодорсон С.Очирбатын өвөө Төв аймгийн Баянцогт сумын алдарт уяач Б.Дэмбээ аж. Хүү хар багаасаа өвөөгөө дагаж, морь унаж сурчээ. Ах нар нь ч мөн адил бага насаа хурдан морины нуруунд гийнгоон дуутай өнгөрөөсөн байна. Тэднийхээ шийрийг хатааж яваа хүүгийн хувьд өвөөгийнхөө үгийг хууль мэт дагана. Тэр бүхнийг сэтгэлдээ хадаж, толгойдоо боловсруулж чадаж гэмээнэ уяан дээрээ гандатлаа хаваржиж, зуссан өвөөгийнхөө хөдөлмөрийн үр шимийг гаргах учиртай. Унаач хүүхдэд ийм их итгэл, хариуцлага ногддог учраас уяачид хэрийн хүүхдээр морио унуулдаггүй ажээ. Харин С.Очирбат хүүгийн хувьд энэ бүх хариуцлагыг мэдэрч, биелүүлж чаддаг учраас олон хүүхдээс онцгойрч, оны шилдэг унаач хүүхдээр тодорсон хэрэг. Тэр энэхүү нэр хүндтэй өргөмжлөлөө Цагаан сарын бөхийн барилдааны үеэр гардаж авсан байна. Унасан морь бүхэн нь түрүүлж айрагдан улс олноо баясгаж явахыг сэргэлэн жаахан дүүдээ ерөөе. 
Д.Ариун
