Гаалийн улсын ахлах байцаагч их хэмжээний хахууль авчээ

Хуурамч бичиг баримт бүрдүүлэн автомашины онцгой албан татвар болох 100 гаруй сая төгрөг залилсан этгээд баригдлаа. Автомашины бизнес хийдэг гэх Б.Данчинхүү энэхүү залилангийн гэмт хэргийг үйлдэхдээ гаалийн улсын ахлах байцаагчид хахууль өгдөг байсан аж. Энэ нь мөрдөн байцаалтын явцад тогтоогджээ. 
Тийнхүү автомашины наймаа хийх хугацаандаа Б.Данчинхүү нь Сэлэнгэ аймаг дахь гаалийн газрын улсын ахлах байцаагч Ц.Довдончулуунд их хэмжээний хахууль өгсөн байна. Тэдний хийсэн хамтын ажиллагаанаас дурдъя. Хуурамч бичиг баримтаар Монгол Улсын нутаг дэвсгэрт түр горимоор бүрдүүлэлт хийгдэн орж ирсэн төрийн сангийн дансанд татвар нь тушаагдсан 37 суудлын автомашины онцгой албан татвар болох 65 сая төгрөгийг авч ашиглажээ. Мөн горимоор бүрдүүлэлт хийгдсэн 24 суудлын автомашины татвар болох 41 сая төгрөгийг тушаасан гэх банкны хуурамч баримт үйлдсэн нь тогтоогджээ. Гаалийн болон татварын байгууллагын ажлын уялдаа хангалтгүй байгаа нь энэ хэрэг гарах үндэс болжээ гэж мэргэжилтнүүд дүгнэж байгаа аж. Онц их хэмжээний татвар төлөхөөс зайлсхийсэн энэ хэргийг цагдаагийн байгууллага шалгаж байна. 
Б.Долзодмаа 


