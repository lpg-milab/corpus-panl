№61 (16338)              
1986 оны гуравдугаар сарын 12.
ГЭРЭЭНИЙ САХИЛГА

Нийгмийн үйлдвэрлэлд оролцогчдын бие биеийн өмнө хүлээсэн үүрэг, хариуцлагыг өндөржүүлэн төлөвлөгөөт зорилтыг нэр төрөл, чанарын хувьд ханган биелүүлэх чухал хөшүүргийн нэг нь аж ахуйн гэрээ юм. Төлөвлөх, түүнийг биелүүлэх болон бэлтгэн нийлүүлэгч, худалдан авагч, захиалагч, гүйцэтгэгчийн хувьд аж ахуйн гэрээгээр хүлээсэн үүргийг ажил хэрэг болгох бүхий л үе шатад ухамсартай сахилгыг хэвшүүлснээр үйлдвэрлэлийн үр ашиг, бүтээгдэхүүний чанарыг дээшлүүлэх нөхцөлийг бүрдүүлнэ. Аж ахуйн гэрээний хэлбэр, агуулгыг баяжуулан, дайчлагч ролийг хүчтэй болгох талаар сүүлийн жилүүдэд зарим ахиц гарч, гэрээний тоо нэмэгдсээр байгаагийн зэрэгцээ шинэ дэвшилт хэлбэрүүд, тухайлбал, хангамжийн системд урт хугацааны гэрээ байгуулан ажиллах журмыг туршиж байна. 1981 - 1985 онд хоёр мянга шахам ийм гэрээ байгуулж нэр төрөл, тоо хэмжээ, чанар, нийлүүлэх хугацаа зэргийг жил бүр тодотгож ажилласан нь өөр хоорондоо уялдаатай газруудын хамтач ажиллагааг бэхжүүлж, улсын төлөвлөгөөг жигд биелүүлэхэд зарим түлхэц өглөө. Түүнчлэн барилга байгууламжийн материал, тоног төхөөрөмжийг батлагдсан тул, зураг төсвийг үндэслэн тооцоолж объект бүрээр гэрээлэн барилга угсралтын ажлын үе шатны графикийн дагуу нийлүүлэх журам баримтлах болсноор ашиглалтад оруулах барилгын төлөвлөгөөг хугацаанд нь биелүүлэхэд сайн нөлөөлж байна. 

Анхан шатны нэгжээс эхлээд салбар, яамны хэмжээнд үйлдвэрлэлийн үйл ажиллагааг төлөвлөх, дүгнэх үзүүлэлтийн системийг улс ардын аж ахуйн эцсийн үр дүнтэй уялдуулан тогтоохтой холбоотойгоор Хөнгөн, хүнсний үйлдвэрийн Яамны системд эдийн засгийн туршилт хийж, бүтээгдэхүүний үйлдвэрлэлийг тогтвортой нэмэгдүүлэх, ажлын үр дүнг аж ахуйн гэрээний үүргийн биелэлтийг бодолцсон борлуулалтын үзүүлэлтээр төлөвлөж. дүгнэх, урамшуулах болсон нь үр ашгаа өгч байна. Зөвхөн тус яамны системийн дүнгээр авч үзэхэд гэрээнээс дутуу нийлүүлсэн бүтээгдэхүүний хэмжээ өнгөрсөн онд өмнөх дөрвөн жилийн дунджаас бараг гурав дахин буурчээ. Аж ахуйн гэрээний сахилгыг дээшлүүлж. улсын төлөвлөгөө биелүүлэхэд түүний үр нөлөөг нэмэгдүүлэх талаар нэн ахиц гарч байгаа боловч социалист үйлдвэрлэлийн нэг гол үзүүлэлтийн хувьд гэрээний сахилга жигдрэн сайжирч чадаагүй байна. Бага төлөвлөгөө авч хялбар биелүүлэхийг оролдох, гэрээ байгуулахаас хойргоших, хугацаа хожимдуулан хийх, дүгнэхгүй орхих зэргээр сахилга зөрчих ноцтой дутагдал аж ахуйн байгууллагуудад түгээмэл байна. Тээврийн Яам, Барилга, барилгын материалын үйлдвэрийн Яамны харьяа байгууллагууд олон гэрээг хугацаа хожимдуулан байгуулсны гадна зуу гаруй гэрээг хугацаанд нь дүгнэхгүй өнгөрчээ. Аж ахуйн гэрээ биелүүлээгүйгээс хүү торгууль хүлээсэн байгууллага албан тушаалтан 1985 онд өмнөх оныхоос арав гаруй хувь нэмэгдсэний дотор Барилга, барилгын материалын үйлдвэрийн Яамны харьяа байгууллагууд 17 сая гаруй төгрөгийн барилга угсралтын ажил гүйцэтгэх үүргээ тасалдуулж, их хэмжээний торгууль төлжээ. Ер нь торгуулийн хүмүүжүүлэх нөлөө ч дорой, нэг данснаас нөгөөд мөнгө шилжүүлэх төдий хэлбэрдэх үзэгдэл болон хувирч, аж ахуйн гэрээг торгууль тавихад л хэрэг болгох мэт ханшгүй ойлголтоор сольсон байдал газар авчээ. Гэрээний сахилга зөрчин улсын төлөвлөгөө, аж ахуйн гэрээт үүргийг таслах нь сахилгагүй, салан задгай, хариуцлагагүй байдлын ноцтой илрэл учраас буруутай хүмүүст материалын болон ёс суртахууны хариуцлага хүлээлгэж байх ёстой. Түүнчлэн аж ахуйн харилцаанд оролцогч талууд зөрчигдсөн эрхээ хамгаалах тухайд хайхрамжгүй хандаж урсгалд нь орхидог, зарим тохиолдолд аль аль талд нь харилцан ижил хэмжээний торгууль ногдуулан хэлбэрддэг хандлага ч гардаг байна. Ингэж гэрээний хөшүүргийн үйлчлэлийг сулруулахад хүргэж, аж ахуйн болон албан тушаалын гэмт хэргийн шинж чанартай зөрчил удаа дараа гарсаар байхад түүний гэм буруутнуудад хуулийн хариуцлага хүлээлгэдэггүй өнгөрсөөр иржээ. Арбитрын байгууллагын үүрэг роль зохих хэмжээндээ хүрээгүй, үйл ажиллагааны нь хүрээ хязгаарлагдмал, ах дүү социалист орны ижил төрлийн байгууллагаас хоцорч байгаагийн улмаас дутагдал ч даамжирсаар байна. 

Аж ахуйн механизмыг боловсронгуй болгох, удирдлагын бүтцийг төгөлдөржүүлэх арга хэмжээний хүрээнд гэрээний үүрэг ролийг дээшлүүлэх асуудлыг аль болох иж бүрэн шийдвэрлэхийг амьдрал шаардаж байна. Юуны өмнө аж ахуйн гэрээний дагуу бүтээгдэхүүн нийлүүлэх үүргийн биелэлтийг бодолцсон борлуулалтын төлөвлөгөөний биелэлтээр яам, үйлдвэр, аж ахуйн газрын уйл ажиллагааг дүгнэж, урамшуулах журмыг шинэ таван жилд нийт салбарт цаг алдахгүй нэвтрүүлэх шаардлагатай байна. 

Үйлдвэр, барилга, тээвэр, худалдаа, материал - техник хангамжийн салбарын үйлдвэр аж ахуйн газар, трест конторын дарга нар аж ахуйн гэрээг төлөвлөгөө биелүүлэх хөшүүрэг болгохын оронд зөвхөн гэрээ эрхийн мэргэжилтний үүрэг мэт үзэж хууль эрхийн чухал баримт бичгийг санхүүжүүлэлтийн эрх нээлгэх, материал, түүхий эдийн лимит авахад ашиглах гэрч төдий цаас болгон хувиргадаг хоцрогдсон арга барилыг эрс шийдвэртэй өөрчилж, аж ахуйн гэрээний зохих байр суурийг эзлүүлбэл зохино. 

Аж ахуйн харилцаанд оролцогч талуудын өмнө хүлээсэн хууль ёсны үүргээ биелүүлж аж ахуйн гэрээг заавал байгуулахын оронд материаллаг нөөцийг үйлдвэрлэх буюу хуваарилах эрх мэдлээ ашиглан татгалзах, өөрт аятай нөхцөлөөр гэрээлэхээр тулган хүлээлгэх зэрэг зохисгүй үзэгдэл худалдаа, хөнгөн үйлдвэр, материал техникийн хангамжийн төв, орон нутаг дахь байгууллагуудад амь бөхтэй байна. Гадаад худалдаа, материал техник хангамжийн байгууллага, хэрэглэгч байгууллагын хооронд харилцан үүрэг хүлээсэн тодорхой гэрээ, эрхийн зохицуулалтгүйгээр олон жил өнгөрлөө. Машин төхөөрөмжийн сэлбэг, материалын нэр төрөл, нийлүүлэх хугацааг тусгахгүй зөвхөн үнийн дүнгээр гэрээлж ор нэр болгодог дутагдал арилаагүйгээс төлөвлөгөөний тасалдлыг бусад руу нялзаадаг явдал удирдлагын практикаас салахгүй байна. Хөдөлмөрчдийн захиалгаар тусгай хийц загвараар бэлэн хувцас, гутал хийдэг үйлдвэрүүдэд нийлүүлэх савхи, нэхий үслэг зүйлийг нэр төрөл, зэрэг дугаар нийлүүлэх хугацааг нарийн заасан гэрээ хийхээс арьс ширний үйлдвэрийн нэгдлийн ажилтнууд татгалздагаас захиалгаар хувцас, гутал үйлдвэрлэх төлөвлөгөө тасалдах, чанар үзэмж муутай болохын нэг шалтгаан болж байна. 

Урт хугацааны гэрээний үндсэн дээр аж ахуйн байнгын үйлчилгээ бүхий шууд холбоо тогтоож ажиллах хэлбэрийг эрчимтэй зохион байгуулж, бэлтгэн нийлүүлэгч, худалдан авагч, үйлдвэрлэгч яам, тусгай газрууд төлөвлөгөөт жил, таван жил эхлэхээс өмнө өөр хоорондоо ерөнхий хэлэлцээр байгуулж, түүний үндсэн дээр харьяа байгууллагууд нь гэрээ байгуулах замаар << гэрээ төлөвлөгөөгөөрөө >> систем нэвтрүүлэх хүрээг өргөтгөвөл зохино. 

Манайд хариуцлагагүй, салан задгай байдлыг арилгах нэг чухал хэрэглэгдэхүүн нь аж ахуйн гэрээний сахилга байвал зохино. Аж ахуйн гэрээт харилцааны хүрээг цаашид өргөжүүлж, үйлдвэрийн газрууд хэрэглэгчдийнхээ өмнө хүлээсэн үүргийн биелэлтийн талаар хатуу хариуцлага хүлээх явдлыг хангах, тэдэнд төлөвлөгөөг биелүүлэх зохистой арга замыг өөрсдөө эрж олох бололцоо олгох хэрэгтэй байна. Аж ахуйн гэрээний сахилга бол социалист байгуулалтын түгээмэл ач холбогдолтой хүчин зүйл учраас хөдөлмөрийн хамт олны аж ахуйн болон нийгмийн төлөвлөгөөг боловсруулж, биелүүлэх, үйлдвэрийн амьдралтай холбоотой бүхий л асуудлыг шийдвэрлэх, өөрийгөө удирдах ардчилсан зарчмыг хэрэгжүүлэхэд түүнийг заавал мөрдөж биелүүлэх ухамсартай сахилгын хууль, хэм хэмжээ болгох хэрэгтэй байна. 

