ГАДААДЫНХНЫ НОМЫН ХУРИМ

Олон улсын утга зохиолын хүрээнд, тэр тусмаа Монголын утга зохиолын амьдралтай холбоотой тэмдэглүүштэй хоёр үйл явдал саяхан Бээжин хотноо болов. Энэ бол манайхны хэлдгээр номын хурим, нийтлэг ойлголтоор бол ном нээх ёслол, шинэ номын баяр байлаа. Тийм учраас, миний бие гадаадынхны номын хуримыг сонирхон шимтэн оролцсоноо зохиолч, уран бүтээлч, уншигчдад сонирхуулах зорилгоор товчхон тэмдэглэл хийлээ. 
1.Эхнийх нь өнөөдөр Хятадын утга зохиолын хүрээнээс халин гарч, олон улсын утга зохиолын ертөнцөд шуугиантайхан орж ирсэн Хятадын зохиолч Зян Рунгийн "Чоно шүтээн" гэдэг романы англи хэлээр  орчуулагдан гарсан шинэхэн номын хурим юм. Англи хэлт бүх улс оронд тараагдан худалдаалагдах энэ номыг ийнхүү зохиогчийн эх орноос эхэлж байгаа нь энэ ажээ. "Чоно шүтээн" номын тухай би жил гаруйн өмнө тус сонинд товчхон мэдээ нийтлүүлж байсан билээ. 
Дахин дурдахад "Чоно шүтээн" роман нь монгол үндэстний сэдэвтэйгээрээ, тэгэхдээ монгол үндэстний хэдэн мянган жилийг туулж ирсэн үндсэн ахуй хэвшил, аж төрөх ёс болсон нүүдлийн соёл иргэншлийг хүн-чоно хоёрын харилцан шүтэлцээт амьдралын өнгөн дээр дүрслэн өгүүлснээрээ өвөрмөц бичлэгтэй болж, үүгээрээ сэдэв болоод урлахуйн арга барилын хувьд онцгой сонин содон болсон зохиол билээ. Тийм ч болохоор энэ зохиол уншигчдын, тэр тусмаа хэл соёл, ёс заншил, хил хязгаар, улс орны ялгаа заагт үл баригдан, дэлхийн нийт уншигчдын анхаарал сонирхолд хүрч чадаж байгаа ажээ. 
2005 онд анх хятад хэлээр хэвлэгдэн гарсан даруйдаа Хятад улс даяар дуулиантайхан уншигдан эхэлж, хамгийн богино хугацааны дотор хамгийн ихээр уншигдах болсон анхны номоор шалгаран, улмаар гадаадын утга зохиол судлаачдын анхааралд зүй ёсоор өртсөн байна. Том улс, их үндэстний утга зохиол, урлаг, соёлын амьдралыг дэлхийн хятад судлаачид байнга ажиглан харж байдаг нь ч үүнд нөлөөлсөн биз ээ. 
Улмаар англи хэлт утга зохиол хэвлэдэг хамгийн том хэвлэлийн газар болох "Пингвин хаус" энэ номыг англи хэлээр орчуулан хэвлэх эрхийг зохиогчоос нь зуун мянган ам.доллараар худалдан авсан тухай мэдээ Хятадын хэвлэлд гарч, Хятадын соёлын түүхэнд хэвлэх эрхийг анх удаагаа ийм их үнээр худалдан авч байна гэж бичиж байлаа. Хожим нь бас франц хэлээр орчуулахаар болж, зохиогчоос эрхийг нь хэдэн саяар худалдан авч байгаа тухай нь сонсогдож байв. 
Бээжингийн монголчуудын дунд ч энэ номын тухай шагшин хэлэлцэх болж, удаагүй байтал монгол хэлнээ орчуулагдан худам монгол бичгээр хэвлэгдэн гарсан юм. Би хоёр хэлээр нь олж авч уншсан энэ номын амжилтын гол үндэс нь зохиогч монгол ахуй, аж төрөх ёс хийгээд малчин монгол хүний амьдралд чоно гэгч амьтан хэчнээн ойр байдаг, ерөөсөө чоно-малчин хоёрын шүтэлцээ холбоо хичнээн нягт гүнзгий болохыг монгол хүнээс дутуугүй үнэн зөвөөр нь олж мэдэж, гаргаж ирэхдээ түүхийн гүнзгий мэдлэгээ оновчтой ашиглан хослуулсанд оршиж байгааг нь ажигласан билээ. 
Харин энэ хавар тус номын англи орчуулгын номын хурим ийнхүү Бээжин хотод болоход нь оролцов. Одоо энэ талаар өгүүлье. Барууныхны номын хурим буюу ном нээх ёслол нь сонин сайхан болдог нь манайханд ёстой л сурууштай, нэвтрүүлүүштэй зүйл ажээ. Юуны өмнө тус арга хэмжээнд "Чоно шүтээн" романыг англи хэл рүү орчуулсан Америкийн нэрт орчуулагч, хятад судлаач  Ховард Гоулдблат өөрийн биеэр ирж оролцсон нь арга хэмжээг ихээхэн амьд уур амьсгалтай, нэлээд үр өгөөжтэй болголоо. 
Х.Гоулдблат бол дал орчим насны, хятад хэлээр ёстой л ус цас шиг ярьдаг, Хятадын олон арван зохиол бүтээлийг орчуулсан нэртэй дуун хөрвүүлэгч ажээ. Барууны маягийн номын хуримын дэг жаягийн талаар дурдахад, эхлээд хөтлөгчөөс энэ үйл явдлын тухай товч танилцуулж, орчуулагчийн талаар ярьсны дараа хөнгөн чөлөөт маягийн асуулт хариултын хэлбэртэй ярилцлага үргэлжлэх ажээ. Энэ явцад орчуулагч өөрийнхөө тухай болоод энэ удаагийн орчуулгынхаа талаар дэлгэрэнгүй мэдээллийг хүмүүст хүргэх аж. Чингэхдээ хүмүүсийг уйдах, залхахын аргагүй энгийн чөлөөтэй байдал үүсгэн, хөнгөн хошин шог, инээд наргиантайгаар ярилцаж, дундуур нь асуулт, хариулт үргэлжлэх нь аятайхан уур амьсгал бүрдүүлж өгдөг байна. 
Үүний дараа завсарлаж, шинэхэн хэвлэгдсэн "Чоно шүтээн" номыг хүмүүс худалдан авч, дугаарлан орчуулагчийн гарын үсгийг бичүүлэн авч, бас амжиж зураг даруулж байлаа. Тэгэхдээ зарим хүн бүр хэд хэдийг авч байгаа нь бодвол цааш нь анд нөхөд, ар гэрийнхэндээ ч өгөх нандин бэлэгт тооцдог бололтой. 
2.Нөгөө нэг номын хуримын гол баатар нь бас л Монголтой холбоотой  хүн юм. Энэ бол "Аттила", "Чингис хаан", "Хубилай хаан" хэмээх гурвал туурвисан Америкийн нэрт судлаач, зохиолч Жон Манн байв. Харин энэ удаад түүний бичсэн "Цагаан хэрэм", "Цинши хуаны бунхан" гэдэг хоёр том бүтээлийг Хятадад борлуулах ёслол болж байгаа нь энэ байлаа. Хэдийгээр сүүлийн энэ хоёр ном Хятадын тухай сэдэвтэй боловч доторх сэдэв, өгүүлэмж нь аанай л Төв Азийн нүүдлийн соёл иргэншилтэй, бидний өвөг дээдсийн  түүх цадигтай салшгүй холбоотой нь мэдээж билээ. 
Завсарлагаанаар Жон Маннтай уулзаж, урьд нь авч уншсан "Атилла" номон дээрээ гарын үсэг зуруулан авч, бас танилцан хэд гурван үг сольж амжив. Хүннүгийн түүх судалдаг, өнгөрсөн онд "Модун шаньюй" гэж түүхэн роман бичсэнээ дуулгавал олзуурхан сонирхож "Та Азийн Хүннүг бичдэг юм байна, би Европ дахь Хүн нарын тухай бичдэг" хэмээж байлаа. 
Бээжин хот дахь Британийн номын санд болсон энэ хоёр удаагийн арга хэмжээнд тэнд ажиллаж, суралцдаг гадаадынхан, англи хэлний мэргэжилтэн, судлагч, суралцагч хятад нөхөд олноор оролцож байлаа. Нэг үгээр хэлэхэд энэ арга хэмжээнүүд нь англи хэлний баяр, бас Монгол судлалын аятайхан арга хэмжээ болсон юм. Урьд, Монголд ажиллаж, суралцаж байсан гадаадын олон хүн энд хүрэлцэн ирсэн байлаа. Тэдний дунд Ховдын олон ястны дотор, Хөвсгөлийн тайгад, өмнийн говьд ажиллаж амьдарч байсан америк нөхөд, морин хуурч англи залуу, монгол дээл өмссөн герман бүсгүй гээд ёстой л найман зүгийн, есөн хэлийн улстай таарч байсан нь Монголыг сонирхогч, судлагчид улам өргөжин нэмэгдэж байгааг илтгэж байв. 
Урилгатай, төлбөртэй болдог ийм арга хэмжээ нь энгийн чөлөөтэй, халуун дотно уур амьсгалд болдог бөгөөд оролцогчид нь хундага дарс үнэгүй хүртэж, хүсвэл цайны газарт нь хоол захиалан тухалж, халуун яриа хөөрөө өрнүүлдэг ажээ. 
Ийнхүү хүний нутагт болсон Монголтой холбоотой хоёр арга хэмжээний тухай, Монголтой холбоотой томоохон бүтээл туурвилуудын тухай товчхон дурдахын зэрэгцээ бидний тухай хүний хүн ингэж дэлхийг шуугиулсан уран бүтээл туурвиж байхад бид өөрсдөө юу хийж, юу бүтээж, тэр маань хэнд хүрч хилийн дээс алхаж байна даа гэж эргэцүүлэн бодоход эрхгүй хүргэнэм.                
Хэлбичгийн ухааны доктор(Ph.D) Я.Ганбаатар. 
