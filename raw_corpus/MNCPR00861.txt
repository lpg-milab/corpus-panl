Хүн намайг яаж ч өдөж хатгаж байсан би өөрийнхөөрөө л байдаг

Нийслэлийн Засаг дарга бөгөөд Улаанбаатар хотын захирагч Ц.Батбаяртай ярилцлаа. 
Бидний яриа хотын амьдрал, зам, хог, агаарын бохирдол, өвөлжилтийн бэлтгэл, улс төр гээд олон сэдвийг хамарсан юм. -Хотын дарга болсныхоо дараахан та манай сонинд ярилцлага өгч байсан. Түүнээс хойш яг хичнээн хугацаа өнгөрөөд байна вэ? -Хотын даргын ажлыг аваад нэг жил 10 сарын хугацаа өнгөрч байна. -Энэ хугацаанд та юу юу хийж амжуулав даа... -Энэ хугацаанд Улаанбаатар хотыг яаж цааш нь хөгжүүлэх вэ гэдэг дээр гурван үндсэн чиглэлийг анхаарч ажиллалаа. Өнөөдөр хот төлөвлөлт алдагдсан гээд байгаа. Юуны түрүүнд Улаанбаатар хотын төлөвлөлтийн бодлогыг яаж хийхэв гэдэг дээр нэлээд анхаарсан. Яармаг, Баянзүрхийн гээд орчин үеийн стандарт шаардлагад нийцсэн хорооллуудыг бий болгохоор төлөвлөлт хийгээд гаргаж байгаа. Японы "Жайка"-тай хамтран Улаанбаатар хотыг 2020 он хүртэл хөгжүүлэх ерөнхий төлөвлөгөөнд тодотгол хийж байна. Үүнийг ойрын үед буюу 2007 онд хийгээд дуусчихна. Ирэх жилээс хэрэгжүүлэх ажилдаа орно. Хоёрдугаарт, хотын замын асуудлыг шинэчлэх асуудал байгаа. Улаанбаатарт нийт 361 км асфальтан  зам байдаг. Үүний бараг 80 хувь нь хуучирч муудсан. Тиймээс энэ чиглэлийг онцгой анхааран ажиллаж байна. Өнөө жил нийт 30-аад км зам өргөтгөн шинэчилж хийхээр төлөвлөөд ажиллаж байгаа. Үүнээс гадна нийслэлийн замын мастер төлөвлөгөөг баталсан. Хаагуур нь ямар зам өргөтгөх, хаана нь хурдны зам тавих юм гэх зэрэг нарийвчилсан ажлуудыг хийж бэлэн болголоо. Гуравт, Улаанбаатар маань зөвхөн дөрвөн уулын дунд байгаад байх юм биш, газраа тэлж бүсчилсэн зарчмаар хөгжих ёстой гэсэн бүсийн хөтөлбөрийг батлуулж үйл ажиллагаагаа эхэлж байна. Дөрөвт, хотын агаарын бохирдлыг бууруулах мастер төлөвлөгөөг гаргалаа. Үүнд 2007-2010 он хүртэл хийх ажлын төлөвлөгөөг оруулсан. Тавдугаарт, хотын хогны менежментийг сайжруулах, яавал хот маань цэвэр цэмцгэр байх вэ гэдэг тал дээр анхаарч ажиллаж байна даа. Бид ийм мастер төлөвлөгөө зайлшгүй боловсруулж гаргаж байж үе шаттайгаар ажлаа хийх ёстой юм. Өөр нэг анхаарч байгаа зүйл маань хотын ногоон байгууламж. Улаанбаатарт нэг хүнд өнөөдөр 3-5 м.кв ногоон талбай ногдож байгаа. Уг нь энэ хэмжээ 7-10 байх ёстой шүү дээ. Энэ мэт алс хэтийнхээ чигийг харсан ажлууд хийж байна. -Хотын хамгийн бага нэгж болох хороог нэлээн анхаарсан санагдаж байна... -Улаанбаатар хотын төрийн үйлчилгээг иргэдэд хүргэх анхан шатны нэгж болох хороодыг хөгжлүүлэх, бэхжүүлэх ажил хийж байгаа. Энэ хүрээнд хороодын нэг үйлчилгээний цэгийг бий болголоо. Өмнө нь хорооны өрхийн эмнэлэг, цагдаа, Засаг дарга нь тус тусдаа байдаг байсан бол нэг дор байлгах шинэ байрнууд баригдаж байна. Ингэснээр иргэдэд чирэгдэл түвэг бага учрах юм. Иргэдийн талархлыг маш их хүлээж байгаа ажлын нэг нь дээрх юм. Цаашид төрийн үйлчилгээг цахим хэлбэрээр, хөнгөн шуурхай болгох ёстой. Иргэд интернэтээс өөрийн хүссэн мэдээллээ авдаг, өргөдлөө ч интернэтээр өгч хариугаа авдаг болох зэрэг ажлыг хийхээр нэлээн амжилттай ажиллаж байна гэдгийг бас хэлэх хэрэгтэй байх. -Замын ажлын талаар та түрүүн ярилаа. Хот маань метротой болох талаар мэдээлж байсан. Энэ ажил ямар шатандаа яваа вэ? -Эхний хувилбараар зургийг нь гаргачихсан байгаа. Солонгосын байгууллагатай манай холбогдох улсууд очиж уулзаад ирсэн. Зураг төслийг нь хийхээр болсон. Нийт 100 орчим мянган доллараар төслийг нь хийдэг юм байна. Ямартаа ч 10 жилийн хугацаанд барьж байгуулах юм. Метро нийт зургаан тойрог замтай байх юм. -Метрог хотын баруунаас зүүн тийш барина гэлүү? -Баруун зүүн болон хойшоо урагшаа гэсэн замтай байх юм. Бид ямар ч гэсэн 2008 онд зургийг нь гаргачих байх гэж төлөвлөж байгаа. -Хотын хогны мастер төлөвлөгөө гаргалаа гэсэн. Өнөөдөр бидний эргэн тойронд хог байна. Ойрын үед дундлах арга байна уу? -Хогийг хүн л гаргадаг шүү дээ. Тиймээс хамгийн түрүүнд хүн бүр хогийн цэг, хогийн саванд хогоо хаядаг болмоор байна. Өөрсдөө хогоо энд тэнд хамаагүй хаячихаад "Хотын даргаа хогоо ав" гээд байвал хэцүү ш дээ. Ганцхан хотын захиргаа хогонд хариуцлага хүлээхээс гадна иргэд бас үүрэг хүлээх ёстой юм. Бид энэ чиглэлээр ч бас анхаарч ажиллаж байгаа. Одоогоор бид дүүрэг бүрт хогийн сан байгууллаа. Дүүрэг өөрөө хог худалдаж авдаг механизм бий болгож байна. Дээр нь тодорхой хэсэг газрыг бид иргэдэд гэрээлж өгч байгаа. "Та энэ талбайг цэвэрхэн байлга. Тэгвэл бид танд сард тэдэн төгрөг өгье" гэсэн шаардлага тавьж байгаа. Нөгөө талаар хаягдал цаас, гялгар цаасыг бид 10 гаруй цэг дээр худалдаж авч байна. Харьцангуй бас хаягдал гялгар уут багассан. Бид гялгар уутаар эргүүлээд бохирын шугам сүлжээний таг, гудманд тавьдаг сандлуудыг хийж эхэлсэн. Хог гэдэг бол хоёр талын оролцоотойгоор багасах учиртай гэдгийг энд зориуд хэлмээр байна. -Улаанбаатар хот хэзээ давхар замтай болох вэ? Замын хувьд бид давхар зам тавихаар судалж байна. Богд уулын хормойгоор хурдны зам тавих гэж байна. Давхар замуудыг Баруун болон Зүүн дөрвөн зам, Сонсголон, I хорооллын Саппорогийн зам дээр тавихаар төлөвлөгөөгөө гаргасан. Өмнө нь зам засахдаа зөвхөн голын хэсгийг нь янзалдаг байсан бол өнөө жилээс ус зайлуулдаг шугам сүлжээ, явган хүний зам, гэрэлтүүлэг, ногоон байгууламжтай нь цогцоор нь шийдэж өгч байгаа. Замын ажлууд хараахан дуусаагүй байна, дуусахаар нь хараарай. Үр дүн нь харагдана. Цаад талын хугацаа аравдугаар сарын 15, наад талын хугацаа нь аравдугаар сарын нэгэн гэхэд засвартай замуудыг ашиглалтад оруулна. -Энэ шинэчлэл нь автомашины түгжрэлийг багасгана гэж төлөвлөж байгаа юу? -Улаанбаатар хотын 26 цэг дээр камерын систем тавих гэж байна. Солонгосын Засгийн газрын хөнгөлөлттэй зээлээр энэ ажлыг хийх юм. Гэрлэн дохионы гол уулзваруудыг өргөтгөх ажлуудыг бас хийнэ. Камерын систем нь хотын бүх уулзваруудыг нэгдсэн нэг дороос ажиглаж, хаана ямар зөрчил, түгжрэл гарав гэдгийг хянах боломжийг бүрдүүлж байгаа юм. -Хот маань сая гаруй хүнтэй. Ажилгүй хүн олон бий. Ажилгүй иргэдээ ажилтай болгох ямар ажил хийж байгаа вэ? -Улаанбаатар хотын хэмжээнд бид 2007 оныг "Ажлын байр нэмэгдүүлэх-Дэд бүтцийг хөгжүүлэх жил" болгон зарласан юм. Энэ хүрээнд нийтдээ 40 мянган ажлын байр бий болгоно гэсэн зорилт тавьсан. Өнгөрөгч зургадугаар сарын 31-ний байдлаар 26 мянган ажлын байр бий болгосон байна. Үүнээс 21 мянга гаруй иргэнийг зуучлан түр болон байнгын ажлын байраар хангалаа. Улаанбаатар хотод маш олон орон сууц, үйлчилгээний газрууд баригдсан, баригдаж байгаа. Газар олголтыг янз бүрээр ярьж, хэрүүл ам хийж байгаа шүү дээ. Байшин болгон баригдахдаа ажлын байруудыг бий болгож байна. Ядаж л орцны жижүүр, үйлчлэгч, талбайн цэвэрлэгч ч гэдэг юм уу, нэг байшинд дор хаяж 10-аад үйлчилгээний ажилтнууд бий болдог. Газар олголтыг янз бүрээр ярьдаг ч цаанаа ажлын байр бий болгож байдаг гэдгийг хэлэхэд илүүдэхгүй болов уу. -Нийслэл маань дөрвөн уулынхаа дунд бөөгнөөд байхгүй, тэлнэ гэлээ. Хаашаа яаж тэлэх төлөвлөгөө байгаа вэ? -Нийслэл Улаанбаатар хотыг баруун тийшээ тэлнэ гэсэн бодлого барьж байгаа. "22-ын товчоо", Баянголын аманд цогцоор нь шинэ хороолол бий болгох гэж байна. Дэд бүтцийг нь одооноос татаж эхэлж байгаа. Дээр нь хотын төвд байгаа бензиний том том агуулах, бөөний худалдааны төвүүд зэрэг хангамжийн баазуудыг хотоос гаргах ёстой. Тэгж байж хотын бөөгнөрөл арай багасна. Энэ тал дээр маш олон санал, төсөл ирж байна. Хотын баруун, зүүн талд том зах барья гэсэн санал ирж байна. мөн орчин үеийн автомашины захыг хотын захад барья гэсэн санал ч байна. -Хотын захиргааны байрны гэрэлтүүлэг их сайхан харагддаг. Гэхдээ гэр хороолол, тэр бүү хэл хотын төв шахам газраар харанхуй байгаа. Энэ тал дээр та анхаарч байна уу? -Улаанбаатар хот нийт 7000 гэрэлтүүлэг гаргагчтай байсан юм. Гэрлийн шон гэсэн үг шүү дээ. Өнгөрсөн жил шинээр 3500 гэрэлтүүлэгч нэмсний 2500-г нь яг гэр хороололд тавьсан. Энэ жил бас ноднингийнх шиг хэмжээний гэрэлтүүлэг шинээр тавина. Аль болохоор төвийн хэсгүүдийг аж ахуйн нэгжүүдийн өөрсдийнх нь хөрөнгөөр, захын хороололд төр өөрөө хөрөнгөө гаргаж гэрэлтүүлэг тавих төлөвлөгөөтэй байгаа. Айл өрхүүд өөрсдөө хэсэг хэсгээрээ нийлж гудамжиндаа гэрэлтүүлэг тавих ажлыг зохиох ёстой. Бид цахилгааны шөнийн тарифыг хөөцөлдсөөр байж буурууллаа шүү дээ. Үүн дээр Эрчим хүчний зохицуулах хороо, яам маш их дэмжлэг үзүүлсэн. Шөнө гэрэл цахилгаан ашиглавал хямдралтай үнээр хэрэглэх боломжийг бид нээж өгч байгаа. -Өвөл хаяанд ирлээ. Хот маань өвөлдөө хэр бэлдэж байгаа вэ? -Нийслэлийн өвөлжилтийн байдлыг Засаг даргын зөвлөлийн хурлаар өнөөдөр хэлэлцлээ. Өнөөдрийн байдлаар өвөлжилтийн бэлтгэл 70 орчим хувьтай байгаа. Цаашид онцгой анхаарах ёстой хэд хэдэн чиглэл байгаа. Үүнд хадлан тэжээл, нүүрс модыг бэлтгэх байгаа. Дээр нь өвөлжилтийн бэлтгэлд махны хангамж орж байна. Энэ сарын 8-нд Засгийн газрын хуралдаанд Улаанбаатар хотын махны хангамжийг сайжруулах асуудал эцэслэн батлагдах ёстой. Ирэх хавар махны үнийг яаж нэмэхгүй, барьж байх вэ гэдэгт анхаарч байгаа. -Өнгөрсөн хавар махны үнэ огцом өссөн. Ирэх хавар ийм байдал давтагдахгүй юу? -Бид наймдугаар сар хүртэл махаар хангах чиглэл барьж байгаа. Хуучин хот 3300 тонн мах нөөцөлдөг байсан бол 8000 тонныг бэлдье гэсэн санал тавьж байгаа. -Хадгалах сав бий юү? -Сав бий. Бид махны үнийг өсгөхгүй байхын төлөө л ажиллах болно. Зориудаар өсгөдөг хүмүүс бас бий ш дээ. -Өвөл гэхээр юуны түрүүнд хотын утаа санаанд орж байна... -Энэ бол хамгийн том толгойн өвчин байна. Өвчнийг намдаахын тулд хэд хэдэн арга хэмжээ авч хэрэгжүүлж байгаа. Засгийн газар улсын төсвөөс тодотгол оруулж агаарын бохирдлыг бууруулахад таван тэрбум төгрөг зориулах гэж байна. Энэ чиглэлийн яамдтай хамтран төсөл хэрэгжүүлж байгаа. Бид энэ жил эхлэлийг нь тавья. Энэ онд агаарын бохирдлыг 30 хувь бууруулах зорилт тавьж ажиллаж байгаа. -Тодорхой ажил нэрлэж болох уу? -25 мянган айлыг цахилгаан эрчим хүчээр ажилладаг зуухтай болгох гэж байна. 10 мянган айлд прикетен түлшээр галладаг зуух тарааж өгнө. Тэгэхээр гэр хорооллын 30-аад хувь нь болчих гээд байгаа биз. Дээр нь Дэлхийн банк, Азийн хөгжлийн банк бидэнд зээл өгье гэж байгаа. Улаанбаатарын жижиг оврын уурын зуухнуудад техникийн шинэчлэл хийе, нүүрс хэрэглэхгүй байя, шөнө нь цахилгаанаар халдаг, өдөр нь нүүрсээ бага зэрэг хэрэглэе гэсэн чиг барьж байна. Шөнө их хүйтэрдэг учраас хамгийн их нүүрс хэрэглэдэг. Айлууд ч тэр, аж ахуйн нэгж ч тэр шөнийн цагаар өдрөөс нэг дахин илүү нүүрс их хэрэглэдэг гэсэн тооцоо гарсан. -Хийсэн болон хийх гэж байгаа ажлын талаар ярилцлаа. Хот сайхан болбол бидний амьдрал ч сайжирна шүү дээ. Харин ажил хийх явцад танд ямар бэрхшээл тулгарч байна вэ? -Мэдээж, аливаа ажил 100 хувь дардан замаар явахгүй. Янз бүрийн бэрхшээл байна. Хот гэдэг их айл. Бид бүх газарт хүрч ажиллах ёстой. Гэхдээ ажиллахад дарамт шахалт эрх зүйн талаасаа ч байна, иргэдийн зүгээс ч байна. -Энэ зун л гэхэд та Туул голын бохирдлын асуудлаар аж ахуйн нэгжийн хаалгыг нүдээд явж байсан. Саяхан албаны хүмүүстэй Туул голын эрэг дагуу газар дээр нь байдалтай танилцаад яваа харагдсан. Түймэр унтраалцлаа. Ингэж явахад танд юу бодогдох юм бэ? -Үнэхээр хүмүүс өөрсдийгөө л бодох юм. Хот яавал сайхан болохов, би юу хийгээд хотоо муу муухай болгоод байна гэсэн бодол хүмүүст алга болж. Хуулиа сахихгүй байна. Нийтээрээ амьдрах хэв маягт дасаагүй байгаа юм байна гэж бодогдсон. Хуучны "Нэг нь нийтийн төлөө, нийт нь нэгийн төлөө" гэсэн уриа их л зөв байсан юм шиг санагдаж байна. Манай хүмүүс нийтээрээ амьдарч сурах хэрэгтэй юм байна. Хөдөө ганцаараа байсан шигээ аяг ааш гаргаад байгаа санагдсан. Хотжих процесс одоо л эхэлж байна. Аяндаа хэдэн жилийн дараа хүмүүс нийтээрээ амьдарч сурна. -Газрын үнэ өссөнтэй холбоотой хотын дарга нарыг газрын наймаачин гэх болсон. -Газрыг үнэлдэг аль ч хөгжилтэй улсад энэ талын маргаан түгээмэл байдаг юм билээ. Би энэ байдлыг цэгцлэхийг хичээж эрмэлзэж байна. Хотын даргын хийж буй үйлдэл бүхэн түмний нүдэн дээр ил байдаг шүү дээ. Тийм болохоор нийслэлийнхэн үнэнийг мэдэх байх аа. Газар олгох ажил их онцлогтой л доо. Хотоо хөгжүүлье, өргөжүүлье гэвэл олгох л ёстой. Улаанбаатарын хөгжил өдөр цагаар хэмжигдэж буй энэ үед хүссэн ч, хүсээгүй ч миний нэр энэ ажилтай холбогдож таарна. Газрын наймаачин ч юм уу, өөр элдэв байдлаар муу хэлэх вий гээд газар олголгүй хав дараад суултай биш. Нэр төрөө боддог бол аар саархан ажил хийсэн болоод амиа аргацаагаад байж хэн ч чадна. Хотын даргад даанч тийм эрх байдаггүй юм. Хотын дарга гэдэг хүн ажил хийх ёстой болохоос яриад суудаг хүн биш. -Уучлаарай, нэг зүйл асуумаар санагдлаа. Н.Болормаа дарга ам ангайвал таныг өөнтөглөж харагддаг. Та хоёр тийм таарамжгүй юм уу? -Яагаад тэгдгийг өөрөөс нь асуувал дээр байх. Миний хувьд эвгүй хандсан, буруу зүйл хийсэн юм байхгүй. Н.Болормаа дарга бид хоёр хот гэдэг их айлыг сайн сайхан авч явах үүргийг нэг сая иргэнийхээ өмнө хүлээсэн улс. Өөрөөр хэлбэл, хоёр тийшээ хараад суучихсан юм байхгүй л гэж ойлгодог. -Саяхан өдөр тутмын сонинуудаар нийслэлийн төр, захиргааны хэсэг ажилтан Ерөнхий сайдын нэр дээр ил захидал бичсэн. Хот болохоо болилоо. Засаг дарга, ИТХ-ын дарга болон гишүүдтэйгээ хэл амаа ололцохоо болилоо гэсэн мэдэгдэл гарсан байсан. Яагаад сониноор бичиг цаас шидэлцээд унав. Ажил хэвийн явж чадаж байна уу? -Сүүлийн үед моод болоод байгаа шүү дээ. Нэр усгүйгээр хэсэг иргэн, хэсэг ахмад гэдэг автортой захидлыг сонин хэвлэлд нийтлүүлдэг. Үнэн хэрэгтээ хэсэг биш ганц нэг хүн л тийм юм хийж байгаа гэж ойлгодог. Үнэхээр л улс эх орон, нийслэл хотынхоо төлөө санаа зовоод байгаа юм бол нэр устайгаа, хэлэх гэснээ хаана ч гэсэн хэлдэг байх ёстой шүү дээ. Дээрх захидлыг олны нэр барьсан ганц нэг хүн л бичсэн байх. Хоттой холбоотой асуудал хөндсөн болохоор нь би уншсан. Түүнээс биш эмзэглээд, хэн ингэв гээд байх шаардлага байхгүй. Ажил хийж байгаа хүн бүгдийн санаанд нийцэх биш, нийцүүлэх ч албагүй. -Таныг хүмүүс зөөлчлөөд байдаг юм биш үү? -Улсад ажиллаж эхэлсэн үеэсээ л төрд алба хашиж байна. Төрийн ажил өөрөө нэртэй, төртэй ажил. Тийм болохоор заавал омогшиж хийх хэрэггүй. Ер нь ширүүн дориун байдал, атаа жөтөө, атгаг санаагаар ажиллаж амжилтад хүрч, хорвоог туулна гэж байхгүй шүү дээ. Хүн намайг яаж ч өдөж хатгаж байсан би өөрийнхөөрөө л байдаг хүн. Хэн нэгнээс эмээгээд, таалалд нь нийцэх гэж аяглаж чадахгүй л хүн дээ. -Өөр нэг асуулт байна. Хуучин Улсын филармоны байр Ахмадын чөлөөт холбооны өмч мөн үү. Биш гэвэл нийслэл өмчөө яагаад нэг хүнд найр тавьсан хэрэг вэ. Нийслэлийн ИТХ-ын дарга Болормаа Солонгосын хөрөнгө оруулалттай компанид өгчихсөн мэтээр ярьж бичих боллоо. Та ямар байр суурьтай байгаа вэ? -Тэр бол манай нийслэлийн Засаг даргын Тамгын газрын мэдлийн байр. Түүнийг Чөлөөт ахмадын холбоо манай байр, манайх авах ёстой гэсэн асуудал тавьдаг юм. 2005 онд Нийслэлийн ИТХ-д нийслэлийн Засаг даргаас өргөн бариад энэ асуудлыг "Зам инвест" компанид шилжүүлсэн байгаа. Тухайн үед ямар бодлогоор ингэснийг би мэдэхгүй. Ямартаа ч одоогийн миний барьж байгаа бодлого бол энэ байшин хотын мэдлийн хөрөнгө. Тиймээс хот өөрөө энэ барилгаа буулгаж оронд нь хотын иргэдэд үйлчлэх үйлчилгээний байр байх ёстой. -Маргааш МАХН-ын Бага хурал болох гэж байна. Нам шинэчлэгдэх ёстой гэж дотроосоо ч ярьж байна, гаднаас нь ч хэлж байна. Та энэ хурлаас ямар үр дүн хүлээж байгаа вэ? -Анх 1992 онд "Намд шинэчлэл хэрэгтэй" гэж дуугарч байсан хүний нэг нь би л дээ. 1993 оны намын Их хурал дээр намын анхны жигүүр байгуулж байсан юм. Залуучуудын шинэ үе жигүүр гэж одоогийн "Үнэн" сонины эрхлэгч Ц.Ганбат, Ерөнхий сайд М.Энхболд болон Энхмандах гэсэн бидний 17 залуу намд шинэчлэл хэрэгтэй гэж дуугарч байсан. Нам байнга, бүр өдөр тутам шинэчлэгдэх ёстой. Түүнээс биш хэсэг хүмүүс гарч ирээд нам шинэчлэх ёстой гэдэг асуудал биш. Шинэчилнэ гэдэг бол намын гишүүд нь хариуцлагатай, идэвхтэй байж, намаас томилогдсон хүмүүс нь үүрэг хариуцлагаа хүлээдэг, ажлаа сайн хийдэг байх ёстой гэж би боддог. Бага хурал өөрийн дотоод дүрэмтэй. Түүгээрээ намыг яаж шинэчлэх, яаж ажиллахаа тодорхойлох байх. -Та өөрөө Бага хурлыг гишүүн нь. Хурлын уур амьсгал ширүүн болж магадгүй байгаа. Танд мэдрэгдэж байна уу? -Яг тийм юм болно гэсэн асуудал одоогоор алга. Батбаяр гэдэг хувь хүн МАХН-ын гишүүн ч Засаг дарга гэдэг албан тушаал маань төрийнх. Төрийн энэ чухал албыг яавал сайн авч явах вэ гэдэг миний зорилго. Ний нуугүй хэлэхэд олон хүүхэдтэй айлын гэрийн эзэн шиг л байна. Санаа зовохгүй асуудал гэж алга. -Танай намын зарим хүмүүс Ерөнхий сайд, намын дарга хоёрын албан тушаалыг салгана гэж ярьж байгаа. Таныхаар энэ хэр зөв шийдэл бол... -Ийм асуудал байж болохгүй. Хоёр үндсэн асуудал байна. Нэгд, улс орны бодлогыг барьж байгаа олонх болсон намын дарга нь л Ерөнхий сайдаа хийх нь зүйтэй болов уу. Олонх болсон намын дарга сонгуулийн хөтөлбөрөө өөрөө хэрэгжүүлэх ёстой. Нөгөө талаар сонгууль ойртож байна. Гарман дээр морио юүлдэггүй гэдэг үг бий. Түүн шиг сонгуулиар ард түмэнд шалгуулж, хийсэн ажлаа танилцуулах ёстой. Ийм гашуун туршлага манай намд байгаа ш дээ. 1992-1996 онд нам, засаг хоёр салсан. Засгийг Ерөнхий сайд П.Жасрай гуай авч, намыг Даш-Ёндон дарга аваад явж байсан. Тэр үед намын дарга нь Ерөнхий сайддаа үүрэг өгөх ч хэцүү зэрэг олон асуудал тулгарч байсан. -УИХ-ын ээлжит сонгууль ойртлоо. Намууд, нэр дэвшигчид сунгаагаа аль хэдийнэ эхэлсэн. Тэр хэрээр намуудын дотоодод янз бүрийн асуудал гарч байна. Танай намд ч ийм асуудал байгаа. Танд харин ямар нэгэн байдлаар нөлөөлж байна уу? -Зарим хүн намайг сонгууль ойртчихоод байхад намын төлөө ажилласангүй гэж шүүмжилдэг юм. Нийслэлийн Засаг даргын мөрийн хөтөлбөр нь МАХН-ын сонгуулийн мөрийн хөтөлбөртэй уялдаж хэрэгждэг байх ёстой. МАХН-аас энэ албан тушаалд миний нэрийг дэвшүүлсэн нь үнэн. Үүний хариуг хийсэн ажлын үр дүн, нийслэлийн иргэдийн сэтгэл ханамжаар хариулах учиртай. 
Д.Оюунтуяа
