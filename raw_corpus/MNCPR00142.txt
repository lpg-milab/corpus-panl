Чингис хааны цогцолбор утаагүй хотхон болно

Тулгар төр байгуулагдсаны 800 жилийн ойг тэмдэглэх Үндэсний хороо өнгөрсөн сард хуралдаж Чингис хааны цогцолбор барих асуудлыг шийдсэн билээ.
Б.Довчинсамбуугийн загвараар хийх Чингис хааны цогцолбор нь нийслэлээс баруун хойшоо 30-аад км-т байх Тахир соёотын буруун аманд сүндэрлэх бололтой. Нийт 24 га газар уг цогцолбор баригдах юм байна. Цогцолбор дотроо дөрвөн хэсэг байх юм. Хамгийн гол хэсэг буюу Чингис хааны цогцолбор долоон га талбай эзлэх бөгөөд хааны их өргөө голлон сүндэрлэнэ. Үүнийг дагалдаад парк, аялал жуулчал, орон сууц ахуй хангамжийн барилгууд гэсэн нэг хэсэг байна. Энэ хэсэгт зочид буудал, зоогийн газар, музей, үзмэр, усан оргил сэлт байх ажээ. Дараагийн хэсэг болох Соёл, урлаг спортын цогцолбор нь есөн давхар дөрвөн ширхэг шилэн барилгаас бүрдэнэ. Үндэсний урлаг, спортын арга хэмжээ тэнд болох аж. Хөдөө аж ахуйн цогцолбор нь мянган өргөөтэй. Таван хошуу малын сор болсон эцэг малыг үзүүлж, уналгад хэрэглэнэ. Гэр тэргийг шараар хөллөж үзүүлнэ гэх мэт олон үзүүлбэр тэнд болно. Энэхүү бүхэл бүтэн цогцолборыг битүү ногоон модоор цэцэрлэгжүүлж, уулын нөгөө аманд ховор амьтдыг нутагшуулах зорилго ч бий гэнэ. Одоогийн гаргаад байгаа төлөвлөгөөг товч дурьдахад энэ. Энэ бүхнээс хамгийн их сонирхол татаж буй зүйл нь шинэ нээлт хийж халаалт, гэрэл цахилгааны асуудлыг шийднэ гэжээ. Энэ тухай Б.Довчинсамбуу гуайгаас тодруулахад "Дотооддоо цахилгаан гаргах, нарны гэрлийн зуух хийх хоёр нээлт хийж цахилгаан, дулааны асуудлыг шийднэ. Энэ ажил дээр Ө.Аюур, н.Эрдэнэбилэг тэргүүтэй инженерүүд өдөр шөнөгүй ажиллаж байна. 40-өөд жилийн уйгагүй хөдөлмөрийн үр шим нь удахгүй гарах байх. Бэлэн болохоор нь бид ийм юм хийлээ гээд үзүүлнэ. Намайг ингэж итгэлтэй ярих эрхийг инженерүүд маань өгсөн юм. Харин бэлэн болохоос нааш илүү зүйл битгий яриарай гэсэн. Энэ ажилд маш их хөрөнгө мөнгө шаардлагатай байгаа. Ямар ч байсан харуулах зүйлтэй болж байж тусламж эрнэ. Гэхдээ тун удахгүй бид хийсэн нээлтээ та бүхэнтэй хуваалцана гэдэгт итгэлтэй байгаа" гэлээ. Хэрэв энэхүү хоёр нээлт амьдралд хэрэгжих юм бол цахилгаан, дулааны үнэ буурч ард түмний амьдрал дээшилнэ, нүүрс халаагаа өгнө гэсэн дүгнэлтийг тэд гаргаад байгаа. Үүнээс үүдэн хотын агаарын бохирдол, утаанаас ангижирч болох тухай ч дурьдаад авна лээ. Ямартаа ч ойрын 5-10 жилийн дотор барих хэтийн төлөвлөгөөтэй байгаа Чингис цогцолбор утаагүй цогцолбор болно гэнэ. Сонирхуулахад, Чингис хааны цогцолборыг тэнгэрлэг бэлгэдлээр санаа авч хийжээ. Тухайлбал, Чингис хааны их өргөө 99 метрийн диаметртэй, 60 метр өндөр байх аж. Энэ нь 99 тэнгэр, нэг жарныг бэлгэджээ. Өргөөний суурь таван метрийн өндөртэй байх нь таван тивийн их хаан гэдгийг гаргасан утга. Гэрийн туурганы өндөр 17 метр байгаа нь ийм хугацаанд байлдаж байх их улс гүрнээ байгуулсан гэсэн санаа. Дээврийн урт 66 метр байгаа нь их хааны насны тоо гэнэ. Цогцолборыг тэнгэрлэг бэлгэдлээр шинжлэх ухааны үндэслэлтэй боловсруулсан нь Чингис судлалын түүхэнд томхон хувь нэмэр болно гэж тэд үзэж байна. Эх загварыг зохиоход Б.Ширэндэв, Ш.Нацагдорж, Э.Ишжамц агсан нар болон П.Хорлоо, Ч.Далай зэрэг академич, докторуудын зөвөлгөөг иш үндэс болгосон. Цогцолбор бол ганц миний бүтээл биш ШУА-ийн эрдэмтдийн хамтын бүтээл юм шүү хэмээн Б.Довчинсамбуу гуай онцоллоо. Хөрөнгө мөнгөний тухайд ард түмэн, албан байгууллага, гадаадын хөрөнгө оруулагчдаас хандив цуглуулж байж Чингис хааны цогцолбороо барих юм байна. Б.Довчинсамбуу гуай 1990 оноос хойш Чингис хааны талаар тууштай судалж байгаа бөгөөд Чингис хааны цогцолбор болон уран сайхны киногоор 10 зохиогчийн эрх авчээ. Ийм олон эрх авсан хүн түүнээс өөр үгүй гэнэ. 
Д.Оюунтуяа
