Алтныхан цаатны нутгийг түйвээж эхэллээ

Хөвсгөл аймгийн харьяат С.Амаржаргал гэгч залуутай хотод ирсэн байхад нь таарч хэсэг зуур ярилцлаа. Тэрээр төрсөн нутаг усныхаа төлөө үнэхээр санаа зовсондоо тэр холоос ирж, төр засгаасаа аврал эрж хайж яваа юм байна.
-Та өөрийгөө уншигчдад танилцуулахгүй юу? Би Цагааннуур сумын Баруун тайгын Соён омгийн цаатан хүн. Миний харьяалал Цагааннуур сум гэх боловч манай омгийнхон цаа буганыхаа бэлчээр усыг даган зэргэлдээ сумдын нутгийг дамжин жилдээ хэд хэд нүүдэллэдэг учир яг нэг сумын тогтмол суурьшдаг иргэн гэх ойлголт бараг үгүй гэж хэлж болно. -Тэгвэл танаас бараг амьдардаг нутаг усны чинь хамрагдах хүрээний талаар асуувал арай дөхөм болох юм байна даа? -Бараг тэр чинь зөв болов уу. Бидний амьдардаг нутаг бол Дархадын хотгор буюу Хөвсгөл нуурын орчмын Баруун, Зүүн тайга, Мөнгөн тайга, Хорьдол сарьдагийн нуруу. Өнөөдрийн байдлаар өргөн уудам энэ нутагт ердөө л 60 гаруйхан цаатан өрх, 600-гаадхан цаан сүргээ бараадаж, өвөл зунгүй нүүдэллэн аж төрцгөөж байна. -Цаатнуудын амьдардаг энэ нутгийн онцлог гэвэл..? -Цаатан иргэд бидний өвөл зунгүй нүүдэллэн амьдардаг өндөр уулсын таг хяр, өтгөн ойтой энэ газрууд бол үнэхээр хүний хөл ховорхон хүрдэг хачин гоё үзэсгэлэнт нутгийн сүүлч гэж бараг хэлж болох газар. Намрын сүүл сар өвлийн улирлаас бусад цагт машин тэрэгтэй манай нутагт очно гэдэг гадны хүмүүсийн хувьд бараг боломжгүй дээ, цул ус намаг, дов жалга. Ганцхан цаа хөлөглөж л байж манайхнаар зочилж болно гэсэн үг. Жуулчид л хааяа нисдэг тэрэг хөлөглөн ирцгээж манайхнаар очдог. Тэд ирээд манай нутгийн сүрлэг сайхныг үнэхээр биширдэг юм шүү. -Таныг бөөгийн удамтай гэж сонссон юм байна? - Би бөөгийн удамтай өөрөө ч бөө хүн. Миний аав Санжим гэж дал дөхөж яваа буурал бий. Аав маань манай омгийнхон дотроо одоо хамгийн өндөр настай нь. Цаатнууд бид эрт дээр үеэс бөөгийн шашныхаа уламжлалын дагуу нутаг усныхаа онгон дагшин байдлыг хадгалан мянга мянган жилийн турш уул усаа шүтэн тахиж ирцгээсэн улс. -Танай нутгаар явж байхад бараг уул толгод бүрийн орой дээр том жижиг янз бүрийн овоо босгосон харагддаг юм билээ? -Тиймээ, Манай нутгийн бараг уул толгод, гол ус болгон тахилгатай онгон дагшин газар. Бөөгийн ёс заншлаар бол бид өвөг дээдсийн сүнс нутаг орныхоо тахилгатай газруудын онгодыг дуудаж, тэдэнтэйгээ харьцаж ярьж аж амьдралаа зохицуулдаг уламжлалтай. -Алт ухагчид тэгээд ийм тахилгатай дагшин газруудад халдаж зүрхэлж байна гэж үү? -Цэцэг ногоо алагласан онгон дагшин энэ газруудаар дөрөв таван жилийн өмнөөс намартаа гадны огт танихгүй хүмүүс мэр сэр үзэгдэх болсон юм. Тэд намрын цөөхөн хэд хоногт Жалогийн гол дээр ирж загас жараахайтай хөөцөлддөг юм болов уу гэж бодож байсан чинь тийм биш байж. Хаанаас ирцгээдэг юм бүү мэд таны хийсэн алтны тухай кинон дээр гардаг нөгөө ногоон түмпэн сугавчилсан нинжа нар одоо бүр цагаандаа гаран гаарлаа Зун намартаа бөөн бөөнөөр ирцгээн, голын эрэг дагуу энэ хавийг харх адил ухаж төнхөж, сэндэчлэн сүйтгээд эхэлчихлээ. Их хурлын гишүүн Идэвхтэн нь хүртэл лиценз авчихаад байхад жирийн ядарсан бид нар жаахан газар ухахад яадаг юм хэмээн загнаж бидэнтэй их дээрэнгүй харьцдаг, хог тарьж, орчноо маш их бузарладаг хүмүүс. Тэдэнд байгаль дэлхийгээ хайрлах өрөвдөх сэтгэл гэж ерөөсөө байхгүй, голын ёроолоос тунгааж авч байгаа жаахан алтныхаа төлөө юугаа ч золиослоход бэлэн улс юм билээ. Гэтэл бидний хааяахан бөөлж байж дуудаж ирүүлдэг, уулзаж учирч амьдрал ахуйгаа зохицуулдаг, уул усны онгод, энэ нутагт мөнхөрсөн эцэг өвгөдийн маань сүнс сүлд "элэг цээж цөмөлөлөө, бөөр гэмтээлээ" хэмээн хилэгнэн уурсаад эхэлбэл бид чинь яах билээ. Манай энэ нутагт сүүлийн хэдэн жил ган гачиг болж, өвөлдөө хүртэл цас унах нь багасаад байгаа нь ерөөсөө уул усаа бохирдуулан, онгод сүлдээ хилэгнүүлсний хар гай гэж нутгийн бөө нар бид үзэж байгаа. Хүний нутгийн онгон дагшин газрыг хөндөн ашиг хонжоо ологчид өнөөдөр сайн сайхан амьдарч байвч, хожмын өдрүүдэд үр сад нь тэдний хийсэн гэм нүглийн өр төлөөсийг амсана гэдэгт би хатуу итгэлтэй байна. -Би бөөгийн шашны талаар "А" ч үгүй болохоор нарийн ширийн зүйлийг мэдэхгүй юм байна. Гэхдээ л алт ухагчдын үйл ажиллагаа цөөхөн үлдсэн цаа буга, цаатан иргэд та бүхний өдөр тутмын амьдралд мэдээж сөрөгөөр нөлөөлж байж таараа? -Тэгэлгүй яахав, алтныхны нутгийн унаган иргэдийн ёс заншил, онгон дагшин байгалиа умартсан балмад энэ үйл ажиллагааны уршгаар гол ус булингартан бохирдож, цаатнууд бид амьдрах газраасаа дайжихаас өөр аргагүйд хүрээд байна. Хөвсгөл нуурын баруун талын сарьдаг уулсаас эх аван урсдаг загас жараахай ихтэй Жалогийн голын дагуу бид зусацгаадаг. Энэ жижиг гол чинь хойшоогоо Оросын хил даван нөгөө Енесейн их мөрөнд цутгадаг алдарт Шишгэдийн голын эх шүү дээ. Тэд алтаа тунгаахдаа мөнгөн ус, химийн бодис ч хэрэглэж байгааг ч үгүйсгэхийн аргагүй. Тэгвэл тэдний тарьж байгаа гай балаг энэ нутгаар зогсохгүй их халтай. -Та бүхэн орон нутгийн удирдлага хүмүүст хандаж энэ талаар ярьдаггүй юм уу? -Цагааннуур болоод Улаан-Уул сумдын удирдлага, улсын гэгдэх байцаагч нарт бид хандаж үзсэн. "Цаа" нийгэмлэгийн удирдлага болох Ганбаатар, Ганцэцэг нарт ч энэ талаар ярьсан. Тэд үүнийг мэдсэн ч мэдээгүй дүр эсгэн бие бие рүүгээ түлхээд зогсоох зохицуулах талаар арга хэмжээ авдаггүй юм. Тэр бүү хэл өнгөрсөн хавар Улаан-Уул сумын нутаг Хөгийн гол, Соёо толгой зэрэг газруудаар "Алтан дорнодын" олз хайгчид хайгуул хийхээр ирэхэд нь Улаан-Уул сумын цаатан ардууд ихэд дургүйцэж зэвүүцэн хөөж тууж байж явуулсан юм. Харийн хүмүүс энд ирэх юм бол сүйтгэл нь бүр их байх болно. Тэд лиценз зөвшөөрлөө хотоос авчихаад тэрэг техникээ аваад бүр олуулаа болоод дахиад хүрээд ирэх вий гэхээс ойн иргэд бид үнэхээр айж байна хэмээн иргэн С. Амаржаргал ярьж байлаа. Ийнхүү Монгол орны хамгийн хойд хэсэг болох онгон дагшин байгальтай Дархадын хотгор алтныхны увайгүй дайралтад өртөж эхэлснийг тэндээс сонгогдсон, цогтой тэмцэгч Гүндалай гишүүнээс эхлээд мэргэжлийн хяналтын албад, төр засгийн удирдлага нэн даруй яаралтай арга хэмжээ авахгүй бол байдал Тосон Заамарын адил хараа хяналтаас гарахад бэлэн болоод байна. 
Ш.Пүрэвсүрэн 

