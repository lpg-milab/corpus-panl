"Монголросцветмэт"-ийн захирлын суудлыг хуйвалдаанаар авсан О.Эрдэнээгийн асуудлыг шүүх шийднэ

УИХ-аас зарим төрлийн бүтээгдэхүүнд үнийн өсөлтийн татвар ногдуулах буюу Гэнэтийн ашгийн татвар ногдуулах шийдвэр гаргасан нь бизнесийн хүрээнд шуугиан тариад байна. Гаргасан хуулиар бол бизнесийн орчинг бүрдүүлж чадахгүй. Өндөр татвараас болж ажилгүйдэл ихэснэ гэж олонхи дургүйцэнгүй хандаж байгаа. 
Түүнчлэн "Монголростцветмэт"-тэй холбоотой асуудал шүүхээр орж шинээр томилогдсон О.Эрдэнээ хууль бусаар албан тушаалын суудал авсан нь тогтоогдож байна гэх яриа дуулдав. Энэ мэт олны дунд шуугиан болоод буй хэрэг явдлын талаар Үйлдвэр худалдааны сайд, УИХ-ын гишүүн Б.Жаргалсайхантай уулзаж ярилцлаа. 
-Гэнэтийн ашгийн албан татвар ногдуулах хуулийн талаар таны сэтгэгдлийг сонсоё? -Энэ асуудлыг гуравхан хоногийн дотор шийдсэн. Ихэнх гишүүд гадагшаа, дотогшоо явсан хооронд, хангалтгүй ирцийн дор явагдсан. Дэлхийн зах зээлд нэг унц алт 500 ам.доллараас давсан үнийн хувьд 68 хувийн ашгийн татвар ногдуулна гэж байгаа. Энэ нь аж ахуйн нэгжүүд алт олборлоход борлуулсан орлогоос нь шууд 68 хувийг татварт давхар авах нь гэсэн үг. Үүн дээр ашгийн татвар гэж бий. Мөн байгалийн баялаг ашигласны нөөцийн татвар гэж байдаг. Энэ бүгдийг тооцож үзвэл 140-150 хувийн татвар авах нь. Ийм өндөр татвартай байхад энэ аж ахуйн нэгжүүд ажил хийх үү. Тэдэнд ажиллах ямар ч үндэслэл байхгүй болно. Юу бодож яахаараа ийм хууль баталсан юм бүү мэд. Энэ хуулийг Монголын хөгжлийг устгая гэсэн бодолтой хүмүүсийн хийсэн ажил гэж би хувьдаа ойлгож байгаа. Бизнес эрхлэгчдээ хохироосон хуулийг гуравхан хоногийн дотор баталчихдаг мөртлөө төсвийн тодотголыг хичнээн хоног, сараар хэлэлцэв. Амьдрал гэдэг алдаа оноогоор дүүрэн. Андуурч, эндүүрсэн байж болно. Эрхбиш энэ хуулиасаа татгалзах байх. Аж ахуй эрхлэгчдээ дарамталж  хамаг байдгийг нь хамж устгая гэсэн бодлого байж болохгүй учраас тэр. Хөгжлийн эсрэг энэ хуулийг нэн даруй цуцлах хэрэгтэй юм шүү. Манайхан сүүлийн үед юм л бол эдийн засаг руу хэт хошуурч, улс төржих гээд байдаг болж дээ. -"Монголросцветмэт" нэгдлийн захирлаар О.Эрдэнээг томилсон асуудал шүүхээр орж хууль бусаар томилогдсон нь тогтоогдож байгаа гэсэн мэдээлэл байна? -"Монголросцветмэт" компанийн байдал өр зээл ихтэй хүнд байгаа. Наад зах нь компанийн үйл ажиллагааг дагаж амьдардаг тав, зургаан мянган хүн "Монголростцветмэт" нэгдэл уначих юм бол ажилгүй, амьдралгүй болно. Тэндэх бүхэл бүтэн хотхоны амьдрал зогсоно. Ийм аюултай нөхцөл байдалтай байгаа. Тиймээс энэ байгууллагын захирлын асуудлыг хэн нэгний дураар шийдчих асуудал биш. Хүнд байдлаас нь гаргаж чадах, ажил хийх хүнийг захирлаар нь томилон ажиллуулах ёстой. Менежмент сайн хийж чадаж байж тэр олон мянган хүний эрх ашгийг хохироохгүйгоор ажиллаж чадах баг бүрдүүлэх нь нэн хэрэгтэй байна. Харамсалтай нь үүнийг Төрийн өмчийн хорооны дарга Д.Сугар бодолцсонгүй. Дур мэдэн хуйвалдааны замаар захирлыг томилсон. Хуулиараа бол Үйлдвэр худалдааны яамтай хэлэлцэж байж захирлын асуудлыг шийдвэрлэх ёстой байсан. -Энэ нэгдлийн ажилтнууд хууль зөрчиж хуйвалдааны шугамаар томилогдсон хэмээн О.Эрдэнээг буруутган жагсаал хийж байсныг санаж байна. Төрийн өмчийн хороо шинэ захирлыг тавихдаа ямар үндэслэлийг барьсан юм бол? -Захирал томилогдсон асуудал анхнаасаа хууль бус байсан. Бид шүүхэд хандаж хууль зөрчсөн эсэхийг шалгуулах хүсэлтээ тавьсан. Шүүхийн шийд яаж гарахыг хэлж мэдэхгүй байна. Үнэнийг хэлэхэд өнөөдөр болох, болохгүй юм хийдэг газар Төрийн өмчийн хороо болчихоод байна шүү дээ. Бүгдээс давуу эрх мэдэлтэй. Саяхан Засгийн газрын хурал дээр Түлш эрчим хүчний сайд Б.Эрдэнэбат асуудал тавьж байсан. Эрчим хүчний менежментийн ажлыг Д.Сугар хариуцаад хийгээд байдаг. Гэтэл хариуцлагыг нь болохоор Б.Эрдэнэбат хүлээх болдог гэнэ. Саяхан хот тэр чигээрээ тоггүй болсон. Гэнэтийн ийм аюултай явдал өвлийн улиралд гарвал Улаанбаатар хот тэр чигээрээ хөлдөх аюултай. Тэгвэл үүний хариуцлагыг хэн хүлээх вэ. Хариуцсан тухайн салбарынх нь яамны сайд хүлээх юм уу, ТӨХ-ны Д.Сугар хүлээх юм уу. Дур мэдэн ажил дундуур нь оролцдог Д.Сугар хүлээхгүй нь лавтай. Эрчим хүчний асуудалтай холбоотой осол эндэл гарахад яамныхан нь харагддаг болохоос ТӨХ-ноос нэг ч хүн ирдэггүй нь үнэн биз дээ. Яам гэдэг тухайн хариуцаж буй салбарынхаа дагуу агентлаг, улсын үйлдвэрийн газруудынхаа менежмент удирдлага багийг бүрдүүлэх асуудлыг шийдэх, шийдэлцэх ёстой. Түүнээс ТӨХ үүнийг шийддэг юм биш ээ. Цаашид ийм байдлаар байж болохгүй байх. Энэ бүгд чинь хууль зөрчиж байгаа л гэсэн үг. -Монгол Оросын хамтарсан гэрээний дагуу захирлын асуудлыг шийдсэн гэсэн тайлбар байдаг. Энэ ямар учиртай гэрээ юм бэ? -Хамтарсан гэрээний хугацаа нь дуусчихсан учраас хүчин төгөлдөр бус болж байгаа юм. Орос Монголын зүгээс түрүүчийн Советийн хурал дээр шинэ захирал томилох асуудлыг эцэслэн шийдвэрлээгүй орхисон ш дээ. Өөрөөр хэлбэл албан ёсны гэрээ хэлцлийн байдлаар эцсийн вариантаар шийдэж тохиролцоогүй байгаа. Дараачийн хамтарсан хурал болтол нээлттэй орхисон юм. Үнэндээ О.Эрдэнээг томилохдоо Оросын талтай зөвлөөгүй, хэлэлцээр ч байгуулаагүй. Үүнийг би тэр хуралд оролцож байсан хүний хувьд сайн мэдэж байна. Харин хурал дээр хуучин захирлыг өөрийн хүсэлтийнх нь дагуу солих асуудал яригдсан. Ингэхээр Советийн хурал дээр хэлэлцэж тохиролцоогүй байж шинэ захирал томилсон явдал болсон. Магадгүй, дараа нь ийм хүн захирлаар тавилаа гэсэн бичгийг Оросын тал руу араас нь явуулсан байхыг үгүйсгэхгүй. Зөвхөн захирал тавигдах эсэх дээр асуудлын гол учир байгаа юм биш. Энэ байгууллагын хувь тавиланг яах вэ гэдэг дээр ул суурьтай хандах нь чухал. Хамтарсан хурал дээр ч энэ талаар яригдсан. Харамсалтай нь ТӨХ энэ бүгдийг зөрчиж хаа хамаагүй хүн тавьсан. О.Эрдэнээ гэдэг хүн ядаж энэ мэргэжлийн биш. Тэр хүнд уул уурхайн салбарын тухай ойлголт ч байхгүй. 
Б.Долзодмаа
