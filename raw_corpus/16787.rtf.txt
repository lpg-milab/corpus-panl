№197(16787)        
1987 оны наймдугаар сарын 18
Сэтгэл зүйн бэлтгэл

Намын байгууллагаас аж ахуйг удирдахдаа юуны өмнө хөдөлмөрийн хамт олны гишүүн бүртэй тодорхой ажиллаж төлөвлөгөөт зорилтыг биелүүлэхэд тэднийг сэтгэл зүйн хувьд бэлтгэж, үйлдвэрлэлийн үр ашиг, чанарыг дээшлүүлэх, ажлын эцсийн үр дүнг байнга судалж, аж ахуйн байгууллагын үйл ажиллагаанд дүн шинжилгээ хийж, ололт дутагдлыг олж харж, цаашдын үйл ажиллагааны чиглэлийг тодорхойлох явдлыг ажлын үндсэн арга болгох ёстой >> гэж МАХН-ын Төв Хорооны III бүгд хурал дээр нөхөр Ж. Батмөнх хэлсэн байна. 

Сэтгэл зүйн бэлтгэл гэдэг ойлголтыг бид саяхан болтол дутуу үнэлж, хайхрамжгүй ханддаг байлаа. Бид хуучин сэтгэлгээ гэж их ярьж байгаа боловч үнэн хэрэг дээрээ чухам юуг түүнд багтаан ойлгодог вэ? Үйлдвэр, аж ахуйн байгууллага, түүний удирдах ажилтнууд хамт олны идэвхийг өрнүүлж, үйлдвэрлэлийн эцсийн өндөр үр дүнд хүргэх зорилтыг хэрэгжүүлэхдээ юуны урьд хамт олныхоо сэтгэл зүйн бэлтгэлийг хангахаас ажлаа эхлэхгүй, олон түмний санаа бодол, хүсэл эрмэлзлийг төдий л хайхрахгүй, дороос гарах санал, санаачилга, дохио сургамжийг ч сонсохгүй гагцхүү өөрсдөө бүхнийг мэдэгч, бүхнийг захиран зааварлагчийн дүр үзүүлэх явуургүй арга барилтай зууралддаг маань хуучин сэтгэлгээний уршиг юм. Хамт олны сэтгэл зүйн хүчин зүйлийг нарийн тооцоолж, нөхөрсөг, ажил хэрэгч идэвхтэй дайчин уур амьсгал бий болгох урлагийг эзэмших асуудал онцгой ач холбогдолтой боллоо. Хамт олны сэтгэл зүйн үйл явц нь эдийн засгийн үйл ажиллагаатай нягт холбоотой учир сэтгэл санааны нөлөөллөөр хөдөлмөрийн идэвхийг хөгжүүлэх янз бүрийн урамшуулал, уралдаан, үүсгэл санаачилга, эрмэлзэл тэмүүллийг анхаарч үзэх, зөв чиглүүлэх хэрэгтэй. 

Хамт олны сэтгэл зүйн бэлтгэлийг хангахын тулд юуны өмнө хамт олны хүсэл бодол, эв зүй, нэгдэл нягтрал, тэрчлэн хувь хүний оюун санааны байдал, ажил хөдөлмөрийн идэвх, арга туршлага, тэдэнд өгөх үнэлэлт дүгнэлтийн шударга зарчимч чанар, нийгмийн асуудлуудыг шийдвэрлэх хэрэгцээ зэргийг харгалзан үзэх ёстой. 

Удирдлагын эдийн засгийн аргад шилжихдээ аж ахуйн шинэ механизмын үйлчлэлийн давуу талыг хөдөлмөрийн хамт олон хүн нэг бүрт ойлгуулж чадаагүй бол уг асуудал ярианаас хэтрэхгүйд хүрэхээр барахгүй үг хэл, үйл ажиллагаа зөрөх болно. 

Улаанбаатар хотын хивсний үйлдвэр, Дархан хотын техник туслалцааны барилгын үйлдвэрлэлийн нэгдэл, Завхан аймгийн Их-Уул сумын хөдөлмөрийн хамт олны дунд бүтээлч уур амьсгал тогтож нийтийн зорилт нэгийнхтэй зөв хосолсноор амжилт олж байна. 

Төрөл бүрийн мэргэжилтэн, хариуцлагатнууд хамт олны сэтгэл зүйн бэлтгэлийг хангуулахад гол үүрэг гүйцэтгэдгийн хувьд шинийг эрэлхийлж, онол, улс төрийн мэдлэгээ үргэлж дээшлүүлж, овсгоотой ажиллаж, өөрсдийн үлгэр жишээ, итгэл үнэмшлээр сайн нөлөө үзүүлж байх ёстой. Хамт олны аль нэг гишүүнд гачигдал тохиолдох, эсвэл ёс суртахууны доголдолд орох, сэтгэл хямрах зэрэг хэрэг явдал юуны урьд үйлдвэр, аж ахуйн удирдлагын анхааралд өртөхгүй өнгөрөх ёсгүй. 

Ах дүү орнуудад үйлдвэрийн ажилчдыг өглөө, оройн ээлжинд ажилдаа ирэхэд нь өдөр бүр улиг болон нэвтрэх үнэмлэх шалгаж уцаарыг нь хөдөлгөхөө больж, гагцхүү сэтгэл зүйч хүн ажиглагчаар суудаг болжээ Сэтгэл зүйч ажилчдын хэн нэгэнд бэрхшээл, гачигдал тохиолдсон эсэхийг зүс царайгаар нь ажиж мэдээд түүнийг хамт олны дунд орж нийтээрээ шүүн ярилцахаас нь өмнө тусгай өрөөнд ганцаарчлан уулзаж хүндэтгэх шалтгаантай явдал түүнд тохиолдсон бол тэр өдөр ажлаас нь чөлөөлөх, эсвэл үзвэр үйлчилгээний билет гардуулах зэрэг янз бүрийн арга хэмжээ авдаг байна. 

Гэтэл манай үйлдвэр, аж ахуйн нэлээд байгууллагын удирдах хүмүүс хамт олны сэтгэл судлалыг анзаарахгүйгээр барахгүй хүний хүчин зүйлийн ролийг өндөржүүлэхээр намаас дэвшүүлсэн зорилтыг хэрэгжүүлэх талаар дорвитой ажил зохиохгүй хий дэмий ярихаас хэтрэхгүй байна. Улаанбаатар хотын мод боловсруулах болон керамик эдлэхүүний комбинат, Баянхонгор аймгийн техник туслалцааны барилгын трест зэрэг олон газарт үйлдвэрийн хүч чадлын ашиглалт, бүтээгдэхүүний чанар муу, ажил таслалт, гэмт хэрэг, зөрчил, архидан согтуурах дутагдал үргэлжилсээр байхад намын байгууллагууд хамт олны сэтгэл зүйн шинжилгээ хийх талаас нь анхаарч, хүн бүрийг амьдралын идэвхтэй байр суурь баримтлах, нийгмийн өмнө хүлээсэн үүргээ гүнзгий ухамсарлах, үйлдвэрлэлийг удирдахад тэдний оролцоог дээшлүүлэх, ам, ажлын нэгдлийг хангах, социалист өмч, хөдөлмөрт эзний ёсоор хандах, эрхэлсэн ажилдаа үргэлж шинийг эрэлхийлэн ажиллах, хамтач үзлээр хүмүүжүүлэхэд шинэ арга барилаар нөлөөлж, өөрчилсөн юм алга байна. 

Хамт. олны сэтгэл зүйн бэлтгэлийг ханган үйлдвэрлэлийн үр ашиг, ажлын чанарыг дээшлүүлэхэд олон, нийтийн байгууллагууд ихээхэн үүрэг гүйцэтгэж, 1 тууштай хувь нэмэр оруулах олон төрлийн арга хэрэглүүртэй боловч нам, захиргааны байгууллагын хавсарга бүрд гол төлөв захиргааны аргаар хэлбэрдэх маягаар ажиллаж байна. 

Хөдөлмөрийн хамт олны гишүүн бүрийн ажил амьдралын олон талт асуудлыг иж бүрэн шийдвэрлэхийн тулд хамт олны нийгмийн хөгжлийн төлөвлөгөөг тал бүрээс нь сайн бодож боловсруулан тууштай хэрэгжүүлэх, ялангуяа ажлын байрны нөхцөл, орон сууц, ахуйн үйлчилгээ, соёл хүмүүжил, чөлөөт цаг, амралт сувиллын зэрэг олон асуудлуудыг зөв шийдэх нь хамт олны төлөвлөлтөд онцгой ач холбогдолтойг мартаж болохгүй билээ. 

Намын байгууллагууд аливаа том зорилтыг хэрэгжүүлэх ажлыг зохион байгуулахдаа түүнийг шууд гардан гүйцэтгэх хөдөлмөрийн хамт олны сэтгэл зүйн бэлтгэлийг урьдчилан хангаж, тэрхүү арга хэмжээний учир холбогдол, шаардлага, хэрэгжүүлэх арга зам, эдийн засгийн үр ашиг зэргийг гүнээ ухамсарлуулсан байх нь гол зүйл гэдгийг байнга анхаарч ажиллах хэрэгтэй байна. 

Хамт олны сэтгэл зүйн бэлтгэл сайн байгаа нөхцөлд тэд ямар ч бэрхшээлийг давж, асар их чармайлт санаачилга гаргаж, гайхамшигтай ихийг бүтээх потенциалтай билээ.

