Асашёорюү "... Айраг шуугин шуугин иснээ хө Айлын бүсгүй дуулан дуулан өснөө хө..." хэмээн дуулсаар...

Их аварга Хархоринд амарч, Хужиртад эмчлүүлж байна "Сэтгэл санаа тайван бус, нойр, хоолонд муу" гэсэн оноштой эх орондоо ирсэн мэргэжлийн сумогийн 68 дахь ёкозүна Асашёорюү Д.Дагвадорж юу хийж, хаагуур яваа талаар олон мэдээлэл байсан. Баттай гэгдэх сурвалжууд "Хужиртад эмчлүүлж байгаа, Хархоринд амарч буй" гэсэн хоёрдмол мэдээлэл ирүүлсэн. Ингээд өнгөрсөн долоо хоногийн баасан гаригт Өвөрхангай аймгийн Хархорин сумыг зорив. Сумын нэгдүгээр дунд сургуулийн 50 жилийн ойн баяр болж байна. Хархоринчууд зочны хөлд дарагдаад их аварга ирсэн тухай тийм ч сонин болгон ярихгүй нь. Арав, хорин жил уулзаагүй найзуудад зориулан хүчит 32 бөх барилдаж, хоёр насны морь уралдуулав. Энэ үеэр хотоос ирсэн зарим гийчид жуулчны баазын зүг хараа тавина. Амьхандаа Дагваа ирэхгүй юм байх даа гэж горьдож буй бололтой. "Уг нь Хархоринд байгаа биз дээ" хэмээн нутгийн нөхдөөсөө лавлана. Наадамд улсын цолтой бөхчүүдээс Өвөрхангай аймгийн харьяат начин До.Ганхуяг иржээ. Нутгийн иргэд түүнийг алхам бүрт нь дагана.
Морьд ч барианд орж, аймгийн арслан Т.Санчир түрүү бөхөөр шалгарав. Наадам өндөрлөлөө. Асашёорюүгийн бараа сураг алга. Ингээд такси хөлслөн "Dream land" нэртэй Д.Дагвадоржийн жуулчны баазыг зорилоо. Таксины жолооч Ж.Сандаг гэх хүн их аваргыг жуулчны бааздаа байгаа тухай ярив. Тэрбээр өөрийн байнгын үйлчлүүлэгч тогооч охидоос мэдсэн гэнэ. Аваргын "Dream land"-д ажилладаг тэдгээр охид "хүнд хэлэхгүй байхыг" сануулжээ. Амралт Хархорин сумын зүүн талд, Орхон голын эрэг дагуу битүү бургасан дунд байрладаг юм байна. Жолоочийн яриагаар гол дагаад овоо бургастай байсан гэнэ. Гэвч жуулчны бааз олноор байгуулагдаад, ихэнх бургасыг үгүй болгожээ. Харин аваргын амралт л хэсэг газар хамгаалж үлдсэн хэмээн магтав. Гурван метр орчим өндөртэй төмөр хашааны гаднаас юу ч харагдахгүй. Ардаа уултай. Уг нь уулан дээрээс "Dream land" алган дээр тавьсан мэт үзэгддэг аж. Сураг сонсвол уулан дээр гарсан Японы сэтгүүлчдийг хөөж яваад нэг машинаа эвдсэн гэнэ. Хаалганд дөхөж очиход богино долгионы станц барьсан хар хувцастай хамгаалагч хэрэг зориг асуув. Нутгийн залуус "Dream land-ын пицца амтлаг, байнга иддэг" хэмээсний дагуу хооллох хүсэлтэйгээ хэллээ. Гэвч "Манайх үйлчилгээ явуулахгүй байгаа. Ресторан засварт орсон" гээд хаалгаа хаав. Их аваргыг энд бий эсэхийг асуухад гартаа барьсан аппаратыг маань хараад сэжиг авсан бололтой сулхан дуугаар "Байхгүй" хэмээн түгдрэн хэлсэн. Царай нь хувьсхийн бушуухан буцаж одов. Хашаанд нь гурван жийп машин зогсоно. Ер нь нам гүм. Бургасан дундаас хэдэн байшинтай нь ч мэдэгдэхгүй. Гэхдээ цөөн хэдэн Японы жуулчин амарч байгаа гэж нутгийнхан батлав. "Манайх Үзэх юм ихтэй шҮҮ" Асашёорюү Д.Дагвадоржийг рашаан, сувилалд амарч байгаа гэж хэлсэн тул Хархорин сумаас 50 гаруй км-ийн зайд орших Хужирт сумыг зорилоо. Хаяа, хаяагаа дарсан гурван амралт, сувиллын газар байна. Хамгийн урд нь байрлах "Элма хужирт" нэртэй сувиллын газар буув. Сувиллын үнэ, ханшийг сонирхоход хэд хонохыг маань ч асуулгүй сувиллын газраа магтаж эхэллээ. "Манайд үзэх юм ихтэй шүү, их аварга эмчлүүлж байгаа. Дэргэдээс нь харж болно. Мөн Асасэкирюү Б.Дашням ч эмчлүүлж байсан" хэмээсэн. Тэгээд уг сувиллын газрын ажилтан цааш нь хэлэхдээ "Японы сэтгүүлчид, Монголын Үндэсний олон нийтийн телевизээс хоёр хүн ирсэн" гэлээ. Ингээд Асашёорюү тус сувилалд эмчлүүлж буй нь тодорхой боллоо. Гаднаа долоон гэр барьжээ. Түүнд нь Японы сэтгүүлчид буусан байна. "Дагвадорж энд ирж байна уу. Та нар харсан уу?" гэж асуухад "Өдөр бүр" хэмээн хариулав. Юун тухай мэдээ явуулдгийг нь сонирхвоос "Өнөөдөр ирлээ, ирсэнгүй" гэж мэдээлдгээ нуусангүй. Мөн хэзээ буцахаа ч мэдэхгүй гэнэ. Эгзэг нь таарвал эмчээс хэдэн асуултад хариу авдаг бололтой. Ер нь бол хийх зүйлээ олж ядсан 10 гаруй хүн байна. Бүгд телевизийн сэтгүүлч, зураглаачид. Сониныхон буцаад уджээ. Өөрсдийгөө "Асахи", "Ти Би Жи"-гийнх гэж танилцуулсан. "Хоёрхон телевиз үү" гэхэд дуугарсангүй. Харин орчуулагчид нь таваас зургаан телевиз гэж хэлсэн. Даваа гаригт дӨрӨв дэх Өдрийн эмЧилгээ боллоо Өнгөрсөн даваа гаригт Д.Дагвадорж дөрөв дэх өдрийнхөө эмчилгээг хийлгэхээр ирлээ. Ойролцоогоор 13 цаг орчимд ирдэг байжээ. Гэвч сүүлийн хоёр өдөр их оройтсон аж. Аваргыг ирсэн үед бүх эмчилгээ зогсоно. Зөвхөн түүнд үйлчилдэг. Эхний өдрүүдэд эмчилгээ хийлгэхээс цагийн өмнө хамгаалагчид болон сумын цагдаа нар ирж, сувиллыг хамгаалалтад авч, өрөөнүүдээр шалгалт хийн олс татдаг байжээ. Харин яваандаа Японы сэтгүүлчдээс ихэнх нь нутаг буцсан тул тийм ч хатуурхахаа болсон аж. Гэхдээ сумын хоёр цагдаа их ууртай. Японы зураглаачдыг зандран хөөж, хаалганы зүүн талд холхон зогсохыг шаардав. Амрагчдыг бол газар заахгүй. Замд нь л зогсохгүй бол болно. Дөрөв дэх өдрийн эмчилгээндээ 15.22 минутад ирэв. Д.Дагвадорж 10-01 УБН улсын дугаартай хар өнгийн "Ланд круйзер 105" маркийн машины урд суудалд суусан байна. Хойд суудлаас ээж Г.Пүрэвбадам, зээ хүүгийн хамт буулаа. Машиныг ах Д.Сэржбүдээ нь жолооджээ. Мөн 00-05 УБЛ дугаартай яг ижил жийп цуг ирсэн. Тэр машинаас хоёр туслах нь бууж, алчуур, бэлтгэлийн хувцас барин дагав. Ингээд аваргын эмчилгээ эхэллээ. Сэтгүүлчид үүднээс нь алхам ч холдохгүй нь. Хаалга онгойх бүрт л цочин зураг авахаар ухас хийнэ. Тэдний энэ үйлдлээс болж бөөн камер харсан амралтын зарим ажилчид гадагш гарах байсан ч бишүүрхэн буцаж орно. Тухайн үед үүдэнд нарлан суух хөгшчүүл инээлдэх юм. Рашаанд орж, шавар тавиулав Хужиртын рашаан, шавар эмчилгээг хүмүүс их магтдаг. Дөрвөн улиралд үйлчлүүлэгчтэй. 10 хоног нь нэг курс эмчилгээ болдог бөгөөд ихэнх өвчтөн рашаан, шавар эмчилгээг өдөр, өдрөөр ээлжлэн хийлгэдэг гэнэ. Харин аварга нэг ирэхдээ рашаан, шаварт зэрэг орно. Эхлээд 36 градусын халуунтай рашааны ваннанд 10 минут суудаг. Энэ зуураа "... Айраг шуугин шуугин иснээ хөө, Айлын бүсгүй дуулан дуулан өснөө хөө..." гэж солгой боловч эвлэгхэн дуулдаг гэж сувилагч бүсгүй хуучлав. Энэ дуу ч хэдийнэ сувиллынхны хит дуу болжээ. Үнэхээр цонхных нь доогуур явбал сонсогдох юм. Дараа нь шавар эмчилгээндээ ордог. Халуун шавар тавих өрөөний ор нь нарийн юм байна. Тиймээс их аваргад хоёр ор нийлүүлэн засдаг аж. Эдгээр эмчилгээг хийлгэх зуур Асашёорюүг дагалдан ирэгсэд үүдэнд нь харуулын үүрэг гүйцэтгэнэ. Гурилтай шөл захиаллаа. Хоёр төрлийн эмчилгээ 20 гаруй минут үргэлжилсний дараа 212 дугаартай өрөөнд цаг гаруй амардаг байна. Энэ хугацаанд хоол, цай захиалан хийлгэж иднэ. Даваа гаригийн хувьд давс багатай сүүтэй цай, монгол гурилтай шөл захиалжээ. Хооллох зуураа телевиз үздэг гэж эмч хэлсэн. Тэр үеэр Аки башёгийн сүүлийн 10 барилдаан таардаг юм. Сумын засаг дарга "ажлаа бҮтээв" Өвөрхангай аймгийн Хужирт сумын Засаг дарга Р.Лхагвасүрэн их аваргыг амрах зуур өрөөнд нь орж уулзсан юм. Түүнээс аваргатай юун тухай ярилцсаныг сонирхлоо. Ямартай ч тус сумд байрлах хийдийг сэргээн засварлахад хоёр сая төгрөг хандивлахаа амласан байна. "Мөнгөө маргааш (есдүгээр сарын 18-нд) өгнө гэсэн" хэмээн Засаг дарга ярилаа. Мөн сумын дунд сургуулийн биеийн тамирын заалыг бүрэн засварлаж, орчин үеийн стандартад нийцүүлж өгнө гэжээ. Гэхдээ хэдэн төгрөг ч болсон хамаагүй. Тооцоогоо гаргаад л аваад ир, засварын өртгийг бүрэн даана гэдгээ амлажээ. ЭмЧлҮҮлэгЧид алга ташин аваргыг Үдлээ Сувилал руу орсон цагаас нь хойш Японы сэтгүүлчид хаалга сахин зогсох зуураа үүрэглэнэ. Их аварга сумын Засаг даргатай уулзсан тул урьд өдрүүдээс багагүй оройтон 18.39-д гарав. Юүдэнтэй цамц, зузаан куртка өмсчээ. Рашаан, шаварт орсон хүн салхи оруулж, гам алдахгүйн тулд ийнхүү зузаалдаг гэсэн. Түүнийг гарч явахад зураглаачид бичлэгээ хийн амрагчид алга ташин үдэв. Тэр үеэр нэг эмээ гар утсаараа их л чанга ярин "Сумо юу болов оо. Хакухо яасан бэ" гэж цаад хүнээсээ асууж байгаа нь цугласан иргэдийн анхаарлыг татав. Энэ үеэр Д.Дагвадорж амрагчид руу харан муухан инээмсэглээд ганц нэг хүнтэй гар бариад машиндаа суусан. Ямартай ч Асашёорюүг явах болсон сургаар тэр орчмын амрагчид цуглаж, дэргэдээс нь харсандаа баяртай буйгаа хэлсэн. Дашрамд дурдахад, эхний өдрүүдэд олон сэтгүүлч аварга руу ярилцлага авахаар дайрсан гэнэ. Тиймээс амрагч эрчүүд, сумын цагдаа, хамгаалагчтай нийлэн япончуудын урдуур гар гараасаа барин зогсож машинд нь суулгаснаа бахархан ярьж байлаа. Аавынхаа найзынд бууж морддог Асашёорюү өдөр бүр амралтаасаа, сувилал хоёрын хооронд явдаг. Сувиллын газраас гараад Хархорин орох замдаа Хужирт сумын нэгдүгээр баг, Хонхор хэмээх газар байрлах Ж.Уртнасан гуайнд буудалладаг байна. Гэрийн эзэн Д.Долгорсүрэн зааны багын найз. Тэнд их аварга тухалж, айраг уугаад явдаг гэнэ. Ж.Уртнасан гуай "Энэ баасан гаригт Долгорсүрэн ирнэ. Сониноос эмчилгээгээ дуусаад шууд нисэх буудал орж, Японыг зорих гэнэ лээ" хэмээсэн. Саахалтын залуус ирэх цагийг нь дөхүүлээд Ж.Уртнасан гуайнд цугладаг аж. "Хултай айргийг ганц нэгээр балгадаг. Аягалж өгсөн хүнд нь өгөлгүй шууд л ширээн дээр тавьж байна лээ" хэмээн дургүйцсэн өнгөтэй ярихад, эхнэрүүд нь "Бидэн шиг ууна гэж юу байхав дээ. Сураагүй хүн аргагүй" гэж өмөөрөх янзтай. Мөн "хэг, ёг гэсэн сонин хүн" гэх нэг байхад зарим нь сүр бараатай, сайхныг нь ч магтдаг. Асашёорюү хэзээ Япон Явах вэ? "Элма хужирт" рашаан, сувиллын газрын ажилчдын яриагаар Асашёорюү илүү ч үгүй, дутуу ч үгүй 10 хоногийн эмчилгээтэй гэнэ. Өдөр өнжилгүй эмчилгээгээ хийлгэвэл энэ сарын 24-нд дуусах юм. Гэхдээ ажилчдын яриагаар 26-нд эмчилгээ дуусна гэж байв. Японы зарим хэвлэлд энэ сарын 17-нд рашаан, шаврын эмчилгээ дууссан. Наран улсыг хэзээ зорихыг монгол эмч мэднэ гэсэн мэдээлэл гарсан байна лээ. Ерөнхий эмчээр М.Батжаргал ажиллаж байна. Их аваргыг Монголын талаас Орёл, Японоос Хонда Масаки нар эмчилж буй гэх мэдээлэл байна. Тиймээс сувиллын ажилтнаас тэдгээр эмч нарыг тодрууллаа. Гэтэл рашаан, шавар эмчилгээг тэд яаж мэдэх вэ. Манай өөрийн эмч нар бүх эмчилгээг хариуцаж байгаа гэлээ. Одоогоор их аваргын биеийг сумын ерөнхий эмчээр ажиллаж байсан М.Батжаргал гэж 60 орчим насны эмэгтэй эмчилж байна. Тэрбээр өвчтөнийхөө даралтыг рашаан, шаварт орохын өмнө болон дараа нь үздэг аж. Ингэхдээ өрөөнд нь орж үйлчилдгээ ярьсан. Сонирхуулахад, М.Батжаргал эмч хотод найранд уригдсан ч аваргыг эмчилж буй тул очиж чадахгүй нь хэмээн хэн нэгэнд хуучлав. Аваргын араас рашаанд орохоор булаацалддаг гэнэ Тус сувиллын газар эмчлүүлж байгаа хүмүүс оройхон, Д.Дагвадоржийг явсны дараа рашаанд орохоор булаацалддаг гэнэ. Өглөөгүүр, эртхэн орооч гэж хичнээн гуйгаад ч хөдөлдөггүй аж. Зарим нь түүний суусан ваннанд цэвэрлүүлэлгүй шууд орохыг хүсдэг бөгөөд эхний өдөр ийм явдал болжээ. Энэ тухай рашаан эмчилгээний сувилагч ярихдаа "Манайхан их ядаргаатай. Их аваргын орсон ванн аль вэ гэж асууж байгаад л ордог. Би аваргад та эртхэн ирж байгаач дээ хүмүүс таны суусан ваннанд орно гэх юм" гэтэл "Яагаад тэгээд байгаа юм бол? Би зүгээр л хүн биз дээ" хэмээн хошигносон гэнэ. Нөгөө түрүүлсэн соёолонгийн хөлсийг амсахаар алалцдаг шиг Хужиртад их аваргын булхсан ваннанд түрүүлж орохоор булаацалдаж байна. 
Б.Бадмаа
