Улсын цирк хувьд очно

Дэлхийд нэртэй, монголдоо ганц гэгддэг улсын циркийг менежментээр хувьчлах тендер удахгүй зарлагдана. Тиймээс энэ байгууллагыг шоу, баар цэнгээний газар болгох хүн бус харин мэргэжлийн урлаг ойлгодог, элэгтэй нь аваасай гэх хүн олон байна.
Зарим эх сурвалжийн ярьж буйгаар циркийн хувьчлалыг сумогийн их аварга Д.Давгадорж сонирхож буй бололтой. Тиймээс ч Төрийн өмчийн хороо циркийн хувьчлалын тендерийг зарлах хугацааг арванхоёрдугаар сард гэж товлосон нь зүгээр ч нэг төлөвлөгөө биш гэнэ. Учир нь энэ цаг хугацаатай давхцуулан их аварга Д.Давгадорж арлын Япон орноос барилдаанаа дуусгаж ирээд буй. Хэрэв их аварга циркийг авбал сумогийн дэвжээ болгож магад. Гэхдээ өнгөрсөн онд хийсэн хөрөнгийн үнэлгээгээр дор хаяж 960 гаруй тэрбум төгрөгийн хөрөнгөтэй, сургуультай амьтад, жүжигчид нь хүртэл хувьчлагдах юм. Төрийн өмчийн хороо өнгөрсөн сард дахин үнэлгээ хийснээр одоохондоо хөрөнгийн эцсийн үнэлгээ нууц байгаа циркийн хувьчлалыг их аваргаас гадна солонгосчууд аль хэдийн сонирхоод эхэлчихсэн байна. Сөүлд шөнийн цэнгээний жижигхэн газартай Хан Чан Ман гэгч тавиад насны эр циркийн хувьчлалыг тандаж байгаа сурагтай. Тэрбээр уран нугаралт, хүч тэнцвэрийн үзүүлбэр зэргээр дэлхийн зах зээлд гарах боломжтой юм гэсэн өөрийн санаагаа бусдад нуугаагүй гэх бөгөөд циркийн хувьчлалыг өөрийн цэнгээний газарт ажилладаг монгол хүүхнүүдээс сонссон гэсэн яриа чих дэлслээ. Түүнээс гадна УИХ-ын гишүүн, "Буян" компанийн босс Б.Жаргалсайхан, циркийн дарга байсан н.Чулуунбаатар нар ч хувьчлалыг сонирхож буй бололтой. Мөн циркийн одоогийн ажилтнууд дундаас хоёр баг хувьчлалд оролцохоор дэнчинд тавих 500 сая төгрөгөө зэхэж байгаа хэмээн эх сурвалж өгүүллээ. Зарим жүжигчин нь гадаадад гарсан ч улсын цирк зөвхөн өнгөрсөн онд л гэхэд үзвэрийн орлого нь 50,6 сая, гадаад тоглолтын орлого нь 27,4 сая, бусад орлого 17,9 сая төгрөг буюу нийт үзвэрийн орлого нь 96,0 сая төгрөгт хүрчээ. 
