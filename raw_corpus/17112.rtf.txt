№209 (17112) 
1988 оны наймдугаар сарын 31
ШИНЭЧЛЭЛИЙГ ҮЗЭЛ СУРТЛЫН АЖИЛД

Үзэл суртлын ажлын арга барилыг өөрчлөн сайжруулах талаар намын XIX их хурлаас тодорхой зорилт дэвшүүлсэн билээ. << Нийгмийн практиктай байнга хөл нийлүүлэн, амьдралын гүнд орж, олон түмний сэтгэл оюуныг эзэмдэн нөлөөлөх чадвар манай үзэл суртал, улс төр - хүмүүжлийн ажил дээр төдий л хангалттай биш байна. Олон төрлийн арга хэмжээ нэг янзын хэв загварчлалд орж, шинэ нөхцөл. эрэлт хэрэгцээг тэр бүр тусгахгүй байна. Хэлбэрдэх, тунхаглах явдлаас эрс шийдвэртэй ангижирч чадаагүй байна >> гэж нөхөр Ж. Батмөнх намын их хурал дээр дүгнэж хэлээд ийм дутагдлыг арилгах арга замыг тодорхойлохдоо << Эдүгээ нийгмийн дотор намын бодлогыг идэвхтэй хэрэгжүүлэх улс төр, үзэл суртал, зан суртахуун сэтгэлгээний нөхцөл байдал бүрдүүлэхэд тус дөхөм үзүүлэх " чиглэлээр намын үзэл суртлын ажлын арга барилыг өөрчлөн сайжруулах хэрэгтэй байна >> гэсэн билээ. Намын их хурлын заалтыг хэрэгжүүлэх талаар аймаг, хотын намын хороод намын анхан шатны байгууллагууд эрэл хайгуул хийж зарим үр дүнд хүрч байна. Сүхбаатар аймгийн намын хороо ухуулга, олон түмний ажилд тэргүүний хүмүүсийн  хувийн үлгэр дууриалыг өргөн ашиглахын хамт << Сайн ажиллавал сайхан амьдарна >> сэдэвт ухуулгыг сонирхолтой зохиодог болжээ. Өнгөрсөн жил Баяндэлгэр сумын << Эх орны төлөө >> нэгдлийн малчин, МАХН-ын XIX их хурлын төлөөлөгч С. Чулуунбаатарын ажил. амьдралын жишээнд тулгуурлан нийт сумын ахлах ухуулагчдыг оролцуулан үзүүлэх сургууль зохион байгуулжээ. 

Төв аймгийн намын хороо хөдөлмөрийн хүмүүжил олгох, үйлдвэрлэлийн цаг үеийн зорилтыг тайлбарлан таниулахад шаталсан сурталчилгааны арга хэрэглэж, малчин, тариаланчдад ухуулга хийхдээ үзүүлж харуулах, зааж сургах аргыг голчилдог болжээ. Үзэл суртлын явуулын албыг аймгийн төвөөс зохион байгуулж хөдөө аж ахуйн кампанит ажлын үеэр ажлаараа доголдсон малчин, механикжуулагчидтай уулзуулж, дутагдлыг газар дээр нь арилгаж, биет туслалцаа үзүүлдэг байна. 

Намын ухуулгын ажилд эрэл шинэчлэл ийнхүү хийж байгаа боловч гүнзгий, иж бүрэн шинжтэй бүтээлч зоримог, ур нөлөөтэй нийтийг хамарсан өөрчлөлт шинэчлэл бас л хангалтгүй байна. 

Нийгмийн бүх хүрээнд ардчилал, ил тод байдлыг өргөжүүлэн гүнзгийрүүлэхэд үзэл суртлын ажил их үүрэг гүйцэтгэх ёстой. Ухуулга, суртал нэвтрүүлгийн салбарт ардчиллыг хөгжүүлэх, ил тод байдлыг гүнзгийрүүлэх, шинэчлэл хийхийн оронд тусгай томилогдсон ухуулагч, суртал нэвтрүүлэгчийн ам хардаг, түүний үг л давамгайлдаг байдал хэвээр. Улс төрийн сургууль, лекц, улс төрийн мэдээллийн аль нь ч ихэвчлэн хуучин хэв загвараар үргэлжилж байгаа учраас сонсогчдынхоо хүсэл сонирхол, санал бодлыг төдийлөн харгалзахгүй байна. Үзэл суртлын ажил хүмүүст санаа бодлоо чөлөөтэй ярилцах, аливаа асуудлыг тал бүрээс нь илэн далангүй шүүн хэлэлцэж, соёлтой маргах жинхэнэ индэр болж чадахгүй байна. 

Үүнээс болж бүтээлч маргаан, үнэн сэтгэлийн халуун яриа өрнөхөө больжээ. Шинэчлэл, өөрчлөлтийн үйл явцыг гүнзгийрүүлж, социалист ардчилал, ил тод байдлыг амжилттай хөгжүүлэхэд үзэл суртал, соёлын олон талтай ажил өөрөө түргэн өөрчлөгдөн шинэчлэгдэж, арга хэлбэр нь боловсронгуй болж байж илүү их нөлөө үзүүлж бодитой хувь нэмэр оруулах учиртай. 

Олон жилийн турш ноёрхож ирсэн удирдлагын захиран тушаах арга улс орны эдийн засгийн механизмд төдийгүй оюун санааны хүрээнд ч хүчтэй нөлөөлж ирснээс намын үзэл суртал, хүмүүжлийн ажлын давуу тал болох итгүүлэн үнэмшүүлэх, ил тод шүүн хэлэлцэх арга хэлбэр нь захиргаадах, тулган хүлээлгэх, дүрэм зааварт захируулах байдалд уусан орж, харин ч нийтийн оюун санаанд захиргаадах сэтгэлгээг нэвтрүүлэгчийн үүрэгтэй болжээ. Нэг нь ухуулж, нөгөө нь үг дуугүй хүлээн зөвшөөрч, хэлбэрдэн цээжлэх эсвэл тэмдэглэж авах төдийгөөр яг баримтлах зуршил дэлгэрч аливаа лекц ярианы агуулгыг хэрхэн ойлгосноор биш харин тэмдэглэл хөтөлсөн байдлаар нь голчлон дүгнэдгээс хүний сэтгэлгээг өөрчлөх, идэвхтэй, бүтээлч санаачилгатай бие хүн төлөвшүүлэхэд үр өгөөж нөлөө багатай ажил зонхилох болжээ. Тийм учраас өнөөдөр оюун санааны хүрээнд хэв загварт баригдсан догматик аргыг шийдвэртэй халж, аль болох уян хатан, бүтээлч арга, олон түмний санаа сэтгэл, хүсэл сонирхлыг гүнзгий харгалзаж учир ялгавартай хандах, амьдралын бодит үнэнийг тусгасан сонирхолтой баялаг хэлбэр хэрэглэх нь үзэл суртлын ажлыг бүхэлд нь өөрчлөн шинэчлэх зорилтын салшгүй чухал хэсэг болж байна. 

Юуны өмнө үзэл суртал, хүмүүжлийн ажилд ленинч арга барилыг тууштай сэргээн хэрэгжүүлэх шаардлагатай байна. Тэр нь хоосон сайрхах, хүнд үзүүлэх, ээлж өнгөрөөх хэлбэр төдий аргатай хэзээ ч нийцдэггүй. Аливаа юмс үзэгдэлд дүгнэлт өгөхдөө дэвэргэн сайрхах зуршил ялангуяа албан хаагчдад түгээмэл хэвшиж нэр төр олох, тушаал дэвших, санаачилгатай хүн болж харагдахын тулд тоо, хэлбэр хөөцөлдөх хандлага давамгайлснаас ам, ажил зөрж оромдох, нүд хуурах зохисгүй үзэгдэл дэлгэрсэн нь үзэл суртал, соёл хүмүүжлийн ажилд муугаар нөлөөлж байна. Олон хүн хамруулах, лекцийг графикт хугацаанд нь таслахгүй байхын тулд юу хамаагүй дайралдсан сэдвээр уншуулдаг, жил бүр ойролцоо сэдвийг давтан давтан ёс болгож байдгаа өөрчилж, хөдөлмөрчдийн өргөн давхарга, янз бүрийн ажил мэргэжлийн хүмүүсийн хүсэл сонирхол, онцлогт тохируулан оюуны нь хэрэгцээний дагуу учир ялгавартайгаар соёл хүмүүжил, үзэл суртлын ажлыг бүтээлч маягаар зохиодог байх нь чухал юм. Захиргаадах, албадах, хавтгайруулах хуучин арга барилаас даруй салж, үзэл суртлын байгууллага, ажилтны үр дүнтэй, шинэлэг өвөрмөц санаачилга, эрэл хайгуул. өөрчлөлтийг дэмжин дэлгэрүүлэх, намын бодлого шийдвэрийг аль болохоор үр өгөөжтэй, хурц дайчин, бүтээлч арга хэлбэрээр сурталчилж үзэл суртлын ажилд уриалах, ярихаас шууд ажил хэрэгт шинжийг, шинжлэх ухаан техникийн ололт, ах дүү орнуудын туршлагыг эзэмшиж гүнзгий шинэчлэл хийх цаг болжээ. 

