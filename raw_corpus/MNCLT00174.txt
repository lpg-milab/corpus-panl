Г.ДАМБА

НУУЦАТ ЗАХИДАЛ

<<Инженер Дамартолгой үүдний жижүүрээс захидлаа ирж авна уу>> гэсэн зарлал гарсаар хэд хонов. <<Манайд хэзээ ийм шинэ инженер ирсэн юм бэ? >> гэж ажилчид бие биенээсээ гайхан асууна. Долоо хоногийн дараа жижүүр өвгөн <<хариуцлага>> Самдан эзнээ алдсан тэр захиаг инженер Төмөртулгад авчирч тулгаж өгөв. Элдэв хаяг, тодорхойлолт, зүүлт ар өвөргүй нэвсийтэл нь наасан тэр захидлыг хуучин монгол бичгээр хаягласнаас ийнхүү удтал тэнэж төөрсөн бололтой. Төмөртулга наасан хаяг зүүлтүүдийг эхлээд уншив. <<Энд бичсэн <<Арасу сийрийн үйлдвэр>> гэдэг нь гадаадын ямар нэг пүүс биш манай арьс ширний үйлдвэр бололтой>>, <<Ичиг Л. Давагжав>> гэсэн буцах хаяг нь <<Эцэг Лхагважав>> гэсэн үг байна. Хаашаа буцах нь тодорхойгүй>> гэх мэт олон янзын бичиг цохолт дурайж байв. Бүр гадаадад гарах гэж явснаа баригдаж буцсаны тэмдэг ч тодхон.
Төмөртулга эцгийнхээ захидлыг яаран задлав. Дэвтрийн гол цаасан дээр балын харандаагаар хол хол таталган бичсэн захидал дурайж байв.
Гачлантай нь гадаадад хоёр дээд сургууль дүүргэсэн инженер маань эх монгол хэлээрээ бичсэн захидлыг тайлан унших эрдэмд суралцаагүй таг сохор мэт тул дэмий л санаа алдан хэсэг сууснаа цехийнхнээ цуглуулж хуучин монгол бичгийн захиа дуудах эрдэмтэй хүн байна уу гэж сураглав. Залуучууд толгой бөнжигнөтөл сэгсэрцгээн <<буу тулгаад унш! гэсэн ч чадахгүй>>, <<сургуульд заагаагүй>>, <<хуучны юм гээд тоогоогүй юм>> гэлцэн босон харайж үүд рүү зүглэв. Эдийн засагч Думаа:
- Манай өвөө уншдаг юм. Би орчуулуулаад бичээд ирэх үү? гэхэд Төмөртулга захидалд юу гэж бичсэнийг сайн мэдэхгүй тул нэрэлхэн татгалзав.
- Би дээр үед бага зэрэг уншдаг байсан. Оролдвол яадаг бол гэж гүйдэг нярав Дорлиг гуай баахан зориг муутай дуугарав.
Тэр хэд хаалгаа дангинатал түгжиж байгаад захидал дуудах ажилд оров. <<Ааваас чинь. Миний хүү сайн байна уу. Бие эрүүл, ажил албандаа амжилттай сайн суугаа буй заа>>.
Дорлигийг ийнхүү уншихад Төмөртулгын нүд сэргэж <<их эрдэмтэй толгой юм>> гэж дотроо таашааж суутал хэрэг бишдэв.
<<Барь ааж хөвгүүн сайн байна уу? Манай энд цас ехэ орогсон. Сигурга талбигсан зодархах эвэл болж ахуй. Гүнсэн бид хоёр мирааж хазайсны хүчинд мал мэт. Чоно цохисон түнжин үнээ... дүүргэж бэлтгэсэн. Цаг хөнтөрч... ачъя тэрэмт булж буй. Элэ очирыг сунагсан ичгээ чинь... >> Төмөртулга гайхсандаа нүд бүлтийлгэн ширтэж, Думаа тачигнатал хөхөрсөөр савж унав.
Дорлиг бөнжигнөтөл урсах хөлсөө шудран арчаад:
- Танай эцэг захианыхаа сүүл руу айхавтар таталж яарсан бололтой гэж суув. Төмөртулга эцгийнхээ захидлыг уншуулах хүн эрж сурж долоо хоносны хойно тэртээ Чингэлтэйн аманд эрдэмтэй өвгөн байдгийн сургийг гаргаж тийшээ давхив.
Тэр буцах замдаа эцэг дээдсийнхээ уламжлалт бичиг үсгийг сураагүй мөртлөө бүхнийг мэддэг чаддагийн дүрийг босгон ихэмсэглэж яваа өөрийгөө шинэ цагийн шившиг гэж зүхэж явав. Бас бэр гэхийг барь, ачийг ааж, шуургыг сигурга, хөгшинг Гүнсэн, мэрийж гэхийг мирааж, хичээхийг хазайх, мэнд гэхийг мэт, чиний захисан дөнжин үнээг төхөөрч бэлтгэсэн гэхийг чоно цохисон түнжин үнээ гэх мэтээр эндүүрэн уншиж бөөн будилаан тарьсан Дорлигийг санахаас хөх инээд нь хүрнэ. Тэгэхдээ л Дорлиг өөрөөс нь хавьгүй илүү эрдэмтэй хүн юм байна. Ер нь түүнд шавь оръё байз гэж хатуу шийдэв.

1988 он

 
