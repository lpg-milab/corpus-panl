Дарханы хар төмөрлөгийн үйлдвэрийн удирдлагын бүрэлдэхүүн ҮХАҮТ-аар цус сэлгэлээ

Дарханы хар төмөрлөгийн үйлдвэрийнхэн сүүлийн өдрүүдэд нэлээд бужигнаантай байна. Зарим дарга даамлууд нь солигдож байгаа аж. Гэвч газрын хаанаас гараад ирэв гэмээр урьд хэний ч санаанд оромгүй хүмүүс тэнд танил талаараа түрүү барин гол гол албан тушаалд томилогджээ. 
Жишээлэхэд тус төмөрлөгийн үйлдвэрийн дарга Ганболд нь Үндэсний худалдаа, аж үйлдвэрийн танхимын дарга Дэмбэрэлийн дүү аж. Уг үйлдвэрийг "Алтан гадас" ассиоциацийнхан эзэгнэсэн тухай хүмүүс хэл ам, хэрүүл шуугиан болгодог бөгөөд үнэний хувьтай байдаг байна. Хар төмөрлөгийн үйлдвэрийн дэд захирал байсан Батдэлгэр нь "Алтан гадас"-ын хүн юм билээ. Тэр саяхан ажлаасаа хусагджээ. Түүний оронд харин Үндэсний худалдаа, үйлдвэрийн танхимын ажилтан байсан Нямсүрэн томилогдсон байна. Тэр нь "Алтан гадас"-ын том даргын дүү юм байна. Мөнөөх дарга мөн тэнд өөрийн төрсөн дүү Наранцэцэгийг нягтлан бодогчоор томилуулсан гэнэ. Уг үйлдвэрт дэд захирлаар Болдбаяр хэмээх залууг томилуулах тухай сонсогдож байтал түүний талаар зарим нь дээд газар руу яль шальгүй зүйлээр матаж болиулж орхисон гэнэ. Саяхан хусагдсан Батдэлгэр нь "Алтан гадас"-аа санхүүгийн хувьд дэмждэг, санхүүжүүлдэг байж. Ингэж тал засаж явсных мань хүн хувьдаа нэлээд их хөрөнгө, хотын төвд шинэ байр бариулан, долоо хоног бүрийн амралтынхаа өдрүүдийг мөрийтэй тоглоомын газарт өнгөрүүлэн арав хорин сая төгрөг алдчихаад хэнэг ч үгүй ажилдаа очдог болсон байжээ. Уг нь тэр ганц чемодан дүүрэн хувцаснаас өөр өмчгүй, гон бие гозон толгойлсоор тэнд очиж үйлдвэрийн дэд захирлын суудалд заларч байсан гэдэг. Тэгвэл хэдхэн жилийн дотор мань хүн танигдахгүй болтлоо хөлжиж Дарханы вокзалын хажуугийн хуучин оросуудын эзэмшиж байсан агуулахыг 840 сая төгрөгөөр худалдан авч, шинэхэн эхнэртэй ч болоод авсан байна. Гэхдээ хэний мөнгөөр ингэтлээ хөлжсөнийг нь мэдэх хүн цөөнгүй юм билээ. Зарим эх сурвалж түүнийг их хэмжээний "бэлдэц" буюу хайлуулсан төмөр Хятад руу гаргаж байсан гэдэг. Гэтэл үйлдвэрийн түүхий эд тасалдсан хэвээр л байна. Шинэ дарга Ганболд ийм хүнтэй удаан ажиллаж чадахгүй болоод л Дэмбэрэл ахынхаа хүнийг дэд захирлаар тавиулсан болов уу. Гэхдээ тэр Дэмбэрэл ахынхаа албат том даргын дүүг түүний оронд дэд захирал болгосноороо яалт ч үгүй шүүмжлэлд өртөж эхэллээ. Зүй нь Болдбаярыг дэд захирал болгосон бол ядаж ийм шүүмжээс хол байх бөгөөд Батдэлгэр шиг өмч хөрөнгө идэж ашигласан гэх хэл аманд лав өртөж яваагүйгээрээ бас онцлогтой байж. Шинээр томилогдсон дэд захирал Нямсүрэн нь ч ийм томоохон үйлдвэрийн ачааг үүрэлцээд явах ямар "чадалтай" болох нь мэргэжлийн хүмүүст тун ойлгомжгүй байгаа аж. Тэндхийн өөр бусад албан тушаалтнуудаас ялангуяа ерөнхий нягтлан бодогч Батбаярыг халж, түүний оронд Дарханы "Киви" зочид буудлын эзэн Наранцэцэг гэдэг эмэгтэйг томилсон нь хардлага сэрдлэгийг улам дэвэргэсэн байна. Учир нь "Киви" зочид буудлын эзэн Наранцэцэг нь Дарханы Гаалийн даргын хамаатан гэнэ. Гаалийнхан хэзээнээсээ хоорондоо "цус ойртсон" хүмүүс тул Наранцэцэгийн садангийн гаалийн дарга Бямбацогт Х.Баатарын хэргийн улмаас цагдаагийнхны хараанд өртөөд байгаа юм. Мөн түүнчлэн тус үйлдвэрийн шугам сүлжээний дарга Энхбаяр гэдэг хүн ч бас халагдаж оронд нь Герман улсад техник мэргэжлийн сургууль төгссөн Уламбадрах гэгч эр томилогдсон сурагтай. "Алтан гадас"-ынх гэгддэг Дарханы хар төмөрлөгийн үйлдвэрийн албан тушаалтнуудын энэ удаагийн халаа сэлгээ Үндэсний худалдаа, аж үйлдвэрийн танхимынхнаар цус сэлбэж, цаашдаа хэдий болтол үргэлжилж, хэдэн хүн халагдаж солигдох нь одоогоор тодорхой бус байна. 
З.БАЯРАА 
