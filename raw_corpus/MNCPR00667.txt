Амортизатороо өвөл сольж болно

Авто салон булангийнхаа энэ удаагийн дугаарт жолооч нартаа багахан зөвлөгөө хүргэж байна. Хүн бүр жолооч болсон өнөө цагт сайн жолооч болохын тулд юу мэдэж байвал зохиох талаар "Жийп сервис" компанийн захирал Д.Мөнх-Эрдэнэ-тэй хөөрөлдсөн юм.
Тэрбээр энэ удаад жийп машин, тэр дундаа дизель хөдөлгүүрт машины давуу тал хийгээд, хэрхэн арчлах талаар ярьсан. -Манай улс машины үйлдвэргүй учраас төрөл бүрийн машин орж ирэх юм. Чухам ямар машин чанартай сайн гэж та хэлэх вэ? -Дээхнэ үед Оросын машин их байлаа. Харин одоо бол япон, солонгос машинууд маш их болжээ. Тэдэн дотроос манай орны байгаль цаг уур, бартаа саад ихтэй зам, эрс тэс уур амьсгал зэрэгт хамгийн тохиромжтой нь Япон улсад үйлдвэрлэсэн жийп машин юм. Жишээлбэл, манайхны мэдэх "Ланд круйзер-80" машин. Туулах чадвар сайн. Хөдөө орон нутгийн замд яг тохирсон. Одоо манай улсад харьцангуй их орж ирсэн байна. Сэлбэг хэрэгсэл нь ч элбэгшжээ. -Жолооч нар хуучин сэлбэг авбал дээр. Шинэ сэлбэг хуурамч байдаг гэж ярьдаг. Аль нь ортой бол? -Хуучин сэлбэг гэдэг чинь үндсэн машинаас задалж авсан оригиналь сэлбэг шүү дээ. Гол нь задалж авахад чанарын шаардлага хангаж байвал хуучин сэлбэг тавьсан нь дээр. Шинэ сэлбэгийн хувьд ихэнх нь Хятадад үйлдвэрлэсэн байдаг болохоор манайханд гологддог юм. Гэхдээ машины амин зүрх болсон таван бул, барууны шаариг гэх мэт явах эд анги бий шүү дээ. Тиймээс хаана нь хуучин сэлбэг тавих, алиныг нь шинээр солих вэ гэдгээ сайн анхаарах хэрэгтэй. -Манай улсад ихэвчлэн үйлдвэрлэгдээд найм, есөн жил болсон машин орж ирдэг. Тэгэхээр насыг нь нэмэхийн тулд жолооч юуг анхаарах вэ? -Унаж байгаа хүнээсээ л шалтгаална шүү дээ. Шинээр орж ирсэн машиныг хоёр жилийн дотор "цааш нь харуулсан" хүн ч байна. Гол нь үйлчилгээгээ цаг хугацаанд нь хийх хэрэгтэй. Орчин үеийн япон моторын тос маслыг цаг тухайд нь солиод байвал улам л сайн ажилладаг. Гэтэл манай жолооч нар машинаа унаж, унаж нэг өдөр засварт хүргээд өгчихдөг. Харин засварынхан нэг л их үйлчилгээ бичээд явуулдаг болж. -Өнгөрсөн жил дугуй хагарснаас болж олон жийп осолдох шиг боллоо? -Дугуйны тухайд хөдөө явж байгаа машин заавал дотуур хаймартай байх ёстой. Мөн амортизаторын пүрш сайн байх шаардлагатай байдаг. Бас хэт өндөрлөх хэрэггүй. Тогтвор муу болдог. -Ингэхэд манайхан амортизатороо өвөл солих хэрэггүй гэж ярьдаг. Энэ зөв үү? -Буруу л даа. Амортизатор муудаж эхэлбэл шууд солих хэрэгтэй. Учир нь амортизатор муудсанаа кузовт дуу орж, бусад эд анги дагаад амархан элэгдэх нь бий. -Өвлийн нөхцөлд амортизаторыг муутгахгүй байхын тулд юуг анхаарах вэ? -Дулаан гараашт хоносон машин зүгээр л дээ. Харин гадаа тавьсан машиныг өвлийн нөхцөлд 20-30 минут асаалттай байлгаж, халаах хэрэгтэй. Тэгээд эхний хэдэн зуун метрт бол донсолгоо багатай замаар зөөлөн явбал амортизатор суналт багатай байдаг. -Та бензин, түлшээ аль шатахууны станцаас авдаг вэ? -"Петровис 1"-ээс авдаг. Арай найдвартай юм шиг санагддаг. -Ус, шороотой түлш машиндаа хийсэн тохиолдолд ямар арга хэмжээ авах вэ? -Дизель машинд устай түлш орсон тохиолдолд шар гэрлийг нь асаалгүй шатахууны саваа дүүргээд байх ёстой. Тэгээд ус нь доороо тунарсан тохиолдолд шатахууны савныхаа хүйсээр доош нь асгачихдаг юм. -Танай "Жийп сервис" компани ямар үйл ажиллагаа явуулж байна? -Манай үндсэн үйл ажиллагаа бол бүх төрлийн жийп машиныг засварлах, сэлбэгийг нь худалдах. Мөн жийп машин түрээслэх үйлчилгээ үзүүлдэг. -Түрээсийн үйлчилгээг чинь сонирхож болох уу? -Монголчууд зуны цагт хөдөө орон нутгаар аялах нь элбэг болсон байна. Ийм тохиолдолд жижиг тэрэгтэй бол манай үйлчилгээг ашиглаж болно. Даатгалтай, найдвартай жолооч түргэн шуурхай, хүссэн газарт нь хүргэж өгч үйлчилдэг юм. 
Б.Бадмаа

