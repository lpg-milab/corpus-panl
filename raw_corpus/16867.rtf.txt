№277(16867)  
1987 оны арван нэгдүгээр сарын 19.
ХИЙЦИЙН УРЛАГ

Хүн амын ерөнхий соёлын түвшин дээшилж, социалист аж төрөх ёс гүнзгийрч, уран сайхны сэтгэлгээ хөгжиж байгаагийн хэрээр урлагийн хэрэгцээ шаардлага улам бүр өсөж, бүтээгдэхүүний чанарыг гоо үзэмжтэй хослуулах нь чухал болж байна. Ялангуяа бүтээгдэхүүний чанарын тухай ярихдаа бид хийцийн урлагийг ( дизайн ) онцгой анхаарахгүйгээр орчин үеийн хүмүүсийн хэрэглээний болон гоо сайхны хэрэгцээг бүрэн хангаж чадахгүйд хүрнэ. Шинжлэх ухаан, техникийн хөгжил түргэсэж хөдөлмөрчин олны амьдрал ахуйд урлаг гүнзгий нэвтрэх болсны тодорхой үр дүн нь аливаа бүтээгдэхүүний хийцийн урлагт тавих шаардлага өссөнөөр илэрхийлэгдэж байна. 

Орчин үед эх орны үйлдвэр түргэн хөгжиж, бүтээгдэхүүн чанаржиж, бүтээгдэхүүний хайрцаг сав, баглаа боодлоос эхлээд эд бараа, хувцас хунар, аливаа бүтээгдэхүүний өнгө үзэмж, хэлбэр маяг, хээ угалз бүгд орчин үеийн хүний хүсэл, таашаал, эдэлгээ хэрэгцээнд нийцсэн гоё сайхан байх шаардлагатай боллоо. Манайд бүтээгдэхүүний чанарыг хэлбэр, дүрс, гүйцэтгэл, хийц, материалаар нь иж бүрэн үнэлэх, өөрөөр хэлбэл хэрэглээний шаардлагыг гоо сайхантай хослуулах асуудлыг бага анхаарч ирсэн юм. Орчин үед бүтээгдэхүүний уран сайхны үнэ цэнийг өндөржүүлэхийг анхаарахгүйгээр бүтээгдэхүүний чанарын тухай ярих нь өрөөсгөл болно. Бүтээгдэхүүний хийцийг гоо сайхны хэмжүүрт оруулж, хурц тод, өвөрмөц сонин хэлбэртэй, дүрслэлийн хэв маяг донжийг олж, сайтар бодож боловсруулсан хэрэглээний зүйлийн үзэмж нь хөдөлмөрчдийн үйлдвэрлэл, ахуйн болон оюуны хэрэгцээг хангаж, сэтгэлд нийцэн, соёлтой аж төрж ажиллах идэвх, санаа сэтгэлийг өндөржүүлэх онцгой ач холбогдолтой

Манай оронд хэлбэр хийцийн буюу дизайн урлагийг хөгжүүлэх шаардлага хөгжил дэвшлийн жамыг дагаж улам бүр хурц тавигдах боллоо. Орон сууц, үйлдвэр, албан байгууллагын гаднахь төрх, ажилчдын өдөр тутмын үйлдвэрлэлийн багаж хэрэгсэл, машин, механизмын дүрс хэлбэр, өнгө үзэмжээс эхлээд жижиглэн худалдаалах барааны сав, баглаа боодлын үзэмж, цаашилбал ахуй амьдралын их бага ямарваа эд өлгийн зүйлсийн хэлбэр, хийцийн урлаг нь орчин үеийн хүний эрэлт хэрэгцээний хэмжээнд хүрсэн байх ёстой. 

Одоогийн байдлаар манай орны аж үйлдвэрийн салбарын 37 үйлдвэр, аж ахуйн газрыг хамарсан 30 орчим зохион бүтээх алба товчоонд 1000 орчим хүн ажиллаж байгаа боловч тэдний дотор мэргэжлийн дизайнч нэг ч алга. Үйлдвэрлэлийн график - дизайны чиглэлээр сургууль төгссөн арав гаруй хүн байгаагаас нэг нь ч мэргэжлийнхээ ажлыг хийхгүй байна. 

Социалист орнуудад дизайн урлагийг зохион бүтээмжийн салшгүй хэсэг болгон хөгжүүлж, түүнийг системтэй удирдаж байгааг бид анхаарахгүй өнгөрөх ёсгүй. ЗСБНХУ-д Бүх холбоодын техникийн гоо зүйн эрдэм шинжилгээний институт, БНБАУ-д үйлдвэрлэлийн гоо зүйн төв институт, БНАГУ-д техникийн гоо зүйн хороо, БНПАУ-д техникийн гоо зүйн институт, БНУАУ-д үйлдвэрлэлийн дизайны зөвлөлийн товчоо, БНСЧСУ-д үйлдвэрлэлийн дизайны институт ажиллаж байгаа нь бидэнд тэдгээрийн баялаг туршлагаас сурах боломж олгох юм. 

Хөдөлмөрчдийн гоо зүйн таашаалыг зөв төлөвшүүлж бүрэлдүүлэх, амьдрал ахуйгаа соёлжуулах, оюуны хэрэгцээгээ хангах, улмаар соёлч ахуй, социалист аж төрөх ёсыг хэвшүүлэхэд дизайнчийн үүрэг асар их юм. Дизайны мэргэжилтэн нар үйлдвэр, уран сайхан хоёрыг хослуулж, бүтээгдэхүүний чанар, үзэмжийг эрс дээшлүүлэн хэрэгцээ гоо сайхны шаардлагыг зөв хослуулахад туслах ёстой. Уран сайхны эртний уламжлалтай монголын урлагт дизайн чимэглэлийн эхлэл гүнзгий байсан бөгөөд монголчуудын эрхэлж ирсэн аж ахуй, байгаль орчинтой зохицсон гэр орон сууц, тавилга, мал аж ахуйн тоноглолын гоёл чимэглэл, эрэгтэй, эмэгтэй хүний эдлэл зүүлтийн үзэмж хэлбэр зэрэг нь амьдралын өвөрмөц хэрэгцээг тусгаж жирийн ардын гоо зүйн таашаалд нийцэж ирсэн нарийн уламжлалтай бөгөөд түүнээс сурах юм их бий. Ардын уламжлалыг шинжлэх ухаан, техникийн ололт амжилтаар баяжуулан үндэсний хэлбэр, хийцийн урлагийг хөгжүүлж өнөөгийн үйлдвэрийн уран сайхны чимэглэлийн ухааныг амьдрал үйлдвэрлэлд гүнзгий нэвтрүүлэх хэрэгтэй байна. Гэтэл << дотоод үйлдвэрийн бүтээгдэхүүн >> гэсэн үг бүр хэвшээд болхи бааздуу юмны нэр томъёо мэт ойлгогдож тэр ухагдахуун нь шинэ сэтгэлгээнд байраа тавьж өгөхгүй байгааг өөрчлөх нь бүтээгдэхүүний үр ашиг, чанарын бодлого явуулж байгаа одоо үед урьд урьдаас илүү чухал боллоо. 

Нийслэл хот, аймаг, орон нутагт зураач, архитектор, дизайны мэргэжилтэн нарын хамтын ажиллагаа дутаж байгаагаас хот орчны чимэглэлээс эхлээд ахуй амьдрал, дэлгүүр худалдаа, үйлчилгээний реклам, цонхны үзэсгэлэн, хотын төвлөрсөн газруудад байрлуулах зарлал, гудамжны хаяг, үйлдвэр, заводын эмблем тэмдэг, гэрэлт самбар чимэглэл, хүүхэд багачуудын тоглоомын өнгө үзэмж зэрэг олон асуудал хоцорсоор байна. Үйлдвэрийн график, эх загвар зохиодог зураачдаас эхлээд инженер, зохион бүтээгчид, урлаг судлаачид хамтын чармайлт гаргаж хэлбэр хийцийн урлагийг хөгжүүлэх ёстой. Бүтээгдэхүүний шүүмж судлалыг ч онцгой анхаарах хэрэгтэй байзна, Үүнд монголын урчуудын болон архитекторчдын эвлэл, холбоод, урлал гоо зүйн комиссууд идэвхтэй ажиллах хэрэгтэй байна. 

Хүний зохион бүтээх, турших, уран сэтгэх үйл ажиллагааг хөгжүүлэхэд дизайн урлаг нь их нөлөөтэй болсон орчин үед түүний зориулалт, материал сонголт, бололцоо, үр дүн үнэхээр чухал байгаа учраас ийм чиглэлээр мэргэжлийн боловсон хүчин олноор төрүүлэхийг зүй ёсоор шаардаж байна. Хэлбэр, хийцийн урлагийг сурталчлан хөгжүүлэх, түүнд судлан бэлтгэхийг ерөнхий болон дээд, тусган дунд боловсролын сургалтад нэмүү анхаарах нь Дээд, тусган дунд боловсролын улсын хороо, БНМАУ-ын Ардын боловсрол, Соёлын Яам, уран бүтээлийн эвлэл, холбоодын үүрэг мөн. Хэлбэр, хийцийн соёлыг дээшлүүлэх нь аливаа ажил, бүтээгдэхүүний чанар, үр ашгийг сайжруулах намын эдийн засгийн бодлогын бүрэлдэхүүн хэсэг байх ёстой. 

