Африк нутгийн бэр

Хадмын газар очдог нь бүсгүй хүний заяа гэж дуулдаг ард түмэн, бидний монголчууд. Мөн уул усны ойр, ураг садны хол нь дээр хэмээн ярьж хэлж ирсэн хүмүүс. Хадмын газар очдог бүсгүй хүний заяагаа дагаж хаа байсан Африкт айлын эхнэр болж амьдарсан нэгэн монгол бүсгүйн тухай үлгэрийг уншигч танаа толилуулж байна. Ураг садны хол нь дээр гэвч энэ тохиолдол арай л хэт алсад шидэгдсэн хувь тавилангийн үйл үр санагдана. 
Энэ түүх ингэж эхэлжээ. 
Булган аймгийн Сайхан суманд төрж өссөн жирийн нэгэн улаахан хацарт охин Л.Тунгалаг аравдугаар ангиа төгсөөд тэр үеийн Зөвлөлт Холбоот Улсын Менделеевийн нэрэмжит хими технологийн их сургуульд явжээ. Энэ бол наяад оны эхэн үе юм. Оюутан болж орон орны залуустай эрдэм номын ширээнд тохой залган суухдаа энэ охин ирээдүйн эх орноо Африк болно гэж хэрхэн төсөөлөх билээ. Аав ээж, ах дүү нар нь ч Москва руу үдэхдээ хар арьст хүнтэй суучихвуузай, мэдээтэй байдаг юм шүү гэхэд "За хаанаас, тэр ч харин үгүй ээ. Яаж та нарын толгойд ийм зүйл оров" гэсэн шиг хариулж байсан юм билээ. Гэвч энэ л амьдралын түмэн нугачаа, хувь тавилангийн зам хаашаа залахыг урьдчилан мэдэж болдоггүй хорвоо юмсанжээ. 
Нэг л мэдэхэд тэр нигер нутгийн залуутай хайр сэтгэлийн холбоотой болжээ. Учрал тавилан гэгч л энэ биз. Монголоос аав ээж нь "Бид хэлээгүй юу. Ийм ч юм болох гэж" гэлцэн хорьж буруушааж. Мөн эндээс ахыг нь нисгэн очуулж учирлан ухуулж, ятган сэнхрүүлсэн ч тусыг эс олжээ.  Л.Тунгалаг охины зүрх сэтгэл нэгэнт мөнөөх хар арьст залуугийнх болоод ямарваа саад бэрхшээлийг туулахад бэлэн болсон бололтой. Сургуулиа төгссөн жилээ Нигерийн зүг бүсгүй хүний заяагаа даган явж оджээ. Сонирхолтой нь түүнийг шохоорхож сонирхдог залуус олон байсан юм билээ. Эдүгээ тавь шүргэсэн хэдий ч бага залуудаа энхрий сайхан бүсгүй явсны ул мөр аяндаа тодорч мэдрэгдээд байна билээ дээ. 
1990 онд Л.Тунгалаг  Нигерээс Москвад буухдаа хэдийнэ хоёр хүүхэдтэй болж амжсан байлаа. Ингэж ирэхдээ төгссөн сургуульдаа, хотдоо мэргэжил дээшлүүлэхээр ирсэн аж. Энэ далимаар Монголынхоо, аав ээж, ах дүүгийнхээ зүг нисч Буянт-Ухаад газардахдаа африк нутгийн бэр болсноо эх орондоо зарласан буюу. Түүний нөхөр, хоёр хүүхдийн нь зүс содон төрх ингэж хэлсэн байна. Элгэн садантайгаа уулзалдаж, уйлж дуулаад төдөлгүй буцаж. Энэний маань хувь заяа ийм байжээ гээд буцаан үджээ, ах дүүс нь. 
Ингээд буцаж явах замдаа Л.Тунгалаг Москвагийн онгоцны буудал дээр цүнх бас бус зүйлээ алдахад тэр дотор паспорт нь багтсаныг тухайн үедээ мэдсэн ч, хожим хичнээн уршигтай болохыг ухаж сайн таамаглаагүй бололтой. Нөхрөө дагаад Нигерийн Аяокуто хотдоо иржээ. Ёсолж авсан эрээ дагаж, зүрх сэтгэлийнхээ аясаар бүтээж яваа амьдрал нь угаасаа энэ шүү дээ. Ер нь ч анх түүнийг энд бэр болон ирэхэд хадмууд ихээхэн найрсаг хүлээж авсан гэдэг. Ялангуяа хадам ээж. Л.Тунгалаг ч хадмынд очсон бэр хүн ямар байх ёстой байдаг вэ тийм л журмаар тэднийгээ асарч тойлдог байсан байна.  Тэр анх Нигерт очоод нөхрийн хамт мэргэжлийн дагуу ажиллаж эхэлсэн юм билээ. Тийнхүү ажиллаж эхэлсэн газар нь манайхаар бол нэг тийм үйлдвэрлэлийн бүс бүхий хот. "Эрдэнэт" шиг. Түүний нөхрийг Отохинови Абрахам Жонн гэх агаад өөрөөс нь зургаа ах. Нигерийн уугуулууд христийн болон мусульман шашин шүтнэ. Мусульман шашинтнууд нь олон эхнэр авдаг бол христчүүд нь нэг л эхнэртэй. Л.Тунгалагийн нөхөр христийн шашинтай. Энэ бол миний аз заяа байсан юм гэж африк нутгийн монгол бэр өгүүлнэ. Анх очоод хэл ус мэдэхгүй ихээхэн хэцүү байжээ. Гэвч заяа тавилангаа дагаж ирсэн тэрбээр хэл сурч, эдүгээ англиар голлон ярьж, орос хэлийг хоёр дахь харилцааны хэрэглүүр болгосон. Мөн төрөлх нутгийн хэлийг ч муугүй сурч, сайн ойлголцдог болжээ. Аргагүй дээ, хорин хэдэн жил болоход юм юм л сурч мэдээ биз дээ. Эднийх гурван хүүхэдтэйн хоёр нь хүү, нэг нь охин. Эдүгээ том хүү 25-тай, охин 22-той, бага хүү нь 15-тай. Чингэс, Туяа, Энхтайван нэртэй. Мөн нигер нэр ч бий аж. 
Жонн бол Нигерийн энгийн нэгэн эр. 
 Ажил хийж авсан цалингаа авгайдаа шууд л авчраад өгчихдөг гэж байгаа. Л.Тунгалаг Африкт очиж амьдарсан амьдралынхаа ихэнх хувийг нөхрийн хамт ажиллаж өнгөрүүлсэн юм билээ. Харин сүүлийн жилүүдээс бизнес наймааны ажил хийх болж. Энэ нь ч үр ашиг өгч боломжийн аятайхан буй гэх. Л.Тунгалагийн өөр нэг сайн дурын ч гэмээр, буяны ч гэмээр, ийм хэдий ч онцгой чухал нэгэн ажил бий. Үүнийг нь  утгачлан хэлбэл Гадаадын бэрүүдийн холбоо гэвэл ононо. Хувь заяаны эрхээр Африкийн бэр болсон хүүхнүүд цөөнгүй гэнэ. Тэдний эрх ашиг, эрх зүйн зохицуулалтын олон асуудал аж амьдралтай нь холбогдон гарч ирдэг байна. Энэ бүхэнд Л.Тунгалаг оролцож, оновчтой гарцыг олж өгдөг ажээ. Мусульман шашинтай нигер эрийн гурав дахь гэргий болсон болгар хүүхэн байж байх жишээтэй. Энэ мэт амьдралтай бүсгүйчүүдийн эрх ашгийн асуудлыг африк нутгийн монгол бэр маань зохицуулж, түвхнүүлдэг гэхээр сонин байгаа биз. 
Нигер хар хүнтэй болж ингэж амьдарч яваагаа тэрбээр бурхны заавар гэж ярьж байна. Тэр бол үнэнхүү сүжигт христийн шашинтан юм билээ. Түүний гадаадын бэрүүдийнхээ эрх ашгийг хамгаалан ярьж хэлдэг, холбогддог газар нь Лондон хүртэл гээд бод доо. Английн колони байсан орнуудын холбоо гэж байдаг байна. Ингэж далайцтай ажиллахад нь түүнд монгол хүний сийрэг саруул ухаан, хэлний өндөр  мэдлэг нь тусалдаг байна. Ямартаа Лондон хүртэл явж асуудлаа шийдүүлсэн нэг бүсгүй "Бидний асуудлыг ингэж шийдэж тусалдаг монгол эмэгтэй Нигерт байдаг. Түүнд тусалмаар байна. Улсын нь Элчинд хандаж өгөөч" гэж хэлж байхав дээ. Энэ уламжлалын дагуу Англи дахь Монголын Элчинд тэр нэг гадаадын бэрүүдийн асуудал юуг шийдвэрлэдэг газраас "Бүсгүй нэг хүүхэд чинь Нигерт байна. Паспортгүй юм билээ" гэхэд "За даа, юу л бол. Мэдэхгүй юм даа" гэсхийгээд өнгөрсөн бололтой. Энд хэлэхэд тэртээ 1990 онд Нигерийн зүг явахдаа паспортоо гээгдүүлсэн Л.Тунгалагт ах дүү нар нь хөөцөлдөж байгаад хоёр ч удаа паспорт явуулсан юм билээ. Гадаад хэргийн яамаар дамжуулаад. Гэтэл тэр нь очсон нь ч бүү мэд, яасан нь ч бүү мэд, таг болдог байжээ. Ер нь ч тэгээд саяхныг шахуу болтол Нигертэй  холбоо барих боломж үгүй байсан гэнэ лээ. Монгол Улс иргэндээ ямархуу ч сэтгэлээр ханддаг юм бэ дээ гэж эрхгүй бодогдоно. Гэхдээ Л.Тунгалаг энэ бүхнийг ярихыг хүсээгүй ч, дурдахгүй өнгөрч чадсангүй. Түүнийхээр монгол хүн хаана ч ажиллаж амьдарч чадна гэж баталж байна лээ. Халуу шатсан Африкт хав хар хүмүүсийн дунд хорь гаруй жилийг үдсэн түүний амьдрал нээрээ ч хэлснийг нь нотолно биз. Тодотгож хэлэхэд сүүлийн 18 жил зөвхөн нэг хотод нь амьдарна гэдэг төсөөлөхөд бэрхтэй. Гэхдээ үнэхээр ингэж амьдарсан л байгаа юм. Бие болоод сэтгэлийн их хаттайг нь биширмээр. 
Харин одоо хэрхэн Монголдоо ирэх боломж           тохиосныг нь өгүүлье. Нигерээс нэлээд хэдэн хүн ажлаар Монголд ирэх болсон юм байна. Тэнд Л.Тунгалагийн амьдардаг хотын  хүн байж таарчээ. Тэдгээр Монгол руу явах хүмүүс Египет дэх Монголын Элчингээс визээ авдаг юм байна л даа. Ингэж яваад манай Элчингийнхэнд "Тийм нэг монгол хүүхэн манай хотод байдаг" гэж хэлснээр хил нэвтрэх эрхийн бичиг өгүүлсэн ажээ. Энэ бичиг гурван сарын хугацаат эрхтэй байсны 30 хоног нь өнгөрсний дараа Л.Тунгалагийн гар дээр очсоны маргаашаас эх орон руугаа тэмцжээ. Ингэж африк нутгийн бэр маань сэрүүн сайхан Монголдоо 18 найман жилийн дараа буужээ. Онгоцны буудал дээр буутал манай хилийнхэн "Хэн бэ, хаачих нь вэ" болж. "Эх орондоо ирж байгаа иргэн чинь байна аа" гэх гэтэл монголоороо байдаггүй гэнэ дээ. Өнөө нэвтрэх эрхийн бичгээ бариад англиар ярьтал ойлгох янз алга гэнэ. Тэгээд оросоор ярьтал бага сага ойлгож "Юу л бол доо" гэсэн шиг байх юм гэнэ. Тэгээд хил гаалийнханд "Манай ах дүү  тосч байгаа. Та нар очоод итгэх болно" гэж байж сая нэг юм эх орондоо нэвтэрчээ. Элгэн садантайгаа уулзжээ. Өнгөрсөн 18 жилд Л.Тунгалагийн хамгийн харамссан явдал бол ээжийнхээ амьд мэндэд уулзаж чадаагүй нь.  Өөр бусдад ер харамсахгүй байгаагаа хэлж байна лээ. Монгол маш их өөрчлөгджээ гэж хэлэх тэрбээр ярьсан хэлснээ оновчтой илэрхийлэхийн тулд англи, орос үгээр хачирлаж байв. 
Тэрээр тун саяхан Монголынхоо паспортыг аваад буцсаан. Одоо бол эх орондоо байн байн ирж байна гэсэн. Ер нь үлдсэн амьдралаа эндээ өнгөрүүлэх бодолтой юм билээ. Хүүхдүүд нь ч Монголд амьдрах сонирхолтой гэж хэлцгээдэг гэнэ лээ. Ийм нэгэн амьдралтай эмэгтэйн тухай цухасхан сурвалжилж уншигч танд хүргэлээ. "Үүргэвчтай аялагч" тэргүүтэй монголчууддаа хэлэхэд, Нигерийн Аяокуто хотод очвол  Отохинови Абрахам Жонн  хүргэнийдээ зочлоорой гэж хэлэх байна. Тийнхүү саатан очвоос Африкийн монгол бэрийнхээ амьдралын үнэнийг илүү тодорхой тольдож, ер бусын сонин содон олон зүйлийг уудлан мэдэх билээ. 
Б.Золбаяр
