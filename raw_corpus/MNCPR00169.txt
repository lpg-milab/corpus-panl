Дундговь аймагт хууль зөрчих нь ихэсчээ

Саяхан УМХГ-аас Дундговь аймагт хүнсний үйлдвэрлэл, үйлчилгээ, дэд бүтэц, санхүү , даатгал, нийгмийн хамгаалал, хөдөлмөр, байгаль орчин, геологи, уул уурхай, эрүүл мэнд зэрэг бүхий л салбарт холбогдох хууль тогтоомж, дүрэм журам хэрхэн хэрэгжиж буй талаар шалгажээ. 
Энэ талаар тус аймагт хийсэн шалгалтыг ахалсан, УМХГ-ын Хүнсний үйлдвэрлэл, худалдаа, нийтийн хоолны хяналтын Улсын албаны дарга Х.Жамбалмаагаас тодрууллаа. -Шалгалтын явцад "Мандалговь-Импекс" ХК-ийн халаалалтын хоёр, "Ган-Илч" ХХК-ийн 1-3 зуух, "Дундговь-Ус" ХХК-ийн харьяа халуун усны халаалтын зуух, дулаан хангамжийн шугам сүлжээнд үзлэг хийхэд нүүрсээ нөөцлөөгүй, шугам хоолой, зарим хаалтуудад засвар хийгээгүй, хянах хэмжүүр дутуу, тоосонцор ихтэй зэргээр өвлийн бэлтгэл ажлын явц муу байлаа. Аймгийн хэмжээнд энэ оны эхний есөн сарын байдлаар халдварт гепатит өвчин 130, салхин цэцэг 23, заг хүйтэн өвчний 27 тохиолдол тус бүр гарч өнгөрсөн оны байдалтай харьцуулахад халдварт өвчний гаралт 2,5 дахин нэмэгдсэн байна. Байгаль орчны салбарт хэрэгжиж буй 20 хөтөлбөрөөс Цөлжилттэй тэмцэх, усны болон "Ногоон хэрэм" хөтөлбөрийн хэрэгжилт хэвийн, аргаль хонь, идлэг шонхор, ховор ургамал, байгаль орчны мэдээлэл сурталчилгааны хөтөлбөрүүдийн хэрэгжилт туйлын хангалтгүй байв. Аймгийн хэмжээнд худалдаа, үйлдвэрлэл, үйлчилгээний зориулалтаар иргэд, аж ахуйн нэгж байгууллагад газар эзэмшүүлэхдээ "Бусад зориулалтаар илүү хэмжээгээр газар эзэмшүүлэхдээ дуудлага болон төсөл сонгон шалгаруулах" зарчмыг баримтлаагүй, Мандалговь хотын ерөнхий төлөвлөгөөг бичсэн CD-г зураг төслийн хувийн "БГТ" ХХК-нд өгч ашиглуулснаар тэр компани нь иргэд, аж ахуйн нэгж, байгууллагад байршлын схемийг өөрсдөө дур мэдэн үнэ зохиож гаргаж өгч байсан нь холбогдох хууль зөрчсөн. Тус аймгийн нутагт ажиллаж буй уул уурхайн "Монросцветмет" компанийн салбарын 15 хүн гэрээгүй, "Жун-Юань" ХХК-ийн таван хятад иргэн, "Тайшин девалопмент" ХХК-ийн 13 хятад иргэн хөдөлмөр эрхлэх зөвшөөрөлгүй тус бүр ажиллаж байсан зэрэг зөрчил илэрлээ. Шалгалтын дүнг танилцуулах гэтэл аймгийн Засаг дарга нь гадаад, дотоодод томилолттой эзгүй, Засаг даргын Тамгын газрын таван хэлтсээс Хууль зүйн хэлтсийн даргаас бусад нь байхгүй, Засаг даргын орлогч болон хоёр ч хэлтсийн дарга өнөөг хүртэл томилогдоогүй байв. 
Б.Билгүүн
