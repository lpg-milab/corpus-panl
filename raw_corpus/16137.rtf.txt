№174 (16137)         
1981 оны долдугаар сарын 20.
Сонгуульт  идэвхтэн

<< Намын эдийн засгийн бодлогыг амжилттай шийдвэрлэхэд нөлөө бүхий нэр том хүч бол сонгуулийн идэвхтэн мөн. Сонгуульт идэвхтэн нь хөдөлмөрийн фронтын тэргүүн эгнээнд яваа, нам, улсын өмнө өндөр хариуцлага хүлээсэн байлдагчид гэдгээ мартах ёсгүй >> гэж нөхөр Ж. Батмөнх МАХН-ын Төв Хорооны X бүгд хурал дээр тавьсан илтгэлдээ цохон дурдсан билээ. 

Одоо манай намын анхан шатны байгууллагуудад 23 мянган коммунист, аймаг, хот, район, хорооны АДХ-д 15 мянга гаруй депутат, олон нийтийн болон хөдөлмөрчдийн үүсгэл санаачилгын байгууллагад олон арван мянган тэргүүний сайчууд сонгогдон ажиллаж байна. 

Тэдгээрийн нэг нь БНМАУ-ын гавьяат агрономич Б. Цэрэн бөгөөд Булган аймгийн Ингэттолгойн сангийн аж ахуйн ерөнхий агрономичоор идэвх зүтгэлтэй ажиллаж, аймгийн намын хорооны гишүүнээр сонгогдоод намын сонгуультны үүргээ нэр төртэй биелүүлж байна. Намын үүр, хэсэг, хөдөлмөрчдийн хурал, лекц, ухуулга, улс төрийн мэдээллээр олон мянган хүнд намын бодлого шийдвэрийг тайлбарлан таниулж, хяналт шалгалтын ажил гардан зохион байгуулах, хүмүүсийн эрэлт хүсэлтийг анхааралтай шуурхай шийдвэрлүүлэхийн хамт тэр газар тариалангийн үйлдвэрлэлд тэргүүн туршлага нэвтрүүлэх, социалист уралдаан өрнүүлэх ажилд бусдыгаа манлайлан оролцож, тариаланчид, механикжуулагчдын хүчийг зөв зохистой чадварлагаар зохион байгуулж ажилласнаар сангийн аж ахуйн хэмжээгээр ургац хураах төлөвлөгөөг тогтмол биелүүлдэг болжээ. 

Булган аймгийн намын хороо намын сонгуультан нөхөр Б. Цэрэнгийн сонгуульт ажлын тайланг саяхан бүгд хурлаараа хэлэлцэж сайшаагаад түүний туршлагаас үндэслэн << Аймгийн намын хорооны гишүүний ажлын зөвлөмжийг >> батлан гаргалаа. Намын даалгавар, хөдөлмөрийн хамт олны итгэл найдварыг хүлээж, нам, төр, олон нийтийн байгууллагад идэвхтнээр сонгогдон намын бодлого, шийдвэрийг хөдөлмөрчдийн дунд сурталчлан таниулах, гардан зохион байгуулах, нам, улс, хөдөлмөрийн сахилгыг бэхжүүлэх, боловсон хүчний хариуцлагыг дээшлүүлэхэд идэвхтэй туслалцаа үзүүлж байгаа ийм тэргүүний сонгуульт идэвхтний эгнээ жилээс жилд өсч байна. Сонгуульт идэвхтэн бол тал талаас өөрт нь нягт хүлээлгэж сонгосон хамт олны найдвар, захиа даалгаврыг хэрэгжүүлэгч, нөгөө талаар нам, улс, олон нийтийн байгууллагын даалгаврыг биелүүлж, намын эдийн засгийн бодлогыг амжилттай шийдвэрлэхэд нөлөө үзүүлэх өндөр хариуцлага хүлээсэн шилдэг тэргүүний хүмүүс мөн. 

Сонгуульт идэвхтний дийлэнх олонхи нь үүргээ нэр төртэй биелүүлэхийн төлөө хүч мэдлэгээ шавхан дайчилж шургуу хөдөлмөр, санаачилга зүтгэлээрээ олон түмнийг үлгэрлэн дагуулж, зохион байгуулж хөдөлмөрийн фронтын тэргүүн эгнээнд явж байна. Гэвч сонгуультан бүрийн ажлын идэвх жигд бус байгаа нь өөрийн тулгуур туслах их хүч болсон сонгуультнуудтайгаа нүүр тулж ажиллах, тодорхой даалгавар зөвлөлгөө өгөх, ажил үүргийн нь биелэлтийг тооцож дүгнэх талаар нам, улс, олон нийтийн зарим байгууллагын ажил хангалтгүйтэй шууд холбоотой юм. Нэлээд тохиолдолд зөвхөн сонгосноор идэвхтэн сонгуультантай ажиллах асуудлыг хязгаарлаж идэвхгүй ханддагаас сонгуульт идэвхтний асар их хүчийн бүрэн ашиглаж чадахгүй, сонгогдсон хүмүүс ч санаачилга нь дутаж урсгалын байдалд орж үүргээ ор нэр болгоход хүрдэг байна. Өдий төдий сонгуульт идэвхтэнтэй зарим нэгдэл, сангийн аж ахуй, үйлдвэр, бригад, цехийн ажил доголдсоор байхад тэндхийн нам, захиргааны байгууллага сонгуультнаараа дамжуулан хамт олны гүнд үйлдвэрлэлийн явцыг түргэтгэх нөлөө далайцтай ажил зохиодоггүй байна. 

Намын байгууллагууд сонгуульт идэвхтэнтэйгээ тодорхой сайн ажиллахын хамт улс, олон нийтийн бусад байгууллагын сонгуульт идэвхтэнтэй ажилладаг арга туршлагыг дүгнэж, сонгуультны хариуцлагын дээшлүүлэн, хүчнийг нэгтгэж төлөвлөгөөт зорилтыг биелүүлэхэд бүрэн дайчлах шаардлагатай байна. Ингэхдээ сонгуульт идэвхтэний ажиллах бололцоо нөхцөлийг сайн хангах, ажлыг нь тал бүрээр дэмжиж туслах, тэдэнд тавих өндөр шаардлагыг анхаарал халамжтай зөв хослох хэрэгтэй. Хөдөлмөрийн хамт олны гүнд ажиллаж, амьдардаг сонгуульт идэвхтэнүүдийг хүмүүстэй биечлэн уулзаж ярилцах, хүн хүмүүжүүлэх, хамт олныг идэвхжүүлэхэд тууштай оролдуулах нь нэн чухал юм. 

Сонгуульт идэвхтэнд зориулж хичээл заах, семинар, үзүүлэх сургууль зохион байгуулах, ажилтай нь танилцаж зөвлөх, тэргүүн туршлагыг судалж нэвтрүүлэх, ажлаар хоцорч яваа нэгж хэсгийг хариуцуулан сайжруулах даалгавар өгөх зэргээр тэдний идэвх санаачилгыг өрнүүлэх, сургаж хүмүүжүүлэх талаар тодорхой ажиллаж, үр дүнд хүргэх хэрэгтэй байна. Сонгуульт үүргээ үлгэр жишээ биелүүлж байгаа хүмүүсийн туршлагыг дэлгэрүүлэхийн зэрэгцээ зөвлөлтийн байгууллагуудын сонгуульт идэвхтэнийг төлөвлөгөөтэй ажиллуулдаг, сонгуульт ажлын биелэлтийг тусгай дэвтэрт хөтлүүлж хяналт тавьдаг, тодорхой хугацаанд ажлын нь тайланг гаргуулж нам, захиргаа, хамт олны хурлаар хэлэлцэн идэвхжүүлдэг зэрэг туршлагаас бүтээлчээр суралцах нь манай нам, улс, олон нийтийн байгууллагын чухал зорилт мөн. Нам, улс, хамт олны итгэл найдвар хүлээсэн сонгуульт идэвхтэнүүд хариуцлага, санаачилгаа байнга өндөржүүлэн, аливаа асуудалд нийгмийн эрх ашгийн үүднээс намч, зарчимч, ажил хэрэгчээр хандаж ажил мэргэжлийн мэдлэгээ дээшлүүлж, хүнтэй ажиллах арга барилыг сайн эзэмших, шинэ зүйлийг соргогоор тусган авч ажилд нэвтрүүлэх, дутагдал доголдлыг илрүүлэн шуурхай арилгахад нэн идэвхтэй анхаарч ингэснээрээ сонгуульт үүргээ сайн биелүүлнэ гэдгийг санаж ажиллах ёстой. 

Нам, төр, олон нийтийн байгууллагуудад сонгууль хүлээсэн идэвхтэнүүд МАХН-ын XIX их хурлыг ажлын өндөр амжилтаар угтахад олон түмнийг дагуулан хошуучилж, нийгмийн амьдралд идэвхтэй нөлөө үзүүлэх нь тэдний нэр төрийн хэрэг мөн. 

