№218(16495)           
1986 оны есдүгээр сарын 11.
Яамдын намын байгууллага

БНМАУ-ын эдийн засаг, нийгмийг хөгжүүлэх VIII таван жилийн төлөвлөгөөт зорилтыг улс ардын аж ахуйн салбар бүрт жигд ханган биелүүлэхэд яамны аппаратын коммунистууд, ажилтнуудын гүйцэтгэх үүрэг их юм. МАХН-ын XIX их хурлаас дэвшүүлсэн эдийн засаг, нийгмийг хөгжүүлэх зорилтыг хэрэгжүүлэхэд хамт олныхоо оруулах хувь нэмрийг арвижуулахад анхаарлаа төвлөрүүлэн, улс төр, үзэл суртал, зохион байгуулалтын үйл ажиллагаагаа үндсээр нь өөрчлөн сайжруулж санаачилга өндөртэй ажиллах явдал яамдын намын байгууллагын хойшлуулшгүй зорилт болж байна. 

МАХН-ын Төв Хорооны XI ( 1985 оны ) бүгд хурлын шийдвэрийг хэрэгжүүлэх үндсэн дээр сахилга, хариуцлагыг дээшлүүлэх, нөөц дайчлах, арвилж хэмнэх талаар Түлш, эрчим хүчний үйлдвэрийн Яамны намын үүрээс зохиож байгаа ажлын тухай Намын Төв Хороонд хэлэлцээд гаргасан тогтоол, намын XIX их хурлаас дэвшүүлсэн зорилтыг хэрэгжүүлэхийн тулд салбарын яамдын аппаратын дайчин шуурхай байдлыг хангах, удирдлагын арга барилыг өөрчлөн сайжруулах талаар яамдын намын байгууллага нэлээд ажил зохиож байна. Сангийн Яам, Улсын төлөвлөгөөний комисс, МХЗЭ-ийн Төв Хороо, Улсын ардын хянан шалгах хороо зэрэг яам, тусгай газрын намын байгууллага Дундговь аймгийн Сайнцагаан сумын намын байгууллагын намын хурлын ажил хэрэгч чанар, үр нөлөөг дээшлүүлж байгаа туршлагыг ажилдаа нэвтрүүлжээ. Үнэ, стандартын улсын хороо, Статистикийн төв газрын намын байгууллагууд намын гишүүдийн манлайллыг ажлын тодорхой үр дүнг харгалзан тусгай аргачлалаар дүгнэдэг болжээ. 

Яамдын намын байгууллагын ажилд ийм нааштай эхлэл, ахиц байгаа боловч аппаратын дайчин шуурхай байдлыг хангах, ажилтнуудын ажлын арга барилыг шийдвэртэй өөрчилж бичиг цаас, кабинетын удирдлагын хэлбэрээс тууштай ангижрах, хэлтэс, тасаг, ажилтнуудын ажлын зааг ялгааг тодорхой болгож, тэдний үүрэг хариуцлагыг дээшлүүлэн, салбарын ажлыг хэтийн чиглэлтэй, шинжлэх ухааны үндэслэлтэйгээр удирдах удирдлагыг сайжруулах, бүтээлч, шуурхай болгох талаар дорвитой, бодитой өөрчлөлт, эргэлт гаргаж чадаагүй байна. Яамдын намын байгууллага аппаратын коммунистуудын манлайлал, удирдах ажилтан, мэргэжилтний хариуцлагыг дээшлүүлэх, нам. засгийг тогтоол шийдвэрийг хэрхэн биелүүлж байгаа талаар аппаратын үйл ажиллагаанд тавих хяналтыг тууштай хэрэгжүүлээгүйгээс салбарын нийт ажлыг сайжруулахад үзүүлж байгаа үр нөлөө бага байна. Түлш эрчим хүч, ой мод, барилга, нийтийн аж ахуй, хөнгөн хүнсний үйлдвэрийн салбарт үйлдвэрлэлийн үндсэн фондыг дутуу ашигладаг, зарим чухал хэрэгцээт бүтээгдэхүүний нэр төрийн төлөвлөгөө тасалдаг, гологдол гаргаж материал, түүхий эдийн үнэт нөөцийг үрэгдүүлдэг, хөдөлмөрийн болон технологийн сахилга зөрчдөг дутагдал оршиж байгааг намын их хурал дээр нэр зааж шүүмжилсэн байгааг намын их хурал дээр нэр зааж шүүмжилсэн билээ. Гэтэл түүнийг шийдвэртэй арилгаж, их хурлаас дэвшүүлсэн зорилтыг биелүүлэх талаар яамдын намын байгууллагаас зохиож буй ажлын эрч далайц шаардлагын хэмжээнд хүрч, мэдэгдэхүйц тодорхой үр дүн гараагүй байна. Нэлээд яам, тусгай газрын дэргэдэх намын анхан шатны байгууллагын дайчин чадвар хангалтгүй, тэргүүн туршлага нэвтрүүлэх, коммунистуудын манлайллыг өндөржүүлэх талаар муу анхаарч байна. Тийм ч учраас Барилга, барилгын материалын үйлдвэрийн Яам, Барилга, архитектур, техник хяналтын улсын хороо, Ус цаг уурын албыг удирдах ерөнхий газрын зарим хариуцлагатай ажилтан хөдөлмөрийн сахилга зөрчиж, хэв журмын зөрчил гаргажээ. Энэ нь яамдын намын байгууллага намын дотоод ажлыг боловсронгуй болгох, аппаратын ажлын арга барилыг мэдэгдэхүйцээр өөрчлөн сайжруулж, коммунистуудад тавих зарчимч шаардлагыг өндөржүүлэх, ажил хэрэгч шүүмжлэлийг өрнүүлэх, ажилтнуудын сахилга хариуцлагыг дээшлүүлэх талаар тодорхой ажил зохиох цаг болсныг харуулж байна. 

Намын хурлын ажил хэрэгч чанар, үр нөлөө хангалтгүй, удирдах ажилтан мэргэжилтнүүдийн илтгэл, сонсгол, намын гишүүдийн манлайллыг намын хурлаар хэлэлцэх ажлыг ор нэр болгож хэлбэрдэх төдий өнгөрдгөөс тэр нь хүмүүсийн хариуцлага, сахилгыг дээшлүүлэх, хүмүүжүүлэх жинхэнэ үр нөлөөтэй хэрэгсэл болж чадахгүй байгааг даруй анхаарч арилгавал зохино. 

Аппаратын ажилтнуудын даалгасан ажлын төлөө хүлээх хариуцлагыг өндөржүүлэх, нам, улсын сахилгыг бэхжүүлэх асуудлыг яамдын намын байгууллага цаг ямагт анхаарлынхаа төвд байлгаж, хүнд суртал, чирэгдэл гаргах, салан задгай, эмх замбараагүй байдал, танил тал харах явдалтай хийх тэмцлийг хүчтэй болгон аппаратын дотор үлгэр жишээч дэг журам, хөдөлмөрийн өндөр соёл нэвтрүүлэх ажлыг тууштай зохиох хэрэгтэй. Мөн аппаратын хэлтэс, тасаг, ажилтнуудын ажлын зааг, үүргийг тодорхой болгох, салбарын хэмжээнд шинжлэх ухааны үндэслэлтэй төлөвлөгөө, шийдвэр боловсруулах, төлөвлөгөөний сахилгыг бэхжүүлэх талаар аппаратаас зохиож байгаа ажилд намын байгууллага хяналтаа чиглүүлж ажиллах ёстой. 

Намын XIX их хурлын заалтын дагуу аливаа ажилд хэлбэрдэх, хялбарчлах, загварчлах, хүнд суртал гаргах, хөдөлмөрчин хүнийг чирэгдүүлэх явдлыг бүрэн арилгаж, намын ажлын арга барилыг шинэчлэн өөрчилж, аппаратыг улс төр, онол, техникийн өндөр мэдлэг, үйлдвэрлэлийн ажлын дадлагатай, удирдан зохион байгуулах авьяас чадвартай, нэр хүндтэй боловсон хүчнээр бэхжүүлэн, аппаратаас салбарыг удирдах үйл ажиллагааг бүхий л талаар боловсронгуй болгоход яамдын намын байгууллага үзэл суртал, зохион байгуулалтын ажлаа чиглүүлэх хэрэгтэй юм. 

МАХН-ын XIX их хурлаас << Салбарын удирдлагыг цаашид бэхжүүлэн үйлдвэрлэлд ойртуулах нь чухал байна. хэтийн чиглэл бүхий техникийн нэгдсэн бодлого боловсруулж хэрэгжүүлэх, шинжлэх ухаан, техникийн ололтыг үйлдвэрлэлд нэвтрүүлэх, үйлдвэрлэлийг эрчимжүүлэх, үр ашгийг нь дээшлүүлэхэд яам, газрын хүч чармайлтыг төвлөрүүлэх ёстой >> гэсэн заалтыг хэрэгжүүлэхэд ажлаа чиглүүлэх нь яамдын намын байгууллагын өнөөгийн тулгамдсан зорилтын нэг болж байна. 

