BLOOMBERG

Энэ нэрийг сонсоогүй эдийн засагч, бизнесмен ховор биз ээ. Тэрбум, тэрбумаар тоологдох хөрөнгөтэй санхүүгийн мэдээллийн энэхүү аварга компанийн байгуулагдсан түүх болон хэрхэн бэхжсэн нь үнэхээр сонирхол татдаг төдийгүй үүсгэн байгуулагчийг нь хамгийн өө сэвгүй намтартай бизнесмен гэж нэрлэж болох юм.
Майкл Рубенс Блумберг 1942 оны хоёрдугаар сарын 14-нд АНУ-ын Бостон хотын ойролцоох Медфорд хэмээх жижиг хотод төржээ. Түүний эцэг эх жүүд байсан хэдий ч хүүгээ шашны элдэв зан үйлээр зовоолгүй өсгөсөн аж. Эх нь сүүний үйлдвэрт нарийн бичгийн дарга, харин эцэг нь нягтлан бодогчоор насаараа ажиллажээ. Аавынх нь цалин Майклыг дээд зэрэглэлийн коллежид суралцахад хангалттай хүрэлцэхээр байсан гэдэг. 1960 онд тэрээр Жон Гопкенсын дээд сургуульд элсэн орж 1964 онд урлаг, шинжлэх ухааны бакалавр зэрэгтэй төгсөн Харвардын их сургуулийн бизнесийн ангид элсэн хоёр жилийн дараа магистр зэрэгтэй төгссөн байна.. Тэрээр яг л номд гардаг шиг ямар ч саад тотгоргүй, шат шатаар зэрэг дэв ахиж байсан гэдэг. Уолстритын санхүүгийн аварга компанид жилийн 9,5 мянган долларын цалинтай жирийн нэгэн ажилтан маань 1972 он гэхэд үнэт цаасны тасгийн эрхлэгч болчихсон байснаар барахгүй өөрийн компанийн 75 хамтран эзэмшигчдийн нэг болсон байлаа. 1979 оноос түүнийг инженер мэргэжилтэй учир компанийн цахилгаан мэдээллийн системийг боловсруулан зохион байгуулах ажилд тохоон томилсон байна. Гэтэл санаандгүй юм болж 1981 онд компани нь өөр нэгэн брокерийн контортой нэгдэн цомхотгол явуулахад Блумберг хамрагдчихсан байна. Гэхдээ түүнд компанийн хамтран эзэмшигчийнх нь хувь болох 10 сая долларыг нөхөн олговор болгон олгожээ. Энэ явдалд Блумберг хоёр дахин гомдсон гэдэг. Учир нь тэрээр өөрийн компанид тасралтгүй 15 жил ажилласан шударга ажилтан байсан төдийгүй хоёр компанийг нэгдэх явдлыг санаачлагчдын нэг байжээ. Хамгийн гомдолтой нь түүнээс бусад хамтран эзэмшигчид компанидаа үлдсэн явдал байсан гэдэг. Тэрээр нэг их удаан гунихарсангүй. "Өөрийн корпорацид 15 жил шударга цэрэг нь байсныхаа эцэст өөрөө генерал нь болохоор шийдсэн юм." хэмээн хожим тэр намтартаа бичсэн байдаг. Энэ удаа тэрээр амьдралдаа анхныхаа эрсдэлтэй алхам хийхээр шийдсэн байна. Энэ үед анхны персонал компьютер бий болж компаниуд дэлхийн зах зээлийг цаг алдалгүй мэдэрч ажилладаг хувийн системтэй болохыг зорьж байв. Блумберг үүнийг ашиглахаар шийджээ. Мөн тэрээр нэмэлт тоноглол хийх нь компаниудын хөрөнгө мөнгө, цаг хэмнэх ашигтай зүйл болно гэдгийг сайтар мэдэж байсан аж. 1981 оны аравдугаар сард Майкл өөрийн гурван найзын хамт арван сая долларын хөрөнгөтэй компани байгуулан өөрийн нэрээр нэрлэжээ. Тэд аль болох хямд үнэтэй бас зах зээлийн мэдээллийг цаг алдалгүй мэдэрч чаддаг компьютерийн нэмэлт тоноглол хийхээр зорьсон гэдэг. Блумберг хэрэв ийм тоноглол хийж чадвал худалдан авах гэрээг Уолстритийн бас нэгэн аварга компани болох "Merrill Lynch"-тай хийчихээд байв. 1984 оны дөрөвдүгээр сард Майкл өөрийн найзын хамт "Merrill Lynch" орох такси захиалж өвөр дээрээ хийсэн тоноглолоо тавьчихсан явж байлаа. Тэдний хийсэн зүйл захиалагч компанийн хэрэгцээнд яг тохирох зүйл болжээ. Ийнхүү Майкл анхныхаа захиалагчийг олсон төдийгүй "Merrill Lynch" компани тэдний компанид 30 саяын хөрөнгө оруулахыг зөвшөөрөв. Ийнхүү "Bloomberg" компани жинхэнэ ёсоороо бий болсноо зарлах эрхтэй боллоо. Тэдний хийсэн нэмэлт тоноглол нь гаднаас нь харахад яг л телевизорт залгадаг хүүхдийн компьютер тоглоом шиг харагддаг байсан учир удалгүй "томчуудын компьютер тоглоом" нэр авчээ. Ийм тоглоомын сарын үнэ 1640 доллар болж байв. "Томчуудын тоглоом"-ын худалдан авалт жилд 20-30 хувиар тогтмол өсч байсан бөгөөд одоо дэлхийд ийм тоглоом хоёр сая орчим зарагдаад байгаа гэнэ. Блумбергийн систем хөрөнгийн бирж болон санхүүгийн мэдээллээс гадна зах зээлийн шинэ мэдээг ч хамардаг байжээ. 1990 онд хөрөнгийн биржийн мэдээллийн "Dow Jones" компани хамтран ажиллахаас татгалзсан учир тэрээр өөрийн хувийн мэдээллийн албыг байгуулжээ. Энэ албыг Америкийн эдийн засаг, санхүүгийн гол сонины нэг "Wall Street Jornal"-ын нэрт нийтлэлч Мэтью Уинклер удирдах болов. Эхлээд энэ алба Нью-Йорк, Лондон, Токиогийн таван том хөрөнгийн биржийн мэдээллийг ашигладаг 15 ажилтантайгаар ажлаа эхэлжээ. Удалгүй эдгээр биржийг тэдний мэдээллээс шалтгаалан өөрчлөгддөг болтол нь ажлаа сайн зохион байгуулж чадсан байна. Эндээс эхлэн "Bloomberg" компанийн хэрэглэгчдээ нийлүүлдэг гол зүйл нь хөрөнгийн биржийн мэдээлэл боллоо. 1995 оноос эхлэн тэдний мэдээг "Dow Jones"-ийн мэдээнээс урьд цацах болов. Одоо энэ алба дэлхийн өнцөг булан бүрийг холбон сүлжсэн 80 товчооны хэдэн мянган ажилтантай болсон аж. Ингэснээр Блумбергийг мэдээллийн магнат хэмээн зүй ёсоор нэрлэх болжээ. Одоо түүний мэдэлд 200 радио станц, таван сэтгүүл байна. Мөн тэрээр кабелийн шугамын сүлжээгээр өөрийн гаргасан санхүүгийн мэдээг дамжуулдаг бөгөөд энэ нь манай улсад ч гэсэн гардаг билээ. Ийнхүү Блумберг өөрийн компанийг хөл дээр нь баттай зогсоож чаджээ. Мэдээллийн магнат Блумберг 59 насандаа дахин нэг эрсдэл хийхээр шийджээ. Энэ удаа тэрээр санхүү эдийн засгийн төв, Америкийн хамгийн том хот Нью-Йоркийн даргын суудалд өрсөлдөхөөр шийдсэн байна. "Дэлхийд хамгийн нэр хүндтэй албан тушаалууд бол АНУ-ын Ерөнхийлөгч, НҮБ-ын ерөнхий нарийн бичгийн дарга, Дэлхийн банкны ерөнхийлөгч болон Нью-Йоркийн даргын суудал юм" гэж тэрээр хэлсэн билээ. Энэ үед Нью-Йоркийн даргаар Рудольф Жулиан сонгогдон ажиллаж байв. Тэрээр ардчиллагчдын өлгий болсон энэ хотын даргаар сонгогдсон анхны Бүгд найрамдах намын гишүүн байсан төдийгүй есдүгээр сарын 11-ний үйл явдлын үед явуулсан өөрийн үйл ажиллагааны дүнд хотын иргэдийн дунд асар их нэр хүндтэй болоод байсан билээ. Гэхдээ тэрээр энэ суудалд дахин өрсөлдөхгүй гэдгийг мэдэгдчихээд байсан учир Майкл түүний дэмжлэгийг авахаар тооцоолсон байна. Мөн Майкл өглөгч тэрбумтан гэдгээ алхам тутамдаа нотолж байсан төдийгүй хотын зардлыг хэмнэнэ гэдгээ зарлаж үүнийхээ нотолгоо болгон хотын даргын жилийн цалин болох 195 мянган доллараас татгалзаж сард зөвхөн нэг долларын цалин авна гэдгээ зарлалаа. Энэ бүх арга хэмжээ зөв байсан гэдэг нь нотлогдож тэрээр сонгуульд өрсөлдөгчөөсөө тун бага зөрүү буюу 41 мянган сонгогчийн илүүгээр ялж Нью-Йоркийн 108 дахь даргаар сонгогдсон билээ. Сонгогдсоноосоо хойших дөрвөн жилд тэрээр хотын төсвийн зардал болон иргэдийн татварыг багасгахад анхааран ажилласан байна. Түүний энэхүү үйл ажиллагааны дүнд хотын нэг гэр бүл 400 долларын ашигтай байх болсон аж. Мөн тэрээр хотын аппаратын орон тоог цомхотгож олон нийтийн газарт тамхи татахыг хориглон гудамжинд худалдаа хийхийг зогсоосон юм. 2005 онд тэрээр хоёр дахь удаагаа Нью-Йорк хотын даргаар сонгогдсон билээ. Энэ сонгуульд тэрээр 100 сая орчим доллар зарцуулсан гэдэг. Хэдийгээр "Bloomberg" компани үнэт цаасаа хөрөнгийн бирж дээр худалдаалдаггүй боловч мэргэжилтнүүдийн дүгнэлтээр компанийн хөрөнгийг 10-16 тэрбум доллар хэмээн тооцоолдог. Түүнээс гадна Блумберг хотын даргаар сонгогдсоноос хойш компанийнхаа үйл ажиллагаанд оролцохоо зогсоосон билээ. Тэрээр хувийн онгоц болон нисдэг тэргээ өөрөө жолооддог төдийгүй эдгээр нь террористуудаас хамгаалах түүний зохиосон системээр тоноглогдсон байдаг аж. Жирийн нэгэн ажилтанг ийм амжилтад хүрэхэд юу нөлөөлөв өө? Мэдээж системтэй шат ахин суралцсан явдал. Дашрамд дурдахад, түүний туршлага манай залуучуудад тун хэрэгтэй зүйл билээ. Монголчууд биднийг бусдаас илүү толгойтой гэдгийг гадаадынхан ч өөрсдөө хүлээн зөвшөөрдөг. Хэрэв бид залуучуудаа коллежид хоёр жил дараа нь дээд сургуульд хоёр жил шат алгасан суралцуулж Харвардын их сургуульд оруулбал Блумбергээс ч хурдан хугацаанд өндөр боловсролтой мэргэжилтнүүдтэй болох боломж байгааг анзаарахгүй өнгөрч болохгүй. Хоёрдугаарт, 15 жил ажилласны дараа халагдан бие даан ажиллах боломжтой болсон явдал. Энэ нь муу юманд ч сайн тал байдгийн нотолгоо бөгөөд аливаа зүйлд огтхон ч сэтгэлээр унахгүй байх ёстой гэдгийн баталгаа юм. Гуравдугаарт, түүний байнга ашигтай шинэ зүйл санаачилдаг чадвар. Тухайлбал, нэгэн амралтын өдөр тэрээр мужааны бригад дуудан ирүүлж ширээнүүдийн өргөнийг 45 см багасган мэдээллийн албанд илүү олон сурвалжлагч суулган ажиллуулах боломжтой болгож байжээ. Одоо "Bloomberg" компанийн жилийн хөрөнгийн эргэлт 4.2 тэрбум доллар байна. Блумберг Америкийн "Forbes" сэтгүүлд таван тэрбум долларын хөрөнгөөр дэлхийн хамгийн баян хүмүүсийн 94-т бичигдээд байгаа билээ. 2007 оны зургадугаар сарын 20-нд тэрээр эрх барьж буй Бүгд найрамдах намаас гарч байгаагаа албан ёсоор зарлалаа. Улстөрчид түүний энэ үйлдлийг "АНУ-ын Ерөнхийлөгчийн суудалд өрсөлдөх эхний алхам" гэж үзсэн билээ. Харин Блумберг "Би Ерөнхийлөгчийн суудлын төлөө өрсөлдөхгүй. Харин энэ албаа 2009 он хүртэл хашна. Тэгээд хүмүүнлэгийн үйлсэд оролцох болно" хэмээн мэдэгдсэн юм. 
Г.Амарсанаа 
