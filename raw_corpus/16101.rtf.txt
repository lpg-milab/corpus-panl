№138 (16101)        
1985 оны зургадугаар сарын 8.
Хэвлэлийн шүүмжлэл

Манай хэвлэл, радио, телевиз социалист байгуулалтын зорилт, амжилт ололт, шинэ хүний шилдэг чанар, тэргүүн туршлагыг сурталчлахын хамтаар урагшлах хөдөлгөөнд саад болж байгаа аливаа дутагдлыг шүүмжлэн арилгахад тус болохуйц оновчтой хурц дайчин, бодит үндэстэй шүүмжлэл нийтэлж байх үүрэгтэй бөгөөд хэвлэлийн тэрхүү шүүмжлэлийн мөрөөр ч тодорхой ажил зохиох ёстой. 

Сонины нийтлэл, радио, телевизийн шүүмжлэл нь ажил сайжруулж, хүмүүст бүтээлч шинэ санал төрүүлж, тэдний оюуны болон зан суртахуун, хөдөлмөрийн соёлыг дээшлүүлэх талаар намаас дэвшүүлсэн зорилтыг хэрэгжүүлэх, ёс суртахууны доголдол, хоцрогдлыг арилгахад чиглэж байдаг юм. Хэвлэлийн шүүмжлэл ул үндэс сайтай, сэдвийн хувьд оновчтой, цагаа олж, дутагдлын учир шалтгаан, арилгах арга замыг тодорхойлсон байх шаардлагаа хангасан цагт ажилд үзүүлэх тус нөлөө нь дээшилж, үр дүнтэй болж чадна. 

Намын Төв Хорооны аппаратын ажилтан нартай хийсэн уулзалт дээр нөхөр Ж. Батмөнх хэлсэн үгэндээ << ... хэвлэл, радио, телевиз зэрэг мэдээллийн хэрэгслээр тавигдсан шүүмжлэл, саналын мөрөөр авах арга хэмжээг хөнгөн шуурхай болгох хэрэгтэй байна >> гэж заасан билээ. 

Хэвлэлийн шүүмжлэл нь нийтлэг, ил тод чанараараа зөвхөн тодорхой байгууллага, хүмүүст холбогдолтойгоор барахгүй, улс ардын аж ахуй, соёлын салбаруудын ажлыг сайжруулахад нөлөө үзүүлэх өргөн ач холбогдолтой юм. 

Хэвлэлийн шүүмжлэлийн үр өгөөж нь түүний мөрөөр албан байгууллага, хүмүүс хэр зэрэг ажил хэрэгч, тодорхой ажил зохиосноос шалтгаална. << Хэвлэлийн нийтлэлийн мөрөөр зохиох ажлыг хүчтэй болгох тухай >> МАХН-ын Төв Хорооны тогтоолд ( 1976 ) хэвлэлийн шүүмжлэлийн мөрөөр ажиллах асуудлыг иж бүрэн тусгаж, чухал заалтууд өгсөн бөгөөд шүүмжлэл бүрт хариу өгч байхыг онцлон тэмдэглэсэн билээ. 

Тогтоолын заалт ёсоор яам, тусгай газар, байгууллага, хамт олон шүүмжлэлийн мөрөөр ажиллах комисс байгуулж, өөрийн байгууллагын ололт, дутагдлын талаар сонин хэвлэлд гарсан зүйлийг бүртгэн авч тодорхой ажил зохиогоод тогтоосон цаг хугацаанд нь ажил хэрэгч хариу өгч түүнийг нь нийтэлж байх ёстой. Гэвч дутагдлыг бүрэн арилгаагүйгээр төлөвлөгөө гаргасан төдийгөөр ажил хийж зассан нэр зүүхийг бодох, ганц нэг хүнд арга хэмжээ авснаар ажил сайжирч байгаа мэтээр хэвлэлийн шүүмжлэлд ёс төдий хариу өгөх эсвэл шүүмжлэлд хайхрамжгүй хандах, цаг тухайд нь уншиж хэлэлцэхгүй, мөрөөр нь олигтой ажил зохиохгүй,  редакциас дахин дахин шаардахад хүргэдэг дутагдал гарсаар байна. Дорнод, Хэнтий зэрэг аймаг, аж ахуйн зарим яамд хэвлэлийн шүүмжлэлд ажил хэрэгчээр хандах талаар сүрхий доголдсоор байна. 

Сонин, хэвлэлд шүүмжлэлийн мөрөөр ирж байгаа хариунаас үзэхэд дутагдлыг бүрэн арилгаж цаашид гарч болох замыг бүрэн хааж,  шүүмжлэлээс санаа авч дорвитой ажил зохиодоггүй, түр зуурын яриа болгож орхидгоос тухайн үедээ арилсан мэт боловч мөнөөхөн дутагдал төдхөн дахин давтагдахад хүрдэг байна. Хэвлэлийн газраас шүүмжлэл, түүний хариуны мөрөөр эргэн сурвалжлахад ийм дутагдал цөөнгүй илэрч байгаагаас гадна сонин, сэтгүүлд нийтлэгдсэн хөдөлмөрчдийн зүй ёсны санал гомдлыг барагдуулаагүй, хүнийг хохироосоор мөртлөө ажил зохиож, арга хэмжээ авсан мэтээр худал хариу ирүүлдэг зуршил ч үзэгдсээр байна. Хэвлэлийн шүүмжлэлийн мөрөөр зохиох ажил намын байгууллагын шууд удирдлагаар комиссын үйл ажиллагаанд тулгуурлан үр дүнтэй тогтмол хийгдэж байх ёстой. 

Шүүмжлэлийн мөрөөр зохиох ажлыг өнөөгийн шаардлагын түвшинд хүргэхийн тулд хэвлэл мэдээллийн газрын редакци болон шүүмжлэгдсэн тухайн газрын намын байгууллага хамтын чармайлтаар уул дутагдлыг арилгуулж, хариуг нийтлэх, эргэн сурвалжлах, хамтарсан үзлэг, шалгалт хийх зэргээр идэвхтэй нөлөө үзүүлбэл зохино. Хэвлэлийн шүүмжлэлийн үр нөлөөг дээшлүүлэхэд саад болж байгаа ноцтой дутагдал бол элдэв хэлбэрээр эсэргүүцэх, уул шүүмжлэлийн өөтэй талыг эрж хайж, булзааруулах эсвэл хариу өгөхгүй таг дарах зохисгүй хандлага юм. Хэвлэлд сайшаагдсан буюу шүүмжлэгдсэн хүмүүс, үйлдвэр, аж ахуй, албан газрыг социалист уралдаанд байр эзлүүлэх, шагнал урамшилд тодорхойлоход тэр бүрийг тооцоолдоггүй зэргээс нийтлэлийн үр нөлөө дээшлэхгүй дутагдал арилахгүй, дахин давтагдахад ч хүрдэг байна. 

Хэвлэлийн шүүмжлэлийн үнэн бодитой, ажил хэрэгч чанарыг дээшлүүлэхэд төв, орон нутгийн сонин хэвлэлийн газрууд онцгой анхаарч шүүмжлэлийг газар дээр нь шалгаж нотлох, дутагдлыг нэр заасан эзэнтэй, арилгах арга замыг тодорхойлж бичих зарчимт шаардлагыг тууштай баримтлах хэрэгтэй байна. 

Хэвлэлд нийтлэгдсэн шүүмжлэлд зөвхөн нэр заасан газар төдийгүй бусад холбогдох яам, тусгай газар, байгууллага, хүмүүс түүнээс санаа авч ажиллахуйц далайцтай нийтлэг зүйлийг дэвшүүлэн тавьж чадвал аль болох өргөн ач холбогдолтой, нөлөөтэй болно гэдгийг сонин хэвлэлийн газар анхаарах нь чухал юм. 

Хэвлэлийн шүүмжлэлийн мөрөөр зохиох ажлыг чанаржуулж, дутагдлыг арилгаж, ажилдаа тодорхой өөрчлөлт гаргаж, үр дүнтэй ажил зохиож, шүүмжлэлийн хариуг ажил хэрэгчээр өгч хэвлэлийн үгээр хөдөлмөрчдөд үзүүлэх хүмүүжил, соёлын үр нөлөөг дээшлүүлэх нь нам, улс, олон нийтийн байгууллага, тэдгээрийн удирдлагын үүрэг мөн. 

Хэвлэлийн шүүмжлэлийг улс орны эдийн засаг, аж ахуй, соёлын гол зангилаа асуудал, тулгамдсан зорилтыг шийдвэрлэх, аливаа бэрхшээлийг давах, ололтыг бэхжүүлж, дутагдлыг арилгахад туслах, шинэ хүний хүмүүжил, социалист аж төрөх ёсонд харш зан суртахууны доголдол, хоцрогдлыг арилгахад чиглэсэн үнэмшилтэй, дайчин, нийтлэг байх шаардлагыг хангахуйц болгоход хэвлэл мэдээлэл, радио телевизийн байгууллага, сэтгүүлчид онцгой анхаарах ёстой. Нам ингэж ажиллахыг шаардаж байна. 

