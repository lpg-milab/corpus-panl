Аян замын тэмдэглэл

Хаг нуураас чанагш баруун өмнө зүгийг барин явахад модтой уулс шувтарч нүцгэн хөх уулс угтах үес Яруу сумын Зүйл багийн төв хэмээх ганцхан гэр байв. Яг энд тавин хэдэн жилийн өмнө 1949-1950 онд Чандмань Өлзийт сумын төв хэмээх Завхан аймагтаа томоохон суурин байв. 
Хоёр бага сургуультай, бага эмчийн салбар, хоршоо дэлгүүр, юм юмтай сумынхаа төвийг өнгөлж байдаг аймгийн дунд сургуулийн долдугаар анги төгссөн нутгийн егөөтэй дэгээтэй хөгшчүүдийн шог зангийн бай болсон 15-16 насны цөм дор бүрнээ хочтой золигийн арваад дэггүй банди багш байж билээ. Түүний нэг нь би байв аа. Тэр үед би салхин дүүгүүр хочтой, Найдан маань хужирхай, Содномдаржаа маань сөөсгөр, Сайжаа маань арзгар, Цэгмэд хэмээх багш охин чимээгүй гайхал гэх мэт хоч нэртэй байсан санагдана. Өдгөө энэхүү нэр хоч ор тас мартагдсан лугаа адил бага сургуулийн маань шургааган хашаа, хэдэн шавар дагз цөм газрын хөрснөөс арчигдан Зүйлийн голын хөрсөн дээр ул мөр ч үлдсэнгүй. Цаг цагаараа, цахилдаг хөхөөрөө гэдэг энэ ажгуу. Зүйл багийн дарга идэрхэн эртэй уулзваас мотоциклиор хээрийн салхи зүсэн давхисаар нүүр царай нь нар салхинд онгож хүрэн бор болсон тэрбээр хүн зоныхоо тухай бас ч гайгүй мэдээ дуулгаж байна. Тус баг 130-аад өрхтэй, 450-иад ам бүлтэй, өвгөд хөгшдийнхөө уугуул суугуул нутаг усыг дориун сахиж мал сүргээ өсгөн амьжиргаатай байгаа гэнээ. Ойрын хэдэн жил өнөтэй сайхан байсан учир нэн ядуу айлгүй болсон бололтой. Үүнийгээ хангай дэлхийн хишиг л гэж ярьж сууна. Бидний багш байсан 1940-1950-иад онд өвөл цагт сумын засаг захиргаа, хоршоо зэрэг бүгд малчдаа даган говь руу 70-80 км нүүж цас мөс нь гялалзах уулсын дунд сургууль маань торойн үлдэж хэдэн хүүхдүүд нь ханиад томуу хүрэхэд гаанс зуусан ганц бага эмч Ванчиндорж гуай өдөр шөнөгүй харайлгасаар алдахыг нь алдаж аврахыг нь аварч бүр дөрөвдүгээр сар гарсан хойно айл амьтны бараа арайчүү харж энэхүү хэцүү хүтүү, гунигтай гашуун мэдээгээ дуулгадаг байж билээ. Гэтэл одоо багийн дарга гэрээсээ Монгол Улсын сумдын бүх багтай богино долгионы станцаар ярьдаг болжээ. Нэгэн жарны хугацаанд Монголын хөдөө нутаг ийнхүү хол алхсан байна. Зүйл багаас өмнө зүг өвгөд хөгшдийг минь нутаглуулсан налайсан бараан уулс, тэдний завсрын уудам талбиухан хөндий хоолой, намхан бор толгод, эгц цавчим цохио хад үргэлжилсээр нүдний хараа цуцам алсад Алтайн мөнх цаст оргилууд цайран хөхрөх тэрхүү холхид хайрлавч үл мөнхрөх амь бие, ханилавч ч үл дуусах хан хорвоо, үхэвч үл шингэрэх хүр их ертөнц, үзэвч үл ажаарах алиа орчлонгийн жамаар насан өөд болсон нутгийн маань судар ном мэт хөгшчүүд амьд мэнд байгаа мэт санагдах нь юусан билээ. Энэхэн үес Хүрэн хөндий хэмээх хүн амьтангүй ээрэм эзгүй талд машинаасаа буумагц эргэн тойрон эл хуль, нүдэнд торох өчүүхэн зүйлгүй цайран цайх газар дэлхий дэндүү уйтай гунигтай байвч яагаад ч юм бэ сэтгэлд нэг л дотно. Миний багад энэ тал өдийд чухамхүү хүрэнтэн найгаж байдаг нутаг байлаа. Анир чимээгүйхэн дүнсийх энэ нутаг цөм нэр устай, бас эзэнтэй, өвгөд дээдсээс аваад эдүгээ хүртэл энд эзэн хүн нь төрж, өсөж өндийн, зовлон жаргалаа туулсаар хээрийн салхи илбэсэн энэ хээр талын газар шороондоо шингэсэн байх бөлгөө. Би хүртэл жалга толгодын нэгэн бууцнаа 75 жилийн тэртээ эхээс мэндлэхдээ бүлээн хуурай бууцны хонины хөх хорголын дунд унасан байдаг юм. (Тэр үед төрж буй эхийн доор хөх хорголтой хуурай бууц асгадаг номтой байлаа. Энэ нь хамгийн халдваргүй орчин бий болгож байгаа хэрэг. Ер нь олон жилийн нар салхинд хатаж өгөршсөн хуурай бууцанд ямар ч идээлүүлэх нян өсөж үржих боломжгүй байдаг аж.) Тиймийн учир эзгүй мэт хээр талын уул хад, гүвээ толгод, жалга судаагийн нэр хүртэл ямар ч үед надад уянгатай, учиртай санагдаад байдаг юм. Нөмөр нөөлөгтэй амгалан хөх уулсын нэр нь хүртэл Баян, Бүрэн, Ямаат, Үнэгт, Туулайт гэх мэтээр уянгын дуу мэт хөвөрчихнө. Толгод гүвээ нь Сээрийн Өндөр, Зайдан, Хөх Үзүүр, Бор Үзүүр гэх мэт нэртэй. Гуу судааг нь Талын Хонхор, Хэвтэш, Аягат гэж байхад хад цохио нь Босоо, Бонжоо, Балин, Барзан гээд өхөөрдөөд ч байгаа юм уу хүндлээд ч байгаа юм уу сонин содон нэртэй. Эдгээр нэрийг өвгөд дээдэс хайрласан бөлгөө. Тэдний ухаан хол, алс алсын хаялгатай учир газар усны нэрийг хүртэл өөрчлөх аргагүй мөнх юм. Хангай, Алтайн завсрын энэхүү уудам нутгийн уул толгод, гуу жалга, хад цохионд Яруу сумын хоёр багийн 200 гаруй айлын 100 гаруй мянган мал жил жилд өвөлжин онд мэнд ордог гэж бодохоор ямар баян тансаг, барагдашгүй нууц эрдэнийг агуулсан газар нутаг болох нь тодоос тод ажгуу. Өвөл хаврын цас их унасан хариг хатуу цагт тэмээн сүрэг нь харганы толгой шүүрэн шүүрсээр ширээ хэвээрээ ордог бол хонь ямаан сүрэг нь туурай нь мултраагүй л бол хөр цас цавчиж хошуугаараа ярах зэргээр өвсний хэдэн бут цасан дороос гаргахад л өдрийн өл элбэг залгана. Үхэр нь хошуугаараа хэдхэн алхам газар цас онгилсоор тарган тавтай орохыг нь яана. Адуун сүрэг нь үүдэн хоймрын чинээ газар цас цавчаад л өл залгачихна. Тиймийн учир газар нутгаа арван хуруу шигээ мэддэг, туйлын сонин мэдрэмжтэй хашир догь малчид зудтай жил дов толгод, гуу судааг бүрийг өдөр өдрөөр, цаг цагаар нэгжих мэт малаа бэлчээрлүүлэн хариулсаар өнчин ишигний гарзгүй цагийн хатууг давдаг байлаа, хөөрхий. Эндхийн газар нутаг, хүн зон, мал сүрэг нь уруул шүд мэт зохицон зохицсоор олон зууныг өнгөрөөжээ. Энэ газар нутаг үе үеийн судар ном мэт хөгшдийг үдэж, тэнгэрлэг үр садаа хүлээн авч хөх бууцандаа өнхрүүлэн, элсэн хөрсөндөө хөлд оруулж, бут сөөгөндөө бүдчүүлсээр жигүүр ургуулан даль жигүүртэн нисэн үл хүрэх газар нисгэн үдэгсдийн нэгэн нь би бөлгөө. Энэ нутгаас эр зоригтой, сонин содон ухаантай, гайхалтай малчид төрөн гарсан төдийгүй Монгол Улсын Ерөнхийлөгч, дэлхийн дэвжээнд хүрсэн хөгжмийн зохиолч, байгаль, биологийн шинжлэх ухаанд шинэ нээлт хийсэн хэд хэдэн эрдэмтэд төрөн гарсан байжихуй. Тэд цөм л хөдөө талдаа хөдсөнд боодолтой байцгаажээ. Энэ мэтийг бодон байх үес надтай цуг яваа хоньчин өвгөн зүүн өмнө зүгийн цайран хөхрөх гүвээ толгодыг саравчлан саравчлан харж байснаа: -Манай өвөлжөөний тэр рүү юм гарсангүй дээ, хангай дэлхий минь хэмээн гунигтайхан өгүүлээд: -Урьдын юм байхгүй болсон, хүүхээ. Зарим өвс ургамал бүр ургахаа байлаа. Мал сүрэг маань ч их давжаарч байна. Суганд тулсан эрэг, оноотой ордог тарган морьд манай нутагт бараг үгүй болох нь хэмээн харамсангуй өчөөд: -Газар дэлхийгээ шүтэж амьдардаг бидэнд л хэцүү болох нь дээ хэмээн үгсэн байв... ... Харин Завхан, Архангай аймгийн ямар ч суманд оройхон тийшээ очиход хүнсний дэлгүүр хэмээх том хаягтай жижигхэн шавар байшингийн хажууд хэдэн залуучууд хямд үнэтэй лонх архи тавьчихсан ууж суух нь тогтчихсон ёс гэлтэй. Тэдний дунд нэг хоёр зэргийн өвгөчүүд шороон дээр суучихсан ном хаяж байх нь элбэг юм. Эд нар сумын төвийн борчууд гэнэ. Тэд тодорхой хийх ажилгүй, авах цалингүй. Гэвч сүүлийн хэдэн жил зуд турхан болоогүй болохоор цайны сүүний ганц хоёр үнээ, ноолуурын хэд гурван ямаа нь ах дүүгийнхээ буянаар (ах дүүгийнхээ малтай хамт тэднээр маллуулдаг болохоор) өсөж, бас ч өөрсдөө сумын төвд мод чулууны энэ тэрхэн жижиг сажиг ажил хийж хэдэн бор юм олохоороо ийнхүү наргидаг юм гэнэ дээ. Тэдэнтэй мэнд усаа мэдэлцэн энэ тэрхнийг ярьж байтал өнөөх лонхтойгоо төдөхнөө султгаж орхиод ахин "нэг юм босгох"-ын дон шүглэчихсэн учир тэд ийшээ ч тийшээ ч мотоцикльтой залуучуудыг давхиулсаар арай ядан нэг лонх архи олж дундаа тавих үес оройн тэнгэр шигээ тэнүүн зөөлөн болоод үймж шуугих нь намсаж сумын төв хэмээх хэдхэн хүнтэй эл хульхан суурингийн үдэш эхлэх бөлгөө. Би бээр энэ бүхнээс даажин амсхийх санаатай Цэцэрлэг хотын баруун хойдох өнөөх алдартай Цагаан Давааны могой мэт мушгирсан толь мэт өө сэвгүй засмал замаар гэтэх мэт аажуухан уруудсаар баруун тийш эргэсхийн малын тэжээл, идэшний ногоо тарьсан нов ногоон талбайг тойрон шинэс модон ой нүүгэлтэх хавчиг амыг өлгөөд нэгэн гэрийн гадаа бууж хаяа хатган майхнаа босгов. Гэтэл нүүр царай нөсөө бүхий буурал хөх царайтай, залуудаа их л дэгжин дээгүүр явсан бололтой туранхай хөх өвгөн данхтай цай барьсаар хүрч ирэв. Түүнтэй танилцваас Цэцэрлэг хотын байшин барилга бариулж байсан барилгын инженер байсан бөгөөд өдгөө Архангай аймгийн Эрдэнэбулган сумын малчин Сүхбаатар гэгч байжихуй. Тэрбээр элэгний эдгэршгүй архаг өвчтэй болсон учир 1990-ээд оноос хэдэн мал худалдан авч Цагаан Давааны арын Арцатын ам хэмээх ой хөвчтэй сайхан нутагт адуу мал адгуулан орчин үеийн анагаахын шинжлэх ухаанд тавилан туйлын муу хэмээгдэх элэгний нөсөөдсөн архаг үрэвслээ өвс ургамал, зэрлэг жимсээр эмнэсээр дал хүрч яваа нэгэн аж. Энэ боловсролтой малчин өвгөн нутаг усаа шинжиж, адуу малыг нь сонжсоор энэхүү нутагт идээшсэн сайн угсааны гаралтай цэврүү шиг хэдэн малтай болж, хэнээс ч дутахгүй тавлаг амьдарч сууна. Гүйх ухаантай, туйлын ажигч Сүхбаатар гуай нутаг усныхаа аяс өнгө төрхийг арван хуруу шигээ мэддэг айхтар хүн юм. Наад зах нь цөөхөн тахиа шувуутай, өндгөөр огт тасрахгүй элбэг дэлбэгхэн байна. Тахиа бол зун, намрын цагт тэжээл огт хэрэглэхгүй, царцаа өт хорхойхноор хооллон өнгө зүс алдахгүйгээр барахгүй өдөр бүр өндгөө өгч байдаг өгөөжтэй амьтан аж. Өвлийн цагт ердөө шүдэнзний хоёр хайрцаг будаа өгөхөд л дүүхэлзсэн цатгалан амьтан өдөр бүр өндгөө өгсөөр л байдаг гэнэ. Сүхбаатар гуайнх ердөө гуравхан үнээ саадаг юм байна. Тэд нь сүүний үүлдрийн гаралтай, Арцатынхаа аманд идээшиж дассан нутгийн үүлдэр рүү шилжиж буй сүүтэй үнээд аж. Өдөрт гурван үнээнээсээ элбэг 20-иод литр сүү саадаг гэнэ. Энэ нь 15 монгол үнээний саальтай тэнцэх жишээтэй. -Үхрийн бол сааль сүү нь маньд хэрэгтэй. Үйлдвэрлэл явуулдаггүйгээс хойш махны үүлдэр өөр хэрэг хэмээн Сүхбаатар гуай өгүүлээд: -Манай эндхийн малчид 2000 оны зуднаас хойш таваарлаг чанартай цөөхөн малтай байхыг хичээдэг болж. Үр шим барагтайхан олон малтай байх нь чухал биш л дээ. Цөөхөн сайн малтай байх нь аль аль талаараа ашигтай хэмээн нэмж хэлэв. Үг цөөтэй, ажигч гярхай энэ өвгөний аж төрж байгаа байдал надад нэг л биширмээр санагдаад байлаа. Цагаан Давааны арын үржил шимтэй нугад малынхаа тэжээлийн ургамал, хүнсний ногоогоо тарьчихна. Зуны дэлгэр цагт ах дүүтэйгээ хамтран ногооныхоо талбайд бага зэрэг ажиллачихаад намар нь ургацаа хураадаг аж. Нутгийнх нь төдийлөн тоодоггүй, хаа ч ургадаг төрөл бүрийн витаминаар баялаг нохойн хошууг хэрхэн нөөцөлж хэрэглэдэг арга ухаан нь, Арцатынхаа аманд бага шиг ургадаг бусад жимсийг эмийн журмаар хэрхэн ашигладаг нь эмч мэргэжилтэй надад эрээд олдохгүй эрдэнэ, сураад олдохгүй сувд мэт үнэ цэнэтэй эмчилгээний арга байлаа. Ер нь шинжлэх ухаан хүнийг байгалийн нэгэн сэтгэгч эс гэж үздэг. Төрүүлсэн эхийн уураг сүү мэт байгалийнхаа бүтээгдэхүүнээс тэр чигээр нь хэрэглэж байвал бид халдварын бус архаг хууч өвчтэй байх ёсгүй юм. Тийм учраас хүн эхийнхээ өвөрт амгалан нойрсож буй хүүхэд шиг байгальтайгаа хамт байх тавилантай төрсөн амьтад. Гэтэл XXI зуун хүн төрөлхтнийг байгаль эхээс нь холтгож бие сэтгэлд нь тун их халгайтай хиймэл орчинд аваачихжээ. Харин Архангай аймгийн Эрдэнэбулганы малчин өвгөн Сүхбаатар гуай эхийнхээ өвөрт байгаа хүүхэд мэт надад санагдсан шүү. Тиймийн учир урт насалж удаан жаргах нь лавтай. 
Зохиолч Ш.Ванчаарай 
