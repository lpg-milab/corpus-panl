Монголчууд цагаан мориороо капитализмыг алгасдаг шиг үсрэнгүй хэлтэй ард түмэн

-Монголчууд хөгшин залуугүй англи хэл сурахаар оройхон гараад ширүүхэн дайрч эхэлсэн нь энэ цагийн моод уу, эсвэл хэрэгцээ юү?
-Өнөөдөр манай дэлхийн хүмүүс ойролцоогоор 4000-6000 хэлээр ярьж байна. Гэхдээ англи хэл хүн төрөлхтөний түүхэнд үзэгдээгүй шахам харилцааны түгээмэл хэрэгсэл болжээ. 1500 онд дөрөвхөн сая хүн англиар ярьдаг байсан бол 1999 онд 322 сая хүний бүр төрөлх хэл нь болсон байх жишээтэй. Нөгөөтэйгүүр англи хэлийг албан ёсны хоёрдогч хэлээ болгосон улс орны хүн амын тоо дор хаяж 400 саяд хүрчээ. Европчуудын 42 хувь нь гэхэд англиар ярьдаг шүү дээ. Дэлхийн нийт сонины тал хувь нь, интернетийн мэдээллийн сангийн 80 хувь нь энэ хэл дээр гарч, жил тутам 215 орны 689 мянган хүн TOEFL шалгалт өгдөг байна. Манай академи ч TOEFL шалгалтад бэлтгэх буюу англи хэлний мэдлэгийг бүхий л түвшинд дээшлүүлэх сургалт явуулж эхэлсэн нь үр дүнд хүрч байгаа. Гэхдээ би хэл шинжлэлийн мэргэжлийн хүний хувьд зөвхөн TOEFL шалгалтад бэлтгэх дамжаануудын сургалтад тун шүүмжлэлтэй ханддаг. -TOEFL шалгалтад бэлтгэх дамжаанууд ерээд оны ТҮЦ-үүд шиг болжээ. Хүүхэд залуус ч тэдгээрт халаасаа сэгсрүүлж, англи хэлийг мэдэх мэдэхгүйн хооронд тэмтчиж явах шиг харагддаг. -Тэдний буруу биш л дээ. Гэхдээ англи хэлийг сурах зорилгоосоо урьтаж, TOEFL шалгалтыг давах гэж ойлговол эндүүрэл болно. Энэ эндүүрлийг бизнес болгосон дамжаануудын сургалтын хөтөлбөр доголдолтой байгаад л буруу нь оршино. Иймэрхүү сургалт зохион байгуулагчид англи хэлний мэдлэгийн түвшин дорой, бараг чих нь онгойгоогүй хүмүүст TOEFL шалгалт өгөх стратегийг шууд зааж эхэлдэг. Тэгэхдээ шулуухан хэлэхэд тусгай сурах бичгээс аргачлалыг нь харж хэлээд холбогдох тестийнх нь хариуг бараг таалгадаг гэх үү дээ. Зарим багш сурах бичгийн бэлэн хариуг хараад оноо тавьдаг. Ингээд л хоосон 480-490 оноо өгч санааг нь амраан, явцын дунд ямар ч амжилтгүй тардаг. Ингэж авсан оноо бол хэлбэрийн төдий цаасаар баталгаажуулсан хуудас. Харин энэ хуудасны нөгөө тал нь агуулга юм. Өмнө нь TOEFL шалгалт өгөхдөө тухайн тестийн хариуг өгөгдсөн хувилбаруудаас сонгож бөглөдөг байсан хуучин журам өөрчлөгдсөн шүү дээ. Одоо бол заасан сэдвээр зохион бичлэг хийлгэж, үгийн баялаг, зөв бичих болон найруулгын дүрэм, санаагаа илэрхийлэх чадвар, англи хэлний бүтцийн талаар хэр мэдлэгтэйг нь нэгэн дор дүгнэх боломжтой боллоо. Иймээс манай Англи хэлний академийн сургалтын хөтөлбөрт бүтэн жилийн турш англи хэлний ерөнхий мэдлэгийн түвшинг дээшлүүлэхийн хамт TOEFL шалгалтын стратегийг нь аажмаар зааж өгдөг. Эцэст нь ямар ч сэдвээр лекцийг бүрэн ойлгодог, даалгавраа төвөггүй хийчихдэг, бүх салбарын үгийн баялагтай, бичгийн чадвартай болсноор TOEFL буюу өндөр хөгжилтэй орнуудын их, дээд сургуулийн элсэлтийн босго шалгалтыг амжилттай өгөх суурь тавигдана. Эдгээрийг эзэмшээгүй бол хагас цагийн хугацаанд ганцхан эссе бичих гэж түүртсээр хоосон хоцорно биз дээ. Харин манайх англи хэлний өндөр түвшний мэдлэгтэй хүмүүст зориулж богино хугацаанд TOEFL-ийн стратеги эзэмшүүлэх сургалтын хөтөлбөртэй. Тийм хүмүүс сурах бичиг юмуу интернет дэх тусгай сайтын тусламжтайгаар ч бие даан бэлтгэж чадна шүү дээ. -Та их залуудаа англи хэл шинжлэлийн докторын зэрэг хамгаалжээ. Энэ хэлийг анх яаж сурсан бэ? -Би 1983 онд нийслэлийн 23 дугаар дунд сургуульд орж, орос хэлний цагаан толгой заалган, долдугаар ангиасаа англи хэл үзэж эхэлсэн. Дунд сургуулиа төгсөөд одоогийн Хүмүүнлэгийн ухааны их сургуульд элсэн суралцаж орос, англи хэлний багшийн мэргэжил эзэмшсэн. Төгсөөд сургуульдаа арав гаруй жил багшаар ажиллаж, хоёр жилийн өмнөөс Англи хэлний академиа байгуулан интерактив элит сургалт явуулж байна. 2002 онд БНСУ-ын Засгийн газрын урилгаар солонгос мэргэжилтнүүдэд хичээл зааж байхдаа англи хэлний гайхамшгийг илүү сайн мэдэрч эхэлсэн. Дараа нь Английн Дорам (Durham)-ын их сургуульд судалгаа шинжилгээ, мэргэжил дээшлүүлэх чиглэлээр ажиллаж, 2003 онд "Шинжлэх ухааны хялбаршуулсан дискурсыг когнитив хэл шинжлэлийн үүднээс зэрэгцүүлэн судлах нь" сэдвээр хэл шинжлэлийн ухааны докторын зэрэг хамгаалсан. Энэ нь монгол, англи, орос хэлний хэрэглэгдэхүүн дээр эдгээр төрөл бус хэлний онцлог болон нийтлэг талыг орчин үеийн хэл шинжлэлийн когнитив (танин мэдэхүйн) онолын үүднээс дискурсийн  түвшинд буюу мэдлэгийг илэрхийлэх болон хүлээн авах хэлний хамгийн дээд динамик нэгжийн түвшинд зэрэгцүүлэн судалсан бүтээл юм. -Англиар ярьж байна гэж зүүдэлбэл хэл сайн сурахын шинж гэж сонссон. Энэ үг англи хэл амархан сургана гэх сүүлийн үеийн зарим багшийн давсалсан яриа юу. Ер нь Таны хувьд хамгийн үр дүнтэй юмуу, эсвэл шинэлэг ямар арга барил байдаг вэ? -Бид англиар төгс ярьж суръя гэвэл англи, америк хүн болж төрөх, эсвэл заавал тэнд очиж амьдарна гэдэг боломжгүй. Ажиглалтаас харахад насанд хүрсэн хүн гадаад хэл сурах, нялх хүүхэд хэлд орох нь хоёр өөр ойлголт юм. Учир нь хүүхэд хэлд орохдоо тухайн юмсыг танин мэдэхийн зэрэгцээ нэрийг нь автоматаар тогтоодог бол том хүн учир зүйн үндэслэлтэй хүлээн авдаг байна. Энэ талаар сонирхолтой бодит жишээ хэлье л дээ. Анагаах ухааны профессор Рагчаа гуай хэдэн жилийн өмнө надаас баяртай гэсэн үгийг японоор яаж хэлдгийг асуугаад амаа ангайн: -Энэ дээд "соёо", дээш заан "нара" гээд, нийлүүлбэл "соёонара" хэмээн хэлж байж билээ. Миний найз Долорес гэдэг Нью-Йоркийн томоохон программ хангамжийн компанийн нягтлан бодогч эмэгтэй жил бүр Монголд ирдэг юм. Тэр хуушууранд дуртай ч харамсалтай нь англи хэлэнд "р" үсгийг бараг дууддаггүй учраас нэрийг нь хэлж чаддаггүй. Иймээс horse (морины) shoes (тах) буюу "хоос-шүүс" гэж цээжлэн хэл амаа амархан ололцчихдог болсон байлаа. Том хүний тархи нэг сонссон зүйлээ дахин давтахад дургүй байдаг бол хүүхдүүд "Аав аа, улаан малгайтын үлгэрээ дахин яриад өгөөч" гэж шалгаадаг шүү дээ. Хэл сурахад хамгийн гол нь системтэй, байнга хичээллэвэл тустай байдгийг туршлагаас харж болно. Монголчууд саяхан болтол тооны хичээлд маруухан хүүхдээ их, дээд сургуулийн хэлний анги бараадуулдаг байсан явдал бий. Тэр үед Хүмүүнлэгийн ухааны их сургуулийн ректор, доктор профессор Б.Чулуундорж багш маань "Тоо, хэл хоёр салшгүй холбоотой" гэж хэлдэг байлаа. Би энэ үгийн үнэ цэнийг хожуу ч гэлээ ухаарч "Хэл бол загварчлал" хэмээн туршлагаасаа олж мэдэрсэн юм. Тухайлбал, хадам ээж гэдэг үгийг англиар mother-in-law буюу төрүүлээгүй ч гэсэн "хууль доторхи ээж" гэж махчлан буулгаж болно. Тэгэхээр mother (ээж) гэсэн үгийн оронд аав, ах, эгч гэх мэтээр солиход л хадмын талын хүргэн, бэр гэсэн үгс болох жишээтэй. Мөн step (хойд) гэсэн үгийн араас эцэг, эх, хүү, охин гэсэн үг залгавал хойд эцэг, дагавар охин гэх мэтээр хувирна. Энэ загварчлалыг ойлгоход л олон үг мухар сохроор цээжлэхгүй, цаг хэмнэх, амархан тогтоох сайн талтай. Түүнээс гадна цээжилж тогтоовол зохих гучаад үгтэй 10-12 богино өгүүлбэрийг дуу хураагуурт бичээд унтахынхаа өмнө, өглөө сэрэнгүүтээ сонсож бай. Ингээд 18 удаагийн хичээлээр 800-900-гаад үг тогтооход ердийн аргаар сурснаас даруй 6-7 дахин их мэдлэг эзэмшдэг болох нь батлагджээ. Хүний тархи унтаж байхад ч амардаггүй учраас нойрон дунд сайн хоногшдог байна. Тэр ч байтугай англиар ярьж байна гэж зүүдэлбэл хэл сайн сурч буйн шинж гэдэг. Товчхон хэлэхэд хэл сурахдаа идэвхийлэн шамдах, хэл бол угаас тогтолцоо юм гэдгийг ухамсарлах, нөгөөтэйгүүр мэдээллийг дамжуулах болон хүлээн авах гэх мэт харилцааны интерактив хэрэгсэл хэмээн хүлээн зөвшөөрөх, алдаагаа ойлгодог хошин шогийн мэдрэмжтэй байх, өөрийн дүгнэлт таамаглалаа баталгаажуулж, бусдаас тусламж авч чаддаг байх нь чухал. -Агуу ард түмнүүдийн төрөлх англи хэлийг бусад хэлтэй харьцуулахад сул дорой байдал ажиглагдагддаг уу? -Англи, америкчууд болоод англи хэлтнүүдийн давамгай хөгжлийн нэгэн түлхүүр нь уг хэлний давуу тал юм. Герман, итали, франц, испани хэлнээс илүү баялаг үгийн сантай, асар олон харь үгийг зээлдэн авсан, өргөн хэрэглээний үгийн сан нь гэхэд 200 мянга гаруй үгтэй. Гэлээ ч сул тал бий. Ихэнх хэлний авиазүйн тогтолцоо дунджаар 25-30 авианаас бүрддэг бол англи хэл 44 авиатай. Тэдгээрийг 251 янзаар бичдэг. Энэ нь гадаадынхны төдийгүй төрөлх хэлтнүүдийнх нь толгойны өвчин болдог. Ялангуяа сайн сонсголтой байхаасаа илүү монгол болон гадаад хэлний авианы ялгааг сайтар ялган сонсож ойлгох нь хамгийн чухал юм шиг санагддаг. Англи хэл заасан арав гаруй жилийн туршлагаасаа үзэхэд монголчууд бид дараахь авиануудыг дуудахад бэрхшээлтэй тулгардаг. Тухайлбал, th гэсэн нийлэмжийн дуутай, дуугүй шүдний хоёр гийгүүлэгч авиаг зөв дуудаж сураагүйн улмаас S-ээр дуудсанаар "Би тэгж бодож байна" гэх гээд "Би тэгж живж байна" гэх жишээтэй. Зарим тохиолдолд ганц авиаг буруу дуудахад маш эвгүй байдалд орж болно. Англиар lawyer буюу хуульч гэдэг үгийг lover гэж ташаа дуудвал нууц амраг гэсэн утгатай болно. "Намайг Туяа гэдэг. Би нууц амрагийн ажилтай" гэвэл ямар сайн байхав дээ. Иймээс цэвэрхэн ярьж сурахын тулд олон дахин сонс гэдэг бол өрөөсгөл ойлголт. Зүгээр сонсоод амжилтад хүрэхгүй. Энэ нь уран нугарагчийн хэрхэн нугарахыг сайтар ажиглаад дагаж нугарч чадахгүйтэй адил. Тэгэхээр сайн дадлага хийхийг шаардана гэсэн үг. Үгийг давтан хэлэх тутам илүү хоногшдог. Миний бодлоор монголчууд хэлтэйгээ адил үсрэнгүй ард түмэн юм шиг санагддаг. Яг л цагаан морио унаад капитализмыг алгасч байгаа зураг шиг. Монголоор шуудхан "би багш" гэвэл хэн ч ойлгодог. Англи хэлэнд дунд нь "бол" гэсэн үг байхгүй бол өгүүлбэр болохгүй. Өөрөөр хэлбэл "Би бол багш" гэх ёстой. Харин манайхан алгасч үсрээд илүү товчхон ярьдаг. Мөн англи хэлэнд тоологддоггүй нэр үгс гэж байдаг. Тухайлбал, талх, цай, пиво гэх мэт. Англиар шууд л "талх авъя, цай ууя" гэвэл ойлгохгүй. Тэдний хувьд талх гэдэг бол нэг л бүхэл хөөсөн гурил, цай шингэн учраас тоологдохгүй гэж үздэг байна. Иймээс заавал талхны хэлбэрийг заах буюу цайны өмнө аяга хэмээн тодотгоно. Олзуурхууштай нь сүүлийн үед англи хэл улам олон хүмүүсийн харилцааны хэрэгсэл болж байгаа учраас илүү амар хялбар болгохын тулд ярианы хэлэнд зарим үгийг гээх хандлага байна. Яваандаа заавал бөөрөнхий талх, нэг аяга цай гэхгүй нь байна шүү дээ. Энэ бол англи хэл тив хоорондын телефон харилцааны гол хэл, шуудан харилцааны 75 хувийг эзэлдэг, олон улсын эрдэмтдийн гуравны хоёроос илүү нь бүтээлээ туурвидаг зэрэг зайлшгүй шаардлагаас урган гарчээ. -Манай бүх шатны сургуулийн хөтөлбөрт англи хэлний сургалт орж байна. Чухамдаа чанарын ямаршуу түвшинд байгаа талаар бодит судалгаа байдаг болов уу? -Хэлний бус мэргэжлийн их дээд сургууль, коллежид англи болон бусад гадаад хэлний сургалт ямар түвшинд явагдаж байгааг бид амьдралаас харж байгаа. Долоо хоногт нэгээс хоёр цаг алдаг оног заасан болоод ихэвчлэн хоёрдугаар курсын эцэст багш нь шалгалт авч, оюутан нь бусад мэргэжлийн хичээлдээ түүртсээр хоёр яс салсан болдог нь нууц биш. Харин төгссөн хойноо л амаа барьдаг шүү дээ. Би Хүмүүнлэгийн ухааны их сургуульд 2004-2005 оны хичээлийн жилд дээд боловсролтой хүмүүст зориулсан англи хэлний орчуулагчийн бакалаврын зэрэг олгох хоёр жилийн эрчимжүүлсэн сургалтыг санаачлан зохион байгуулсан юм. Тэгэхэд Монголын шилдэг гэгдэх арав гаруй их, дээд сургуулийг 1990 оноос хойш төгссөн 300 гаруй хүнд англи хэлний түвшин тогтоох, элсэлтийн шалгалтыг унших, бичих, орчуулах, сонсох, ярих чадвараар авахад дөнгөж 30 гаруй хувь нь 60-аас дээш хувийн үнэлгээтэй гарч байлаа. Тэд их, дээд сургуульд англи хэлийг 4-9 кредит цаг буюу нийт 120-270 цаг үзсэн бөгөөд А, В дүнтэй шалгагдсан нь өнөөгийн дээд боловсролын тогтолцоонд англи хэлний мэдлэгийг хэр зэрэг олгож буйг илтгэнэ. -Танай Англи хэлний академийн сургалтын хөтөлбөрийн гол онцлог юу вэ. Когнитив, академи, интерактив, элит, прагматик гэх зэргээр тодотгосон нь ямар учиртай юм бэ? -Би хувьдаа Монгол Улсын хөгжлийн гарц нь англи хэл эзэмших явдал гэж боддог. Манай Засгийн газар 2005 оны хоёрдугаар сард англи хэлэнд албан ёсны статус олгоход баяртай хүлээн авсан. Англи хэлийг албан ёсны хэлээ гэж тунхагласан дэлхийн 100 гаруй орны жишгийг дагахад манай мэргэжлийн хүмүүс хувь нэмрээ оруулах ёстой болов уу. Иймээс Англи хэлний академийг үүсгэн байгуулж, үндсэн зорилтынхоо хүрээнд интерактив элит сургалт явуулахаас гадна бүх нийтийн англи хэлний боловсролыг дээшлүүлэхэд бодит хувь нэмрээ оруулна гэж заасан. Нийтэд зориулсан хэд хэдэн лекцийг үнэ төлбөргүй зохион байгуулсан нь олныг хамарч чадсан. Академи гэхээр Шинжлэх ухааны академи мэтээр санаанд орж магадгүй. Академи гэж бас дээд зэрэглэлийн мэргэжлийн сургалт явуулдаг сургуулийг хэлдэг. Тэгэхээр интерактив элит сургалт явуулдаг сургууль гэж ойлгож болно. Манай академийн сургалтын хөтөлбөрийн интерактив шинж чанар нь багш-суралцагч-сургалтын хэрэглэгдэхүүн-суралцагч-суралцагч гэсэн тэгш харилцааг бүрдүүлж, багаар ажиллах чадварыг хөгжүүлэхэд оршино. Яг л далайн аялалд гарч байгаа юм шиг. Багш сургалтын явцад багийн ахмадын үүрэг гүйцэтгэж, далайчдадаа англи хэлийг жинхэнэ хэрэглээнд оруулж эзэмшихэд түлхүү анхаарна. Бүгд жигд хурдаар зорьсондоо хүрэх ёстой, хэн нэг нь хоцорвол осол нүүрлэнэ гэсэн үг. Харин элит шинж нь сургалтыг мэргэжлийн өндөр түвшинд, тохилог орчинд явуулдгаар илэрнэ. Үндсэндээ орчин үеийн мэдлэгийн болон когнитив (танин мэдэхүйн) онол, монгол, англи хоёр өөр хэлний зэрэгцүүлсэн судалгаа, хүний хөгжлийн хөтөлбөр дээр суурилсан хөтөлбөр юм. Мөн тусгай салбарын сургалт, тухайлбал эмнэлэг, ня-бо бүртгэл, бизнесийн харилцаа, хүний нөөц гэх мэт тухайн салбартаа тэргүүлэх англи хэл төгс эзэмшсэн мэргэжилтнүүдтэй хамтран сургалт явуулна. Манайх 2002-2005 онд гарсан хамгийн сүүлийн үеийн оригинал сурах бичиг, сургалтын иж бүрэн материал, мянга гаруй номын фондтой. Одоогоор бүхий л салбарын өндөр боловсролтой зуугаад хүн сонгодог хөтөлбөр болох А, В, D, С түвшний сургалтад хамрагдаж амжилттай төгсөөд байна. Цаашдаа онцгой амжилттай суралцагсдад доктор Ганаагийн нэрэмжит тэтгэлэг олгож эхлээд байгаа. Манайх англи хэлний мэдлэгийг дамжаа бус, академийн түвшинд эзэмшүүлнэ. Анги дүүргэлт 12 хүнээс хэтрэхгүй. Тийм учраас багш хүн нэг бүртээ хүрч ажиллаж чаддаг. Ангийн зохион байгуулалт ч дугуй ширээ тойрч, өөд өөдөөсөө хараад хичээллэдэг. Хорь гучин хүн чихцэлдэн бие биенийхээ шилний хонхорхойг ширтэж суудаг бол Цэцэгээ шинэ үсний хавчаар зүүчихэж, Батын цамцны зах хиртчихэж гэх мэт санамсаргүй бодлоос эхлээд сатаарах юм цөөнгүй тохиолдоно биз дээ. Бас нэг онцлог бол Англи хэлний академи гишүүнчлэлтэй. -Академи гишүүнчлэлтэй учраас суралцагсдад янз бүрийн шаардлага тавьдаг уу. Эсвэл ихэнх гадаад хэлний дамжаанууд шиг төлбөрөө авсан л бол болоо уу? -Англи хэлний академийн төгсөгчдийг цаашид англи хэл бие даан сурахад нь мэргэжлийн зөвлөгөө өгөх, номын сангаар үйлчлэх, англиар ярьдаг нөхөрсөг орчин бүрдүүлэх, суралцагч-академи-төгсөгч-гишүүд хоорондын холбоо тогтоож бэхжүүлэх, улмаар бүх нийтийн англи хэлний боловсролыг дээшлүүлэхэд хамтран ажиллах зорилгоор гишүүнчлэлтэй болох шийдвэр гаргасан юм. Гишүүн нь амжилттай суралцаж төгссөн суралцагч байна Гишүүнчлэл үнэ төлбөргүй, дараагийн шатны сургалтад хөнгөлөлт эдлэх, академийн англи номын сан, DVD кино, сургалтын хуурцаг, CD-ны фондоос хэрэглэх болон бусад зохион байгуулалттай арга хэмжээнд оролцох эрхтэй. Суралцагсдад хамгийн гол нь англи хэлийг төгс эзэмших чин эрмэлзлэл чухал. Энэ бол хэлний дамжаа биш, Англи хэлний академи гэсэн түвшинд шаардлага тавьж, мэдлэг эзэмших ёстой. Үүнийг үндсэн шаардлага гэж хэлж болно. Сургалтын хөтөлбөрт 100 хувь хамрагдах ёстой. Тухайлбал, сонгодог буюу А, В, D, С хөтөлбөр гэхэд есөн долоо хоног буюу 90 багц цагийн хичээл тэнхимд, дээр нь ойролцоогоор 90 цагийн бие даалтын багцаас бүрдсэн нийт 180 цагийн сургалт багтдаг. Анх элсэхэд хөтөлбөрийн зохицуулагч англи хэлээр ярилцлага, бичгээр шалгалт авсны үндсэн дээр түвшин тогтоож, ямар шатны сургалтад хамрагдах талаар гэрээ байгуулан хоёр талын эрх, үүргийг баталгаажуулдаг. Сургалт дуусахад мөн ярилцлага, хэлний бүх чадвараар шалгаж, ахиц дэвшлийн анализ гаргана. Амжилттай төгсөгчдөд сертификат олгож, суралцсан байдлын тодорхойлолт өгнө. Ер нь манай төгсөгчид бие даан суралцах арга барил, багаар ажиллах чадвар эзэмшиж, илтгэх урлаг, мэтгэлцээний соёлд суралцдаг. Англи киноны цаг, "Зөвхөн англи хэлээр ярьцгаая" тойрон аялал, хоолны өдөрлөг, төрөл бүрийн тэмцээн зэрэг нь сургалтын хөтөлбөрийг илүү амьд, сонирхолтой болгож өгдөг юм. -Хэлтэй бол хөлтэй гэдэг шүү дээ. Таны хөл тавьсан газар орон... Канадын боловсролын мэдээллийн төв бидэнд ямар боломж олгох вэ? -БНСУ-ын Засгийн газрын урилгаар солонгос мэргэжилтнүүдэд багшилж байсан. Английн Дорам (Durham)-ын их сургуульд жил шахам судалгаа шинжилгээний ажил хийсэн. Өнгөрсөн хавар Канадын Хэл шинжлэлийн холбооны урилгаар очиж мэргэжил дээшлүүллээ. Би тус холбооны жинхэнэ гишүүн, ирэх жил дахин очих урилгатай. Ажил төрлийн шугамаар л хилийн дээс алхахаас бус аялж жуулчлах зав чөлөө хомс байдаг. Монгол дахь Канадын мэдээллийн төв нь энэ жил үүдээ нээсэн. Канадын дээд боловсролын байгууллагууд, англи хэлний төрөлжсөн сургуулиудын тухай цуврал лекц, хоёр орны боловсролын тогтолцооны асуудлаар уулзалт, ярилцлага, семинар зохион байгуулах, Канадад боловсрол эзэмших боломжийн талаар олон нийтэд мэдээлэл хүргэх, тэнд мэргэжил дээшлүүлэх, байгууллага хоорондын хамтын ажиллагааны харилцаа тогтооход дэмжлэг үзүүлнэ. Мөн Монголын боловсролын байгууллагуудад Канад улсаас мэргэжлийн англи хэлний багш нарыг урьж ажиллуулах, холбоо тогтооход нь туслах, Канадын их, дээд сургуульд элсэгчдэд зөвлөгөө өгөх, оюутан солилцооны хөтөлбөр боловсруулах зэрэг зорилготой. Манай төв Монгол, Канадын найрамдлын нийгэмлэгийн гишүүн байгууллага. Дашрамд хэлэхэд Канад хамгийн өндөр боловсролтой хүн амтай орон, тиймээс ч таван оюутан тутмын нэг нь гадаадаас ирж суралцдаг юм билээ. -Англи хэлний академиас удахгүй өвөрмөц нэгэн элит хөтөлбөр зохион байгуулна гэсэн. Бас вакумжсан орчинд гэсэн байхаа. Энэ хөтөлбөрт юу юу багтах вэ? -Өнөөдөр Монголын маань хөгжилд бодит хувь нэмрээ оруулж яваа манлайлагч бизнесмэн олон бий. Тэдэнд зориулж бизнесээ амжилттай эрхлэх хамгийн сүүлийн үеийн бизнесийн туршлага, хөрөнгө оруулалт, санхүүгийн асуудлыг шийдвэрлэх арга зам, хүний нөөц, мэдлэгийн менежментийн нарийн ухаанаас танилцуулах, улмаар лидер байх амжилтын стратегийг таниулах "Аз туршаагүй амжилтыг өөрөөсөө" гэсэн элит сургалт зохион байгуулах бэлтгэл ажил үндсэндээ дуусаад байна. Хүний хөгжил, сэтгэл судлал, бизнесийн удирдлагын энэхүү сургалт-цэвэр агаар-амралт гэсэн элит хөтөлбөрийг бямба, ням гаригт вакумжсан буюу хотоос гадагш нам гүм, цэвэр агаарт, зөвхөн англиар ярих орчинд явуулах юм. Хөтөлбөр англи хэлний зохих мэдлэгтэй бизнес эрхлэгчдэд хэлний мэдлэгээ сайжруулж, хэрэглээнд оруулах явцдаа амжилт дагуулж яваа адил зиндааны хүмүүстэйгээ нүүр хагарах уулзалтаар танилцан багийн зохион байгуулалтад нэгдэж, англиар уран илтгэх урлагийн тухай зэрэг лекц сонсож, англи хэлний дуудлага, харилцан яриаг ойлгох чадвараа хөгжүүлж, авиалбарзүйн тогтолцооны талаар дадлагын хичээл хийнэ. Мөн мэтгэлцээн кейс стади авч хэлэлцэх, аз жаргалтай амьдрал, амжилтын стратегийн бясалгал бодролын цаг, цэнгээнт бүжиг, өглөөний хөгжөөнт дасгал, цэвэр агаарт алжаалаа тайлах, шинээр англи үг хэллэг эзэмших гэх мэт цагийн хуваарьтай. Та бүхэн хүн хүнээ дээдэлсэн орчинд өглөөний цай, өдрийн хоол, оройн хүндэтгэлийн зоог барихаас гадна кофены  завсарлагаар ч амжилтын туршлагаасаа харамгүй хуваалцах бизээ. Хэн ч танд садаа болохгүй "Аз туршаагүй амжилтыг өөрөөсөө" элит хөтөлбөр бямба гаригийн үдээс хойш эхэлж, ням гаригийн орой өндөрлөх юм. 


