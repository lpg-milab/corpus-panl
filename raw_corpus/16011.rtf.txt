№48(16011)         
1985 оны хоёрдугаар      сарын 24.
ЗОХИОН БҮТЭЭГЧИЙН НИЙГМИЙН ҮҮРЭГ

Намын Төв Хорооны IX бүгд хурал бүтээгдэхүүний чанар зохион бүтээх ажлаас багагүй шалтгаалдгийг заагаад, түүхий эд, материалыг хаягдалгүй оновчтой ашиглах, бүтээгдэхүүний хийц хэсгийг ижилсгэн төрөлжүүлэх замаар хөдөлмөр хэмнэж, бүтээмж нэмэгдүүлэн, үйлдвэрлэлийн үр ашгийг дээшлүүлэх, хөдөлмөрчдийн хэрэгцээг хангах зорилтыг нэг зэрэг шийдвэрлэж чадах орчин үеийн шилдэг үлгэр загвар бүтээж, үйлдвэрлэлд нэвтрүүлэхийг зохион бүтээгчдийн шууд үүрэг гэж үзсэн билээ. 

Зохион бүтээх албадын материаллаг баазыг бэхжүүлэх, мэргэшилтэй боловсон хүчнээр хангах талаар нам, засаг ихээхэн арга хэмжээ авсны дүнд томоохон үйлдвэрийн газрууд зохион бүтээх товчоо, албатай болж, нийслэлд шилмэл загвар зохион бүтээх товчоо, үлгэр загварын ордон ажиллаж байна. Эдгээрийн ажлын дүнд өргөн хэрэглээний бүтээгдэхүүний чанар, ур хийц сайжирч, загварын шинэчлэлт мэдэгдэхүйц хурдаслаа. Одоо эх орны үйлдвэрийн оёмол хувцасны загварын 70 гаруй, гутал, сүлжмэл эдлэлийн загварын 60 орчим хувийг жил бүр шинэчлэх боллоо. 

Үслэг эдлэл, бэлэн хувцасны шилдэг загвар шалгаруулах олон улсын уралдаанд манай зохион бүтээгчдийн бүтээл тэргүүн байруудад шалгарсан нь тэдний ур чадварын өсөлтийг илтгэн харуулсан юм. Манайд гутал зохион бүтээх ажлын чанар мэдэгдэхүйц ахиж, сүүлийн хоёр жилд зохион бүтээж үйлдвэрлэлд нэвтрүүлсэн нийт гутлын 50 орчим хувь нь чанарын нэгдүгээр ангид тэнцжээ. 

Өргөн хэрэглээний бүтээгдэхүүнийг зохион бүтээх ажил орчин үеийн шаардлагын хэмжээнд хүртэл хараахан сайжраагүй байгаад манай зохион бүтээгчид дүгнэлт хийх ёстой. Бүтээгдэхүүний эх загварыг зохион бүтээхдээ хэт хэлбэр хөөцөлдөөд материал, түүхий эд, технологи, үйлдвэрлэлийн боломжийг харгалздаггүй гэм арилаагүй байна. Тэгээд ч шинэ загварын нэлээд нь үйлдвэрлэлийн явцад арга буюу өөрчлөгдөх, эсвэл үзэсгэлэн гаргах, загвар өмсөх үед л хөдөлмөрчдийн нүд хужирлах төдийхнөөр өнгөрч, үйлдвэрлэлд огт нэвтрэхгүй үлдэх нь цөөнгүй байна. 

Хөдөлмөрчдийн эрэлт хүсэлтийг соргогоор судалж, ажилдаа бүтээлчээр хэрэгжүүлэн, бүтээгдэхүүний хэв загварыг байнга шинэчлэн төгөлдөржүүлэх нь зохион бүтээгчдийн нийгмийн өмнө хүлээсэн эрхэм үүрэг мөн. Харин зохион бүтээгч бүр энэ үүргээ гүнзгий ухамсарлаагүйгээс өнгө үзэмж, муу, чанаргүй бүтээгдэхүүн байсаар байна. 

Улсын хэмжээгээр үйлдвэрлэж байгаа модон эдлэлийн дөнгөж найман хувь нь чанарын нэгдүгээр ангийн шаардлага хангаж байгаа нь аж үйлдвэрийн салбарын дунджаас 3, 6 дахин доогуур байна. Монгол хүний биеийн хэв галбирыг шинжлэх ухааны үндэслэлтэй судалж, загварыг зохион бүтээгээгүйгээс эрэгтэй, эмэгтэй хүний зарим пальто, костюм, хүүхдийн хувцасны ур хийц олны таашаал хүлээхгүй, дэлгүүрийн лангуунд удаан хугацаагаар дарагдахад хүрчээ. Түүнчлэн Нийтийн аж ахуй, Үйлчилгээний Яамны харьяа  орон нутгийн зарим үйлдвэрт хийж байгаа гутал, хувцасны хийц болхи байна. 

Шинэ нэр төрлийн бүтээгдэхүүний загварыг жилийн өмнө боловсруулж, олноор үйлдвэрлэх бүхий л бэлтгэлийг хангасны үндсэн дээр үйлдвэрлэлд бүрэн нэвтрүүлэх ёстой боловч олонхи үйлдвэрийн газар энэ ажилд хайнга ханддаг дутагдал оршиж байна. 1988 онд зохион бүтээсэн өргөн хэрэглээний бүтээгдэхүүний загварын 20 орчим хувь үйлдвэрлэлд нэвтрэлгүй өнгөрчээ. Иймд зохион бүтээх албадынхаа ажилд эргэлт гаргаж, бүтээгдэхүүний чанар, үзэмжийг сайжруулах талаар ой, модны болон хөнгөн үйлдвэр, ахуйн үйлчилгээний салбарын яам, нэгдэл дорвитой арга хэмжээ авах хэрэгтэй. 

Зохион бүтээх алба, үйлдвэрийн газрын ажлын уялдаа холбоог сайжруулан, шинэ үлгэр загварыг үйлдвэрлэлд шилжүүлэх бэлтгэл хангах туршилтын ажлыг хоршин гүйцэтгэхээр зохион байгуулах, зохион бүтээгчдийн техникийн баримт бичиг, дэлхийн шилдэг сайн үлгэр загварын патент, шинжлэх ухаан техникийн мэдээлэл, ажлын багаж хэрэгслээр ханган, материаллаг баазын хувьд бэхжүүлэхийг онцгой анхаарвал зохино. Үлгэр загвар зохион бүтээгчдийн мэргэжлийн ур чадвар, ажлын чанарыг үнэлэх, бүтээлийг нь урамшуулах систем тогтоох талаар Үнэ, стандартын улсын хороо, урлал, гоо зүйн улсын комисс тодорхой ажил зохиох нь зүйтэй. 

Зохион бүтээх хүн шинэ загвар боловсруулахдаа бүтээлч сэтгэлгээг үйлдвэрлэлийн технологийн гүнзгий мэдлэгтэй нягт холбохын зэрэгцээ хөдөлмөрчдийн эрэлт хүсэлтийг байнга судалж, түүнээс үндэслэн тухайн загварыг олон хувилбараар нягтлан боловсруулсны эцэст хамгийн иж бүрэн шилдэг хувилбарыг сонгож авах ёстой. 

Үйлдвэрлэлийн шаардлага, уран хийцийн аль алиныг хангахуйц төгс боловсруулсан үлгэр загвар бүтээхийн тулд зохион бүтээгч хүн гоо сайхны мэдрэхүй сайтай, шинэ дэвшилт юманд соргог байх ёстой. Орчин үеийн хэрэглэгчдийн өндөр шаардлага, уран сайхны таашаалд нийцэхийн тулд зохион бүтээгч бүр дэлхийн сонгодог бүтээлүүдийг байнга судлах, юуны урьд ЗХУ, социалист бусад орны тэргүүн туршлагаас цуцалтгүй суралцах хэрэгтэй. 

Байнга суралцаж, уран сайхны, гоо зүйн мэдрэхүйгээ хөгжүүлэхийн хамт улс орныхоо байгаль цаг уурын онцлог, тухайн үйлдвэрийн үйлдвэрлэлийн технологи, материаллаг боломж, түүхий эд материалын чанар байдлыг ямагт нэвтэрхий мэдэж, зохион бүтээх ажилдаа чадамгай ашиглаж чаддаг зохион бүтээгч л эрин цагийнхаа өндөр хөгжилтэй хөл нийлүүлж, хүн олныхоо таашаалд нийцсэн шилдэг загвар бүтээж нийгмийн үүргээ нэр төртэй биелүүлж чадна гэдгийг ямагт санаж ажиллавал зохино. 

