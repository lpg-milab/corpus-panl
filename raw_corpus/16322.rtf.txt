№45 (16322)        
1986 оны хоёрдугаар  сарын 21.
Намын бага хурлын бэлтгэл

Хэдхэн долоо хоногийн дараа орон даяар болох аймаг, хотын намын бага хурлуудыг угтаж намын байгууллагууд ажлаа эрчимжүүлэн, амлалтаа хэрэгжүүлэн, дүн тайлангаа гаргаж, ажил хэрэгч чин сэтгэлийн гараа өрнүүлж байна. Увс аймгийн төв, хөдөөд их хурлын нэрэмжит туг аялж, 19 долоо хоногийн ажлыг эрчимжүүлэх болзолт уралдаан зарлаж, урьдаж биелүүлээд түрүүлж рапортлах хөдөлгөөн нийтийг хамарсан нь, шинэ таван жилийн аж ахуй, соёлын төлөвлөгөөт зорилтыг хугацаа хожиж биелүүлэх хөшүүрэг, аймгийн намын бага хуралд эрчимтэй бэлтгэх ажлын гол чиглэл болж байна. 

Завхан аймгийн намын хороо мал өвөлжүүлэх, хаваржуулах, төлийн бэлтгэлийг сайн хангаж, төл бүрэн бойжуулах ажлыг аймаг даяар намын их хурлын нэрэмжит аян болгон зохион байгуулжээ. Үүний дүнд малын хорогдол 1985 оны өдий үеийнхээс зургаа дахин багасч, Баянхайрхан, Дөрвөлжин, Сонгино, Сантмаргад зэрэг сум нэгдэл өнгөрсөн оны мал тооллогоос хойш нэг ч мал хорогдуулаагүй амжилтаа бататгаж, намын их хурал угтаж байна. 

Нөхөр Ж. Батмөнх << . . . намын анхан шатны байгууллагын тайлангийн, болон аймаг, хотын намын ээлжит бага хурлын бэлтгэлийг ажил хэрэгчээр хангаж, улс төр, үзэл суртал, зохион байгуулалтын өндөр хэмжээнд явуулах хариуцлагатай үүрэг намын байгууллагад ногдож байна >> гэж Намын Төв Хорооны XI бүгд хурал дээр онцлон заасныг манай намын байгууллагууд бага хуралдаа бэлтгэх өргөн цар хүрээтэй ажил үйлсдээ удирдамж болгон ажиллаж байна. 

Намын их хуралд бэлтгэх ажлын салшгүй чухал бүрэлдэхүүн хэсэг болсон аймаг, хотын намын бага хуралд эрчимтэй бэлтгэж оны эхний дөрвөн сарын төлөвлөгөөт зорилтыг тоо, чанараар бүрэн биелүүлэх, их хурал угтсан өндөр бүтээлийн уралдаанд шинэ дээд амжилт гаргах, коммунистууд, хөдөлмөрчдийн улс төр, хөдөлмөрийн идэвхийг өрнүүлэх, намын ажлын арга барилыг улам боловсронгуй болгох нь намын байгууллагын гол үүрэг юм. 

Бага хуралд бэлтгэх ажлын гол хэсэг нь намын анхан шатны байгууллагуудын үйл ажиллагаанд нарийн дүн шинжилгээ хийж, шүүмжлэл, үнэлгээтэй хандаж. нэвтрүүлбэл зохих туршлага, арилгавал зохих дутагдлыг аль алийг нь газар дээр шийдвэрлэж, бодитой арга хэмжээ авах асуудал мөн. 

Аймаг, хотын намын түрүүчийн бага хурлаас хамт олны өмнө дэвшүүлсэн зорилтыг хэрхэн яаж биелүүлсэн, дутуу зүйл юу байгаа, ажилд ямар ололт, дутагдал гарсныг намч ёсоор шүүн тунгааж, үнэлэлт дүгнэлт өгвөл зохино. Хоосон амлалт, хийсвэр зорилт дэвшүүлэн ажил хохироодог түгээмэл дутагдлыг арилгахын тулд амлалтын эзэдтэй хариуцлага тооцож ярих, ер нь дэвшүүлсэн зорилт биелээгүйн учир шалтгааныг олох, цаашид дутагдал давтахгүй байх арга замыг тодорхойлох нь маш чухал болохыг зарим баримт харуулж байна. Баянхонгор аймгийн намын хороо түрүүчийн бага хурлаас << урьдахь дутагдалдаа зарчмын дүгнэлт хийж, VII таван жилийн эцэст хоёр сая малтай болох >> өндөр зорилт дэвшүүлснээ тасалж, малаа үлэмж хорогдуулж, 1985 оны мал өсгөх төлөвлөгөөний гүйцэтгэлээр нийт аймгийн адагт оржээ. Хэнтий аймгийн намын хороо << Цаашид улсын төлөвлөгөөт даалгаврыг үзүүлэлт бүрээр жигд хангаж, тогтвортой амжилтын төлөө, хоцрогчгүй хамт олон болох хөдөлгөөн өрнүүлж, таван жилийн улс ардын аж ахуй, соёлын төлөвлөгөөт зорилтыг бүрэн биелүүлэх >> амлалт авч, Төв, Өвөрхангай аймгийн намын хороод VII таван жилийн мал өсгөх төлөвлөгөөг давуулах зорилтыг бага хурлуудынхаа индрээс дэвшүүлж байсан боловч түүнээ биелүүлээгүйгээр барахгүй зарим нь суурь онд байсан малаа ч хорогдуулжээ. 

Намын бага хурал дээрээ дэвшүүлсэн зорилт, амлаж авсан үүрэг, гаргасан шийдвэрийг биелүүлэхэд хөдөлмөрчин олон түмнийг идэвхтэй зохион байгуулж, гүйцэтгэлийн шалгалтыг зохих ёсоор сайжруулаагүйгээс ам ажил зөрсөн ийм ноцтой дутагдлын гол шалтгаан, тодорхой эзнийг тогтоож хариуцлага тооцож, уул дутагдлыг дахин давтахгүй байх арга замыг тодорхойлоход намын бага хурлын бэлтгэл ажил, хурлын явц чиглэх ёстой, 

Намын хороодын саяхан болж өнгөрсөн бүгд хурлуудын дүнгээс үзэхэд намаас тавьж байгаа өндөр шаардлага ёсоор ажилдаа дүгнэлттэй, шүүмжлэлтэй хандахын оронд харин ерөнхий тайлан тавьж, дутагдлыг хавтгайруулан ярих хуучирсан аргаас шийдвэртэй салж Чадаагүй дутагдал зарим газарт байсаар байна. Намын Төв Хороонд болсон зөвлөлгөөнөөр ажлын арга барилд оршиж байгаа дутагдлыг маш тодорхой зааж хэлсээр байтал нэлээд аймгийн намын хороодын товчоо намын амьдралын тулгамдсан зангилгаа асуудлыг авч ярихаас тойрч, зарчимч шүүмжлэл дүгнэлттэй хандаагүй, харин ч хоосон тайлагнах, магтан дөвийлгөх, эзэн биегүй шүүмжлэл тавих зэргээр хоцрогдсон арга хандлагатайгаа зууралдсаар байна. Ажилчин, малчин, хөдөлмөрчдийн санал бодлыг анхааралтай сонсож, тэдний баялаг туршлага, үнэт үүсгэл санаачилгыг ажилдаа тусгахгүй, бүхнийг мэдэгчийн дүрээр хоосон зааварлах чиглэлээр хэлбэрддэг дутагдал арилахгүй байна. Ер нь ажлыг үнэлж дүгнэхдээ өнгөрсөн таван жил, өмнөх онтойгоо ухруулан харьцуулах биш, улсын дундаж, тэргүүний аймагтай жишиж тэдний хэмжээнд хүрэх зорилт дэвшүүлэх зарчим баримтлах, үгээр биш үйл хэргээр ажлаа дүгнэх, коммунистуудын манлайллыг үлгэр жишээч дээшлүүлэх, аймаг хотын хүч чармайлтаар асуудал шийдвэрлэх, дотоод нөөц бололцоогоо дайчлах, хариуцлага сахилгын үзүүлэлтийг эрс дээшлүүлэхэд голлон анхаарах хэрэгтэй. Аймаг, хотын намын бага хурлын нэрэмжит гавшгай хөдөлмөрийн уралдаан өрнүүлэхдээ цаг үеийн кампанит ажилд гол анхаарлаа төвлөрүүлэх, төл бойжуулах бэлтгэлийг сайн хангаж, төл нэг бүрийг мэнд өсгөх, хаврын тариалалтын гол нөхцөл болсон хөдөө аж ахуйн техник засварыг чанартай дуусгах, үрийг тариалалтад бэлтгэх, тэрчлэн барилгын эрчимтэй ажлын улиралд бэлтгэл сайтай орох зэрэг тулгамдсан асуудлыг шийдвэрлэхэд бодитой ахиц гаргахын төлөө намын нийт байгууллага, коммунистууд чармайлт тавих ёстой. 

