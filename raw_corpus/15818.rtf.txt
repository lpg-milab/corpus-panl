№169(15818)
 1984 ОНЫ ДОЛДУГААР   САРЫН 15.
ТЭРГҮҮН ТУРШЛАГА, ЭМНЭЛГИЙН БАЙГУУЛЛАГА

МАХН-ын XVIII их хурлаас эрүүлийг хамгаалах байгууллагыг хөгжүүлэх талаар тавьсан нийгэм, эдийн засгийн зорилтыг хэрэгжүүлэх, хүн амд үзүүлэх эмнэлгийн тусламжийг боловсронгуй болгох, өвчлөл, нас баралт бууруулах, эмнэлгийн ажилтан нарын хариуцлага, сахилгыг бэхжүүлэхэд тэргүүн туршлага, шинжлэх ухаан, техникийн ололтыг нэвтрүүлэх явдал асар их ач холбогдолтой юм. 

Энэ таван жилд БНМАУ-ын Ардын Их Хурлын депутат X.Хаш-Ишийн хүүхдийн хэсгийн эмнэлгийн уйл ажиллагааг үлгэр жишээ зохион байгуулдаг туршлага улсын хэмжээний хүүхдийн бараг бүх хэсэгт үр дүнтэй нэвтрэв. Төв аймгийн нэгдсэн эмнэлгийн их эмч Д. Сэнгээгийн чанарын бригад байгуулан, үйлчилгээг гар дамжин шалгадаг туршлагыг энэ онд 22 байгууллагын 200 гаруй хүн эзэмшиж ажилласнаар эмнэлэг үйлчилгээний зөрчил өнгөрсөн оныхоос 9.1 хувь буурч, эмчилгээ, ариун цэвэр, үйлчилгээний соёлд ахиц гарлаа. 

Шинжлэх ухаан, техникийн ололт, тэргүүн туршлагыг нийтийн хүртээл болгоход Зөвлөлт Холбоот Улс болон ах дүү социалист бусад оронд явж туршлага судалж, мэргэжил дээшлүүлсэн эмч, мэргэжлийн бүтээлч санаачилга их нөлөө үзүүлж байна. Манай эмч мэргэжилтний судалсан туршлагаар анагаах ухааны 20 гаруй салбар, чиглэл шинээр бий болж социалист орнуудын анагаах ухааны хөгжлийн түвшинд ойртсон бөгөөд эмнэлэг, үйлчилгээнд 302 шахам тэргүүн туршлага нэвтрэв. 

Бөөр орлох аппарат эмчилгээнд хэрэглэх, цөмийн оношлол хийх, хөндий эрхтэн дурандах арга, хэт дууны болон эс молекулын түвшинд оношлох лабораториуд нэвтэрч байна. Эмчилгээнд чихний хэнгэрэг нөхөх, нүдэнд хиймэл болор суулгах, элэг тайрах зэрэг нарийн мэс засал нэвтэрснээр одоо нүд, чих, тархи, бөөр, дотоод шүүрлийн булчирхайн өвчнийг өөрийн оронд амжилттай эмчилдэг болов. Энэ нь эмнэлгийн нарийн мэргэжлийн хүрээ өсөж, эмч мэргэжилтний ур чадвар дээшилж, өвчний оношийг лавтай тогтоож төгс эмчлэн эдгэрүүлэх боломж улам бүр бүрдэж байгааг харуулж байна

Анагаах ухааны хүрээлэн бага насны хүүхдийн зүрхний төрөлхийн гажгийг засах, хиймэл хавхлаг суулгах хагалгааг амжилттай хийдэг болж эх нялхсыг хамгаалах эрдэм шинжилгээний хүрээлэнгийнхэн хүүхдийн хоолны харшлын болон гэр бүлд зөвлөлгөө өгөх кабинет, гормон удамшлын лаборатори зэргийг байгуулав. Ардын эмнэлгийн хүрээлэн ардын эмнэлэгт хэрэглэж байсан эмийн уламжлалт жор судлан, арав гаруй эм бэлдмэл, хийж, , эмнэлэгт нэвтрүүлж байгаа зэрэг шинжлэх ухаан, техникийн ололт, тэргүүн туршлагыг үр бүтээлтэй ашиглаж байгаа жишээ олон бий. 

Тэргүүн туршлагыг нийтийн хүртээл болгох, дэмжиж дэлгэрүүлэх ажилд Дархан хот, Говь-Алтай, Ховд аймгийн эрүүлийг хамгаалах газар, улсын нэгдсэн тусгай эмнэлэг, улсын клиникийн төв эмнэлэг, Улаанбаатар хотын хоёрдугаар амаржих газар, гэмтэл согогийн эмнэлэг зэрэг олон арван шинэлэг, урьдчилан сэргийлэх байгууллага идэвхтэй хандаж зохих үр дүнд хүрч байна. Гэвч эмнэлэг, урьдчилан сэргийлэх нэлээд байгууллага гарч байгаа тэргүүн туршлагыг дэмжин нийтийн хүртээл болгох, түүнийг сурвалжлан судлах ажлыг хангалтгүй хийж байна, Түүнчлэн туршлага нэвтрүүлэх зохион байгуулалтын арга хэмжээ авахгүй, эд материал, боловсон хүчнээр хангахгүй, нэвтрүүлсэн туршлагынхаа үр дүнг нарийн тооцоолохгүй хэлбэрдэх, ор нэр болгох хандлага зарим байгууллагад гарч байгаа юм. Ийм байгууллагын тоонд Завхан, Дорнод аймаг, Улаанбаатар хотын эрүүлийг хамгаалах газар орж байна. 

<< Эрүүлийг хамгаалах салбарт социалист сахилгыг бэхжүүлэх тухай >> МАХН-ын Төв Хорооны 1984 оны тогтоолд << Эрүүлийг хамгаалахын практикт анагаах ухааны шинэхэн ололт, эмчилгээ, үйлчилгээний дэвшилт арга, тэргүүн туршлага нэвтрүүлэх ажил олигтой зохиогдохгүй байна " гэж тэмдэглэн, эрүүлийг хамгаалахад нэвтэрч байгаа туршлагын тоо олон боловч үр дүн нь тулган заасан асуудлыг шийдвэрлэхэд зохих нөлөө үзүүлэхгүй байгааг зааж, энэ талаар зарчмын дүгнэлт хийж ажиллахыг анхааруулсан юм. 

Шинжлэх ухаан улам бүр үйлдвэрлэх хүчин болсон өнөө үед эрдэм шинжилгээний байгууллагын ажлын үр дүн, шинжлэх ухаан, техникийн ололтыг практикт аль болох түргэн нэвтрүүлж эрүүлийг хамгаалах байгууллага, шинжлэх ухааны байгууллагуудын ажлын уялдаа холбоог сайжруулах, эмчилгээ, оношлолын онолын түвшинг дээшлүүлэх талаар хамтын гэрээтэй ажилладаг дэвшилт уламжлалыг улам бүр өргөтгөвөл зохино. 

Социалист уралдааныг дүгнэхдээ тэргүүн туршлага хэрхэн нэвтрүүлж байгааг харгалзаж байх нь чухал. Байгууллага бүр улирал, жилийн төлөвлөгөөнд ЗХУ болон ах дүү социалист бусад орны тэргүүн туршлагаас судлан нэвтрүүлэх ажлыг тогтмол тусгаж байх хэрэгтэй. Түүнчлэн ЗХУ-ын тогтмол хэвлэлүүдэд нийтлэгдсэн тэргүүн туршлагыг нэгтгэн дүгнэж, нийтийн хүртээл болгодог судалгааны хэсгүүдийг ажиллуулж байх нь зүйтэй байна. 

Тэргүүн туршлагын үзүүлэх сургууль, эчнээ уулзалт, ярилцлага, онол практикийн бага хурал, семинар зөвлөлгөөн, туршлага судлах уулзалт хийж үзэсгэлэн, самбар гаргах зэрэг олон хэлбэрийн ажил зохиож байх нь тэргүүн туршлагыг нийтийн хүртээл болгоход чухал ач холбогдолтой. 

Эмнэлгийн ажилтны хариуцлага, сахилгыг улам сайжруулж, эмнэлэг үйлчилгээний ажилд чанарын дэвшил гаргахын тулд тэргүүн туршлагыг байгууллага, хүн нэг бүрт эзэмшүүлэх хөдөлгөөнийг өрнүүлэх явдал нийт эмнэлгийн байгууллагын хойшлуулшгүй зорилт мөн. 

