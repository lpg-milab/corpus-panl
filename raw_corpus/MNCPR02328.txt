Москвад уригдан Жуков жанжны биеийг барьж илааршуулсан хүн

Хурууны үзүүрийн энерги Эрүүл саруул, дэгж дэрвээд ой зургаан сартай болсон Тэмүүлэн гэнэт уйлж чарлаад унтахаа больжээ. Хаана нь ёо ёо гэж байна гэхээр толгой руугаа заана. Толгой нь үе, үе тун их өвдөж байгаа бололтой. Халуурч татна. Ингээд аав, ээж нь өрхийн эмнэлгээс эхлээд хүүхдэд ач тусаа хүргэдэг бүх л эмнэлэг, эрдэмтдээр явж. Онош нь төдий л сайн тогтохгүй байв. "Тархи хөдөлж", "тархи нугасны өвчин", "менингит" гэх мэт оноштойгоор олон сар эмчлүүлээд засал авсангүй.
Гадаадад ажилладаг эмч эгч нь "Яаралтай аваад ир" гэснээр Европ руу ч явжээ. Тэнд эмчлүүлж өвчин нь түр намдсан боловч Улаанбаатартаа ирээд дахив. Аав ээж хоёр нь учраа олохоо байгаад "Дээшээ тэнгэр хол, доошоо газар хатуу" гэгч болсон байна. Өвөө нь нэг өдөр бариач, гартаа их энергитэй хүний тухай сураг сонсч ирэв. Чингэлтэй уулын өвөрт гэр хэлбэртэй сонин байшинд Р.Биханз гэж настай хүн байдаг тухай хүн хэлжээ. Арга барагдсан аав ээж хоёр Тэмүүлэнгээ аваад Р.Биханзынхыг зорьжээ. Р.Биханз гуай дал нэлээн гарсан ч тэнхлүүн, хайлсан тугалга шиг ааш зантай хүн байв. Хүүхдийн толгойг эргэн тойронд нь хурууны үзүүрээр хэд дарж үзээд: -Өө тархиных нь судсанд гэм суусан байна. Манайхан бол тархи хөдөлжээ гэдэг юм. Минийхээр бол ямар нэг доргилт юм уу эвгүй хөдөлгөөнөөс тархины зарим судасны хэвийн ажиллагаа алдагддаг. Үүнийг эмээр бол засахын аргагүй гээд, тархи тойрсон цэгүүд дээр хурууныхаа үзүүрээр нэг л хүрэх шиг болсон гэнэ. Тэгээд "Маргааш ирээрэй" гэж. Э.Тэмүүлэн тэр шөнө маш сайхан амарч унтлаа. Гурав хоног бариулаад эв эрүүл болж. Одоо гурван ой өнгөрч байгаа Э.Тэмүүлэн тархи толгойны ямар ч зовиур шаналгаагүй эрүүл сайхан өсч байгаа ажээ. Хүүхдийн аав Б.Энхбаяр: -Р.Биханз гуай бол ёстой ачлалт авьяастан юм. Манай гэр бүлийнхнийг хэд хэдэн өвчнөөс салгаж өгсөн гэж бишрэн ярьж билээ. Завханы Их-Уул сумын уугуул Рагчаагийн Биханз гэж өнөө 75 сүүдэр зооглосон энэ хүн арван тавхан настайдаа нэг голын Данзан гэдэг хүний хугарсан гарыг барьж эвлүүлээд долоохон хоногийн дотор ор мөргүй эдгээж байсан гэж бодохоор ямар олон хүнд ийнхүү тус хүргэж ач буянаа хайрлаа бол. Нутгийн ахмадууд бол Р.Биханз нь аавынхаа ээж, алдарт бариач Лхачинжав гуайн гарын увдисыг өвлөж авсан хүн гэх. Жуков жанжин хӨл дээрээ бослоо Хуучин тогтолцооны харгис ширүүн үед авьяасыг хавчдаг явдал Р.Биханзыг тойроогүй дайрсан. Гэлээ ч нууж хааж үздэг, барьдаг байв. Нутагтаа бага, дунд сургууль төгсөөд одоогийн ОХУ-д гидрогеологийн чиглэлээр сургууль дүүргэж, тэр үеэсээ Монголд ажиллаж байсан Михайлов инженерийн удирдсан Ленинградын гидрогеологийн 16 дугаар экспедицтэй хамт Дорнод, Хэнтий гэх мэт олон аймаг, сумын нутгаар гадаа гандаж, хөдөө хөхөрч явсан хүн. Дараа нь Түмэнцогт, Бэрхийн уурхайнуудад ажиллаж, геологи шинжилгээний газар анх байгуулагдахад Балдан генералтай гар нийлэн ажиллаж, сүүлд геологи уул уурхайн чиглэлээр ТМС, Техникумын хүүхдүүдэд багшилж байгаад гавьяаныхаа амралтад гарсан нэгэн. Энэ хүн нууц байдалд хүмүүсийг үзэж барьсаар л байв. 1963-1964 оны үед тэрээр ТМС-ийн 60 хүүхдийг авч Ерөө рүү явсан байна. Тэнд сурагчдын дадлага удирдахаар очжээ. Хэд хоногийн дараа сурагчдынхаа хүнсний хэрэглэлийг авахаар агент Жамсрангийнд очсон байна. Гэрт орсон чинь Жамсран гэж залуу сөхрөөд суучихсан, нүдэнд нь нулимстай, хэл дуу ч алга гэнэ. Сурагчдын хоолны материал авахаар яваагаа хэлсэн чинь толгой сэгсрээд, зүүн ор руугаа зааж байв. Тэнд хүн байгаа бололтой. Очоод хучлагыг нь сөхсөн чинь залуу эмэгтэй дөнгөж л амьсгаатай байна гэнэ. Хүүхдээ гаргаж чадахгүй хэд хоног өвдөөд үхлүүт. Эмч төв рүү явчихсан, машин унаа байхгүй, арга тасарсан юм болжээ. Ийм үед бурхан бас хардаг тал бий. Р.Биханзыг ийш нь авчирч. Хэд илэхэд хоёр яс салж, орчлонд ирж байгаа хүний турь муутайхан дуу, зовсон эцгийн зүрх рүү ёстой л гэрлийн туяа харвах шиг болжээ. Арай гэж нярайлсан эх нь амраад унтчихав. Гэр дүүрэн баяр боллоо. Хорвоог орхих эсэх нь хоёр нэгхэн мөчөөр хэмжигдэж байсан тэр эмэгтэй нь МАХН-ын Төв хорооны хэлтсийн эрхлэгч агсан Санжийн Батаагийн тун ойрхны хамаатан байсан аж. Р.Биханзын нэр эндээс тодорч С.Батаа дарга ч эхнэр хүүхэдтэйгээ ирж, үзүүлж харуулдаг, бариулж засуулдаг болсон төдийгүй, Улс төрийн товчоо, Сайд нарын Зөвлөлийн эрхэм дээдэс, яам тамгын газрынхан байнга ирж, хашааных нь хажуу хавирганаас хар машин салахаа больжээ. Нэг өдөр улаан номертой хар машин ирж зогсонгоо Пүрэвдорж гэдэг хурандаа гарч ирэн ёсолж "Дарга таныг аваад ир гэсэн" гэж хэлжээ. Одоо л буруудах нь дээ гэж бодон дотроо залбирсаар НАХЯ-нд хүрч очсон байна. Гэтэл сайд нь хүлээж аваад "Маш яаралтай Москва явна. Паспорт, бүх зүйлийг өнөөдөр бэлэн болгоно. Маргааш ниснэ. Бэлтгэлээ ханга" гэсэн аж. Тэр өдөр Р.Биханзын сэтгэлийг түмэн бодол дарж байв. "Москвад аваачиж цаашаа харуулдаг үе өнгөрсөн баймаар. Тэгээд ч над их л хүндэтгэлтэй хандаад байх шиг. Яах юм бол?" гэж бодсоор маргааштай золгож Москва нисэх нь тэр. Энэ яаралтай даалгавар нь тал бие мэдээгүй болон хэвтэрт гурван жил болсон Жуков жанжны биеийг барьж илааршуулах явдал байв. Онгоцноос буунгуут хоёр хар тэргээр тосон авч Москвагийн баруун хойт захдуу битүү модон дотор хоёр давхар ордонд очиж байрласан байна. Жуков гуай хэвтэрт. Авгай нь гэж хайлсан тугалга шиг эмэгтэй орос монголоор хольж яриад, инээж хөхрөөд тун сайхан. Тогооч нь Р.Биханзад дан монгол хоол, сүүтэй цайгаар үйлчилнэ. Жанжны биеийг үзсэн чинь мэдрэлийн судаснууд бөглөрч, зарим нь үхжиж, ажиллагаа нь муудаад гурван жил хэвтэрт байсан аж. Р.Биханз ч гарынхаа их энергийг төвлөрүүлж, мэдрэлийн тэр цэгүүд дээр үйлчилсэн байна. Хэд барьсны дараа өвчин зовиур нь намжин, зарим газар загатнаж, мэдээ орсон аж. Уул нь хоёр сарын томилолт өгсөн байв. Хорин нэг хоног барихад Жуков гэр дотуураа босч алхдаг, таягтай явдаг болсон аж. Ингээд Р.Биханз ч буцаж иржээ. Энэ учралаас хойш 6-7 жилийн дараа их жанжин өөд болсон гэдэг. Ингэж Р.Биханзад "мандан бадарч" явсан үе бий. Овоон дээр нуугддаг тагнуул Тахилгатай Чингэлтэй хайрханы өвөрт нэгэн өвөрмөц гэр боссон нь хэдэн арван жилийн тэртээ. Найман ханатай "гэрийн" үүдэн хэсэг нь мөн л өвөрмөц хийцийн барилга. Байшингаар дамжиж гэрт орно. Гэр, байшин хоёулаа өвөрмөц хийцтэй, угалз хээ, сийлбэрээр дүүрэн. Оронгуут байгалийн үзэсгэлэн бүрдсэн хоёр панорам угтана. Яг л музейд байдаг шиг. Цагаан хуаранд байсан гэр байшингаа нүүлгэж Чингэлтэйн өврийг бараадсан нь энэ. Эднийхэн бүгд ажилч "шоргоолж". Орос дэлгүүрээс бараа материалын арван хайрцаг худалдаж аваад том гэрийнхээ загварыг эсгэсэн гэдэг. Хээлж урласан хана дээвэр нь бүгд хайрцагны мод. Зэргэлдээ хашааныхан "Энэ хүн ямар залхуугүй, чимхлүүр ажил хийдэг хүн бэ" хэмээн гайхаж байжээ. Ингэж зун, намаржин бариад "Биханзын дугуй цогцолбор" Чингэлтэй хайрханы энгэрт боссон байна. Р.Биханз гэрийг, байшинг яаж уурын халаагууртай болгох вэ гэдгийг шийдэх гэж энэ гэр-байшинг барьсан гэдэг. Тэр том талбайг жижигхэн ханан пийшин, өчүүхэн түлшээр яаж халааж болдгийг үзүүлээд, нийслэлийн гэр хорооллынхонд туршлагаа ярьж байсныг санаж байна. Сайн юманд садаа бий... Жилийн дараа Р.Биханзын хашааны зүүн хойд өндөр дээр хуучин муу хөвөнтэй цамц өмдтэй, саравчин малгайтай хүн үзэгдэх болов. Тэр хүний толгой л шовойж харагдана. Нэг мэдэхэд цаашаа алга болсон байна. Тэр "салхилагч" олон сараар тэнд суусан аж. Нэг өдөр Дотоод яамны хүн ирж, яаралтай дуудсан бичиг үзүүлээд авч явлаа. Энгийн хувцастай Б гэж хүн байцааж эхлэх нь тэр. -Р.Биханз та Чингэлтэйд барьсан барилгаа хаанаас авсан ямар материалаар барьсан бэ, хүн үзэж өргөл барьц авдаг гэв үү, хэнээс юу авсан бэ, оросуудаас барилгын ямар материал авсан бэ гэхчилэн байцаагаад "Ганц худаг"-т аваачаад суулгачихсан байна. Р.Биханз хэнээс ч юу ч аваагүй. Хаягдал хямд төсөр материалаар гэр хэлбэрийн, уурын халаагууртай байшин барьснаа өчсөөр байв. Арваад хоногийн дараа машинтай хүмүүс ирж аваад гэрт нь очиж нэгжлэг хийгээд Лувсан гуай, Байманханд гуай хоёрын бэлэглэсэн сервизний дэргэд зургийг нь авав. Тэгээд Р.Биханзынд ирж байсан машинуудын дугаарыг жагсаагаад биччихсэн "Энэ машинтай хүн, чемодантай юм авчирч өгсөн. Тэр юу байсан бэ, ийм номерын машинтай хүмүүс боодолтой зүйл оруулсан. Юу юм" гээд л байцаагаад байжээ. Р.Биханз ч хийсэн хэрэггүй гэдгээ өчсөөр "Ганц худаг"-т хоёр сар суугаад тамирдаж ядарсан, хаашаа л бол гуйваж унах гэсэн хөөрхий амьтан наранд гарчээ. Түүнээс хойш мартаж санадаг, нойргүй шахам болсон байна. Үнэн юм үнэнээрээ тодорч, бие сэтгэлийн асар их дарамтаар бадарч байгаа зулыг эрвээхэй цохихын адил болгожээ. ХоЁр гуулин бурхан хаана байгаа бол? ! Р.Биханз ардчилал, эрх чөлөөний энэ эрин үеийг алга хавсарч угтсан хүний нэг. Чингэлтэйн гэр-байшиндаа өвдөж зовсон, аврал эрсэн олон хүнээ тойруулчихаад буян хийж, гар сэтгэлийн увдисаа хүмүүст хүргэсээр... Эхнэр Х.Янжинлхам, ач, зээ нарынхаа хамт амьдардаг. Гэр дотроос нь "баярлалаа", гэрийн гаднаас нь машин салахаа байсан айл байна. Хүмүүсийг үздэг тусгай дулаан байртай. Тэндээ судас барьж онош тогтооно. Арван хурууны үзүүрт төвлөрсөн энергиэр өвчнийг анагаана. Ил газарт бол хурууны үзүүр хүрэх шиг л болдог гэх. Бас хувцасны гаднаас нь төөнөнө. Нийслэл хотын өнцөг булан бүрээс төдийгүй, алс холын аймаг сумдаас аврал эрж ирнэ. Түүнтэй саяхан очиж уулзлаа. Зай завсаргүй хүмүүс ирж, цайгаа ч тайвуухан уух чөлөөгүй харагдана. Цөөхөн минутын чөлөө гаргаж ярилцлаа. "-Өдөрт хорь, гучаад хүн ирнэ шүү. Гол нь тархи толгой, зүрх судасны өвчтэй, эмэгтэйчүүд нь голдуухан савны өвчтэй хүмүүс ирэх юм даа. Би уушгины өвчин, тэр дундаа сүрьеэ өвчнийг эмчилдэггүй. Ходоод гэдэсний өвчтэй хүн олон ирдэг. Гол нь нарийсалттай. Хавдар юм даа. Говь-Алтай аймгийн Баян-Уул сумын Балдорж гэж хүн 1975 онд хоол орохгүй болчихоод хавдрын хоёрдугаар үе гэсэн оноштой ирж бариулаад эдгэсэн. Харин тэр хүн уржнан жил уушгины өвчнөөр өөд боллоо гэсэн. Ийм тохиолдол олон бий дээ. Миний хамгийн дээр үеийн "өвчтөнүүдээс" хөдөлмөр цалин хөлсний улсын хорооны дарга байсан эмэгтэй Лхамсүрэн гуай одоо 82-той амьд сэрүүн аж төрж байна. Гэрээр нь очиж долоо барин илааршуулж билээ. Бариулж эдгэрсэн хүмүүс баярлаад янз бүрийн л юм өгдөг. Ширэндэв гуай ийм аяга өгсөн юм" гээд жижиг зандан аяга үзүүлж байна. Гоё хөөрөг даалин, бурхан ном, ер нь үзэсгэлэн болчихмоор юм байна. Гэрт нь нэгжлэг хийж байх үедээ хоёр том гуулин бурхныг нь аваад явсан. Буцааж өгөөгүй гэнэ. Р.Биханз аа гэж, ийм нэг буянтай буурал жаран жил хүний эрүүл мэндийн төлөө зүтгэж яваа аж. 
Г.Жамъян

