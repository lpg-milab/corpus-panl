№137    (16100)         
1985 оны зургадугаар сарын 7.
НЭГДМЭЛ БАЙР СУУРЬ

МАХН-ын Төв Хороо, БНМАУ-ын Ардын Их Хурлын Тэргүүлэгчдийн урилгаар Болгарын Коммунист Намын Төв Хорооны ерөнхий нарийн бичгийн дарга, Бүгд Найрамдах Болгар Ард Улсын Төрийн Зөвлөлийн дарга нөхөр Тодор Живков тэргүүтэй БНБАУ-ын нам, төрийн төлөөлөгчид манай оронд албан ёсоор найрсгаар айлчиллаа. 

Манай хоёр нам, улсын хоорондын харилцаа марксизмленинизм, социалист интернационализмын зарчимд тулгуурлан хэлбэрэлтгүй хөгжсөөр ирэв. Манай хоёр орны харилцааг тодорхойлогч гол хүчин зүйл, үзэл суртал, улс төрийн үндэс нь МАХН, БКН-ын хооронд тогтсон түүхэн гүн гүнзгий агуулгатай нягт хэлхээ холбоо мөн. 

БНМАУ, БНБАУ-ын хоорондын эдийн засгийн хамтын ажиллагааг улам гүнзгийрүүлэн хөгжүүлэх үндсэн чиглэлийг тодорхойлсон чухал баримт бичигт нөхөр Тодор Живков тэргүүтэй БНБАУ-ын нам, төрийн төлөөлөгчдийн айлчлалын үеэр гарын үсэг зурсныг манай ард түмэн талархан сайшааж байна. Монгол, болгарын эдийн засаг, шинжлэх ухаан, техникийн хамтын ажиллагааг өргөжүүлэн гүнзгийрүүлэх шинэ зорилт, шаардлагыг удирдлага болгон, хоёр орны эдийн засаг, шинжлэх ухаан техникийн уламжлалт хамтын ажиллагааны тодорхой үр дүн, хуримтлуулсан туршлагад тулгуурлан боловсруулсан энэхүү Программ социалист байгуулалтын амин чухал асуудлуудыг шийдвэрлэхэд харилцан үзүүлэх туслалцаа, үр бүтээлч хамтын ажиллагааны хөгжилд дорвитой хувь нэмэр оруулах болно. 

ЭЗХТЗ-ийн гишүүн орнуудын дээд хэмжээнд болсон Москвагийн зөвлөлгөөн, гишүүн орнуудын олон талт үр ашигтай хамтын ажиллагаанд болон социалист эдийн засгийн интеграцын цогцолбор программыг улам их үр нөлөөтэй хэрэгжүүлэх үйлсэд шинэ үе шат нээснийг манай хоёр орны удирдагчид тус айлчлалын үеэр сэтгэл ханамжтай дурдаад аугаа их Зөвлөлт Холбоот Улс болон социалист хамтын нөхөрлөлийн бусад оронтой тогтоосон найрамдал бүх талын хамтын ажиллагаа нь БНМАУ, БНБАУ-ын хөгжил дэвшлийн нэн чухал хүчин зүйл мөн гэдгийг санал нэгтэй онцлон тэмдэглэв. 

Социализм, энх тайван хоёр салшгүй нэгдмэл учраас манай нийтлэг бодлого, социалист хамтын нөхөрлөлийн эдийн засгийн болон батлан хамгаалах сүр хүч, нэгдэл нягтрал, түүний ололт амжилт нь нийт хүн төрөлхтөний энх амгалан ирээдүйн төлөө тэмцэлд шийдвэрлэх ач холбогдолтой, интернационалч үйл хэрэг мөн. Социализмын ололт амжилтыг хамгаалах, Европ болон дэлхий дахинд энх тайван,  аюулгүй байдлыг ханган бататгах үйлсэд гучин жилийн турш найдвартай, үр нөлөөтэй хэрэглүүр болж ирсэн социалист хамтын нөхөрлөлийн батлан хамгаалах байгууллага Варшавын гэрээний түүхэн үүргийг монгол, болгарын удирдагчид өндөр үнэллээ. 

БНБАУ-ын яам, төрийн төлөөлөгчид БНМАУ-д албан ёсоор найрсгаар айлчилсан тухай хамтарсан Албан мэдээнд: " ЗСБНХУ-ын энх тайванч идэвхтэй гадаад бодлогыг БНМАУ, БНБАУ бүрэн дүүрэн дэмжиж байна. Энх тайван, аюулгүй байдлыг бататгахад чиглэсэн ЗХУКН-ын Төв Хорооны ерөнхий нарийн бичгийн дарга нөхөр Михайл Горбачевын саналуудыг хоёр тал өндөр үнэлж байна >> гэж онцлон тэмдэглэжээ. 

Дэлхийн бөмбөрцгийн өөр өөр тивд оршдог манай хоёр орон энх тайван, хамтын ажиллагааны төлөө, зэвсэглэлээр хөөцөлдөх, цөмийн дайн эсрэг тэмцэлд өөр өөрсдийн төвд идэвхтэй байр суурь баримталж, нийтлэг ач холбогдолтой тууштай бодлого явуулж байна. Балканы хойгийг цөмийн зэвсэггүй бүс, энх тайван, аюулгүй байдал, хамтын ажиллагааны бүс нутаг болгох тухай БНБАУ-ын оновчтой, энх тайванч бодлого нь нийт Европын аюулгүй байдал, хамтын ажиллагааны асуудалд чухал үүрэг гүйцэтгэж байна, 

Ази, Номхон далайн улсуудын хооронд харилцаа үл довтлох, хүч үл хэрэглэх тухай Конвенц байгуулах талаар дэвшүүлсэн манай улсын санал Ази болон дэлхий дахины дэвшилт улс түмний сайшаал дэмжлэгийг хүлээж байгаа билээ. Империалист, жанжлагч болон бусад харгис хүчний өдөөн хатгалга, зэвсэгт халдлагын эсрэг вьетнам, кампучи, лаосын ард түмний явуулж байгаа тэмцлийг тус хоёр улс шийдвэртэй дэмжиж, азийн орнуудын хооронд сайн хөршийн харилцаа, хамтын ажиллагаа тогтоох хүч чармайлтыг хоёр тал чухал гэж үзлээ. 

БНМАУ, БНБАУ олон улсын байдлын өнөөгийн тулгамдсан асуудлаар нэгдмэл байр суурьтай байна. 

АНУ цэрэг стратегийн тэнцвэртэй байдлыг эвдэж, цэргийн талаар давуутай болохыг санаархан, зэвсэглэлээр хөөцөлдөх явдлыг урьд өмнө үзэгдээгүй хэмжээгээр нэмэгдүүлж, сансрыг милитаричлахыг яаравчилж байгаа нь цөмийн дайн үүсэх аюулыг нэмэгдүүлж байна. Түүний зэрэгцээ Афганистан, Никарагуагийн эсрэг дэгдээсэн зарлаагүй дайнаа өргөжүүлж, Төв Америк, Зүүн өмнөд Ази, Ойрхи Дорнод, Өмнөд Африк дахь америкийн балмад түрэмгий бодлого дэлхий дахины байдлыг ноцтой хурцатгаж байгааг манай хоёр орны удирдагчид эрс буруушаав. 

Олон улсын тавцан дээрх үйл явдал аюултайгаар даамжрахыг зогсоож болох бөгөөд улс түмний энх тайван орших, аж төрөх дархан эрхийг найдвартай хангах ёстой гэж нөхөр Батмөнх, Живков нар Улаанбаатарт болсон монгол, болгарын найрамдлын цуглаан дээр ард түмнийхээ хүсэл эрмэлзлийг илэрхийлэн санал нэгтэй мэдэгдлээ. 

Нөхөр Тодор Живков тэргүүтэй БНБАУ-ын нам, төрийн төлөөлөгчдийн манай оронд хийсэн албан ёсны найрсаг айлчлал нь МАХН, БКН болон БНМАУ, БНБАУ-ын ах дүүгийн найрамдал, бүх талын хамтын ажиллагааг өргөжүүлэн гүнзгийрүүлэх үйл хэрэгт шинэ түлхэц болж, социалист хамтын нөхөрлөлийн орнуудын эв нэгдэл, энх тайван, дэвшил хөгжлийн төлөө хүчний эгнээг нягтруулан бэхжүүлэхэд тус дөхөм үзүүлнэ гэдэгт монголын ард түмэн баттай итгэж байна. 

Монгол, болгарын ард түмний ах дүүгийн найрамдал мандтугай! 

