Үнэхээр л шинэчлэхийг хүсч байгаа бол хөзрийн тамгаа ил гаргах цаг болоогүй юу?

Ялзарсан төмсөн дотор эрүүл төмс байхаараа төд удалгүй халдвар авч бүгд л адилхан ялзарч орхидог. Үүнийг хүн бүр мэднэ л дээ. Гэхдээ үүнийг би МАХН-ын залуучуудтай холбож хэлэх гээд байна.
Дөнгөж сургууль төгссөн шижигнэсэн сайхан залуус хорвоог өөр нүдээр харж мөрөөдөлдөө автаж Оросын алдарт зохиолч Гончаровын "Жирийн нэгэн явдал" романы гол дүрийн баатар болох тосгоны нэгэн залуу бүхнийг өөрчилж тэр чигээр нь гоё сайхан болгох мөрөөдлөөр дүүрэн хотод очоод хэрхэн уусч мөрөөдлөөсөө өөр амьдралаар амьдарч хожим нь шүүмжилж байсан бусдынхаа адил л хөгийн амьдралд хутгалдчихсан явдагтай яг адил хувь заяаг МАХН-ын залуучуудад хамааруулж ойлгоход илүү дөхөм санагдана. МАХН гэдэг улс төрийн ялзарсан төмстэй уутанд орохоороо нэг л мэдэхэд залуу нас, сайн сайхнаа алдаж гадна доторгүй дахиж цэвэрлээд ч нэмэргүй болтлоо бохирдож ялзарчихдаг болох нь нүдэн дээр харагддаг. Зөндөө олон чадалтай, боловсролтой, эрүүл сэтгэхүйтэй залуус энэ эргүүлэгт орохоороо л толгой доторхи хамаг мөрөөдөл нь тэр чигээрээ өөрчлөгдчихдөг болохыг олон жишээ нотолно. Өөрөөр хэлбэл, МАХН залуусын мөрөөдөл дээр нь тоглож орхидог гэсэн үг л дээ. Ялангуяа МАХН-ын дэргэдэх залуучуудын байгууллага болох МАСЗХ-д орсон даруйдаа улс төрч болж ирээдүйн сайд даргын сэнтийг мөрөөдөгч болж хувиран түүндээ хүрэхийн тулд элдэв улс төрийн хор найруулагчдын гар хөл болж тоглоомын баатрынх нь дүрийг бүтээлцэж эхэлнэ. Ийнхүү улстөрчдийн амттай өгөөшийг үмхэж авмагцаа жинхэнэ хүнээ байж эхэлнэ дээ. Нэг их том улс төр ярьсан ярвагар ямбатан болж үеийнхнийгээ ч гэнэн тэнэг амьтад улс төр ойлгохгүй хэмээн битүүхэндээ улс төртэй хамт залуу насаа гээсэн өөрийгөө нөгөөдүүлээсээ дээгүүр тавин жуумалзаж суух жишээтэй. Зарим нэг нь бүр лавшран бусдын тоглоомын баатар биш өөрөө улс төрийн тоглоомын дүрэм зохиож жинхэнэ хорчин болж өсч өндийнө. Ингээд л түүний залуу насыг улс төр хэмээх мангас бүүр залгиж орхино. МАХН ямар нэг салбарт амжилт үзүүлж байгаа тэрүүхэндээ хэнхэгтэй дунд сургуульд бол бүлгийн дарга, дээд сургуульд оюутны зөвлөлийн дарга мэтийн багаасаа л нийгмийн идэвхтэй дарга болон хүмүүжсэн залуусыг нэг л мэдэхэд улс төрийн идэвхтэн болгож хувиргаад хэн нэгэн даргыг даган дуурайж шүтэн бишрэгчийн замаар явуулаад л ёстой хүнийг нь байлгаж эхэлдэг билээ. Хайр сэтгэлээ хүртэл улс төржүүлж, сүүлдээ яруу найргийг, соёл урлагийг, үндэсний бөхийг хүртэл улс төржүүлэн үзэх, сонсох, унших юмгүй болгож байгаа. Болор цомд шүлгээ уншиж түрүүлсэн Ж.Мөнхбат хэмээх залуу У.Хүрэлсүхтэй нийлэн толгойгоо цагаан даавуугаар боож оюутнуудыг арын фон болгон дайнд оролцох гэж байгаа юм шиг сүржин юм ярьж улс төр хийж явсан. Зүгээр л удам дамжсан сайн бөх Г.Өсөхбаярыг наадамд түрүүлмэгц нь хурандаа цол бэлэглэн улс төрд уруу татан цэргийн хүнийг сонгуулийн сурталчилгаандаа дагуулан явж, Хаан банкинд орлогч захирал билүү хийж байсан даруухан залуу Г.Занданшатарыг улс төр лүү уруу татаж орууллаа. Энэ мэтчилэн олон залуу энэ намд орж зарим нь тоглоомонд нь оролцож арай эрүүл сэтгээд шүүмжлээд эхлэхээр нь ямар нэг аргаар муу юмтай холбож өөрөөсөө зайлуулж орхидог зуршилтай. Нэг жишээ татъя л даа. Зүүний холбоо гэгчийг тэргүүлдэг У.Хүрэлсүх, Улаан сарнай хөгжил хөдөлгөөний тэргүүн У.Барсболд, Онц их хурлын төлөө хөдөлгөөний тэргүүн Т.Гантулга нар цагтаа бүгд л намын дарга асан Н.Энхбаярын итгэлтэй хүмүүс байсан. Намын дарга нь У.Барсболдыг Байгаль орчны сайд, Т.Гантулгыг зөвлөх, У.Хүрэлсүхийг УИХ-ын гишүүн болгож байгаад л дунд нь зөрчилдүүлж эхэлсэн. Энэ гурав хоорондоо учраа олбол нэлээдгүй бужигнуулж болох байсан болохоор дунд нь хэрүүлийн алим тавьж тоглолт хийж, "Учиртай гурван толгой" болгосон хүн бол Н.Энхбаяр. Цагтаа тэр гурвыг тулгын гурван чулуу болгож ашиглаж байснаа нэг л мэдэхэд өөрөөсөө холдуулж том дайснаа болгочихсон. Харин намын даргын халааг хүлээж авсан М.Энхболд, Н.Энхбаярын залуусаар тоглох тоглоомын дүрмийг ойлгоогүй учир тэдэн дотроос У.Хүрэлсүхийг нь сугалж авч тоглолтоо хийсэн гэдэг. Хачирхалтай нь одоогийн намын дарга нөгөө хоёрыг нь Н.Энхбаяраас холдуулахад гол хүчин зүтгэсэн хүн гэгддэг. Өөрөөр хэлбэл, Т.Гантулгыг нь зөвлөх хэмээх албан тушаалаас нь болиулж, У.Барсболдыг сайдын суудлаас нь ховхолж хаяулсан хүн гэж МАХН-ын зарим нь ярилцдаг. Энэ намын нэлээд нөлөө бүхий улстөрч нэгэнтээ энэ намын ирээдүй энэ гурван залуу дээр байна гэж хэлж байсан удаатай. Яагаад гэвэл У.Барсболдод удирдлагын менежерийн чадвар, У.Хүрэлсүхэд эр зориг, Т.Гантулгад нь шинжлэх ухааны боловсрол байна хэмээн үнэлж байж. Харин одоо бүгд өөр өөр замаар улс төрийн тоглолт хийж байна. Гэхдээ хөзрийн тамгыг хэн нь атгаж байгааг хэн мэдлээ. Ил гаргах цаг болсон байлтай. Гар дахь хөзрийн мод чинь аль хэдийнэ хуваарилагдчихсан юм биш үү. Үнэхээр л ялзарсан төмсөн дотроос эрүүл соёогоо авч үлдэж чадсан юм бол шинэ ургац хураах цаг болоогүй гэж үү? 
Д.Мөнгөндалай
