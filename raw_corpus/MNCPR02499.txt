Загийн голоо цалгитал нааддаг сан

Морин эрдэнээ шүтсэн Монгол нутгийн наадам дэндүү сайхан. Тэр дундаа манай сумын наадмыг орчлонгийн ямархан цэнгэлтэй зүйрлэлтэй. Наадам болно гэхээс хүүхэд багачуудын сэтгэл сар гаруйн өмнөөс салхинд намирах хадаг шиг намиж эхэлнэ. Нэг түүх хүүрнэхэд Мягмар даргын Ганбаа хэмээх битүү хууз сахалтай ах зургаан сар гарав уу, үгүй юу бэлтгэлдээ гарна даа. Хүүхдүүд болохоор бид "За Ганбаа ах, энэ жил ч начны давааг найдвартай давна биз дээ" гэхэд "Начин байтугай нь амтагдаад байна шүү хө" гэж нэг их сайхан инээнэ. Нэгийн даваа эхлүүт л адуу шиг дэжгэнэсэн нэг залууд унаад өгнө дөө. Нөгөө цэргийн арслан А.Тэгшээ улсын наадамд 11 жил нэг давсан гэдэг шиг л юм болж байгаа юм уу даа. Манай сум гэдэг маань Баянхонгор аймгийн Заг сум юм. Үүнийг бичигч бээр өнгөрөгч зууны наяад оны хүүхэд. 
Наадам эхлэх өглөө үүр дөнгөж цайнгуут л сумын төвийн арын Тэжээлийн цэгээс хойш аргамжсан морьдоо авчрахаар яагаа ч үгүй босно. Шөнөжин тавтай идэшилж цадсан мориныхоо чөдрийг авч, аргамжуудаа эвхээд морьдоо хүзүүгээр нь холбож, өөрийн наадамд унах морио зайдлан зөөлөн алхуулсаар зуны тунгалаг урсгалт голын уснаас умдаална. Хүйтэн ус шимээлж залгих морьд өвсний сөлөнд ногоорч шарласан дөрвөлжин шүдээ гарган тэнгэр өөд молор эрдэнийн тэргүүнээ хандуулан эвшээнэ. Морь эвшээхэд сэтгэлд баясал төрж өөрийн эрхгүй шилэмдэнэ. Хашааны үүдэнд ирэхэд буурал аав маань том хаалгаа цэлийтэл нээчихсэн, эмээлүүдээ илүү гэрээс гаргаад тохмыг нь наранд дэлгэсэн байдаг сан. Морьдоо эмээллэж уяад гэртээ ороход шинэхэн дан дээл өмссөн буурай ээж маань өрөм ханхалсан дун шаргал цайгаа тооноо тултал самрах нь цамхраагаар тусах нарны шаргал туяа алтран асгарч тогоонд үйгдэх шиг санагддагсан сан. Араажаваар дуучин Норовбанзадын "Уяхан замбуутивийн наран" эгшиглэхэд ая данг нь мэдэхгүй ч гэлээ дагаж дуулмаар нэг л хөөрүү сэтгэл төрнө. Удахгүй наадам эхэлнэ гэхээс өрөм, ээзгий, баяраар л хааяа таваг чимэх аливаа амттан ч хоолой үл давна. "Наадмаар өмсөөрэй" гэж хоёр буурайнхаа зэхсэн эх орны үйлдвэрийн шажигнасан савхин гутал жийж, "урд хормой нь унага даага" болсон хөх даалимбан тэрлэгээ өмсөн, шар дурдан бүс ороосон шигээ зогсч байхад манай ангийн Бөлтүүш, Монхооноо хоёр нэрээр минь дуудаж гарна даа. Дэлгээтэй үүдээр тэсгэлгүй харвал дөрөөн дээрээ өндийн хашаан дээгүүр даллаж харагдана. "Дарвиж байж морь малаасаа унав. Хуушуурын мөнгөө авав уу" гэх хоёр буурайнхаа үгийг чихнийхээ хажуугаар нисгээд сүнхийн гарахад бидэрт хул морь маань амгай зажлан, толгой хаялж зогсоно. Дөрөөлөв үү, үгүй юү л эмээл дээрээ шувуу мэт асч, хашааны жижиг хаалгаар шурхийн гарч наадмын талбайг чиглэн давхихад хоёр анд минь ч алаг, борлог хоёрынхоо тоосыг үзэхээр ухасхийнэ. Омголон хүлгийн хурдаар салхи мэт хийсгэж явахад ойрхон өнгөрөх үе тэнгийн охидын дуу алдан үлдэх нь нүдний үзүүрт бүртэсхийн харагдана. Наадмын талбай тойрон пиг морьтон. Цэргийн насны ах нар алд, алд тэнзэн ташуур тулцгааж эмээл дээрээ нэг хөлөө нугалан хөндлөн сууцгаана. Өвгөд настан харуутаа задгай тавьсан заамаа товчилсон дүр үзүүлж хумицгаах нь хүн ахтай, дээл захтайг илтгэнэ. Шар нанжин гахай, ногоон, хүрэн, хар савхин болон хивсэн гөлөмтэй зүс зүсийн морьтон, өнгө өнгийн дээлтнүүд Дэндэвийн Пүрэвдорж найрагчийн "Сумын наадам" шүлэгт гардагчлан өнгийн цэцэг шиг алаглана. Цагаан хоолойгоор "Ардын хувьсгалын ... жилийн ойн баяр наадамд зодоглох бөхчүүд нэрээ бүртгүүлээрэй" гэж зарлах нь агаарт цацран баргилтана. Зарлаж дуусуут хэсэг хий шажигнаж байснаа Нансалмаагийн "Сайхан монгол морь минь" дуу явж эхэлнэ. Наадмын талбайн зүүн урд талд цагаан шохойгоор шугам татаж ачааны голдуу машин эгнэсний дээр хуушуур, айраг, худалдаа бэлтгэлийн ангийн агентын бараа борлуулцгаана. Худалдагч эгч "бор эсгий, халуун савны хонжвортой сугалаагаа аваарай" гээд байхаар нь хоёр андын хамт сугалцгаавал Д.Болдцэрэн гэдэг зохиогчтой "Эр, эмийн ёсон" хэмээх ном таарч, зэргэлдээх машины тэвшин дээр зогсч буй ангийнхаа хоёр охиноос учиргүй ичсэн минь санаанд тодхон байна. Сумын наадам маань иймэрхүү маягаар эхэлдэг сэн. Манай сумын наадмын бөх, морины цолыг холбооны монтёр Г.Содовжамц гуай цангинатал дуудахад настай хүмүүс нулимсаа арчиж харагдах. Хүүхэд байхад юмны учир ойлгохгүй болохоор "Юундаа уйлдаг юм бол" гэж гайхдаг байж дээ. Содвоо гуайг гурвын давааны бөх цоллож байхад араажаваар манай сумын уугуул, улсын манлай засуул Саарлын Лонцойдорж бас алдарт аваргуудын цолыг хангинуулдаг байв аа. Гайхамшигтай хоолойтой энэ засуулчийн мөрөн дээрээс Д.Дамдин, Ж.Мөнхбат, Х.Баянмөнх, Д.Цэрэнтогтох, Б.Бат-Эрдэнэ нарын алдарт аваргууд наадмын түрүү авах эр зоригоо хурцалж явсан билээ. Домогт бөх лут Дамдинсүрэнгийн удам, сумынхаа дэвжээнд 10 түрүүлсэн дархан заан Аръяабазарын Баасан гэж энгүй их хүчтэний уран барилдааныг Загийн голын олон ч хүү бишрэн өсчээ. Сургуулийн биеийн тамирын багш, сумын заан П.Мида, аймгийн начин Жуухааны Баянжаргал хоёр ёс юм шиг үзүүр, түрүүнд үлдээд хоёр Мөнх шиг наадамчдыг чилтэл барилддаг  байлаа. Дагжив зааны хүү Чагнаа, Чаднаа нарын ах, дүү алдарт бөхчүүдийн тухай сумынхан маань одоо ч ярьдаг. Чагнаа нь Сайн ноён хан аймгийн ар хошуудын 1915 оны даншиг наадмаас заан цол хүртэж байсан бол Чаднаагийнх нь хүү Сайнжаргал сумандаа хоёр түрүүлж, зээ хүү Д.Батбаяр нь аймагтаа хэд хэд түрүүлээд байгаа юм. Манай сумын морь барианы газар сумын төвөөс 20 орчим км-т байдаг Шавгийн толгой билээ. Хүүхэд байхад мотоцикль, машинтнуудтай "Морьтой ч болоосой"-гийн Дондог шиг хурд үзэж байсан минь цөөнгүй. Дондог шиг харин үйлээ үзэж байсангүй дээ. Голын цагаан дэрсэнд донсолгон явж байх хооронд л техниктнүүдээс түрүүлж ирчихээд мориныхоо амьсгааг дарчихсан явж байх сайхан санагддаг байлаа. 1924-1935 оны наадмуудад завсаргүй 12 удаа түрүүлсэн Бэгзийн шарга хэмээх алдарт хүлгийн тухай нутгийнхан одоо ч домог болгон ярьдаг. Лавдангийн халиунууд, "шалбааг" Дагдангийн бор азарга, Даваажаргалын бор, улаан Бямбажавын хээр, Дондивжамцын хонгор, Баасандашийн хээр гээд шандаст хурднууд нас насаараа тод магнай, торгон жолоо өргүүлж ирэхэд сумынхан маань морьтой, явган аль нь ч ялгаагүй хууринан дагацгаана. Би сумын төвийн хүүхэд болохоор хурдан морь тийм ч олон жил унаагүй л дээ. Нэг жил наадамд унадаг хул морио өөрөө сойж, өөрөө унаж уралдсан юм. Ангийнхаа Бөндүүшийн Энхтүвшин, Содвоогийн Монхооноо нарын олон жил уралдсан хүүхдүүдтэй ойролцоохон явсаар шанданд орж билээ. Тэд намайг бодохноо туршлагажчихсан "хүүхэд өсгийдөх үү" гэж ярьж байсныг санаж байна. Жороо морины уралдаан сумын төвд, наадмын талбайн хойно болдог байлаа. Наран панзын том, бага хоёр хар морь байсан. Ёстой, хондлой дээр нь аягатай ус тавихад унахгүйгээр бөмбөн жороо морьд байсан гэж боддог. Баасандаш, Сайнбилэг, Норжингийн гэсэн гурван бор цагаан морь хожим байнга л жороод толгой цохидог байж. Сумынхаа наадмыг бодохоор сэтгэлд жигтэйхэн уярал төрдөг юм. Нэг их бороотой жил өлдөж цөмөрсөн уяатай хэдэн ч сайхан хүлэг барианы газарт ирээд эх газраа дэрлэхэд үнэхээр хэцүү байдаг юм билээ. Магадгүй, үүнээс ч болсных уу хурдан морь хараад нулимс нүд бүрхээд байдаг аа. 
Л.Батцэнгэл
