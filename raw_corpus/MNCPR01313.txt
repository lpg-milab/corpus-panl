Мажар нутгийн тэмдэглэл

Монголчууд бидэнтэй адил өгзгөндөө хөх толботой төрдөг, угсаа гарвал нэгтэй хэмээн хөөрдөг мажар үндэстний нутгаар айлчлан саатах завшаан тохиосон юм. Унгарын Хууль зүйн сайд ноён Пэтрэтеи Йожефийн урилгаар Хууль зүй, дотоод хэргийн сайд Д.Одбаярын тус улсад хийсэн албан ёсны айлчлалын бүрэлдэхүүнд яамны бодлого зохицуулалтын газрын дарга Д.Мөнхгэрэл, ЦЕГ-ын дарга, хошууч генерал Д.Сандаг-Очир, сайдын зөвлөх Ч.Баатар нарын хамт миний бие багтсан билээ. 
Сонгуулийн өмнөх Будапешт Дунай мөрнийг хөвөөлөн орших Будапештэд буугаад төрсөн анхны сэтгэгдэл минь нэг л танил бүлээн, дулаан байлаа. Будапештийн гудамжинд хуучин социализмын үеийн ах дүүс явсны баримт орос хийцийн нүдэнд дассан барилга цөөнгүй. Гэхдээ цаанаа л нэг гоёмсог хийцийг илтгэсэн эртний Европ төрх энд тэндгүй үзэгдэнэ. Эртний орд харшийн ханан дээр өнгөрсөн түүхийн талаарх бичээс байх юм. Тэнд нь зөвхөн баярт үйл явдал биш, олныг хамарсан өвчин зовлон, үер усны аюул, шашны хэлмэгдүүлэлтийг дурджээ. Өнгөрсний сургамжийг ийн сануулах нь дахин алдахгүй санаж сэрж явахын нэгэн дохио юм уу даа. Бидний очсон үе сонгуулийн өмнөхөн байж таарсан болохоор тэр үү хамгийн түрүүнд замын хажуу дахь шонгуудад өлгөөтэй нэр дэвшигчдийн сурталчилгааны зурагт хуудсууд анхаарал татлаа. Унгарын төрийн эрх барих дээд байгууллага болох парламент 386 гишүүнтэй. Үүний 170-ыг намуудаас нэр дэвшүүлэн тойргийн сонгогчдын саналаар дөрвөн жилийн хугацаатай шууд сонгож, бусдыг намуудын санал авсан хувиар бүрдүүлдэг холимог системтэй аж. 10.5 сая хүн амтай тус улс манайхтай адил 22 намтай. Гэхдээ хөгшин Европыг түгшээсэн хүн амын өтлөлт энд ч бас анхаарууштай төвшинд очжээ. Нийт хүн амынх нь ердөө 15.6 хувь нь л 0-14 насны хүүхэд, иргэдийн дундаж нас нь 38, 80 орчим хувь нь буюу найман сая нь сонгуулийн насныхан гэнэ. Сонгууль дөхсөн гэхэд жагсаал цуглааны чимээ ч алга. Нэр дэвшигчдийн зурагтай самбарууд ч сонины нүүрнээс томгүй хэмжээтэй, уриа нэрнээс өөр юмгүй, бараг л томхон цээж зураг шиг "номхон томоотой". Манай сонгуулийг санагдуулам хүүхэд, хөгшдийн дунд малтилзсан, жүжигчин адил хөмсгөө зангидан бодлогоширсон элдэв марзан дүр төрх энд лав алга. "Танай сонгууль сайхан тайван болдог юм байна" гэсэн бидний үгийг сонсоод эрхэм сайд толгойгоо сэгсэрч байх нь манайд сонгуулийн өмнө болдог найр наадмыг үзвэл нүд нь орой дээрээ гарах янзтай. Гэхдээ дэлхийд анхны шар сониныг санаачилсан гэгддэг мажарууд хэвлэлээр дамжуулан өрсөлдөгчдөө багагүй гөвшиж байгаа гэнэ. Хамтран ажиллахаар үзэглэв Унгар улсын Хууль зүйн сайд, доктор Пэтрэтеи Йожеф өнгөрсөн оны зургадугаар сард манай улсад хийсэн айлчлалдаа тун ч сэтгэл хангалуун байгаа нь ярьсан хэлсэн бүрээс нь ажиглагдаж байлаа. Бадриун биетэй бавгар сахалтай, алиа хошин зантай энэ эрхэм сайд өөрийн төрөлх хот Пэчийнхээ нэрийг байнга л дурдах юм. Хариуд нь манай сайд ч Дорнод нутгийнхаа тухай яриад авна лээ. Үдийн хоолон дээр уулзсан сайд нарын уулзалт Печийн дарсыг амталж, тамхийг "уушигласнаар" бүр ч илэн далангүй болов. Үүний дараа хоёр яам хоорондын хамтран ажиллах протоколд гарын үсэг зурж, талууд харилцан мэргэжилтэн солилцох, хууль тогтоомжийн эмхтгэл, хуулийн тайлбар толь, эрх зүйн ном сурах бичиг солилцох, өөрсдийн зохион байгуулж байгаа олон улсын бага хурал, уулзалт семинарт нөгөө талынхаа төлөөлөгчийг урьж оролцуулахаар тохиролцов. Мөн Унгарын Дотоод хэргийн яамны улс төрийн нарийн бичгийн дарга Юхас Габортой уулзахдаа хоёр улсын цагдаагийн байгууллагын хамтын ажиллагааг улам бүр бэхжүүлэх, харилцан төлөөлөгч солилцох, цагдаагийн байгууллагад техникийн туслалцаа үзүүлэх, хилийн цэрэг, цагдаагийн албан хаагчийг Унгарт сургах зэрэг асуудлуудыг хөндөн ярив. Түүнчлэн ЦЕГ-ын дарга, хошууч генерал Д.Сандаг-Очирын хүсэлтийг харгалзан тус улсын цагдаагийн даргыг Монголд айлчлахыг урьж байгаагаа ч хэлсэн юм. Ноён Юхас Габор дээрх бүх асуудлуудыг нааштайгаар хүлээж авч, энэ бүх чиглэлээр хамтран ажиллахад бэлэн байгаагаа илэрхийлэв. Дашрамд дурдахад Унгар улс хилээ орчин үеийн шаардлагад нийцүүлэн нэг хэсгээ хамгаалалтгүй орхиж, зарим хэсэгтээ өмнө нь хэзээ ч байгаагүй өндөр хүчтэй техник тоног төхөөрөмжөөр хамгаалж байгаа гэнэ. Унгар дахь монголчууд Тун шахуу айлчлалын үеэр сайд зав гаргаж, тэнд байгаа монголчуудтайгаа уулзсан юм. Өнөөгийн байдлаар 1600 гаруй монгол хүн Унгарт амьдарч байна. Угсаа нэгт унгарчууд маань монгол бүсгүйг эхнэрээ болгох багагүй сонирхолтой байдгаас 332 бүсгүй мажар хадамд гарч, тэдний дундаас 421 хүүхэд мэндэлжээ. Бидэнд хэлмэрчилж байсан Такач Болд хэмээх залуу л гэхэд унгар аавтай, монгол ээжтэй нэгэн байв. Тэр байтугай монгол бүсгүйтэй гэр бүл болсон мажар залуу манай иргэн болох хүсэлт тавьсан өргөдлөө ч сайдад өгч харагдав. Харин анх Унгарыг зорихдоо Европын азиуд оршдог гэгддэг уг оронд монголжуу царайтай хүнтэй олон тааралдана гэж бодсон минь талаар өнгөрсөн, тэд бүгд л европ шинжийн өндөр хамартай, хөнхөр нүдтэй аж. Гэсэн атлаа л өөрсдийгөө монголчуудтай төстэй, хацрын яс хийгээд шанаа зэргээрээ бүр ч адилхан гэж ирээд л ярихыг яана. Санхүүгийн байдлаас шалтгаалан Унгар улс нэлээд орон дахь Элчин сайдын яамаа хаасны нэгэнд манайд суугаа Элчин сайдын яам багтсан нь монголчуудын санааг зовоосон гол асуудал байлаа. Одоо хаанаас виз авах вэ, нэгэнт өөрийн орондоо Элчин сайдын яамгүй болчихоор визийн асуудал удаашрах уу гээд л уулзсан хүн бүр асууж гарав. Унгарын Дотоод хэргийн яамны улс төрийн нарийн бичгийн дарга Юхас Габор болон тус улсын гадаадын иргэн харьяатын асуудал эрхэлсэн албаны дарга, хатагтай Сюзанн нартай уулзах үеэрээ сайд энэ асуудалд ихээхэн ач холбогдол өгч онцлон ярьсан бөгөөд тэд визийг хурдан шуурхай олгох тал дээр арга хэмжээ авахаа амлав. Ер нь сайд явсан газар бүртээ л Элчин сайдын яамны асуудлыг эн түрүүнд ярьж явсан бөгөөд Унгарын Улсын хурлын дэд дарга Мандур Ласлотой хийсэн уулзалтынхаа үеэр ч үүнд их ач холбогдол өгч байлаа. Унгарын албан тушаалтнууд санхүүгийн шалтгаанаас болж ЭСЯ-аа хааж байгаа тухай хэлээд энэ талаар холбогдох хүмүүстэй нь уулзаж ярилцана хэмээн амлаж байсан юм. Тэнд хөдөлмөр эрхэлж байгаа монгол иргэдийн тэтгэврийн тухай асуудал бас өрнөв. Гадаадад хөдөлмөрлөөд л байдаг, тэтгэврийн дансанд хуримтлуулсан тодорхой мөнгө байхгүй байдаг, энэ тухай Нийгмийн хамгаалал хөдөлмөрийн яамтай ярьж өгөөч гэсэн санал тавьсныг сайд анхааралдаа авъя, судалж үзье, холбогдох газруудтай нь ярья гэв. Хууль зүйн салбарын сонин хачин Унгар улсын хуулийн салбарын бараг бүхий л томчуудтай уулзах завшаан тохиолдсоныг сэтгүүлчийн хувьд олзуурхаж, бас сонин хачныг нь түүвэрлэн тэмдэглэж явлаа. Хүүхэд, залуучууд гэмт хэрэг үйлдэх асуудалд тус улсын хуулийн байгууллагынхан ихээхэн анхааралтай ханддаг нь алхам тутамд мэдрэгдэж байв. Мөн гэмт хэргээс урьдчилан сэргийлэх, хэрэгтэнд зөвхөн ял оногдуулаад зогсох биш, шийтгэлээ эдэлснийх нь дараа буцаж нийгэм, олны дунд ороход нь туслах хэрэгтэй гэсэн үг лоозон мэт давтагдаж байлаа. Шүүх, прокурорын тухайд нэг зүйл сонирхол татсан нь Дээд шүүхийн Ерөнхий шүүгч, Улсын Ерөнхий прокурорыг парламентын нийт гишүүдийн гуравны хоёрын саналаар шууд сонгодог байна. Ерөнхий прокурор парламентын өмнө хариуцлага хүлээдэг бол Ерөнхий шүүгч ийм үүрэг хүлээдэггүй, гурав дахь засаглалын тэргүүн гэдэг утгаараа харьцангуй их эрх мэдэлтэй байдаг. Ерөнхий шүүгчийн цалин Ерөнхийлөгч, Ерөнхий сайд нарынхтай ижил төвшинд байдаг ажээ. Унгарын Дээд шүүх 74 шүүгчтэй, тус шүүхийн орлогч даргыг Ерөнхий шүүгчийн санал болгосноор Ерөнхийлөгч томилдог, бусад шатны шүүхийн шүүгчийг Улсын Хууль зүйн зөвлөл томилдог байна. Өнгөрсөн онд Унгарын шүүх 108 мянган хэрэг шийдвэрлэснээ их ачаалалтай ажилласан гэж үзэж байгаагаа Дээд шүүхийн дарга Ломници Золтан хэлэхийг сонсоод 3 сая хүрэхгүй хүн амтай манайд шүүх нь жилдээ 70 мянган хэрэг шийдвэрлэдэгтэй харьцуулан бодсоноо нуух юун. Үүнээс гадна сонгуулийн маргааныг Унгарт захиргааны шүүх нь хянан шийдвэрлэдэг бөгөөд 1-3 хоногийн дотор л багтаан эцсийн шийдвэрээ гаргадаг гэнэ. Харин манайд өнгөрсөн сонгуулийн маргаан бараг жил тойрон үргэлжилсэн билээ.Үндсэн хуулийн Цэцийн гишүүд гэх бусдаасаа арай ахмад харагдах хуульчид бүгд доктор профессорууд, харцаараа инээвхийлсэн доогтой маягийн төрхтэй хүмүүс байлаа. Цэцийн дарга, ноён Бихари Михай Монголын залуу сайдын Унгарт хийх айлчлал даанч шахуу хөтөлбөртэй байсныг дурдаад арайхийж энэ хөтөлбөрт багтлаа хэмээн наргиан болгоод авна лээ. Ярианы дунд нэг сонин сэдэв өрнөсөн нь тус улсын Цэц тун саяхан "Ерөнхийлөгч Унгарын армийн командлагч мөн" гэсэн Үндсэн хуулийн заалтыг тайлбарлажээ. Хуулийн дагуу Үндэсний армийг удирдах эрх Ерөнхийлөгч, Засгийн газар, Парламент, БХЯ гэсэн дөрвөн субъектэд байдаг бөгөөд үүний зааг ялгааг тогтоох шаардлага гарч ирсэн байна. Цэц Ерөнхийлөгч цэргийн хүн биш болохоор арми командлах эрхгүй, иймээс Үндсэн хуулийн дээрх заалт нь ёс төдий юм гэсэн тайлбар гаргажээ. Манай Үндсэн хуулинд ч яг ийм заалт байдаг билээ. Хувийн хөрөнгөөр шорон барина Айлчлалын гурав дахь өдөр бид Будапешт хотоос нэлээд зайтай орших Кечкемэт дэх хориход очсоны дараа ийм сонин мэдээ сонсов. Шоронгийн даац нь сүүлийн 6 жилийн тооцоогоор 40-50 хувь хэтэрч байгаа учраас шинэ хорих газар байгуулах шаардлагатай болсон, үүнийгээ хувийн хөрөнгөөр барих гэнэ. Дараа нь улсаас дээрх хөрөнгийг 15 жилийн дотор буцаан төлөх юм байх. Унгар улс 32 шорон, шүүхийн шийдвэр гүйцэтгэх үйл ажиллагаатай холбоотой эмнэлэг, шүүх хуралдаан явуулах байр гэх мэт долоон байгууллага, хоригдлуудыг ажлаар хангах зориулалт бүхий 12 хувийн аж ахуйтай юм байна. Дээрх 12 аж ахуйн нэгж нь ХЗЯ-ндаа харьяалагддаг аж. Унгарт нийт хоригдлуудынхаа 60 хувийг л ажлаар хангаж чаддаг байна. Тус улсад жилд 16000 гаруй хүн хоригддог, харин шорон нь 11000 гаруй хоригдлын л "даацтай" гэнэ. Кечкемэт дэх хорих ангийн камерууд нь хааш хаашаагаа гурав орчим метрийн хэмжээтэй тасалгаатай, цонхтой, модон ортой, жижигхэн гурвалжин ширээ, шүүгээтэй, мөн дотроо ариун цэврийн өрөөтэй юм. Өрөөнүүдийг дугуй хэлбэрээр байрлуулан хянагч нар нь гадна талын цонхоор байнга ажиглаж байдаг аж. Энэ шорон 59 хоригдлын багтаамжтай, яг төдий тооны хүн л байгаа гэнэ. Биднийг ороход хоригдлууд хоол идэж байв. Залуу хүмүүс голдуу харагдах бөгөөд эмэгтэйчүүд нь их нүүрэмгий бололтой, хоорондоо юм ярин инээлдэцгээнэ. Хорих анги дотор нялх хүүхэдтэй эмэгтэйчүүдэд зориулсан тасалгаануудыг бий болгожээ. Тэдгээр нь яг л хүүхдийн цэцэрлэг гэлтэй. Хүүхэд асрагч, хэрэгтэй цагт эмч ч бий. Нэгэн тасалгаа руу санамсаргүй шагайвал 1-2 сартай болов уу л гэмээр өлгийтэй бяцхан жаал нойрсож харагдлаа. Байшин мод зурсан ханатай эл жижигхэн өрөөнд эрвээхэй, цэцэг наалттай орон дотор тоглоомууд тойрууланхан, ганган ягаан өлгийгөөр хуччихаад гараа алдлан унтах тэр бяцхан амьтныг хараад хаана байгаадаа ч эргэлзэх сэтгэл төрөв. Хорих гэдэг хүнийг залхаан цээрлүүлдэг газар биш ээ гэдгийг энэ л бэлээхэн хэлээд өгөх шиг. Тун удахгүй суллагдах хоригдлуудын байр нь тусдаа байдаг байна. Өмнөх байранд компьютерийн нэг л өрөө байсан бол энд бараг бүх хүн өөрийн гэрээсээ авчирсан бүр сүүлийн үеийн нимгэн дэлгэцтэй компьютертэй юм гээч. Бас 36 сувгаар зурагт үзнэ. Дээрээс нь эндээс зарим нэг хоригдол ямар ч харгалзагчгүйгээр ойролцоох аж ахуй руу өглөө есөн цагт явж ажлаа хийчихээд орой 18 цаг өнгөрмөгц буцаад ирнэ. Тэдний үсний засалт ч энгийн, хувцас хунар нь ч жирийн. Долоо хоног бүрийн тодорхой өдөр шашин шүтлэгтэй холбоотой хөтөлбөр байдаг, спорт тоглоомын талбайтай, мөргөлийн өрөөтэй, тэр байтугай лам ч бий гэнэ. Шашин гэснээс сонирхуулахад бидний айлчлалынхаа явцад очсон Сэнтэндрэ хэмээх 20000-хан хүнтэй бараг дүүрэг ч гэж хэлж болохоор жижиг хотод шашны долоон урсгалын сүм байдаг тухай яригдаж байсан. Гэхдээ тэнд буддын шашны сүм байхгүй гэнэ лээ. Унгарт гадаадын нийт 615 иргэн хоригдож байгаагийн 247 нь румын, 80 нь серб, 62 нь украйны иргэд байгаа нь хамгийн их үзүүлэлт юм байна. Унгарт хоригдож буй монгол хүн байхгүй гэнэ. Гадаадын иргэд дээрэм, хулгай, хар тамхи, хүн худалдах гэмт хэрэгт холбогдох нь элбэг байдаг аж. Дэлхийн хамгийн том торхтой дарс Мажаруудын нэгэн бахархал парламентын ордон нь юм. 30000 хүнтэй хот барих хэмжээний зардал гарган барьсан эртний уг барилгын хийц даанч гоёмсог. Энэ ордонд Унгарын парламентын дарга, Ерөнхий сайд нарын л албан өрөө байдаг, харин бусад гишүүдийн өргөө нь Дунайн эрэг дээр байрладаг байна. Уг барилгыг үзэх гэсэн хүний хөл тасардаггүй. Жирийн мажар гэр бүл ур ухаанаа дайчлан байж 100 мянган ширхэг шүдэнзний модоор парламентын ордны загварыг хийж бэлэглэсэн нь ордны нэг давхарт байрлана. Тэр гэр бүл өөрийн гэсэн орон сууцгүй байсан бөгөөд энэ хөдөлмөрийг нь үнэлж улсаас байр өгчээ. Ордны нэлээд зүйлс нь алтадмал, цэцгэн хээт тугалган цонх нь 100 жилийн настай бөгөөд хоёр ч дайны нүүр үзжээ. Дэлхийн хоёрдугаар дайны үеэр эдгээр цонхнуудыг авч хадгалаад дараа нь буцаан хийсэн түүхтэй гэнэ. Мөн л уг дайны үеэр мажарууд хааныхаа титмийг алдаад АНУ-тай урт хугацааны хэлэлцээ хийсний дүнд хаан ширээ залсны 1000 жилийн ойгоор буюу 2000 оны нэгдүгээр сард буцаан авчирсан түүхтэй. Гэхдээ парламентын ордны гол танхимд байрлаж байгаа уг титэм Иштваан хааных мөн эсэх нь маргаантай асуудлын нэг гэнэ. Энэ титмийн орой дахь загалмай нь муруй бөгөөд яагаад ийм болсон талаар олон таамаг байдаг ажээ. Парламентын хуралдааны танхимд нь одоог хүртэл түргэн бичээч нар гараар хуралдааны тэмдэглэл хөтөлдөг гэнэ. Ордонд бас манай гаригийн гурав дахь том ном байна. Модон хавтастай энэ номонд мажарын бүх төрлийн хоолны цэс бичээстэй бий. Уг номыг 2005 онд ордонд оруулж тавьсан бөгөөд 3000 хувь хэвлэн гадуур тараажээ. "Муу хүн идсэнээ" гэдэг ч мажар үндэсний хоолыг магтахгүй өнгөрөхийн аргагүй амттай юм билээ. Орцонд нь мах ихээр ордгоороо манай монгол хоолтой төстэй. "Сайн эрийн шөл", "Талын хоол" гээд нэр нь ч гэсэн монгол ахуйг санагдуулна. Дэлхийд хамгийн том торхтой дарс Будапештэд бий. Диаметр нь 5.5 метр, өндрөөшөө 6 метр байшин шиг том торхтой энэ дарснаас 100 мянган суудалтай цэнгэлдэх хүрээлэнд хүн бүрт нэг лонхыг өгөхөд цаана нь бас багагүй үлдэх гэнэ. Унгарын хамгийн алдартай дарс нь "Токкай". Усан үзмийг дарж ямар ч чихэр нэмэлгүйгээр гаргаж авсан энэ дарсыг мажарууд амтархан уух дуртай. Эцэст нь нэг зүйлийг онцлоход бидний очсон газар бүрт гарал угсааны тухай яриа болж байлаа. Бидний бэлэглэсэн их эзэн Чингэсийн хөрөг бүхий маркийг мажарууд хараад л шууд танин уулга алдаж, талархан хүлээн авч байв. Монголчуудаас бид гаралтай гэдэг нь нэгэнт батлагдсан гэж уулзсан хүмүүсийн маань дийлэнх олонхи хэлж байсныг уншигч танаа дуулгахад таатай байна. 
Р.ГАНПҮРЭВ 

