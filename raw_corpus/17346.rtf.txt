№129 (17346)    
1989 оны тавдугаар сарын 31.
Экологийн соёл

Хүн төрөлхтний соёл иргэншлийн хамгийн гол үзүүлэлтийн нэг нь өнөөдөр экологийн соёл, экологийн ухамсар, хүмүүжлийн асуудал болоод байна. МАХН-ын Төв Хорооны V бүгд хурал ( 1988 он ) дээр нөхөр Ж. Батмөнх энэ тухай хэлэхдээ, << Байгаль, орчныг хамгаалах асуудал өнөөдөр зөвхөн үндэсний биш дэлхий дахины том асуудал болж байна. БНМАУ-ын хувьд гэвэл байгалийг үйлдвэрлэлийн зориулалтаар ашиглахаасаа эвдэж сүйтгэх нь ихдэх шинжтэЙ болж байна >> гэжээ. << . . . Бид бүхний ухвар мөчид үйл ажиллагаанаас болж байгалийн чухал нөөцтэй, ус, агаарыг бохирдуулах, ургамал, амьтны ертөнцийг хөнөөх, газрын хэвлийд хайр гамгүй хандах, тариалангийн талбайг атаржуулж хаях, хөрсийг хэлмэгдэлд оруулах, энэ бүхний эцэст байгалийн тэнцвэрийг алдагдуулахад хүргэж байна >> гэж бүгд хурал хатуу шүүмжлээд, байгаль, орчныг хамгаалах талаар тодорхой заалт өгсөн билээ. Дэвшүүлсэн зорилтыг ажил хэрэг болгох гол арга зам бол экологийн соёлыг төлөвшүүлэх асуудал мөн. Хөдөлмөрчдийн экологийн соёлын түвшин хангалтгүй байгаагаас байгаль, орчныг хайр найргүй сүйтгэх бусармаг зуршил газар авч, агаар, ус, хөрс, ой мод, ургамал, амьтны баялгийг хөнөөж байгаа мөртлөө эх оронч сэтгэлгээний тухай хоосон цэцэрхэж ярих нь утга учиргүй зүйл юм. 

Цэцэрлэгийн багачуул, сургуулийн сурагчдаас эхлээд удирдах бүх шатны ажилтнуудыг хүртэл экологийн боловсрол, соёлд сургах шаардлага хурцаар тавигдаж байна. 

Байгаль, дэлхийгээ дээдлэн хамгаалсаар ирсэн монголын ард түмний баялаг уламжлал, сайхан заншлыг эрин цагийн шаардлагатай хослуулан экологийн соёл, боловсролд ард түмнийг бүх нийтээр сургах систем бий болгож, бүхий л бололцоотой хэлбэрээр Экологийн хүмүүжил, мэдлэг олгож, сургалт явуулах нь Ардын боловсролын Яам, Байгаль, орчныг хамгаалах Яам хамтран гүйцэтгэх тулгамдсан ажил, шинэчлэл, өөрчлөлтийн шаардлага боллоо. 

Байгаль, орчноос чадлынхаа хэрээр хүчээр булаан авах ёстой мэтээр гуч, дөч, тавиад оны захиргаадах аргын үзэл баримтлалыг сургуулийн танхимд үргэлж сурталчлан ойлгуулсны балаг одоогийн хүмүүстэй зууралдсаар байна. Байгалиас хүчээр булаан авах нь зүй ёсны үйлдэл гэсэн ойлголттой хүмүүс ой, модыг хайргүй огтолж, ан гөрөөсийг зэрлэгээр зовоож, гол усыг бохирдуулж байна. Тооны хойноос хөөцөлддөг үйлдвэр, албан газрууд, тэдгээрийн удирдлага төлөвлөгөө биелүүлэхийн хойноос улайрч ой, модыг сорчлон хяргаж, уул толгодыг ухаж урвуулж, дан ганц аж ахуйн хэрэгцээний зорилгыг урьдал болгон байгаль, орчныг сүйтгээд гэм зэмгүй өнгөрдөг болсон нь байгальд халдах эрхийг улсын байгууллагуудад хязгааргүй олгосон мэт зохисгүй хандлагыг гааруулжээ. Нөгөө талаар шинжлэх ухаан, техникийн ололтыг эзэмшиж, хүчирхэг техник өргөн нэвтрүүлснээр байгальд учруулах нөлөөг хэдэн зуу дахин хүчтэй болгож түүн дээр дур зоргоороо авирлах, захиран тушаах арга нам, улсын бүх шатны нэлээд ажилтнуудад гүнзгий << хэвшсэнээс >> экологийн соёл, байгаль, орчныг хамгаалах сэтгэлгээгүй зарим үйлдвэр, аж ахуйн хамт олон байгаль, орчинд ихээхэн хөнөөл тарьж байна. 

Байгалийн хэрэгцээгээ хангах арга маань экстенц хэлбэртэй, сэтгэлгээ маань хүний үүслийн шинжтэй байна. Байгаль, хамгаалахын үйл ажиллагаа бүхэн яваандаа эдийн засгийн эсрэг үйлдэл болдог төдийгүй эцсийн эцэст ёс суртахуунд харш гэмт хэргийн шинж олдог нь тодорхой билээ. 

Манай эх орны баялаг бол өнөөдөр аж төрж буй нэг үеийнхний хувийн өмч биш харин хойно хойноос маань залгаж амьдрах хойч үе, одоогоор мэндлээгүй байгаа үр, ачийн маань дархан өмч гэдгийг санаж экологийн ухамсраа өөрийн хяналтад дүүрэн захирч, олон нийтийн экологийн хөдөлгөөнүүдийг аль болохоор дэмжиж, тэдний туслалцаанд түшиглэн ажиллах нь чухал болж байна. 

Амьдралын эх үүсвэр болсон байгаль, түүний баялаг нь хязгааргүй биш гэдгийг хэн боловч ухамсарлахгүйгээр экологийн соёл төлөвшихгүй билээ. Экологийн соёл түгээх бүх ард түмний нэг томоохон сургууль бол үндэсний парк, ботаникийн цэцэрлэгт хүрээлэн, зоопарк, дархан цаазат газрууд учраас тэдгээрийг жинхэнэ ёсоор нь байгуулж судалгаа, шинжилгээний ажлыг тэнд төвлөрүүлэн үр дүнд шинжлэх ухааны хялбарчлан ном хэвлэл, мэдээллийн хэрэгслээр дамжуулан сурталчлах ажлыг яаравчлан эхлэх хэрэгтэй байна. Манай орны дархан газруудад байгаль, экологийн тэнцвэрт нөхцөлийн параметрийг тогтоох иж бүрэн судалгаа туйлын хангалтгүй, ая амьтдыг тоолох, үржиж өсөх тэнцвэрийг зохицуулах зэрэг ажил үндсэндээ таамгаар явж байна. Шинжлэх ухааны Академи, Байгаль, орчныг хамгаалах Яам ийм сэдвээр хамтран ажиллаж, хөдөлмөрчдөд экологийн соёл түгээх талаар арга барил, сэтгэлгээгээ шинэчлэх хэрэгтэй байна. 

<< Газрын хэвлийн хуулийг чанд мөрдөх үндсэн дээр газрын баялгийг үрэгдэлгүй ашиглая. Хог хаягдлыг багасгах, ялгаж ашиглахад анхаарал тавья. Зам харгуйг журамлаж бэлчээрийг хамгаалъя. Гал түймрээс урьдчилан сэргийлье. Ан амьтныг хамгаалах, үржүүлэх ажил зохиоё. Энэ бүхэн төвд ч, орон нутагт ч, иргэн нэг бүрт ч хамаарагдана >> гэж Намын Төв Хорооны V бүгд хурал ард түмэндээ хандаж уриалсан нь экологийн үйл ажиллагааны бүхэл бүхэн цогцолбор зорилт дэвшүүлсэн хэрэг юм. Ажил, үйлдвэрлэл, амьдрал ахуйд эдгээрийг бодитойгоор хэрэгжүүлж байж бид экологийн соёлыг шинэ шатанд гаргаж чадна. 

