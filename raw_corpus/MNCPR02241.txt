Хөглөг Алтайн бараа

Говь-Алтай аймгийн Эрдэнэ сумын уугуул, ахмад сэхээтэн Ц.Лхагвасүрэн гуайн "Хөглөг Алтайн бараа" хэмээх ном удахгүй хэвлэгдэх гэж байгаа ажээ. Эл номын сум орныхоо тухай дурсамжаас нь дээжлэн уншигч танд хүргэе.
Сэрүүн сайхан Алтайн унаган хүү би хүслэнт өндөр Алтайгаа бодолдоо өнжүүлж, зүүдэндээ эгээрэгч нэгэн билээ. Арван долдугаар жарны бичин жилийн зуны адаг сар гараад байлаа. "Ганга нуурын галуу нь ганганан хошуурч эргэнэ. Газар нутгаа санахад тогтон сууж ядав" гэсэн нутгийн минь ардын дуу бий. Чухам л тогтон сууж ядсаар, ийн арван найман жилийн хойно сая нэг нутгийн бараа харав. Сэхээ самбаатай шиг хүнд бол хэд ирж буцах хугацаа билээ. Зуны адаг сар дөнгөж гарч байгаа гэхэд Алтайн сүрлэг уулс ноосоо хөглөрүүлсэн тором шиг хэдийнэ сэвсгэр цагаан манангаа хөглөрүүлэнхэн байнам. Гичгэнийн нурууны ар хормойгоор хөглөрөн нүүх энэ манан буданг хараад, өөрийн эрхгүй самсаа шархиран, нүдэнд минь нулимс бүрхээд ирэв. Ийм л сүрлэг агаад сэрүүхэн Алтайсан билүү дээ, Та минь. Цагийн эрхээр цайвалзан хөвсөлзөх энэ л манан будан нутаг усаа гэх сэтгэлийг минь энэхэн чинээ догдлуулах юм гэж санасангүй явжээ, би. Сумынхаа хилийн дээсийг давахаас өмнө Гичгэний нурууны ар хормой Ботгоно амны сэрүүн сайхан дэнж дээр Чандмань сумын уугуул, нэр нэгт, багын анд Довуучин Лхагвасүрэнгийн аавдаа зориулж босгосон "Аав" хөшөөг үзэж, сэтгэлээ баясгах завшаан тохиов. Эцэг хүний алдар сууг мөнхжүүлсэн ийм аварга том хөшөө дурсгал хаа холын Алтайн хөдөө хээрийн аглаг зэлүүдхэн хоймор сүндэрлэн байхыг үзнэ гэдэг ховор сонин учрал ажгуу. Монгол хүн басхүү холыг харж, дэлхийн дайтай сэтгэн бүтээх ухааны бяр, бэл тэнхээтэй болж буйг харуулах нэгэн жишээ энэ буюу. Цааш давхисаар, Гичгэний нурууны уужим тавиухан зоон дээр гарч, Замтын өндөр давааны хадаг яндар намирсан их овоон дээр аяны дөрөө мултлан, дөрвөн зүг найман зовхисыг хараачлан суув. Эл овоон дээрээс Эрдэнэ сумын уудам дэлгэр нутаг бүхэлдээ биш ч гэхнээ хойт талын Жавхлант, Адуун чулууны хяр, Баянзүрх хайрхан, Эмээлцэгийн нуруу, Хан хайрхан зэрэг өндөрлөг уулс, Гичгэний нурууны өвөр бэлийн цайдам тал, өргөн их дөхөм хоолой униартан, цаашлаад Монгол Алтайн нурууны баруун биеийн хад цохиот уулсын орой эрвийн сэрвийн үзэгдээд, тэртээд Алтайн цаадах их говь цэнхэртэн харагдмуй. Нутгийн минь хойт биеэр дүнхийх Баянзүрх хайрхан, Эмээлцэгийн данагар их нурууг хараад байх нь ээ цасан буурал тэргүүнт, хүрмэн чулуун зогдорт аварга том арслан хөлөө жийн хэвтээд, хөвчин биеийн хүчирхэг булчин юүгээ зангируулан, ар өврийн хөндий цайдмыг сэрүүхэн тунгалаг амьсгалаараа хүүгүүрдэн үлээсээр амгалан нойрсох мэт санагдана. Уугуул Алтайнхаа сүрлэг сайхныг тавь хэвийсэн насандаа ахин шинээр мэдэрч, бишрэнхэн зогсном бус уу. Хан өндөр Алтайнхаа хормойд унасан хумхийн тоосхон билээ, би. Миний багад айл айлын найран дээр "Богдын өндөр ууланд будантай хүрээ татна. Буугаад хойшоо харахад манай нутаг илхэн ээ" хэмээн найрчин олон чихнээ хоногштол шуранхайлан дуулдаг сан. Ардын дууны энэ сэтгэлд шингэсэн аялгуу Алтайн хөх салхины үзүүрээс дуурсан байх мэт. Уугуул нутгийнхаа намрын айраг шиг сэнгэнэсэн агаараар уушги цээжээ уужиртал амьсгалж, сэтгэлийн хөөрөл догдлолоо түр зуур анирлуулан дарж аваад, цааш хөдөлж, оньст хөлгийн аагиар Замтын давааны өврийн огцом богинохон хөндийн аман дээр хэдхэн хормын төдийд бууж ирэхэд сэтгэл зүрхнээ эгнэгт хоногшсон нутаг усны минь хэзээнээс танил дотно ахуй байгаль нүдний минь өмнө мэлсхийн тодорч, тэрүүхэн хойно Мандал толгойн энгэр дээр сумын төвийн хэдэн байшингийн орой өглөөний наран доор мэндийг эрэх мэт гялбалзан харагдаад, зүүн өмнөтөө цайдам талын дунд ганцаархнаа торойх Цагаан уул хайрханы суварга мөнгөн сэрвээт оргил цэнхэр униар дундаас өндөлзөнхөн угтмуй. Ай хөөрхий, нутаг гэж энэ дээ. Энэ л ахуй сайхан нутгаа орхиод, манан дунд эхээсээ төөрсөн унага шиг энэхэн нарт хорвоогийн хаахнуур бэдрэн хэсүүчилж яваад ирэв дээ хэмээн нутгийн салхи чихэнд шивнээд байх шиг. Тийм ээ, нутаг уснаасаа холдон хэсүүчилсэн энэ хорин хэдэн жилд хүний будлиухан үр би тоост хорвоогийн шар наран доор бор амьдралаа болгож ядан явахад Хан-Алтай минь ертөнцийн энэхэн байддаа дүнхийдгээрээ дүнхийсээр, байдгаараа л байж, өвөр дээр нь өсч өндийсөн өчүүхэн хүү намайгаа эхийн алаглалгүй уужим сэтгэлээр араас минь харж, ажин түжинхэн харуулдан хүлээсээр л суусан байнам бус уу. Сумын төв дээр унаган багын анд нөхөр, сумын заан Бэгзсүрэнгийн Авирмэдийнд буухад гэнэтийн зочин, хуучны анд намайгаа таньж ядан гайхасхийж угтаад, алганд багтамгүй алаг гартаам хөөргөөрөө тамхилан золговой. Аль тавь жараад оны үеэс бага, дунд сургуулийн дотуур байрнаа нэгэн тогооноос хооллож, эх орныхоо алс дорнод хязгаарт хилийн цэргийн алба хамт хааж явсан үй зайгүй багын анд маань бөх хүний яс тэнхээ зааж, нас хэдийнээ тавь хэвийгээд буй хэрнээ өтгөн хар үсэнд нь мөнгөн сор орж, намба суугаад, шанаа түүш нь тос дааварлан хүрэнтээд, харцанд нь цог заль бадарсан хэвээр, идэрхэн хорин тавт шиг гялалзаж сууна л. Тэр өдөртөө нутгийн анд мөнөөх Б.Авирмэдийн хамт нэг голын найз нөхөр Н.Очирсүрэнгийн "жаран ес"-ийг хөлөглөн, Намаржааны голд нутаглан буй хүргэнийдээ хүрэлцэн очвой. Хүргэн маань хүүгийнх болон хурим найраа хийхээр зэхэж буй шинэ хүргэнийхтэйгээ гурван гэрээр айлсан буужээ. Эдний гурван гэрийн хотон дахь малын дийлэнх нь сүүлийн үед ноолуурынхаа буянаар эрх ямба нь ихдээд буй ямаан сүрэг аж. 2002 оны гамшгийн жил хэдэн сарлагаа тавиад "туучихаж". Сааль хийх ганц үнээгүй үлдэж. Гээд яахав. Миний мэдэхээр, тавиад оны сүүлчээс эхлээд улс орон даяар нэгдэлжих хөдөлгөөн нэрийн дор хөдөөний малчдын хэдэн малыг "хампаанчлан" хурааж, нэгдэл нийгэмд өнчин ишиг ч өгөөгүй атлаа дээрээс томилолтоор ирж, олны хөрөнгөнд эзэн суугаад, дур зоргоороо идэж ууж, үрээж, тарааж, алдаж асгаж асан үе үеийн нэгдлийн комунист дарга нарын "хонтоорын" үүдийг сахиж, сая төрсөн эхнэртээ шөлний ганц хонь цохиулах гэж царайчилж суусан цаг үе нэгэнт улирч, хөдөөний малчдын амьдрал дэгжин дээшилж буй нь нүднээ илхэн. Бараг өрх үүдтэй бүхэн гаднаа орчин цагийн төмөр унаа сойн, тавган антенн зоогоод, зурагтаар тив дэлхий, улс орныхоо сонин содон мэдээлэл, соёлыг өдөрт нь хүлээн авч, бага оврын цахилгаан үүсгүүрээ асаан, үдэш оройд айл хотлоо "Ильичийн" гэрлээр өлхөн хангаад, айвуу, тайвуухан аж төрөн суух болсон ажээ. Эрдэнэ сум нийслэлээс 1040 км, аймгийн төвөөс 285 км зайтай оршино. Манай сумд эдүгээ 2500 орчим хүн зон амьдран суух агаад сүүлийн үед нийслэл, хот суурин газар бараадах гэсэн нүүдэл суудал үндсэндээ зогсож, эх орныхоо баруун урд хязгаарын өргөн уудам нутаг усаа эзэмшин сайн сайхан аж төрж болохыг хөдөөний залуус ухаарах болсон нь нэн таатай. Мал эзэндээ эргэж очсоны дараахь,1995-2000 оны өнтэй сайхан жилүүдэд сумын мал сүрэг 97-117 мянга хүртлээ өсч, 20 шахам мянгат малчин шинээр төрөн гарчээ. Эрдэнэ сумынхан хэзээнээс нааш буянт малаа гэсэн сэтгэл зүтгэлтэй, уйгагүй хөдөлмөрч ард түмэн. Хөдөлмөрч малчдын хичээл зүтгэлийн үр дүнд сумаараа улс, аймгийн өндөр шагналаар шагнагдаж, нутаг усныхаа нэр алдрыг орон даяар цуурайтуулж явсан цаг үе олон бий. Баруун аймгуудад 1992-1993, 2002 онд тохиосон байгалийн гамшигт үхэр, адуу, хонин сүрэг ихээхэн нэрвэгдэж, 2002 онд сумын хэмжээгээр 45 мянгахан толгой малтай үлдэж байсан бол малчдын цөхрөлтгүй, шаргуу хөдөлмөр зүтгэлийн үр шимээр сүүлийн гурван жилд малаа таван төрөл дээр нь өсгөж, 2005 онд 95 мянган толгой малтай болжээ. Маргааш нь үүр дөнгөж гэгээрч байх үед урьд нь хэлэлцэн тохирсон ёсоор найр хурим эхэллээ. Цагаан-Уул багийн нэг мянгат малчны хүү миний зээ дүү болох арван найман настай, гэнэн багахан бүсгүйтэй гэр бүл болж, нутаг усандаа өрх нэмж буй ажээ. Нутаг усны ах дүүс хориод хүн цугларсан, цомхон, дэг ёсоо дээдэлсэн сайхан найр болов. Манай нутагт "Жажаа" хэмээн олноо нэршсэн Ядамсүрэн гэдэг уртын дууч, шар өвгөн байж билээ. Чөдрийн хоёр морь, таргийн тав гурван ямаа, хомбоон чинээ бор гэр, хормойгоо өшиглөсөн атигар хөх хөгшнөөсөө өөр миний гэх юмгүй шахам бодь сэтгэлтэн тэрбээр цагтаа Монголын радиогийн урын санд өөрийн дуулдаг уртын дуугаа бичүүлж "мөнхөрсөн", нутаг усандаа бол чухам л айзам уртын дууны "дээлтэй их хөлгөн судар" байсан бөлгөө. Хурим найр, хүүхдийн үсний үргээлэг, шинэ гэрийн найр гээд найр наадам бүхэнд залагдан, уртын дууны айзам өргөж явдаг тэр өвгөн манай голынхныг хэдэн үе удмаар нь айл орон болгож өгсөн буянтай буурал байсан билээ. Найрын хойморт тухалж, шимийн архинд дотор халсхийн, хоолой нь улам улмаар цээлшин саруулсаж, улаа бутран суух өтгөс буурлууд, Энэ сайхан замбуу тивийн нар Илхэн бүхий дэлхий даяхнаараа Мөхдөл үгүй түгэн дэлгэрч Мандан мандсаар байдаг билүү дээ, Та мину зээ хэмээн шуранхайлахад сөнтэй айраг цэгээ түрлэг нэмэх мэт халган цалгин, үсчин шуугиж, тооноор садран буух нарны түмэн цацраг лугаа эрхлэн наадаад, гадаа налайх морь мал, хангай дэлхий даяхнаараа чагнаархан байх мэт авай. Хурим найрын дараа нутаг усны ах дүүсээр ганц хоёр хоног айлчлаад, нутгийн андуудын хамт Чандмань хайрхан уулын баруун биед байдаг төрсөн бууцаа зорьж, Гичгэний хяр дээр гарч ирвээс сумын нутаг алган дээр тавьсан мэт илхэн харагдмуй. Манай сумын нутаг уул, тал, говь, цөл хосолсон "дөрвөн улирлын турш дураараа нүүх нутагтай", хүн малын жаргалын орон ажгуу. Мөнөөх өвгөн хөх уулсын урт нарийн хавцал хөндийг уруудан хад чулуун дундуур мурилзан одох зөрөг жимийг мөрдөж, хойш, урагш зөрөлдөн тохойрсон хэдэн арван хошууг тойрсоор явтал хөндий сайр аажмаар уужирч, замын бартаа саад багасаад, хөндийн ам ойртон буй нь мэдэгдэнэ. Дээш өлийн харваас, хавцлын дээгүүр бүргэд эргэлдэн нисч, уулын хярын ташлангаар янгирын сүрэг асга хад шажигнуулан нураасаар давах нь үзэгдэнэ. Чингээд нэгэн хошууг тойрон гарч ирвээс хөндийн ам сая нэгэн бээр харагдаж, өмнөөс говь талын бүлээн салхи сэвэлзэн, таана хөмүүлийн үнэр анхилж, харц булаам гандирсын их говь мэлтийн цэнхэртсээр угтмуй. Захуй, Зармангийн говийн мяралзан жирэлзэх цэнхэр униар зэрэглээн дунд тэртээ хойно Ээж хайрхан уул торойн цайвалзаад, баруун урдуур нь Эдрэнгийн их нурууны намхан цав толгод бараалан дуниартаж, зүүн өмнө биеэр нь Суман хайрханы ноён шовх оргил, сэрвээт өндөрлөгүүд жаргах нарны улбар шаргал туяанд сүмбэрлэн харагдах нь үнэхээр үлгэр домгийн орон гэлтэй. Эдрэнгийн нурууны эргэн тойрны жижиг цав толгодоор худаг ус элбэгтэй, бур бур зөөлөн сэвшээ салхитай, хөлөөр хөглөрсөн хөх бууц бүхий нарлаг дулаан өвөлжөөтэй ёстой л бурхан бумбын орон билээ. Энэ их нурууны зүүн хойт хоолойн элсэн товцог дунд Их, Бага зармангийн баян бүрдүүд цэлгэр говийнхоо тунгалаг мэлмий болон орших бөгөөд энд хун, галуу, ангир зэрэг усны шувууд зусна. Манай нутгийнхан зундаа Гичгэний нурууны сэрмүүн сайхан нугад зусч, намрын сэрүүн орж эхлэх үеэс өвөр бэл рүүгээ бууж, Дааган дэл, Гурван худаг, Хөшөөт, Ундрах, Дэврэхийн эх, өвгөн хүрээний гол, Зэлийн булаг, Цахир булаг, Намаржааны голын тойром бүрд, дөхөм хоолойгоор намаржаад, Өвөр хад, Эдрэнгийн нуруу, Суман хайрханы ар хоолой говиор өвөлжин, хаврын урь орж эхлэх үеэс мөнөөх өвөр хадны цээжээр хаваржин суух болой. Бид цааш Хан хайрханы өвөр, Цагаан чулуутын голыг уруудан давхисаар Гүүтийн голын хөвөөн дээр аяны дөрөө мултлан саатав. Хан хайрханы өвөр хөндий гэмээнэ миний унаган багын нутаг. Мэдээ орсон цагаас Хан хайрханы өврийн Хангийн уулзвар, Алагийн голын адаг, Гүүтийн голын сайр даган, цагаан ямбуу цамцныхаа хормойг дэрвүүлэн чавхдаж, билүү шиг зөөлөн хар чулууг нь түүж "Хадан чулуу цуур цуур, атан тэмээ болоорой. Сайрын чулуу цуур цуур, сайн морин болоорой" хэмээн шившээд хатуу чулуугаар зөөлөн чулууг нь нүдэж засан, чулуун морь, тэмээ хийж хуруундаа хавчуулаад, тугалаа хариулан, тоглож наадаж өссөн болохоор энэ сүрлэг сайхан уулын бух шөргөөсөн мөрөгцөг, үхэр малын жим зөрөг нь хүртэл нэг л танил дотно, нүдэнд дулаахан харагддаг билээ. Гүүтийн голын үсчин цовхчин урсах цовоо цолгин булгийн уснаас алгандаа тосон, таашаан хүртвээс уулын горхины магнай сэрүү татаж, тагнай хага ташим хүйтэн тунгалгийг дахин нэг мэдрээд, хорвоо дээр миний л хувьд үүнээс ариун дагшин рашаан хараахан үгүй болохыг ухаарах шиг санагдмуй. Ай хөөрхий, Алтай минь уулын тунгалаг горхи, рашааны дээд рашаан билээ. Гүүтийн голоо уруудан Хан хайрханы ар аман дээр бууж ирэхэд зүүн өмнөхөн талд минь Чандмань хайрхан уул сүндэрлэн харагдана. Энэ уулын баруун урд биеийн аараг толгодын дунд налайх "Өндөр хороот" хэмээн хөглөрсөн хөх бууцтай, ээвэр дулаан бууцан дээр эхээс мэндэлж, нэхий өлгийдөө үнэгчилж, хялгасан живхээ норгосоор хүн болжээ, би. Намаржааны эргэн тойрон ургасан агь ганга, шаваг шарилжны хурц үнэр хамар цоргин сэнгэнэнэ. Ай хөөрхий, Хөглөг Алтай минь агь ганга, шаваг шарилжны үнэр анхилж, сэтгэлийг минь эгнэгт соронзодсон нутаг билээ. Би вээр төрсөн бууцан дээрээ хөрвөөж, хадаг сүү, идээний дээжээ өргөөд буцах замдаа Гичгэний нурууны урд хярд байдаг "Эхийн хэвлий" хэмээх байгалийн өвөрмөц тогтоц бүхий нүхэн агуйд орж, бие сэтгэл юүгээ ариусгаад, оройдоо дүүгийндээ хүрэлцэн очсон болой. Манай сум байгуулагдсан цагаас хойш 81 жилийн нүүр үзжээ. Энэ хугацаанд тус сумаас нутаг усныхаа нэр алдрыг дуурсгасан, эх оронч, дайчин баатарлаг хөдөлмөрч, оюунлаг уламжлалаараа үлгэр дуурайл болсон олон зуун алдартнууд төрөн гарсныг дурдахад бахархалтай. Тухайлбал, БНМАУ-ын баатар Я.Намчаа, Н.Лувсандорж, Монгол Улсын гавьяат жүжигчин З.Дашбалбар, Б.Туяа, гавьяат эдийн засагч П.Лувсандорж, аж үйлдвэрийн гавьяат ажилтан Ш.Чогсомжав, төрийн шагналт, инженер геологич Д.Гунгааням нараас гадна Ардын хувьсгалын партизан нэг, хувьсгалт тэмцлийн ахмад зүтгэлтэн дөрөв, улсын сайн малчин тав, улсын хошой аварга малчин гурав, улсын аварга малчин 14, улсын залуу аварга малчин гурав, улсын алдарт уяач хоёр, аймгийн сайн малчин гурав, мянгат малчин 20 төрөн гарчээ. Хаврын урин наашлах цагаар хонио хариулж, Суман гүний өндөр орой дээр гарахад уулын оройн сэнжит хад, цонж цохио жимбүүрдэн үлээх сансрын салхинаа хөглөгдөн, өвөрмөц тансаг байгалийн симфонио дуурсганхан байх амой. Тиймээ, Хан Алтай нутаг гэмээнэ өөрийн шавхагдашгүй, тансаг хөг аялгуутай билээ. Хөглөг баян Алтайнхаа байгалийн хөөмий, хөг аялгуунд уяранхан, сансрын хөх салхиар нь илбүүлж, өвгөн хөх уулс, өргөн цэнхэр говь нутгаа харан баясч, уулын тунгалаг горхиноос нь ундаалан, бие сэтгэлийн цангаа юугаа тайлж, агь гангийн анхилам үнэрт нь мансууран, харцанд нь элгэмсэл, ухаан хоёр сүлэлдэн гэрэлтсэн нутгийн хөх өвгөнтэйгөө эрт, эдүгээгийн үүх түүхийг хөөрөлдөн суух шиг жаргал үгүй бөлгөө. Сансрын их хүрдэн эргэсээр байсан цагт сансрын салхи эзэгнэн хөөмийлсөн Хөглөг Алтай тандаа өчүүхэн хүү чинь холын аяны шувуу шиг эргэн ирнэ ээ! 
Биологийн ухааны магистр, АБТА багш Цэдэндамбын ЛХАГВАСҮРЭН 

