УБТЗ-ын нөлөө бүхий дарга нар "Ганц худаг"-т хоригдлоо

Улаанбаатар төмөр замын дарга В.В.Магдей болон бусад нөлөө бүхий дарга нарыг өмч хөрөнгө идэж шамшигдуулсан буюу албан тушаалаа урвуулан ашигласан байж болзошгүй гэх үндэслэлээр цагдаагийн байгууллага
шалгаж байгаа талаарх мэдээлэл улс төр, бизнесийнхнийн хүрээнийхнийг багагүй бужигнуулж байна. УБТЗ-ын нэгдүгээр орлогч дарга Г.Пүрэвбаатар болон санхүүгийн албаны дарга хатагтай н.Сайхан цэцэг нарыг цагдаагийнхан саатуулсан гэх мэдээлэл цацагдсан ч энэ нь батлагдсангүй. Тэд үүрэгт ажлаа урьдын адил хэвийн гүйцэтгэж байгаа гэж албаны эх сурвалж мэдээлж байна. Харин Зүтгүүрийн албаны дарга Х.Лхагвасүрэн, Хангамжийн албаны дарга Г.Өлзийбүрэн нарыг цагаагийн баривчилжээ. Одоогийн байдлаар төмөр замын нэр бүхий дарга нарын тоонд зүй ёсоор ордог дээрх албан тушаалтнуудыг "Ганц худаг" дахь урьдчилан хорих байранд саатуулан шалгаж байна. Урьд өмнө нь бараг хаалттай байсан гэхэд хилсдэхгүй "Төмөр зам" хэмээх энэ их айлыг тойрсон хэл ам татрахгүй байсаар ийн хоёр ч хариуцлагатай албан тушаалтныг хорьжээ. 40 настай энэ эрийг нэгэн тавилга оруулж ирж арилжаалдаг компанийн босс гэх сураг чих дэлсдэг. МАХН-ын гишүүн. Нийслэлийн иргэдийн Төлөөлөгчдийн Хурлын Төлөөлөгч. 39 дүгээр тойргоос сонгогдож Иргэдийн хуралд орж ирсэн. ОХУ-ын Ленинград хотын их сургуулийн эдийн засгийн харилцааг төгссөн. Эдийн засагч, эрх зүйч мэргэжилтэй. 2005 оноос Улаанбаатар төмөр замын албаны даргаар ажиллаж байгаа. 2004 онд МАХН-аас нэр дэвшиж, НИТХ-ын төлөөлөгчөөр сонгогдсон. Хэлэх дуртай үг нь "Эзэн хичээвэл, заяа хичээнэ". Түүний намтрыг "Нийслэлийн Иргэдийн Төлөөлөгчдийн Хурал" гэсэн нэгэн сэтгүүлд ийнхүү товч өгүүлжээ. Зөвшилцөл нэрээр далайлган МАХН-ын талаас ногоон гэрлээр орж ирээд Хангамжийн газрын дарга болж орхисон энэ хүнийг төмөр замынхан бараг танихгүй. Түүнийг МАХН-ын нэгэн нөлөө бүхий даргын хүн гэх яриа явдаг. Зүтгүүрийн албаны дарга Х.Лхагвасүрэнгийн талаар төмөр замынхан арай өөр мэдээлэл өгч байна. Тэрээр төмөр замд алба хашаад цөөн хэдэн жил болж буй. Нам бус. Гэвч хэний татаасаар дарга болсныг нь сайн мэдэхгүй хэмээн тэд хариулж байна. Түүнийг өчигдөр өглөөний шуурхай дээр нь "өвчтэй" хэмээн мэдэгдэж байсан гэнэ. Харин УБТЗ-ын хэвлэлийн алба саатуулагдсан дарга нарынхаа талаар одоогийн байдлаар ямар нэгэн албан ёсны тайлбар хийсэнгүй. 

