Гучин жилийн өмнөх шавиа хайж байна

"Хүмүүс, хувь тавилан" булангийн энэ удаагийн зочноор ОХУ-ын иргэн Юрий Александрович Зверев уригдлаа. Тэрбээр 30 гаруй жилийн тэртээ Монголд анх хөл тавьж байсан бол өдгөө 15 дахь удаагаа манай оронд зочлоод байна.
Энэ нутаг орон руу хижээл насандаа ийнхүү ойр ойрхон гүйх болсноо тэрбээр өөрийн хувь тавилан гэх. Монголд олон зуун ажилчин, боловсон хүчин бэлтгэхэд багагүй хувь нэмэр оруулсан энэ эрхэм ОХУ-ын Оренбург мужийн Новотроицк хотын ТМС-ийн багш. Өдгөө 60 насны босго алхаж тэтгэвэртээ суусан ч гэлээ олон жилийн өмнөх монгол шавь нартайгаа багш шавийн харьцаагаа таслах нь битгий хэл бүр лавшруулж заримынх нь аав, ах нь болтлоо дотносчээ. Эхэндээ багш нь шавь нараа нутагтаа урьдаг байсан бол сүүлийн жилүүдэд шавь нарынхаа урилгаар ирдэг болж. Ингэхдээ тэднийгээ хэрхэн амьдарч байгааг, хэн нь гайгүй амьдарч хэн нь гундуухан явна гэдгийг бүртгээд хэр тааруу явааг нь олж уулзаад өөрийн хэрээр тусалж бусдад нь харж хандахыг захиад буцна. Харин энэ удаа тэрбээр нэлээд чухал ажлаар ирээд байгаа юм байна. Учир нь 30 гаруй жилийн өмнө 4000 шахам монгол оюутан сурч төгссөн ТМС дээрээ монголчуудын тухай музейн танхим байгуулахаар болж, тэнд тавигдах зураг, материал цуглуулахаар ирсэн нь энэ. Хэдийгээр тэр шавь нарынхаа дийлэнхтэй нь холбоотой байдаг ч холбоо тасраад удаж байгаа ганц, нэг шавь бий. Тухайлбал, шавь Шугар сураггүй олон жил болж байгаа бөгөөд түүний маш олон чухал зураг багшид нь байгаа учраас ирж авахыг хүссэн. Түүнчлэн Новотроицк хотын ТМС-д хамт ажиллаж байсан орчуулагч багш Дамдиндорж, Чулуун, Пүрэвдорж, Магванжав, Лувсанцэрэн, Ухнаа нарыг хайж байгаа юм билээ. Тиймээс дээрх хүмүүсийн үр хүүхэд болоод таньдаг хүмүүс манай сониноор дамжуулан холбоо барихыг хүсье. Нас чацуу шавь нараа хүмүүжүүлэх амаргүй байсан ОХУ-ын Оренбург мужийн Новотроицк хотын ТМС-д 1964 онд анхны монгол оюутнууд очиж байжээ. Энэ үед Юрий Александрович барилгын техникум төгсөөд 19 настай багшаар орж монгол оюутнууд хариуцсан мастер багшаар томилогдсон байна. Тухайн үед наймдугаар анги төгсөөд очсон сурагчдын зарим нь Юрий Александровичаас насаар ах болоод ихэнх нь үеийнх байсан учраас анхны жил тэдэнтэй ажиллах амаргүй байсан гэдэг. Гэвч өөрийн хариуцсан хэсгийн 25 сурагчийг хоёр жилийн дараа атгасан гар шиг эв нэгдэлтэй, өв тэгш залуус болгон нутаг буцааж байсныг тэр үеийн төгсөгчид нь бахархалтайгаар ярих юм билээ. Тус сургуульд 1964-1992 он хүртэл нийт 4000 гаруй хүүхэд суралцсаны 300 гаруй нь Юрий Александровичийн гарын шавь байсан гэхэд болно. Өдгөө шавь нарынх нь түрүүч генерал, хурандаа болтлоо дэвшчээ. Тухайлбал, хилийн цэргийн генерал Сүндэв, хурандаа Вандандагва нар түүний анхны шавь. Наймдугаар анги төгссөн хөдөөний голдуу дүрсгүй жаалуудыг Юрий Александрович яг л аав, ээж шиг нь ёстой л хал нь гаднаа, хайр нь дотроо гэдгийн үлгэрээр хүмүүжүүлж эв найртай байх, эмх замбараатай байх зэрэгт сургасан. Түүний зарчимч, цэвэрч, бас хүнлэг, хөгжилтэй занг шавь нар нь үргэлж дурсдаг юм билээ. Жишээ нь, өглөө бүр дотуур байранд нь ирж сэрээдэг, хүн бүрийн хувцасны шүүгээ ор дэвсгэрийг шалгаж хиртэй болоод замбараагүй хувцас байвал өөрөө эвхэж, угааж өгөх жишээний. Гэхдээ энэ байдал олон давтагдахгүй. Багшаараа хувцсаа угаалгана гэдэг хүүхдүүдийн хувьд ичгэвтэр зүйл учраас сурагчид дахин ийм байдал гаргахгүй. Монгол хүүхдүүдтэй ажиллахад хамгийн хэцүү нь юу байсан тухай Юрий Александровичаас сонирхоход, "Өөрөө хүүхэд шахуу байхдаа монголчуудтай нөхөрлөсөн болохоор тэдэндээ бараг уусчихсан даа. Одоо бодоход монголчуудын хамгийн хэцүү зан нь цагийг барьж мэдэхгүй байсан юм болов уу. Тэднийг цаг барих аргад суралцуулахад л нэлээд хичээж байсан. Монголчуудад бас нэг ойлгомжгүй зан байдаг. Тэр нь юу гэвэл, тухайн үед үгнээс гардаггүй, хэлсэн үүрэг даалгавар сайн биелүүлдэг, онц сурлагатан хүүхдүүд одоо намайг төдийлөн тоохгүй байхад, нэлээд сахилгагүй, бага зэрэг зовоодог байсан хүүхдүүд л багшаа гэсэн чин сэтгэлээ хаяхгүй яваа нь. Монгол хүний энэ занг би ойлгодоггүй" хэмээсэн. Гэрийнхээ номын санг монгол сурагчдын архиваар дүүргэжээ Тэр бас дээд зэргийн нямбай нэгэн. Сурагч тус бүрт дэвтэр нээж тэмдэглэл хөтөлдөг. Одоо түүний гэр номын сан шиг л монгол сурагчдын архиваар дүүрэн. Өөртэй нь холбоотой байдаг шавь нарынхаа аав, ээж, эхнэр, хүүхдийнх нь төрсөн он сар, орд, утасны дугаарыг тэмдэглэж хадгалдаг гэсэн. Түүгээр ч зогсохгүй хүн бүрийн төрсөн өдрөөр нь ойр байвал бэлэг өгч, хол байвал утсаар ярьж баяр хүргэхээ харин ч нэг мартахгүй. Багшийн сурган хүмүүжүүлэх арга барил тун өвөрмөц. Энэ тухай шавь нар нь ярихдаа "Багш бидэнд өөрийн биеэр л үлгэрлэдэг. Тэр хэзээ ч буруу сургамж хэлдэггүй шигээ буруу үйлдэл хийдэггүй" хэмээн магтсан. Тамхи, архи дарсыг таашаадаггүй багшийнхаа дэргэд шавь нар нь одоо ч энэ төрлийн зүйлийг хэрэглэж зүрхэлдэггүй гэсэн. Гэр бүлийн баяраар эхнэрүүдтэй нь ганц нэг хундага тогтооно уу гэхээс эрчүүдэд амсуулах ч үгүй. Саяхан хоёр шавь нь гэр бүлээ дагуулан багштайгаа салхинд гарахдаа их л эр зориг гарган ганц лонхны бөглөө мулталж нэг нэг хундага татаад орхиж. Дахин хундагалах гэтэл багш нь "Наадхаа хундагалбал багшийнхаа яахыг мэдэж байна уу" гэхэд тэд үг дуугүй лонхоо бөглөсөн гэдэг. Учир нь багшийн тэр тааврын хариу нь "Дахиад хундагалах юм бол явган хаяад яваад өгнө шүү" гэсэн утгатай аж. Ингэхээс буцахгүй эрсхэн зантайг шавь нар нь ч андахаа байж. Тэр бас "Нөхөрлөх хүн чинь сайн хүн байсан дээр үү, найдвартай хүн байсан нь дээр үү" гэхчилэн толгой эргүүлсэн олон асуулт, таавраар шавь нараасаа шалгалт авч, тэдэнд хүн байхын мөн чанар, амьдрах ухаанд сургаж ирсэн гэнэ. Шууд л тэг ингэ, тэгэх ёстой, ингэх ёстой гээд хэлчихгүй таавар таалгадаг нь хэдэн жил өнгөрсөн ч тархинд нь хадгалаастай байж, амьдралд мөн ч их хэрэг болдог доо гэж шавь нар нь дурсав. Түүнийг Монголд ирэх сургаар шавь нар нь хил дээрээс тосч, байр гаргаж өгнө. Яг л нутагтаа, гэртээ байгаа юм шиг тааваар нь байлгаж байгаад буцаана. Түүнчлэн шавь нарынхаа хэнийхээр нь ч орсон гэр бүлийнхээ нэг гишүүн шиг л хүлээж авдаг байна. Гэрлэхээ мартсан багш Түүний хувийн амьдралыг сонирхвол шавь нарынх нь тодорхойлсноор зоосны нүхээр амьдралыг хардаггүй нэгэн бололтой. Тэр хэзээ ч эхнэр авч байгаагүй, өөрийн гэсэн үр хүүхэдгүй нэгэн. Бас түүнд хурааж хуримтлуулсан хөрөнгө мөнгө гэж байхгүй. Өдгөө сарын 120 мянган төгрөгийн тэтгэврээрээ амь зуудаг аж. Гэхдээ тэр хэзээ ч үүндээ санаа зовдоггүй бөгөөд "би баян" хүн хэмээн нүүр дүүрэн инээмсэглэх юм билээ. Яагаад гэрлээгүй шалтгаанаа тэрбээр "завгүй явсан" гэж тайлбарласан. Учир нь аав нь түүнийг төрөхөөс өмнө дайнд нас барж, ээж, эгч хоёр нь төмөрлөгийн үйлдвэрт ажиллаж байгаад осолд орсноос эгч нь өөд болж, ээж нь хэвтэрт оржээ. Энэ үед эгчийнхээ олон нялх хүүхэд, хэвтэрт байгаа ээжийгээ асарч, тэжээх нь түүний үүрэг байсан. Тиймээс барилгын техникум дүүргээд 19 настайдаа сургуульд багшаар орж гэр бүлээ тэжээх болсоор нэг л мэдэхэд 45 хүрч гэрлэх нас оройтсон байсан гэнэ. Харин шавь нар нь багшийнхаа гэрлээгүйг биднээс л болсон гэх. Бидний төлөө гэртээ ч байх завгүй ажиллаж, амралтын өдрөө хүртэл хамт өнгөрүүлдэг байсан. Өөрийн цалингаар хариуцсан группийнхээ 20 гаруй хүүхдэд дугуй, цана авч амралтын өдрөөр ч хамт салхинд гарч, усанд сэлж сургах, авьяастай заримыг нь хамтлаг болгож албан газруудаар тоглолт хийх зэргээр шавь нараа ёстой нэг эрхлүүлдэг байж. Тэр ч байтугай амралтын өдрөөр хэсэг хэсгээр нь гэртээ авчирч дуртай идэх юм, амттанаар дайлж өнжүүлдэг байж. Юрий Александрович хэлэхдээ "Би шавь нараа хүүхдээ, дүүгээ тэдний хүүхдүүдийг ач, зээгээ гэж боддог. Монгол хүмүүст би хайртай. Би монгол ээжтэй байсан. Миний шавь болох Энхбат, Ариунбат, Бадамдорж, Мягмарсүрэн нарыгаа төрсөн хүү шигээ л санадаг. Тэгэхээр Монголд миний гэр бүл байна. Харамсалтай нь, надад Монголд удаан байх виз олддоггүй гэж сууна лээ. Тэр үнэхээр шавь нартаа аав шиг, дүү шиг байж үнэтэй сургамж өгч амьдралд нь санаа тавьдаг. Өнгөрсөн долоо хоногт талхны үнэ нэмэгдэхэд "Нөхдөө юу бодож байна. Цалин мөнгө чинь хэд байна" гэхчилэн санаа тавих. Тэрбээр нас барсан шавийнхаа эхнэрийг охин дүүгээ, хүүхдүүдийг нь ач нараа гэх бөгөөд Монголд ирэх болгондоо орж гарч санаа тавьдаг. Хэн нэг нь ажилгүй байвал шавь нартаа хэлж ажилд оруулах жишээний. Тэр бас хийх ажилгүй амьдрал тааруухан яваа шавь нараа хараад бухимдахдаа "Би танай улсад олон чадвартай мэргэжилтэн бэлтгэж өгсөн. Гэтэл яагаад тэдэнд ажлын байр байхгүй байгаа юм бэ. Танай Ерөнхийлөгч дээр орж ажлын байр гуйя" хэмээн шавь нараа сандаргана. Шуудхан хэлэхэд харь элгийн гэж хэлж болох энэ хүнийг ийм л өөриймсөг сайхан сэтгэлтэй болохоор нь "Хүний дээд гэж байдаг бол энэ хүн" гэж шавь нар нь магтдаг. Ааваа, ахаа гэж хүндэлдэг. Одоо тэр нийслэлд сарын визтэй орж ирсэн бөгөөд шавь нарынхаа гаргаж өгсөн нэг өрөө байранд Ариунбат хүүгийнхээ бага хүүтэй амьдарч хэл зааж өгч байгаа. Гурван долоо хоног хамт амьдрахад өвөө ач хүүтэйгээ хэл амаа ололцох болсон юм байх. Энэ маягаар гурван сар хамт амьдарвал сургуульд суусны дайтай их зүйл сургаж чадах гэнэ. Тэр бас ач нараа нутагтаа аваачиж дунд сургуульд сургадаг байна. Шавь нар нь "Дараа ирэхдээ манай хүүхдийг сургаад өгөөрэй" хэмээн захиалга өгдөг болжээ. Энэ мэтчилэн шавь нарынхаа төдийгүй тэдний үр хүүхдийн боловсролд өөрийнхөө чадлаар анхаарал хандуулна. Нийслэлийн 23 дугаар дунд сургуульд нэг жил багшилж байсан түүнийг Монголд таних хүн олон. Тэрбээр Монгол Улсын ардын боловсролын тэргүүний ажилтан, Найрамдал одон, тэргүүний барилгачин гэх цол тэмдгээр шагнуулж байсан ч үүнээс илүү "хүүхдүүд" дээрээ ирэхэд чөлөөтэй визний асуудлыг нэг мөр шийдээд өгчихвөл сайнсан хэмээн мөрөөддөг. Тэр ч байтугай Улаан-Үд, Эрхүүд суугаа консулууд визний асуудал дээр чанга ханддагт гомдож явдгаа ч нуусангүй. 
Д.Цогзолмаа
