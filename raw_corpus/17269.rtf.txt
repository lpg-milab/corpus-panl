Барилга дахь ээлж 

МАХН-ын Төв Хорооны бүгд хурлаар хөрөнгө оруулалтын үр ашгийг дээшлүүлэх, барилгын ажлыг сайжруулах асуудал хэлэлцэхээр шийдвэрлэсэн манай орны их барилгын салбарт ажиллагч барилгачдын урам зоригийг бадрааж, улс орноо барилгажуулах үйл хэрэгт оруулах хувь нэмрээ улам арвижуулах, барилгачны хөдөлмөрийн үр дүнг дээшлүүлж зохион байгуулалтыг боловсронгуй болгох талаар идэвх чармайлтыг нь өрнүүлж байна. 

1988 онд Улаанбаатар хотын угсармал барилгын үйлдвэрлэлийн нэгдэл угсралтыг гурван ээлжээр тогтмол зохион байгуулж ажлын тавь шахам хувийг хоёр, гуравдугаар ээлжийн хүчээр гүйцэтгэж, орон сууцны есөн давхар барилга гэхэд л сууриас дээших хэсгийн угсралтын хугацааг хоёр гаруй дахин богиносгожээ. 
Нийтийн аж ахуйн техник туслалцааны барилгын удирдах ерөнхий газар өнгөрсөн онд нийт ажлынхаа дөчөөд хувийг ээлж зохион байгуулан гүйцэтгэсний зэрэгцээгээр машин, механизмыг ээлжийн жолоочтой болгон өндөр үр ашигтай ажиллах чиглэлээр бодит алхам хийж эхэлжээ. 

Барилга угсралтыг ээлжийн зохион байгуулалтад шилжүүлэх ажил дээр гарч байгаа ийм үүсгэл санаачилгыг цаашид бататгаж, хүрээг нь өргөтгөвөл үргүй зардал гаргах, нөөц алдалтыг багасгахад зохимжтой хөшүүрэг болно гэдгийг барилгачид, холбогдох бүх байгууллага цэгнэж үзэх хэрэгтэй болж байна. 
Өнөөдөр барилгын байгууллагууд ээлж зохион байгуулах ажлыг жинхэнэ эдийн засгийн сонирхлын үүднээс бус зөвхөн машин, механизмын хүрэлцээ, ашиглалтыг сайжруулах шаардлагаар хийж байгаа нь өрөөсгөл ойлголт зарим нөхцөлд үнэндээ хэлбэрдсэн хандлага юм. 
Барилгыг ашиглалтад оруулах, эсвэл ажлын үе шатыг ахиулах хэрэгсэл болгож ээлжийг, зуурын ухасхийлтийн хэлбэрээр ашиглах нь жигд биш ажиллагааныхаа доголдлыг нөхөх оролдлого бөгөөд ээлжийн үр нөлөөг алсаараа бууруулж зардал, чирэгдэл гаргаж барилгыг ямар ч үнээр хамаагүй барьж дуусгах гэдэг хуучин аргын нэг хувилбараас хэтрэхгүй юм. 

Хэдэн барилгад ямар машин, механизм ээлжээр ажиллуулсан тухай мэдээг үндсэн нэгжээс цуглуулж нэгтгэх юм уу эсвэл ээлжинд ажилласан барилгын болон машин механизмын тоог хагас, бүтэн жилээр дүгнэсэн төдийгөөр хязгаарлаад, ер нь хийсэн ажлын биет хэмжээгээр тооцоолохгүй байгаа цагт барилгын ажилд дэвшилт хэлбэр, удирдлагын эдийн засгийн арга бүрэн гүйцэд нэвтрэхгүй нь мэдээж хэрэг. 

Ашиглалтгүй зогсож байгаа барилгын бүх машин механизм, тоног төхөөрөмжийг ажилд оруулах, барилгын хүнд, хөнгөн механизмын ашиглалт, засвар үйлчилгээг сайжруулах, улмаар ээлж зохион байгуулан тэдгээр машин механизмыг зогсолтгүй ажиллуулах гурван сарын аяныг Намын Төв Хорооны VI бүгд хурал угтаж эрчимтэй зохиох хэрэгтэй. 

Барилга барьж дуусгах хугацааг урагшлуулах, өөр барилгын ажлыг зогсоож онц чухал болон ашиглалтад оруулах барилгад бүх хүчийг татаж << төвлөрүүлэх >>, ээлж зохион байгуулах даалгаврыг дээрээс өгөхдөө үндэслэл, судалгаагүй, цаг үеийн шинжтэй байх юм бол барилгын байгууллагын бие даан үйлдвэрлэлээ зохион байгуулахад саад тотгор ч учруулж болно. 

Манай томоохон гүйцэтгэгч байгууллагын машин механизмын хүч чадлын ашиглалт 1988 онд дунджаар 45 хувь байсан нь ээлж зохион байгуулах ажил шаардлагаас ихээхэн хоцорсон, техникийн бэлэн байдал жолоочийн хүрэлцээ хангалтгүйтэй холбоотой юм. 
Шаардлагатай материал, хийц бүтээц, машин, механизм, ажлын багаж, бага механикжилтын хэрэгсэл хүрэлцээтэй байх нь барилгад ээлж зохион байгуулж үр бүтээл гаргах нэг чухал нөхцөл юм. 
Одоо Улсын барилгын хорооны харьяа байгууллагуудын машин, механизмын ээлжийн жолоочийн хангалт дөнгөж 1 , 3 байгаагаас үлэмж нөөц алдаж, ээлж ашиглахад бэрхшээл учруулж байгаа тул үүнд онцгой анхаарах ёстой. 

Барилгад ээлж зохион байгуулах ажлыг аж ахуйг эрхлэн хөтлөх эдийн засгийн аргатай зөв хосолсноор юуны өмнө барилгыг төлөвлөсөн хугацаанд нь буюу түүнээс наана ашиглалтад өгөх, ингэснээр барилгын өртөг, зардлыг хямдруулах, хөрөнгө оруулалтын үр ашгийг өндөржүүлэх, цаашлаад улс ардын аж ахуйн салбаруудын үйл ажиллагааг сайжруулах, нийгмийн хөгжлийг түргэтгэх, ард түмний аж байдал, соёлын хэмжээг тасралтгүй дээшлүүлэхэд урьдчилсан нөхцөлийг хангахад түлхэц өгөхөөс гадна барилгачдын өөрсдийн нь нийгмийн асуудлыг шийдвэрлэх угтвар бололцоо бий болгоно. 

Ээлжийг зохион байгуулахдаа байгаль цаг уурын таатай үеийг бүрэн дүүрэн ашиглаж, үр бүтээлтэй ажиллах, жилийн аль ч улиралд барилгын ажлыг тасралтгүй үргэлжлүүлж, үйлдвэрлэлийн явцуу дамжлагыг арилгахад чиглүүлэн түүний бэлтгэлийг хангаж, үр дүнг тооцоолж хэвших ёстой. 
Ингэхдээ ээлжээр ажиллах барилгачдын хөдөлмөрлөх нөхцөл бололцоог аль болохоор сайжруулж, тэдний үр хүүхдийг ясли, цэцэрлэгт авах, ажилчдыг халуун хоолоор хангах тухайд аймаг хотын үйлдвэрчний эвлэл, барилгын захиалагч гүйцэтгэгч байгууллага тусгайлан анхаарч ажиллах хэрэгтэй. 

Барилгын үйлдвэрлэлийг эдийн засгийн аргаар удирдах ажлын чухал бүрэлдэхүүн хэсэг нь ээлж зохион байгуулалт гэж үзэж түүнийг арга барил, зохион байгуулалт, сэтгэлгээний саад бэрхшээлээс чөлөөлж түүнд төрийн захиргаа, олон нийтийн байгууллагын анхаарал хүчийг нэгтгэн чиглүүлэх нь намын байгууллагуудын онцлон үзэх асуудал мөн. 

Хаврын урь бууж, өдөр уртасч барилга угсралтын ажлыг өндөр бүтээмжтэй гүйцэтгэхэд цагийн бололцоо нэмэгдэж, ирмүүн хөдөлмөрлөх үе эхэлж байгаа учраас барилгын байгууллага, барилгачин бүр дулааны улирлын тааламжтай хугацааг хамгийн бүтээмжтэй сайн ашиглах, тэгэхдээ юуны өмнө барилгад ээлж зохион байгуулалтыг анхаарч, дуусаагүй барилгын хэмжээг багасгаж, эхний хагас жилийн барилга угсралтын болон ашиглалтад оруулах барилгын төлөвлөгөөг жигд биелүүлсэн дүнгээр МАХН-ын Төв Хорооны VI бүгд хурлыг угтацгаая! 


