Японы Эзэн хаан Монголд зуд болж байсныг одоо ч санаж байдаг

Ерөнхий Сайдын айлчиллаар яригдаж байсан асуудлуудаас нэг зүйл сонирхол татаж байлаа. Тэр нь хоёр орны иргэдийн хоорондох харилцааг сайжруулах тухай байв. Японы бага сургуулийн сурах бичигт "Сүхийн цагаан морь" гэсэн үлгэр байдаг гэнэ. 
Түүнийг японы багачууд уншиж өсдөг аж. Тиймээс япончууд хүүхэд байхаасаа монголын тухай мэддэг. Энэ мэдлэг нь том болсон хойно нь мэдээж эерүү дурсамж үлдээдэг аж. Манай улс мөн японы тухай үлгэр ч юм уу ямар нэг цагаахан зүйл багачуудынхаа уншдаг номонд оруулах хэрэгтэй гэж үзсэн. Түүнийгээ Японы Ерөнхий сайд Ж.Коузимид хэлж манай "Их Монгол 800" ёслолын ажиллагаанд хүрэлцэн ирэхдээ авчирч өгөхийг захив. Ж.Коузими ч энэ тухай уралдаан зарлаж байгаад нэгийг нь шалгаруулан манайд авч ирэхээ амлаж байлаа. Ерөнхий сайд М.Энхболд гадаадын сэтгүүлчдийн клубт айлчилсан. Энэ клубт гадаадын нэртэй хүмүүс айлчилж байсан зураг тавиастай. Япондоо их нэртэй байгууллага бололтой. Энэ клуб анх японд дайлаар ирсэн Америк сэтгүүлчдээс үүссэн гэдэг. Тэд дайны дараахь японы тухай үнэн зөв мэдээлэл дэлхийд түгээх зорилготой байгуулжээ. Тэнд дэлхийн бараг бүх мэдээллийн агентлагууд төлөөлөлтэй. Үнэн зөв мэдээлэл олж авахын тулд уулзалт лекц зэрэг ажил байнга зохиодог. Мөн Япон улсад айлчилж байгаа гадаадын төр засгийн тэргүүнүүдийг урьж лекц уншуулдаг уламжлалтай аж. Тэнд Далай лам, Б.Ельцин, Ж.Буш, Ж.Ширак, Х.Карзай нар уригдан лекц уншиж байжээ. Ерөнхий сайд энд лекц уншсан. Тэрээр Монгол улсын өнөөгийн байдал ардчилал зах зээлийн системд тайван замаар шилжсэн гэх зэргийг хэллээ. Мөн шийдэх асуудал ч их байгаа гэв. Хүн амын 30 хувь нь ядууралд нэрвэгдсэн. Тиймээс ард түмэн ардчилалд итгэх итгэл буурахаас сэргийлэхийн тулд эдийн засгийг яаралтай сэргээх хэрэгтэй байгааг дурдав. Ингэхдээ экспортын баримжаатай үйлдвэрүүдийг бас хувийн хэвшлийг дэмжиж сэргээх нь чухал гэв. Уул уурхайн чиглэлийг түлхүү хөгжүүлэх талаар анхаарна. Япончууд энэ салбарыг сонирхож ихээхэн ач холбогдол өгч байгаад бид урамтай байгаа. Гэвч хэт их уул уурхайг хөгжүүлэх гэж зүтгэх нь "Голланд өвчинд" баригдаж болзошгүй. Гадаад бодлогын талаар ОХУ, БНХАУ-тай найрсаг харилцаа, харилцан итгэлцлийг хөгжүүлдэг. Үүнээс дутахгүй гурав дахь хөршийн хамтын ажиллагаа хөгжиж байна. Манай гурав дахь хөршид АНУ, Япон, Энэтхэг зэрэг олон орнууд бий. Япон улсыг манай гол түнш орон гэж Монголын ард түмэн үздэг.Би Япон Монголын харилцааг шинэ шатанд гаргах гэж ирсэн. Бүс нутгийн амьдралд идэвхтэй оролцож байна. Солонгосын хойгийг цөмийн зэвсэггүй бүс нутаг болгохын төлөө ажиллаж байна хэмээн хэллээ. Дараа нь сэтгүүлчдийн асуултад хариуллаа. Сэтгүүлчид аанай л сумогийн тухай асууцгааж эхлэв. Тэд монголчууд эзлээд японоос олигтой сумочид төрүүлэхгүй байгаа тухай. Шинэ цол авсан Хакухогийн талаар гэх мэтчилэн асуулаа. -Танай оронд очвол аюул байгаа юу? -Манай оронд элдэв байгалийн гэнэтийн аюул ховор. Харин халдварт өвчин. Мөн ядуурал зэрэг аюул л байдаг. -Хятад Орос хоёр нефть дамжуулах хоолойг яагаад танайхаар дамжуулаагүй юм бэ? -Газар зүйн байдлаар нь харвал уг нь Монгол улсаар дамжуулбал илүү ойрхон байгаа юм. Бид хамтарч ажиллахад бэлэн байна. Гэвч асуудлыг бид биш тэд шийдэх хойно доо. Танайх халим хамгаалах нийгэмлэгийн гишүүн орон. Энэ тухай юу хэлэх вэ? гэх зэргээр олон асуулт гарч байлаа. Гэвч хугацаатай юм болохоор түүндээ шахагдаад энэ хурал дууссан. Монгол Улсын Ерөнхий сайдыг Японы эзэн хаан хүлээн авч уулзав Эзэн хааны ордон усаар хүрээлэгдсэн ногоон арал дээр байрлана. Токио хотын төвд шүү дээ. Түүнийг өндөр байшин дээрээс шөнө харахад хэсэг газар харлан харагдаж байдаг. Тийм гэрэл гэгээ муутай битүү модон дунд байдаг. Хуучны намхан цагаан байшин харагдана. Гэхдээ тойрсон өндөр өндөр байшингуудынх нь хажууд л тэр шүү дээ. Эзэн хааны ордон нам гүм. Хөл хөдөлгөөн байхгүй бөгөөд хамгаалалтын ажилтнууд л орж гарч байдаг. Гэхдээ байсхийгээд л ордны нэг булангаас нь хурдан мотоциклтэй залуу сүн хийтэл давхин гарч ирээд л гудамж руу орж байгаа нь харагдана. Эхлээд хэвлэлийн төлөөлөгчид эзэн хааны ордонд орсон. Бид нэлээд хүлээсэн бөгөөд хамгаалалтын хүмүүс бидний хөдөлгөөн болгоныг цоо ширтэн зогсоно. Дуу чимээ огт гарахгүй аж. Хүмүүс хоорондоо шивнэлдэн харилцаж илүү хөдөлгөөн хийхгүй. Бид ч бас энэ бүхнийг дууриан хоорондоо шивнэлдэж байв. Цаг болж хаалга чив чимээгүй онгойн нэг хаалгаар Эзэн хаан нөгөө хаалгаар Ерөнхий сайд орж ирлээ. Тэд хоорондоо дөнгөж мэнд мэдэн суудал суудалдаа сууцгааж ярилцаж эхэлтэл биднийг "одоо гарна уу" хэмээн хамгаалалтынхан нь эелдэг боловч хатуу хэлбэрэлтгүй шахсаар үдэж билээ. Ердөө хэдхэн зураг дарж амжаад л гарсан. Сүүлд сонсож байхад Эзэн хаан Ерөнхий сайдтай олон зүйлийн тухай хуучилсан гэнэ лээ. Тэрээр манайд зуд болсныг одоо ч санаж явдаг. Зуданд үхсэн малын тухай харамсан ярьж байсан. Тэрээр Монголын цаг уурын тухай сонирхож одоо зуд турхан гайгүй биз хэмээн асууж байжээ. Мөн сумо бөхийн тухай хуучилж манай бөхчүүдийг андахгүй мэддэг гэнэ. Ер нь эзэн хаантай уулзахдаа ажил төрөл нэг их ярьдаггүй ёстой бөгөөд ёслол хүндэтгэлийн нэг арга хэмжээ юм байна. Биднийг японд явж байхад цаг агаар сэрүүвтэр байсан. Нэг орой бороо орж байхыг нь хараад ихэд олзуурхан гадаа гарч салхилав. Сонины сэтгүүлчид бид гадаа гарч чийг үнэртэн сайхан байх тухай ярилцан борооноор алхалсан боловч тийм биш байлаа. Гадаа чийгтэй шороо үнэртэн борог өвс хамар цоргих буй за хэмээн бодсон ч японд огт тийм юм байхгүй аж. Зүгээр цементэн дээр ус асгарч байгаа болохоос хөрсөн дээр бороо орж байгаатай адил биш юм байна. Дээрээс норгоод байгаа нь л бороо гэж үзэх юм биз дээ. Японд юмны үнэ их, амьдралын өртөг өндөр юм билээ. Ялангуяа бэлэн хувцас үнэтэй. Зүгээр жирийн палааж гутал жинс гэх зэрэг хувцас гэхэд л 20 гаран мянган иен болдог. Энэ нь манайхаар хоёр зуу гаран мянга гэсэн үг л дээ. Хүмүүс нь ёсорхог гэдгийг дээр дурдсан. Гэхдээ энэ ёсорхог зан нь дэндээд манай нэг сурвалжлагчийн хэлснээр "программтай" болчихсон мэт байх юм. Энэ юу гэвэл яах ёстой байна түүнийг л хийнэ. Түүнээс нь өөр болчихвол мухардалд орчих маягийн. Тэндхийн жирийн хүмүүсийн журам нь "Эхлээд хий, тэгээд шалга, болохгүй бол дарга даа илтгэ" тэгээд л гүйцээ. Хялбархан байгаа биз. Элдвийн юм бодож толгойгоо зовоохгүй. Бодохыг тусгай хүмүүс хийнэ. Тэрнээс хүн болгон бодож дур дураараа зүтгээд байхгүй. Ингэж тусгай хүмүүс бодсоноор энэ орон алдаагүй гэдгийг энэ их хөгжил нь батлаад өгч байгаа юм шиг санагдаж байна. Тэд "Программ" суулгаж авахдаа их амархан. Нэг хэлээд л гүйцээ. Тэгж болохгүй, тэрийг хий гэх мэт. Үүний нэг жишээ нь бид нэг өндөр байшингийн дээвэр дээр шөнө гарсан юм. Тэнд анх оруулахдаа манай зураглаачийг видео зураг авч болохгүй, зураг битгий аваарай гээд л оруулчихсан. Япон хүн бол тэгж хэлэхэд зураг авахгүй. Харин Монгол хүн бол аргалаад ороод ирсэн одоо нууж байгаад зураг авна даа гэж л боддог. Харин тэр оруулсан япон хүнд биднийг хулгайгаар зураг авна гэж огт бодохгүй байх жишээтэй. Манайханд яаж ч хэлсэн нөгөө "программ" нь сууж өгөхгүй хэцүү. Япончууд биднийг гайхаад, ойлгохгүй байгаа бололтой харагддаг. Биднийг тэнд зураг ав. Энд бол хориотой гэх зэргийг уйгагүй хэлж өгдөг. Бид ч "за, за" гээд л толгой дохиод байна. Дараа нь зураг авмаар санагдвал хаана ч хамаагүй аваад эхэлнэ. Нөгөө хориотой гэсэн газрыг үл тооно. Тэгэхээр гайхаад л гүйж ирээд л уйгагүй тайлбарлаад л сүйд болно. Биднийг "хагас" мэдрэлтэй гэж боддог бололтой. Япон Монгол хоёрын хооронд нэг ийм л ялгаа байх шиг санагдаж явлаа. Ж.Коузимигийн гэнэтийн бэлэг Ерөнхий сайд М.Энхболдын айлчлалын үед нэг сонин зүйл болсон. Энэ нь урд нь огт төлөвлөөгүй тусламжийг японы талаас гэнэт олгосон явдал юм. Энэ нь манайд хүнсний доголдлыг арилгах үүднээс Японы Засгийн газраас олгож байгаа 200 сая иенийн тусламж байв. Түүнийг манайхантай уулзаж байхдаа Ж.Коузими гэнэтхэн л өгөх болсон гэнэ. Үүнд нь Ерөнхий сайдыг дагалдаж явсан хүмүүс ийм тусламж төлөвлөөгүй байсан тул орчуулагчаа андуураад орчуулчихлаа хэмээн бодоод дахин лавлаж байж цааш нь мэдээлэх юм шүү хэмээн бодож байсан гэж ярьж байсан. Энэ бол нэг ёсондоо манай ард түмэнд барьж байгаа Япончуудын гэнэтийн бэлэг ажээ. 
Ж.Сандагдорж
