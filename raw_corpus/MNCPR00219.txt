Хагас шигшээгийн тоглолт үргэлжилж байна

Зүүн Азийн волейболын аварга шалгаруулах тэмцээн спорт сонирхогчдын анхаарлыг гойд татаж заримын ажил албыг алдуулахыг шахаж байна. Телевизээр тоглолт бүхнийг шууд нэвтрүүлж байгаа ч үзэгч, хөгжөөн дэмжигчид нүдээр үзэхийг мэрийн Бөхийн өргөөг зорьж байгаа. 
Тэмцээний урьдчилсан тоглолт гурван өдөр үргэлжилж дуусав. Багуудын өрсөлдөөн өдрөөс өдөрт улам ширүүсч байна. "А" хэсгээс Хятадын эмэгтэй, Тайванийн эрэгтэй, "В" хэсгээс БНСУ-ын эрэгтэй, Японы эмэгтэйчүүд шалгарах нь илт байлаа. Ялангуяа Японы бүсгүйчүүд нуруугаар намхавтар ч тоглолтын хувилбар, хурдаар тун ч онцгой байгаа нь Буриадын өндөрүүдтэй тоглоход илүүтэй харагдсан. Тэд өрсөлдөгчөө 3:0-оор хожив. 
Тэгвэл эхний өдөр Монголын багийг цэвэр орхисон Тайванийн эрчүүд мөн л арга тактикийн сайн тоглолт үзүүлж Японы хүчтэй багийг ардаа хийлээ. Уг нь үзэгчдийн таамаглаж байснаар бол Тайванийнханд "хожигдлын оноо өгчихөөд" байсан билээ. Гэтэл таавар будилав. Тэд хагас шигшээд сайн тогловол тэргүүн байрын төлөө өрсөлдөж ч магадгүй бололтой. 
Манай волейболчид чадлаараа тоглосон гэж спорт сонирхогчид дүгнэж байна. Эрчүүд маань Тайвань, Японы багт хожигдсон бол Макаогийн багийг таван ээлж тоглож анхны хожлоо авсан юм. Эмэгтэйчүүд Хятадын багтай чамгүй сайн тоглосон ч дийлээгүй ээ. Харин Макаогийн багийг илүүрхэн хожив. 
Өчигдөр хагас шигшээ Хонконг, Макаогийн эмэгтэй багийн тоглолтоор эхэллээ. Энэ хоёр улсын эрэгтэй, эмэгтэй багийн өрсөлдөөн Хонконгийн багуудын хожлоор өндөрлөв. Тэгвэл Буриад, Монголын эрэгтэй багийн тоглолт зочин багийнхны ялалтаар дууссан юм. 
Өнөөдөр хагас шигшээгийн дөрвөн тоглолт болно. Тэндээс шалгарсан багууд сүүлийн хоёр өдөр медальт байрын төлөө өрсөлдөнө. 10-ны өдөр гурав, 11-нд дөрвөн тоглолт болсноор Ням гаригийн орой тэмцээн өндөрлөнө.
Д.Надмид 