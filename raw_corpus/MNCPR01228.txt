Эмнэлэгт хийсэн тэмдэглэл

Нэг: Эмнэлэгт хэвтсэн нь Өнгөрсөн есдүгээр сарын нэгэн сайхан өдөр байлаа. Харин миний хувьд биеийн байдал ядруу байсан тул Хавдар судлалын үндэсний төв /ХСҮТ/ хэмээх хаягтай хотын зүүн урд тал дахь дөрвөн давхар шар барилга руу орж явав. 
Уйтгар гунигтай яваа учир нь нас 70 гарсан, арваад жилийн өмнө тал харваж өрөөл татуу болсон бөгөөд даралт байнга 200 гардаг, зүрхний шигдээстэй эмнэлгийн хяналтад таван жил болж байтал одоо дээр нь "гэдэсний хорт хавдар" гэсэн аюултай өвчинд нэрвэгдэж эмнэлгийн хаалга татаж буй нь энэ. Ийм биен дээр гэдсээ тайруулаад буцаад энэ хаалгаар гарч ирнэ гэдэгт итгэхэд тун хүнд байв. Эмнэлэг хөл хөдөлгөөн ихтэй гэж жигтэйхэн. Компьютерийн охины зааж чиглүүлснээр 105 номерын өрөөнд орохуйд эмч сувилагч хоёр сандал зааж суулгав. Эмч нь Р.Ганбаатар, сувилагч нь Х.Алтанцэцэг гэнэ. Эмч дөч ч хүрээгүй болов уу гэмээр хурц сэргэлэн харцтай, зоримог байрын бор залуу цөөн хэдэн үг асууж танилцаад шинжилгээ баримтуудыг авч нягталж харснаа "Та хагалгаа хийлгэнэ гэж бодоорой, айх юмгүй, хэвтүүлэх дугаарт авлаа. Манай компьютерт нэг харуулаарай. Зүрхний эмчид үзүүлнэ шүү" гээд гаргав. "Энэ залуу эмч миний биеийг өөрийнх шигээ санав аа даа" гэж бодсон хэрнээ дорхноо эргэж айх юмгүй гэсэн шүү. Эмч хүний үг товчхон мөртлөө оновчтой үнэн байдгийг гадарлахын хувьд "Би гунигтай бодолдоо автаад эмчийн үнэн үгийг хүлээн авах сэтгэлийн тэнхээгүй болсон гэж үү" гэж өөрөөсөө асуун өөрийгөө зэмлэв. Тэгээд Одгэрэл, Жаргал гэх эелдэг зөөлөн харьцаатай, ухаалаг байрын эмч нарт үзүүлэн зөвлөгөө авч зүрхний бичлэг хоёр янзаар хийлгэлээ. Хариуг хараад эмч нар "Таныг хагалгаа хийлгээд өвчнөөс бүрэн салтал зүрхийг тань бэлтгэж өгнөө. Зүрх даралтад долоо хоногт эрчимтэй эмчилгээ хийнэ. Хагалгааны гүн нойрсуулалтын үед л таны зүрх даралтны чадал шалгагдана шүү. Эмчилгээ хийсний дараа, хагалгааны өмнө нойрсуулах эмчид үзүүлээрэй" гэх нь тэр. Миний баярласан гэж. Зүрхний эмч нар хүний зүрхийг чагнахын зэрэгцээ сэтгэл санааг нь давхар чагнаж нэгтгэж оношлоод эм, үг зэрэгцүүлээд эмчилчихдэг юм билээ. Хагалгаанд орохын өмнө нойрсуулах эмч Нарантуяа хийгдсэн эмчилгээ, биеийн байдлыг нарийвчлан хянаж үзээд "Хагалгааны нойрсуулалт хэвийн явагдана. Та айлтгүй" гэв. Ийн 14 хоног нарийн мэргэжлийн эмч нараар бие бэлтгүүлж нөгөөх айлгадаг зүрх даралтаа сайн эмчлүүлж авав. Энэ ялдамд нэг зүйлийг онцлоход тус эмнэлэг хагалгаа хийлгэх гэж байгаа хүнээ нарийн мэргэжлийн эмчид үзүүлж гажиг согогтой биеийг нь эмчлүүлж хагалгаанд бэлтгэдэгт өвчтөнүүд үнэхээр баярлацгааж байсан даа. Үүний зэрэгцээ хэнд хэзээ ямар хагалгааг аль эмч хийхийг долоо хоногийн өмнө ханын самбараар мэдээлнэ. Хоёр: Талархал Миний хагалгаанд эмч Р.Ганбаатар, тасгийн эрхлэгч Д.Ягаан, резидент эмч нар орно гэж сонсоод ийм сайхан эмч нараар хагалуулах болсондоо баярлав. Хагалгаанд орох өглөө анх эмнэлгийн хаалгаар орж ирэхэд ноёлж байсан уйтгар гунигтай бодол ор сураггүй арилж "хагалгаанд хурдан ороод гаръя" гэсэн эрс шулуун зориг бие сэтгэлийг эзэмдсэн байв. Хагалгаа бүтэн хагас цаг үргэлжилж би аюулт өвчнөөс салжээ. Хагалгааг алдаа мадаггүй зөв сайн хийж аюулт өвчнөөс аварсан ачит эмч Р.Ганбаатар, Д.Ягаан, Наран, нойрсуулагч эмч Нарантуяа, хагалгааны сувилагч Дуламсүрэн, Болормаа, Эрдэнэчулуун, өвчний оношийг богино хугацаанд хөдөлгөөнгүй үнэн зөв тогтоож өгсөн Шастины нэрэмжит гуравдугаар эмнэлгийн дурангийн эмч М.Энх-Өлзий нартаа хамгийн олон уншигч, хамгийн олон захиалагчтай "Өдрийн сонин"-оор дамжуулан гэр бүл, үр хүүхэд, ах дүү нарынхаа өмнөөс чин сэтгэлийн талархал илэрхийлье. Та бүхэндээ цаг ямагт эрүүл энх, аз жаргалтай байж хүн ардынхаа эрүүл энхийн төлөө зориулж буй хатан зориг, энэрэнгүй сэтгэлийн ариун үйлстээ байнга гялалзсан амжилт олж явахын өлзийтэй ерөөлийг өргөн дэвшүүлье. Гурав: Аюулт өвчний эсрэг тэмцэгч фронтын дайчид Манай улсад жилдээ 3500 гаруй хорт хавдар шинээр бүртгэгддэг аж. Том л тоо. Үүнийг түгээмэл тохиолддог төрлөөр нь ангилж үзвэл элэгнийх 36.6 хувь, ходоод гэдэснийх 24.7 хувь, улаан хоолойнх 8.3 хувь, уушгиных 7.9 хувь, умайн хүзүүнийх 9.1 хувь, хөхнийх 2.5 хувь эзэлж байх жишээтэй. Энэ өргөн фронтоор довтолж буй аюулт өвчнөөс эрдэнэт хүний амийг аврах тэмцлийн тэргүүн фронтод гол байлдагч нар нь мэс засалч эмч нар билээ. ХСҮТ гэхэд л жил шахмын хугацаанд 1500-гаад хүнд хорт хавдрын хагалгаа хийж байна. Ийм олон хагалгаанд эндэгдэл үгүй гэхэд болно. Энэ нь мэс засалч эмч нарын мэргэжил, ур чадвар ямар өндөр түвшинд хүрснийг бэлээхэн нотолно. ХСҮТ-д хийгдэж буй хагалгааны 60-аад хувийг Д.Ягаан эрхлэгчтэй мэс заслын тасгийнхан хийж буй юм. Өөрөөр хэлбэл энэ тасаг долоо хоногт 20, зарим өдөр 10 гаруй өвчтөнд хагалгаа хийнэ. Энэ тасгийнханд гавьяат эмч, доктор профессор П.Сандуйжав, ЭМЯ-ны хавдар судлалын ерөнхий мэргэжилтэн, ХСҮТ-ийн мэс заслын клиникийн удирдагч, анагаах ухааны доктор клиникийн профессор Я.Эрдэнэ-Очир нар зөвлөхөөр нь ажиллаж бүхий л хагалгааг шийдэхэд оролцож зөвлөж ач тусаа өгч буй ачтан гэдгийг онцлон тэмдэглэе. 
Өндөр настан Ш.Цэдэндорж 

