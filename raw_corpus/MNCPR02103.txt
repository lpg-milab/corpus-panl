Автомашин, экологийн аюулгүй байдал

Автомашиныг ашиглах явцад байгаль орчинд үзүүлэх нөлөөлөл нь ихэвчлэн сөрөг байдаг. Энд дуу чимээ, хүний амь нас, эрүүл мэндээс гадна зайлшгүй яригдах ёстой нэг зүйл бол агаарын бохирдол юм.
Автомашины хөдөлгүүр дотор шатсан хийг гадагшлах үед нь шүүж цэвэршүүлдэг цорын ганц эд анги бол автомобильный катализатор буюу бидний хэлж заншсанаар оч баригч. Машинаас гарч байгаа шатсан хийн найрлага дахь хорт бодисын хэмжээг зөвшөөрөгдөх түвшинд хүртэл шүүж цэвэрлэх үнэт металл агуулсан автомашин үйлдвэрлэлийн нэгэн чухал эд анги байдаг. Автомашиныг өвлийн хүйтэн, зуны халуун, ус, чийг, цас мөсөн дунд хэдийд ч ашиглахаар бүтээдэг. Харин катализатор 1000 хэмийн халуун, өндөр даралттай, шатсан хийн маш хурдтай урсгалаас хорт бодисыг богино хугацаанд үр дүнтэй ялган авахдаа хөдөлгүүрийн чадлыг бууруулахгүйгээр, шатсан хийн урсгалд хамгийн бага эсэргүүцэл үзүүлэхүйц гадаргуутай байхаар хийгддэг байна. Мөн ашиглалтын явцад 80 мянгаас 100 мянган километрийн гүйлтийг техникийн үзүүлэлтээ алдахгүйгээр ажиллаж байх нөөц боломжтой байх ёстой. Үүний тулд үйлдвэрлэгчид өндөр үнэтэй ховор металлууд болох платина, палладий, родийг агуулсан шинэ төрлийн тусгай материалыг нанотехнологи дээр суурилан боловсруулж катализаторыг үйлдвэрлэж байна. Шинэ технологийн үр дүнд нэг литр эзлэхүүн бүхий катализаторын ажлын талбай нь хөлбөмбөгийн талбайн хэмжээтэй дүйцэхүйц болжээ. Автомашины ашиглалтын үед экологийн талаас тавигдах шаардлага нарийсч чангарах тусам илүү үнэтэй, илүү идэвхтэй ажиллагаа бүхий катализатор бий болгох, нөгөө талаас машин үйлдвэрлэгчид, хэрэглэгчид катализаторын үнийг буулгах, үнэт металлын хувьд байнга нэмэгдэж буй үнийн өсөлт зэрэг нь катализаторын үйлдвэрлэлд тавигдаж буй бие биеэ үгүйсгэсэн шаардлагууд болж байна. Иймээс үйдвэрлэгчид катализаторын экологийн үзүүлэлтийг бууруулахгүйгээр ажлын талбайг багасгах үнэт металлын орц хэмжээг бууруулах, ашиглагдсан үнэт металлыг ялган авч үйлдвэрлэлд дахин ашиглах зэргээр катализаторын өөрийн өртгийг хямдруулах арга замыг байнга эрэлхийлж тодорхой үр дүнд хүрсээр байна. Ялангуяа өмнө ашигласан катализатороос үнэт металлыг ялган авч дахин ашиглах талд багагүй ахиц гаргаад байна. Катализаторын ийм үнэт металлаар өндөр технологиор хийгдсэн болон автомашины экологийн аюулгүй байдлыг хангагч эд анги болохыг нь мэддэггүйгээс манай жолооч нар, авто засварчид, хаягдал төмөр цуглуулагчид, хил гаалийнхан, экспортын лиценз олгогчид хэн боловч хайхрамжгүй ханддагийг зогсоох хэрэгтэй байна. Жолооч засварчид энэ янданг хөндийлж ухаад доторхийг нь хог руу хаячихдаг, хаягдал төмөр цуглуулагчид катализаторыг хямд аваад хямд зарчихдаг, хил гаалийнхан болон лиценз олгогчид үнэт металлыг гадагш нь зүгээр л гаргаад явуулчихдаг байдлыг өөрчлөх нь зүйтэй. 
Замын цагдаагийн газрын Шуурхай албаны хэлтсийн техникийн ахлах байцаагч, цагдаагийн хошууч Б.БАТБАЯР
Шинжээч, дэслэгч М.ЭНХБААТАР 
