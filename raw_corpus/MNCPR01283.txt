Хүний аминд хүрэх шалтгаан юу байсныг хууль хяналтынхан олох биз

"Гэр хорооллын барилгажилт" ХЗХ-нд үүсээд байгаа нөхцөл байдлын талаар, цаашид хэрхэх тухайгаа тэргүүлэгчид нь өчигдөр тайлбарлахаар хэвлэлийн бага хурал зарлажээ. Тус бүртээ компанитай Ж.Хишигжаргал, Д.Дүүрэнбаяр, бас "Гэр хорооллын барилгажилт" ХЗХ-ны ерөнхий ня-бо С.Бадрах болон "Утга зохиол, урлаг" сонины эрхлэгч Ж.Баяржаргал нар ирсэн байна. 
Тэд уржигдархан мэдээлэл хийсэн тус хоршооны хяналтын зөвлөлийн гишүүдийн адил Д.Бадраа агсны хойноос эмгэнэн гашуудаж буйгаа дамжуулж өгөхийг хүссэн. "Гэр хорооллын барилгажилт хоршоо" 2004 оны зургадугаар сард 20 гишүүнтэйгээр үйл ажиллагаагаа эхэлсэн ч хадгаламж зээлийн үйлчилгээ эрхлэх болсон жил гаруйхан хугацааны түүхтэй гэж тэргүүлэгч гишүүн Д.Дүүрэнбаяр ярив. ХЗХ-нууд дампуураад эхэлсний дараагаас 3,6 тэрбум төгрөгийг хадгаламж эзэмшигчид нь татах болсноор үйл ажиллагаанд нь доголдол үүссэнээс биш аль нэг банкнаас авсан зээлгүй, хадгаламж эзэмшигчдийн мөнгийг хэрэгцээгүй зүйлд зарсан баримтгүй гэж ерөнхий ня-бо болох С.Бадрах хэлэв. Бэлэн мөнгөний нөөц багатай ажиллаж байсан нь гэнэтийн ачаалал даалгүй нөхцөл байдал жаахан хямрахад хүргэсэн гэж тайлбараа нэмлээ. Одоо хадгаламж эзэмшигчдээс мөнгө авахыг хүссэн нэгэнд нь тодорхой үе шаттайгаар олгох, цаашид хоршооны зүгээс эхлүүлсэн бизнесийн ажлуудаа үргэлжлүүлэхийг зорьж байгаа гэнэ. Хадгаламж эзэмшигчдийг ирэх 25-нд хуралдуулахаар зарласан болохоор бүртгэл хэдийнэ эхэлсэн байна. Бэлэн мөнгөний зарцуулалтын хувьд сааталд орсон ч өнөөдөр үйл ажиллагаа нь эхэлсэн, бас эхлүүлэхээр зэхэж бэлэн болгоод буй 10 гаруй салбар үйлчилгээгээ үргэлжлүүлэн авч үлдэхээр шийджээ. Энэ шалтгаанаар ч одоо иргэдийн хадгаламжийг тодорхой хугацаанд буцаахгүй гэнэ. Хурдан зарж, борлогдох боломжтой гэж үзсэн объектуудаа зарж, нэмж санхүүжилт хийхээр төлөвлөжээ. Үүнд нь "Россия" ресторан, "Алтаргана" хүүхдийн тоглоомын төв, хэвлэлийн бирж, Хан-Уул дүүргийн нутаг дэвсгэрт байрлалтай арьс ширний үйлдвэр, "Манай нутаг" нэртэй жуулчны бааз, мөдхөн ашиглалтад ороход бэлэн болоод байгаа "Манай гэр" зочид буудал зэргийг нэрлэсэн. Энэчлэн 35 орчим объектоос ойрын хэрэгцээний санхүүжилтээ хуримтлуулж болно гэж ярив. Ц.Түмэнгэрэл нь МАХН-ыг санхүүжүүлэгч байсан төдийгүй онцын хэрэгцээгүй зүйлст хадгаламж эзэмшигчдийн мөнгийг цацаж байгаа тухай баримт сэлт иргэдээс мэдээллийн хэрэгслүүдэд удаа дараа ирдэг байсан ч тэр бүхнийг Ц.Түмэнгэрэл янз бүрийн арга, залиар авч үлддэг байсан гэхчлэн мэдээлэлд бас сэтгүүлчид тайлбар хүссэн юм. Үүнд хариулж ерөнхий ня-бо С.Бадрахын хэлснээр уг хоршооны дансны гүйлгээнд МАХН ч биш аль нэг байгууллага, хэн нэгнийг санхүүжүүлдэг баримт байхгүй, харин хоршооны хэвийн үйл ажиллагаанд зарцуулагдаж байсан хэмээн эрс үгүйсгэлээ. Эдний хоршооны хадгаламж эзэмшигчдийн хамгийн их нь хэдий хэмжээний мөнгөтэй байсан, олны танил ямар хүн үйлчлүүлэгч нь болох талаархи мэдээллийг нууцалж байгаа учир нийтэд дэлгэж болохгүй гэж байналээ. Эцэст нь, тус ХЗХ-ны тэргүүлэгч гишүүдийн зүгээс төрийн гурван өндөрлөгт албан бичиг хүргүүлэхээр болсноо дуулгасан. Өнгөрсөн хугацаанд ажиллахдаа улсад нэлээд хэмжээний татвар төлсөн, 500 гаруй хүнийг ажлын байртай болгосон зэрэг байдлыг үзэж тодорхой хэмжээний хөнгөлөлт үзүүлнэ хэмээн найджээ. Сүүлийн үед дуу авалцан дампуурсан ХЗХ-нуудын нийт 30 гаруй тэрбум төгрөгийн асуудал ганцхан "Гэр хорооллын барилгажилт" ХЗХ-ны иргэдийг хохироогоод байгаа өртөг мэт ойлголт нийтийн дунд байгаад харамсч байгаагаа хэлсэн. "Та бүхний тайлбарлах зөвхөн бэлэн мөнгөний хуримтлалгүйгээс үйл ажиллагаа доголдсон гэдэг нь хүний аминд хүрэх шалтгаан мөн гэж үү" гэсэн асуултад хүний аминд хүрэх шалтгаан юу байсныг хууль хяналтын байгууллагууд шалгаж, гаргаж дэлгэх биз хэмээн тэргүүлэгч Д.Дүүрэнбаяр хариуллаа. 
Б.ХАЖИДМАА

