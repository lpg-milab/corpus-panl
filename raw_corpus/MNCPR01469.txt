2012 

Улс төр судлаач Дамбын ГАНТУЯА
Лондонд 2012 онд зуны олимпийн тоглолт болно. Тэнд бэлтгэл ажил базаагдаж, урьдчилсан байдлаар лого, тоглолт болох газар, орчин сонгогдож хөрөнгө санхүүгийн асуудлууд нь жигдэрсэн байгаа аж.
Харин 2012 оны зун манай Монголд УИХ-ын ээлжит сонгууль болно. Монгол орон улс төр, эдийн засаг, хөрөнгө оруулалтын ямархан замаар урагшлахыг (ухрахыг? ) шийдэх чухал цаг үе. Хөрш зэргэлдээ Хятад улсын нийслэлээр овоглосон олимпийн тоглолтыг зохион байгуулахад шаардлагатай байсан их хэмжээний зэс, төмөр, эрчим хүчний эх үүсвэрийн эрэлтэд тохирсон уян хатан, эрчимтэй, улс үндэстний хувьд нэгдмэл бодлого боловсруулж чадаагүй алдаагаа засч болох бас нэгэн боломж. Олон монгол хүн Лондонг зорьж, бөх, бокс, мэргэн буучдаа хөгжөөн дэмжиж баясахад хүрэлцэхүйц бэл бэнчинтэй болсон цаг үе. Үүний тулд монголчууд үр бүтээлтэй, шижигнэсэн дөрвөн жилийг үдэх хэрэгтэй. Ийм дөрвөн жилийн хугацаанд болж өнгөрөх үйл явдлыг тоймлон таамаглах гэж оролдъё. Төсөөлөл мөрөөдлийн 2012 он: 2008 оны парламентын сонгуульд ялсан болон ялагдсан талууд улс орныг эрчимтэй хөгжлийн замд оруулах асуудлаар нэгдсэн тохиролцоонд хүрч, хөрөнгө оруулж шийдвэрлэх гол арга хэмжээгээ сонгосны дүнд Монгол Улс эрүүл, өөрт тохиромжтой хувилбараар томоохон ололтуудад хүрчээ. Дэлхийд гайхагдсан Таван толгойн нүүрсний ордоос олсон орлого эдийн засгийн өсөлтөд эерэг нөлөө үзүүлж, Улаанбаатар хотын нам салхины дээд хэсэг болох Дамбадаржаа, 1-7 буудал, Баянзүрх дүүрэгт Маахуур толгой-Шархад-ны чиглэлд орон сууцны орчин үеийн хорооллууд баригдаж дуусан олон иргэн урт хугацааны хөнгөлөлттэй зээлээр орон сууцтай болж, зээлийг барагдуулах ажил төрөл, хөрөнгө орлогын эх үүсвэртэй болжээ. Ийм учир Улаанбаатар хот утаанаас салж ажил, бизнес, олон улсын томоохон уулзалт зохион байгуулах нь улирлаас үл хамаарах болж, үл хөдлөх хөрөнгийн бизнест гадаадаас, ялангуяа Европ, Хойд Америкаас хөрөнгө оруулалт ихэссэн байна. Сэлэнгэ аймаг дахь Төмрийн томоохон ордуудад олборлолт явагдаж энэ бүс нутагт хүнд үйлдвэрлэл дахин сэргэснээр барилгын материалын чанар, үнийн тохиромжтой үзүүлэлт бий болон Монголд үл хөдлөх хөрөнгийн бизнес ийнхүү хөгжих, олон улсын хөрөнгө оруулалтыг бий болгох таатай орчныг бүрдүүлжээ. Үндэсний үйлдвэрлэгчдийг дэмжих зорилгоор дулаан, цахилгааны үнэд төрөөс зохицуулалт хийж, гадаадад экспортолсон нүүрсний орлогоос алдагдал, зөрүүг нөхөх болсон нь жижиг, дунд бизнес болон айл өрхийн орлогод чухал нөлөө үзүүлж, хөл дээрээ босох, хуримтлал үүсэх алтан боломжийг олгожээ. Ашигт малтмалын салбараас олсон орлогын нэжгээд хувийг "Тогтвортой байдлын сан"-д төвлөрүүлэн залуу иргэдийг сурч боловсрох, улс оронд шаардлагатай байгаа нарийн мэргэжил эзэмшихэд зарцуулах болжээ. Урт хугацааны тогтвортой орлого авчрах гадаад, дотоодын бизнесийн салбарт уг сангаас хөрөнгө оруулж, уг санг улам баяжуулах бодлого төрийн үндсэн үүрэг болсон байна. Уур амьсгалын өөрчлөлт, дэлхийн дулаарлын улмаас Монголын тал хээр нутаг хуурайшин, ургамлын бүрхүүл, газрын хөрс доройтох зэрэг өөрчлөлтүүд гарч буй ч мал аж ахуй, газар тариаланг хөгжлийн шинэ чиглэлээр хөгжүүлэх үндэс тавигджээ. Малчид бэлчээр солин нүүж суухад тохиромжтой дугуйтай, дулаан байр сууцаар хангагдаж, бэлчээрийн уламжлалт, эрүүл, чанартай мал аж ахуй хадгалагдаж орчин үеийн алхаанаас хоцрохооргүй хандлагатай болсон байна. Цөлөрхөг, хуурай орчинд мал аж ахуйг хөгжүүлэх Австралийн туршлага загвар нь болжээ. Төвлөрсөн худгаас шатахуун түгээх сүлжээний адил аргаар ус хуваарилан бэлчээрийг усжуулах хямд, уян хатан сүлжээ бий болгосон нь мал аж ахуйг аврах, улмаар хөгжүүлэх үндсэн шийдэл болжээ. Малчид дуртай бөгөөд шаардлагатай үедээ бэлчээр солин нүүж, электрон холбоо, сансрын мэдээллээр зах зээл, цаг агаарын төлөв байдлыг шинжин "явдаг" байшиндаа тухлан амьдрах боломж нээгджээ. Газар тариалангийн салбарт ч дуслаар услах Израилийн туршлага нэвтэрснээр га талбайгаас авах ургац нэмэгдэн, бүтээгдэхүүний өөрийн өртөг буурснаар дэлхийн олон улс оронд органик хоол хүнс нийлүүлэх монгол брэнд үүсчээ. Монголд богино хугацаанд ч болов эрүүл зоог барих хүслээр хөтлөгдсөн гадныхан олноор айлчлах болсон нь мөн л дотоодын нийт бүтээгдэхүүн өсөх, аялал жуулчлалаас олох орлогыг нэмэгдүүлэв. Улам бүр олон давтагдах болсон хуурайшил, бэлчээрийн хомсдлоос сэргийлэн малын тэжээлийн үйлдвэрлэл өргөжсөн байхын зэрэгцээ Бразил зэрэг орны туршлагаар говь хээрийн дулаан бүсэд тослог ургамал тариалагдан, ургамлын тосоор дизель түлшний дотоодын үйлдвэрлэл хөгжиж эхэлсэн нь нефть, нефтийн бүтээгдэхүүний гадаад зах зээлийн хамаарлыг багасахад эерэг нөлөөтэй болж эхэлсэн байна. Улс орны эдийн засаг улс төрийн нэгдмэл санаачилгын үр дүнд ийн сэргэн боссон байхад улс төрийн амьдрал ч өөрчлөгдөн улстөрчдийн үе солигдох үйл явц эрчимжиж эхэлжээ. Монгол оронд бий болсон эдийн засгийн таатай орчны нөлөөгөөр олон мянган боловсролтой, мэргэжилтэй, мөнгөний үнэ цэнийг зөв ухаардаг залуу иргэд гадаад орнуудаас эргэн ирцгээжээ. Улс орныг улам чанартай замаар хөгжүүлэх, үр хүүхдэдээ сайн боловсрол олгох, эрүүл саруул өсгөж бойжуулах, монгол хүн Монголдоо л сайхан амьдарна гэсэн үзэл баримтлалын үүднээс улс төрийн тогтолцоог улам боловсронгуй болгох санаачилгууд гарч улс төрийн шинэ том хүчийг бүрдүүлж эхэлсэн байна. Хувь хүн эх нутагтаа амьдрах болоход төрийн зүгээс хэт их нөлөөлж, өөрийнхөөрөө амьдрах боломжийг төдийлөн олгохгүй байгаад дулдуйдан энэ шинэ хүч 2012 оны парламентын сонгуулийн бас нэг гол тоглогч болж хувирсан байна. Улаанбаатар хотыг утаагаар буддаг гэр хорооллыг хотын бичил уур амьсгалд бага нөлөөтэй газар нутагт нүүлгэн шилжүүлэх, газар чөлөөлөх улс төрийн шийдвэрийг гаргасан нь ч төр барьсан намуудын нэр хүндэд нөлөөлж, энэ гавьяа түүхэн үүрэгтэй байх болно. Монголын хөгжлийн төлөө гэсэн ганцхан сэтгэлээр гарсан улс төрийн "хэцүү" шийдвэрүүд улс орныг зөв замаар хөгжих үндсэн суурь болсныг иргэд аажим боловч ухаарах биз ээ. Элэгдэж ноорхой болсон Улаанбаатар хотын төв хэсгийг шинэчлэх, орчин үеийн дизайнтай супер хотхон болгох төсөл улс төрийн тулаан, эдийн засгийн бодлогын томоохон асуудал болох нь энэ 2012 оны парламентын сонгуулийн нэг чухал сэдэв байх нь тодорхой. Гадаад хөрөнгө оруулалт, Олон улсын тендер, дипломат хэлцүүлгийн том сорил болох нь тодорхой байна. Мэргэшсэн улстөрчид бий болж, хэн дуртай нь улс төрд шургалах гэдэг "хөөргөн улс төр" алга болох хандлагатай болно. Ард иргэд хийх ажилтай болж, улс төржин туйлширдаг, бүгд улс төрийг "мэддэг" гажиг үзэгдэл эрс багассан байх нь энэ жилүүдийн онцлог болно. 2009 оны Ерөнхийлөгчийн сонгууль улс төрийн тогтолцоо, төрийн Үндсэн хууль тогтоомжуудыг эргэн нягтлах үндэс суурийг тавих бөгөөд парламент ба Ерөнхийлөгчийн эрх мэдэл хуваарилалт, засаглалын ил тод байдал, улс орны хөгжлийн концепцид шийдвэрлэх тодруулгыг хийх магадлалтай. Хамгийн гол нь улс төрийн механизм нэг хүнээс хэт их хамаардаг сул талаа гээж, хууль тогтоомжийн хүрээнд л ажил үүргээ гүйцэтгэдэг, механизм болох тал руугаа хэлбийсэн байх болно. Төр ярьдаг, иддэг гээд амьд организмын шинжийг агуулаад байгаа өнөөгийн бурангуй, шуналтай төрх алга болох үндсэн үед тавигдах болов уу. Ийн төсөөлөөд өнөөдөртэй харьцуулаад үзэхээр мөрөөдөл гэж бас хэлэхээргүй, хэрэгжих бүрэн боломж байгааг хүлээн зөвшөөрөх хэрэгтэй. Гагцхүү сонгууль гэж хариуцлагатай цаг мөч дөхөөд ирэхээр улс төрийн намуудын чих зөөлөрч, анхаарал төвлөрч, хүлээн авах чадвар дээшилдэг боломжийг ашиглан тэдэнд цаг үеийн хариуцлага буюу сонгуульд ялах зорилгоос гадна түүхэн хариуцлага гэж байдгийг сануулах л гэсэн юм. Цаг цагаар нэг цадаж цагаан сараар бүрмөсөн цадна гэдэг шиг сонгуулиас сонгууль хүртэл жижиг гарын улс төр ярих зуураа бүхэл бүтэн үеийн амьдралаар тоглож буйгаа даруй зогсоож, дараа гарч ирэх монгол залуустаа хэрэгтэй, өнөөдөр гаргахад магадгүй хатуу, хэцүү сонсогдох шинэчлэлийн зайлшгүй алхмуудыг цаг зуурын ашиггүй байлаа ч холыг бодон гаргах хэрэгтэйг сануулах гэсэн билээ. Шаардлагатай бол улс орны эрх ашгийн үүднээс өөрийгөө золих чадвар хариуцлагатай улстөрчид байх учиртай. Өөрийгөө золино гэхээр амиа өгөх, мөнгө хандивлах гээд манайхны төсөөлдөг зүйл биш л дээ. Гагцхүү хэлэх ёстой үгийг хэлэх ёстой цаг үед хэлж, хатуу ч гэсэн чухал шийдвэрийг гаргаж чаддаг тухай яриа юм. Цаг нь болохоор шинэ үе, шинэ сэтгэлгээ, шинэ эрч хүч түрээд ирэхээр хэлэх үггүй, тэгээд бас суудалтайгаа зууралдаад байх шившигтэйг эрх биш улстөрчид маань мэддэг байлгүй дээ. 

