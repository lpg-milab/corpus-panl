УИХ хуулиа зөрчиж байна

Байгаль орчны хяналтын Улсын ахлах байцаагч Х.Бадамтай ярилцав. Тэрээр самар экспортлох зөвшөөрөл өгсөн нь ард түмэндээ тус болж байгаа юм биш гэж үзэж байна. Өдийд монгол хүний гар дээр самар байхгүй гэнэ. Бүх самар ченж нарын гар дээр цуглачихсан байгаа. Тэр ченж нар нь дан гадаад иргэд гэнэ.
Гэхдээ голдуу урд хөршийн иргэд буюу хятадууд байдаг аж. Тэгээд сүйд болоод л ард түмэндээ нэг их тус болж байгаа мэт дүр эсгэн самар экспортлохыг хориглосон Засгийн газрын тогтоолыг үл тоон самар гаргах гэдэг нь цаагуураа лобби их хийгдсэнтэй холбоотой аж. Ер нь яагаад заавал хавар өөрөөр хэлбэл, дараа жилийн самар ууландаа байхгүй үеэр энэ яриа гардаг юм бэ. Хамгийн эхний шалтгаан нь самар ченжийн гар дээр төвлөрөх хугацаа өдийд таардаг гэнэ. Монголчуудаас самрыг нь авахгүй байлгаж байгаад өвөл өнгөрч хавар болохоор самар хямдарч эхэлдэг байна. Тэгээд л самар цуглуулсан ченж гадуур төр засгийг лоббидож эхэлдэг. Нэг монгол хүн нэг хужаа дагуулчихаад л хамтарсан хөрөнгө оруулалттай байгууллага, самар гаргах гэсэн юм зөвшөөрөл олгож аль гээд л хөөцөлдөж эхэлдэг. Тэр нь явсаар байгаад ард түмний гар дээр арваад тонн самар байгаа болоод явчихдаг аж. Самрыг хилээр гаргах нь монголчуудыг мөнгөжүүлж байгаа юм биш, худалдаж авсан ченжүүдийн шахалтаар явагдаж байгаа үйлдэл аж. Дараагийн шалтгаан нь хавар самар гаргах гэж баахан шуугиулдаг нь дараа жилийн самар бэлтгэх сайхан суурь болж өгдгөөрөө самар гаргахаасаа илүү ач холбогдолтой зүйл болдог аж. Хорио цээр хамаагүй болж энэ жил тэр тэдэн төгрөгийн ашиг олсон гэнэ хэмээн шуурч Монгол улсын иргэдийн тал хувь нь сүх бариад ууланд гараад явчихдаг байна. Ер нь ард түмний тал хувь нь алтанд "нинжа" хийж, үлдсэн нь самарт явдаг гэхэд хилсдэхгүй. Энэ олон хүн ууланд байнга амьдрахаар байгаль орчин энээ тэрээг ярих ч хэрэг байхгүй болдог тухай УИХ-ын гишүүн Д.Дондог халаглан ярьж байгаа нь үнэн ажээ. Байцаагч Х.Бадам гуайгаас самар хилээр гаргах гэсэн компаниудын цаана үнэхээр гадаадын хүмүүс байдаг юм уу? гэхэд -Самрыг нөөцөлж урагш нь гаргаж байгаа аж ахуйн нэгжийн нууц эзэд бол дан хятад иргэд байдаг. Жишээ хэлье. Замын-Үүдэд 90 тонн самар байна. Хятад руу гаргана гээд Си- Энд- Өү гэдэг ХК энэ хаваржин зөвшөөрөл хөөцөлдөн гүйж байна. Хамтарсан хөрөнгө оруулалттай компани гэсэн. Нэг охин л яваад байгаа. Засгийн газрын дөрөвдүгээр сарын 12-ны хурлаас өмнө энэ компанид одоогийн БОЯ-ны удирдлагаас зөвшөөрөл өгчихсөн байсан. Харин энэ хурлаас хойш зөвшөөрөл нь хүчингүй болсон. -Хятад улсад манай самраар юу хийдэг юм бэ? -Сайхан цэвэрлээд яснаас нь салгаад хүнсний цэвэр бүтээгдэхүүн хийдэг гэсэн. Мөн 100 грамм 200 граммаар нь савлаад экспортод гаргадаг. Өндөр үнэтэй байдаг. Үүнийг манайх яагаад дотооддоо боловсруулж болохгүй байхав дээ. Санаачлага л хэрэгтэй байна. -Самар гадаадад гаргахыг БО-ны сайд хориглох эрх байхгүй гэж УИХ-ын дарга мэдэгдсэн. Үүнийг та юу гэж үзэж байна? -Байгаль орчин хамгаалах хууль гэж байдаг. Түүний гуравдугаар бүлэгт Байгаль орчныг хамгаалах талаар төрийн байгууллагын бүрэн эрх гэсэн заалт бий.Түүний 15-ын 4-т "хууль тогтоомжийн дагуу жил бүр ашиглаж болох ой ургамал, амьтны тоо хэмжээг тодорхойлж экологийн шаардлага нөөцийг харгалзан тухайн бүс нутагт байгалийн зарим төрлийн баялгийн ашиглалтыг хязгаарлана" гэсэн заалт бий. Энэ хязгаарлана гэдэг чинь төрийн захиргааны төв байгууллагын бүрэн эрх биш юм уу. Самар бол сибирь хуш модны үр жимс. Хуш модыг Засгийн газрын 1995 оны 153 дугаар тушаалын хавсралтаар ховор амьтан, ургамлын жагсаалтад оруулж баталсан. 2004 оны Засгийн газрын 165 дугаар тогтоолоор нарсны төрлийн үр жимсийг ахуйн болон судалгаа шинжилгээний зориулалтаас бусдаар хэрэглэхийг хориглосон. Нарсны төрлийн модонд хуш ордог. Монгол Улсын хүчин төгөлдөр хуулиар ингэж заачихсан байхад УИХ-л нь хуулиа зөрчөөд энэ ховор үр жимсийг бүгдийг нь долдугаар сарын 1-ээс өмнө хилээр гаргаж дуусга гэж үүрэгдэж байгааг би хууль бус шаардлага гэж үзэж байна. -Энэ бол нэг удаагийн арга хэмжээ гэсэн шүү дээ? -Нэг удаа гээд л төрийн төв байгууллага хуулиа зөрчөөд байж болохгүй биз дээ. Хууль ийм байхад хуулийг зөрчих эрх УИХ-ын дарга битгий хэл Монгол улсын Ерөнхийлөгчид ч байхгүй. Тэгэхэд гаргаж дуусга гээд л шинэ болсон сайдыг загнаад байдаг нь буруу. Хуулийг би мөрдөх ёстой. Нямдорж дарга мөрдөх ёсгүй биш биз дээ. Мөн өөр нэг хуульд ховор ургамлыг үйлдвэрлэлийн зориулалтаар зөвхөн эм бэлтгэх байгууллага эм хийхээр бэлтгэнэ гээд заачихсан. Энэ хуулийн заалт ч самар гаргах шийдвэрт харшлаад байна. Самраар ямар эм хийдэг юм уу. Мөн гадаад улсын иргэн нэн ховор ховордсон ургамал түүж бэлтгэж болохгүй гэсэн хуулийн заалт ч бий л дээ. Гэхдээ үүнийг тэр хятадууд бид түүгээгүй, худалдаж авсан гэж хэлээд л бултах биз. -Самар бэлтгэж буйгаас үүдсэн экологийн сүйрлийн тухай ярина уу? -Самар бэлтгэх нэрээр олон мянган хүн ууланд амьдарч байна. Өнгөрсөн намар ууланд гарсан хүмүүс одоо тэндээ байгаа. Тэр хүмүүс ан амьтан алж устгах, мод унагаж байр сав барьж уулаар нэг юм болж байна. Тэнд нөгөө ховордсон гээд байгаа хуш модыг зүгээр хөрөөдөж унагаагаад л самраа авдаг гэх зэргээр байгаль экологит хор хохирол ихээр учруулж байна. Тэр хөвчид хүний нийгмийн бүх үзэгдэл байна. Янхандалт, архидалт, хулгай дээрэм гээд бүгд бий. -Ер нь түүх хориотой биш биз дээ? -Самрыг бүрмөсөн хориогүй шүү дээ. Ахуйн хэрэглээнд хэрэглэхийг нь хориогүй байгаа.Харин жил болгон үр жимсээ өгдөг ургамлыг нэг мөсөн огтолж түүгээд байгаа нь харамсалтай юм. Мөн ийм ихээр нь хавтгайруулан түүж байгаа нь өөрөө экологийн сүйрэл. -Төр татвар авч чадаж байгаа юу? -Чадахгүй байгаа. Уг нь авах ёстой л доо. Гэхдээ самар түүдэг улс чинь уут бариад л хаагуур ч хамаагүй ууланд гараад явчихдаг болохоор хэн татварыг нь авч чадах вэ дээ. Самар түүхэд эхлээд зөвшөөрөл авах дараа нь хураамж төлөх гэх мэт заалт бий дээ. Ховор ургамлын төлбөрийг ихэнх самартай нутгууд нэг кг-ыг нь 500 төгрөгөөр тогтоосон байдаг. Үүнийг самартай аймгийн ИТХ-аас тогтоодог. Хэрэв хууль зөрчөөд самар гаргах болбол энэ нэг кг-ыг 500 төгрөгөөр нь бодож хураамж төлүүлж төсөвт оруулах хэрэгтэй. Хэл ам болж болж самар хилээр гаргадаг. Үүнийг хүмүүс мэддэг болсон. УИХ-ын гишүүд бидэнд хайртай юм чинь хавар самар гаргаж л таарна гээд намар ямар ч хуулиар хориотой байсан самар түүхээр ууланд гараад явчихдаг. Ийм учраас Засгийн газар түс тас шийднэ гээд шийдвэрээ гаргасан. Үүнийг УИХ зөрчиж байгаа нь ёс бус шийдэл юм. 
Ж. Сандагдорж

