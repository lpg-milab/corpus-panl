МАХН иргэний хөдөлгөөнийхнөөс гөлөлзөж, цагаан тугаа өргөж эхэллээ

Нэг нь байр руу дайрлаа гэж гомдол нэхэж, нөгөө нь яллагдагчаар татагдлаа гэж мэдэгдээд буй МАХН болон Иргэний хөдөлгөөнийхөн өчигдөр уулзалдлаа. Энэ талын учир зүйгээ олох зорилготой гэх энэ уулзалтад МАХН-ын ерөнхий нарийн бичгийн дарга С.Баяр Эрүүл нийгэм-Иргэний хөдөлгөөн (ЭНИХ)-ий тэргүүн Ж.Батзандан, Ерөнхий зохицуулагч О.Магнай, "Эрс шинэчлэл"-ийн тэргүүн С.Ганбаатар нарыг урьжээ. 
Уулзалтад мөн МАХН-ын Улс төрийн хэлтсийн даргыг хавсран хийж буй тус намын дэргэдэх судалгааны "Прогноз" төвийн захирал М.Эрдэнэчимэг болон хэвлэл мэдээллийнхэн оролцсон юм. Уулзалтын салхийг О.Магнай хагаллаа. Тэрээр эхлээд уулзалтынхаа ерөнхий чигийг гаргая гэсэн санал тавьсан юм. Яриа Монголын улс төрийн гол хүчний нэг МАХН-ын удирдлагын нэгтэй нь уулзаж байгаагийнх хоёр гол намд байгаа, улс орны хөгжлийг хойш татаад байгаа тэр улс төрчдийг хэрхэн яаж зайлуулах вэ? Энэ тал дээр эерэг зүйл юу хиймээр байна гэдэг арга зам дээр төвлөрөх болов уу гэсэн юм. С.Баяр: -Та бүхэнтэй уулзъя гэсэн санаа өнөөдөр төрсөн юм биш. ОХУ-д Элчин сайд байхын би та бүхнийг сонирхож байсан. Өнөөдөр уулзаж байгаагийнх санал бодол, хэн хэнийхээ сайн мэдэхгүй байгаа зүйл, үл ойлголцсон байдлаа ярилцаж авъя. Нийгмийг эрүүлжүүлэх гэдэг нэрнээс та бүхний тэмцлийн агуулга урган гарсан болов уу гэж боддог. Манай нийгэм эрүүл биш нь үнэн. Энд нийгмийн нийтлэг өвчин ч байна, Монголын гэсэн өөрийн оноштой өвчин ч байна. МАХН-ын хувьд өмнөө тавьсан зорилготой, хийсэн ажилтай нам. Нийгэмд хуримтлагдсан олон өвчнийг анагаахад манай нам чухал үүрэгтэй гэдгийг бид ойлгож байгаа. Учир нь нийгмээ эрүүлжүүлж зохион байгуулахад төр анхаарах ёстой. Төрийн үйл ажиллагаа намаас хамааралтай байдаг. Энэ чиглэлээр та бүхний тавьж буй шаардлагыг хүлээн авахаас аргагүй юм. Энэ тал дээр та бүхэнтэй хамтран ажиллахад бэлэн байна. Гэхдээ үүний өмнө та бүхний тэмцэлд бидний дэмжих гурван зүйл, дэмжихгүй гурван зүйл байгааг хэлье. Бид нэгд, та бүхний тавьж буй авлигатай тэмцэж, шударга ёсыг тогтоох шаардлагыг дэмждэг. Мөн дарга нар нь шатахуун их иддэг, үнэтэй машин хөлөглөөд явж байхад нөгөө талд ядуурал газар авсныг хүлээн зөвшөөрөхөөс аргагүй. Орлогын энэ мэт тодорхой бус байдал нийгэмд бухимдал төрүүлж байгаа нь үнэн. Эдгээр шаардлагыг тань хүлээн зөвшөөрч дэмждэг. Үүнийг дан ганц та бүхэн ч бус нийгэм өөрөө хэлээд байгаа юм. Талархахгүй гурван зүйлд, МАХН-ын гишүүн, ерөнхий нарийн бичгийн даргын хувьд би та бүхний аливаа буруу бүх зүйлийг ганцхан нам руу чихэж туйлширдгийг хүлээн зөвшөөрөмгүй. МАХН буруу зүйл ч хийж ирсэн, мөн буяныг бүтээхэд оролцож ирсэн түүхтэй. Хоёрт, та бүхэн Монгол Улсыг хөгжүүлэхийн төлөө тэмцэх үйл хэрэгтээ жинхэнэ ардчилсан жам ёсоор хандаж байна уу гэдэгт эргэлздэг. Жишээлбэл, та бүхний дунд хуульч хүмүүс байгаа байх. Гэтэл заримдаа ариун сайхны төлөө ариун биш, хууль бус байдлаар хандаж боломгүй. Жишээ нь, та бүхэн манай намын байр руу дайрсанд бид гомдолтой байдаг. Айлын цонх, үүдийг хагалаад, ширээ сандлыг нь эвдвэл хэн ч ямар сайн юм бэ гэж хэлээд алгаа ташаад суухгүй нь мэдээж. Аль ч ардчилсан болон ардчилж буй улс оронд тэр. Тиймээс бид хохирлоо төлүүлэхээр хандсан. Гэхдээ энэ нь та бүхний тэмцэл, тавьж буй шаардлагатай холбоогүй, түүнийг чинь үгүйсгэж буй хэрэг биш юм шүү. Гэтэл та бүхэнд энэ үйлдэл дээр чинь хуулийнхан эрүүгийн хэрэг үүсгэжээ. Яагаад ингэх болов оо гэдгийг та бүхэн бас нарийн ялгаж салгаж тунгаан ойлгоорой. Ямартай ч жагсаж цугласны чинь төлөө ийм зорилго агуулаагүй байх. Тухайн үед байдал магадгүй та нарын хяналтаас гарч ганц хоёр согтуу хөлчүү хүмүүс дураараа авирласан байх. Энэ нь бичлэгээс ч харагдаж байсан. Тэр согтуучууд иргэний хөдөлгөөний хүмүүс биш байсан байх. Тиймээс энэ хоёрыг ялгаж салгаж, гол юмаа л ярилцъя гэж бодож байна. Шийдье, шийдэж чадахгүй зүйл ч бас бидний хооронд байгааг хүлээн зөвшөөрөх хэрэгтэй. О.Магнай: -Биднийг Эрүүгийн хуулийн 179-ийн 1-д зааснаар нийгмийн эмх замбараагүй байдлыг үүсгэсэн гэдгээр яллаж байгаа. Цонх хагалсан явдал харамсалтай. Гэхдээ энэ үйл явдал угтаа бол ард түмнээ сонсдоггүй МАХН-аас улбаатай юм. Энэ нь ард түмний бухимдал дээд цэгтээ хүрсэнтэй холбоотой, түүний илэрхийлэл байсан юм. Хэрвээ танай намын удирдлага тухайн үед бидний саналыг хүлээж аваад нэг ширээний ард суусан бол ийм явдал болооч уу, үгүй ч үү. Гэтэл та бүхэн үл хүндэтгэсэн байдал гаргасан. Тэр ч байтугай Засгийн газар огцрох үеэр танай намаас томилогдсон Хууль зүй, дотоод хэргийн сайд асан Су.Батболд Монголтелевизээр "Би саяхан иргэний хөдөлгөөнийхөнд эрүү үүсгэчихээд ирлээ" хэмээн орон даяар шууд бахдалтайяа цацаж байсан. Энэ чинь юу болж байна вэ гэмээр байсан. Тиймээс бүх зүйл танай намаас үүдэлтэй. Ард түмнээ сонсдоггүйгээс МАХН-ын рейтинг 30-хан хувьтай байгаа гэсэн. Танай судалгааны "Прогноз" төв энэ талаар ямар дүн яаж гаргасан юм бүү мэд. Намын байр руу дайрсан явдлыг тэгж ярих юм бол энэ байр чинь ОХУ-д төлсөн их өрөнд яваад өгчихсөн байр. Элчин сайд байсан хүн та энэ талаар биднээс илүү сайн мэдэж байгаа байх. С.Баяр: -Манай намд засч залруулах юм бий. Нам дотроо хийх зүйл ч байна. Удирдлага нь гишүүдээсээ тасарчихсан, нийтийн төлөө бус явцуу бүлэглэлийн эрх ашгийн төлөө үйлчилдэг, намын байр нь намын аппарат бус аж ахуйн нэгжүүдийн байр болсон гэх мэт олон шүүмжлэл гишүүдийн зүгээс гарч байгаа. Та бүхний зүгээс ч манай гишүүдэд сайнаар нөлөөлж буй зүйл бий, мөн та бүхэнд эгдүүцэж, зэвүүцэж буй явдал ч байна. Үүний нэг нь намын байр руу дайрсан явдал. Энэ тал дээр ялгаж салгаж ойлгоорой гэдгийг би түрүү хэлчихсэн. Ж.Батзандан: -Биднийг хүлээн авч уулзаж буйд баяртай байна. Бидний яриа МАХН-ын байр руу дайрсан явдалд голлож байх шиг. Тэр үед таван мянган хүн жагссан. Тэр дунд танай намын гишүүд ч байсан. Удирдлага нь хүлээж авч уулздаггүй, үл хүндэтгэсэн байдалтай харьцдаг учир тэвчихгүй байдалд намынхаа байр руу дайрсан байх. Та сая хэллээ, айлын гэр рүү дайрч ороод авдар савыг нь эвдэлчихвэл муухай гэж. Гэтэл МАХН айлын гэр рүү дайрах нь бүү хэл, аавыг нь авч гараад буудчихаж байсан түүхтэй шүү дээ. Та бүхэн сая Магнайгийн хэлдгээр улсын хөрөнгөөр төлүүлээд өрөнд өгчихсөн байранд дээрмийн маягаар сууж байгаагаа бүү март! Тиймээс та нар энэ байраа ард түмэнд, улсад нь суллаж өг! Үүний дараа асуудлыг ярья. Гэтэл энэ байранд ажиллаж буй аж ахуйн нэгжүүдээс та нар жилдээ 100 сая төгрөг олж байгаа шүү дээ. Би энэ бүхнийг танай намынхан үйл ажиллагаандаа дүгнэлт хийгээсэй гэдэг үүднээс ярьж байгаа юм. Нэгдүгээр сарын 13-нд бид танай намын удирдлагад авлигатай холбоотой хүмүүсээ удирдах албан тушаад битгий тавьж байгаачээ гэж шаардаж байсан. Гэтэл өнөөдрийг хүртэл бид та бүхнийг буруутгасан хэвээрээ байгаа. МАХН-д шинэчлэгдэж буй зүйл ч бий, мөн танай намд байгаа вирус Монголын нийгмийг халдваржуулж байгаа явдал ч байна. С.Ганбаатар: -Сүүлийн үеийн танай намын үйл ажиллагаанаас харахад ард түмэн төрийн эрх барьдгийг та бүхэн мартагнуулах гээд байх шиг. Тэр намын байр руу дайрсан хохирол, төлбөрийн яриагаа энэ ширээний ард цэглэе гэж би бодож байна. Би өнөөдрийнхтэй МАХН-ын байр руу хоёр дахиа орж ирж байна. Ард түмэн биднийг ийшээ оруулж байгааг ойлгох хэрэгтэй. Тиймээс бид ард түмний өмнөөс хариуцлага хүлээхэд бэлэн байна. Энэ асуудлыг хуулийнхан шийдэг! Бид тэдний өмнөөс оролцоод яахав. Намын байр руу тань дайрсан явдал эцэстээ ард түмэн МАХН-ыг эрүүлжээсэй гэсэн сануулгыг өгсөн явдал болсон. Аргаа барсан арга шүү дээ. Айлд ороод авдрыг нь эвдчихвэл муухай л даа. Гэхдээ тэр айл өөрөө болохгүй, өртэй байвал хэцүүеэ. МАХН-ын хувьд энэ сайхан намын оройд байгаа нэг хэсэг хүн муухай болгож харуулаад байгаа юм. Тэд энэ үнэнийг нь хэлсэн биднийг хашраах гэж буй бол бид тэдэнтэй хатуу тэмцэнэ гэдгээ хэлье. Хууль зүйн талаас ч хандана. МАХН-ыг хэн ч биш болгож буй тэр хүмүүс Монгол орны хувь заяаг баллачих вий. Үүнд та анхаарч ажиллаасай гэдгийг хэлье. Бид бүгд нийлээд комисс байгуулж улс орныхоо хувь заяаны төлөө хамтран ажиллаж болох юм. Зарчмын ийм саналыг би уулзсаных тавьж байна. Ингэхдээ бид та бүхэнд тэр М.Энхболд чинь болохгүй байна, тэр Бадамжунай чинь ингээд байна гэдгийг хэлж байх юм. МАХН нам төвтэй байсан тэр урьдын инерцээрээ өнөөдөр яваад байж болохгүй болжээ. Манай "Эрс шинэчлэл" хөдөлгөөний хувьд нэг их улс төржөөд баймгүй байна. Хийх ажил их байна. Гэхдээ байдал ийм янзаар байгаад байх юм бол бид үйл ажиллагаагаа ирэх гуравдугаар сараас эрчимжүүлнэ. О.Магнай: -"Эрс шинэчлэл" хөдөлгөөн болон МАХН аль аль талдаа хамтарч ажиллая гэж байх шиг. Манай хөдөлгөөний хувьд энэ тал дээр МАХН-тай, тэр дундаа энэ намын өнөөгийн хариуцлагагүй удирдлагатай хамтарч ажиллахгүй гэдгээ албан ёсоор хэлье. Энэ талаар манай хөдөлгөөний дүрэмд заасан байгаа гэв. Мөн энэ үеэр бас нэгэн яриа өрнөсөн юм. МАХН-д ард түмэн олон мянган ламаа буудуулж нэг хэлмэгдсэн. Дараа нь хэлмэгдэгсдэд нөхөн төлбөр гэж төсвийн мөнгөө өгч бас нэг хэлмэгдсэн. Хэлмэгдэгсдийн нөхөн төлбөрийн мөнгийг МАХН-аас гаргуулах болно гэж шинэчлэгчид Хувьсгалт намын ерөнхий нарийн бичгийн даргыг улалзуулаад авна лээ. Энэ яриагаар өчигдрийн уулзалт үндсэндээ өндөрлөсөн юм. Уулзалтын эцэст МАХН-ын ерөнхий нарийн бичгийн дарга С.Баяр иргэний хөдөлгөөнийхний зүгээс тус намын байр руу дайрах үед эвдэж сүйтгэгдсэн эд хогшлын төлбөр 20 сая төгрөг нэхсэн гомдол бүхий нэхэмжлэлээ татаж байгаагаа албан ёсоор мэдэгдсэн нь уулзалтын гол үр дүн байсан болов уу. Ингэснээр иргэний хөдөлгөөнийхөнд хууль хяналтын байгууллагаас үүсгээд буй эрүүгийн хэрэг автоматаар хэрэгсэхгүй болох талтай. Байдал хэрхэн яаж өрнөхийг харъя. ЭНИХ-ийхөн МАХН тэднээс нэхэмжлэлээ татсаныг "Ху" нам иргэний хөдөлгөөнийхөнд хайртай болсондоо бус, харин ард түмний реакцаас эмзэглэсэн, намынхаа унаж буй рейтингийг өсгөх гэсэн явдал гэж үзэж байгаагаа уулзалтын дараа хэлж байлаа. 
Б.БОЛД 

