ГЭГЭЭНЭЭР БҮТСЭН ЭРДЭНЭЦАГААН

Манай заставын хашаанд эхээсээ төөрсөн нэгэн цоохондой ороод ирсэн байлаа. Амьтны нялх зулзага гээд ээж маань сүү өгч манайд хэд хоног байсан юм. 
Янз нь эхээсээ төөрөөд ийш тийш дэмий давхисаар нэлээд ядарсан бололтой. Сүү уугаад унтаад өглөө. Хэрзгэр нарийхан туяхан хөлтэй. Биен дээрээ баахан цоохор толботой. Том хар нүдтэй амьтан. Ингэж би анх удаа бугын илийг ойроос харсан минь энэ. Лхачинвандад уулын зүгээс агь гангын үнэртэй зөөлөн салхи сангийн утлага мэт сэвэлзэнэ. Өглөө эрт буга урамдах ер бусын сайхан дуу намайг сэрээнэ. Энэ дуу Бугын булгийн тэндээс сонсдоно. Буга гэдэг амьтан бас хаа хамаагүй олдсон усаа уудаггүй гэнэ. Эндхийн буганууд ганцхан тэр булгаас ундаална. Манай хутагт эрдэнийн үрэл хийж адисласан ус. Энэ бол алс тэртээх зүүн хязгаарын манаа, миний төрсөн нутаг Шовдол булгийн застав. Монгол орны зүүн хязгаар гэхээр Хатигиний их хээр тал, Мэнэнгийн талын хаяа хязгааргүй цэнхэр алс санаанд бууна. Гэхдээ л тэнд буга урамддаг. Зарим хүмүүс гайхаж байж болох юм аа. Аргагүй ээ. Талд хэзээ буга байлаа? Хангай бол байхсан гэх. Энэхүү буга урамдсан тал бол Сэцэн Хан аймгийн хурц ван Түвдэнгийн хошуу одоогийн Сүхбаатар аймгийн Эрдэнэцагаан сумын нутаг. Тэнд урамдах буга нь манай Егүзэр хутагтын өсгөн үржүүлж идээшин дасгасан буган сүргийн удам. Энэтхэгийн алдарт Ашок хаан улсдаа хээрийн ан гөрөөс амьтдыг эмнэх эмнэлэг хүртэл байгуулж байсан түүхтэй. Тийм энэрэн нигүүлсэх асрах сэтгэлтэй хаан байсан болохоор хожмоо сайнаар дурсагдаж Чакроварти хаан буюу Хос ёсыг баригч хаан хэмээн түүхнээ мөнхөрсөн хэрэг. Харин манай хутагт буга, тарвага идээшүүлж, халуун оронд ургадаг Гандигар, цагаан зандан мод суулгаж, Хайлаас, бургас улиас мод тарьж, ховор эмийн ургамлуудыг тарьж төрөл бүрийн эм хийж байж. Мойл жимс тарьсан нь одоо ч Мойлтын аманд ургаж байна. Сүм хийддээ араб адуу хүртэл авчирч жууз тэргэнд хөлөглөж, тагтаа, тоть, тогос шувуу тэжээж зүйл бүрийн амьтан ургамалтай эгээ л Гандангийн орон гэлтэй. Хүмүүс бид өөрсдөө хичээж өөрсдийн диваажинг энэ орон нутагтаа бий болгон бүтээж болох ажээ. Хутагт өөрийн зусландаа хайлаас мод тарьсан нь өдгөө Хөндлөн Хайлаастын амралтын газар байна. Түүнтэй ойр орших Лхачинвандад ууланд буга үржүүлж, ховор ан амьтдыг идээшүүлснээр тэр уул өдгөө Дархан цаазат уул болсон. Хийдэд амьтны хүрээлэнтэй. Түүнийг нь орсон гарсан ардууд үзэж сонирхдог байж. Үүнээс гадна хийддээ театрчилсан тоглолт хүртэл үзүүлдэг байж. Богд хаант Монгол Улсын үеийн Зүүн өмнөд хязгаарыг хянан тохинуулах төрийн сайд Егүзэр хутагт Галсандаш хэмээх Буддын шашны хутагт тэрбээр эх дэлхий хийгээд түүн лүгээ мөнхийн шүтэлцээт хүний амьдралын байгальших горимыг нарийн мэддэг байлаа. Зөвхөн хайрлаад хадгалаад суух биш, бас байхгүйг бий болгон өсгөн арвижуулах ухаантай байжээ. Одоо цагт шинжлэх ухаан техник хөгжиж, эрдэмтэн цолтонгууд олноороо бий болж байгаа ч хаа газар шинээр энэ мэт хутагт лугаа адил ганц зүйл хийсэн нь хэд бол. Өнө өглөгтийн хийд хэмээн алдаршсан хутагтын энэ хийд бол зүгээр нэг зах хязгаар нутгийн мөргөлийн сүм төдий байсангүй. Тэнд Ширээтийн лам, Ноён цорж, Тойн лам, Дорж цорж, халзан Бишрэлт нарын чадалтай том лам нар хуран суухаас гадна Чойр, Мамба, Дүйнхор, Жүд, Хажидын дацангуудтай байж. Гучин гурван шавран, мянган ламтай. Хавартаа алтан гагнуур, бонго зэрэг эмийн ургамлуудыг тарьж, намартаа түүж эмчилгээ сувилгаандаа мамба дацан хэрэглэдэг байж. Эрдэнэцагааны Бонго гэдэг өвс бол манай нутгаас өөр хаана ч ургадагүй ховор чадалтай өвс юм гэнэ лээ. Лам нар нь чойрын эрдэм мэдлэгт суралцаж, жод лүйжинг Хажидын дацандаа хурдаг байж. Намайг багад эмээгийнд хонх дамар гээд нэг сонин зүйлс байж билээ. Би хүүхдийн саваагүй зангаар тэдгээрийг нь дуугаргаж тоглоход эмээ маань загнахгүй, харин ч баярлаж лүйжин тавих хүн ховордсон үед хонх дамрыг маань дуугаргаж байгаа нь яамай гэдэг сэн. Гэхдээ манай эмээ шөнөдөө лүйжин тавьдаг байсан юм билээ. Би ч эмээг дуулаад байгаа юм байна л гэж боддог байж билээ. Зүүн хязгаарыг тохинуулах сайдын албатай хутагтын баруун гарын түшмэл, бичгийн их туслах нь Түвшин ноёны хүү Чадраабал хэмээх миний өвөг эцэг байжээ. Хутагт өвгийг маань бүр багад нь таньж, түүнийг зэргэлдээх хошууны эрдэмтэн хүнд шавь оруулж. Арван нэгэн настайд нь энэ хүнээ ирж ав, миний заах эрдэм дууслаа гэж хэл ирсэн юм гэнэ лээ. Сүүлд ардын засгаас хуралд урьсан нэрийдлээр худал зар ирж, хутагтыг хэнээр бараа болгуулах вэ гэхэд Чадраабалыгаа, тахилч Базартайгаа авч явъя гэж. Ийнхүү гучин наймын эсэргүү хэргээр долоон хүнийг хэлмэгдүүлэн хороосон бөгөөд хутагт маань өвгөтэй минь хамтдаа Шамбалын орноо заларсан ажээ. Хожим намайг Энэтхэгт сурахаар явахад нагац ах маань ихэд баярлаж бидний хийсэн юм гэж юу байхав, өвгө эцгийн минь л буян, үр ач бидэндээ ирлээ гэж билээ. Эрдэнэцагаан бол гурван хутагт нэгэн цагт зэрэг заларсан өлгий нутаг. Егүзэр хутагт, Дамдинбишрэлт, Халзан Ширээт хэмээн нутаг усандаа төдийгүй Монгол даяар алдартай, номтой чадалтай хүмүүс байжээ. Дамдинбишрэлт бол хар хэл амтай, бусдад хор хүргэдэг хүмүүсийг ганц сайн дарж өгдөг байжээ. Түүний номын абшиг оршсон шороог өдгөө ч манай нутгийнхан хар хэл ам, элдэв хов жив, үгийн бузрыг дарах шидэт гороо хэмээн хэрэглэдэг билээ. Түүний амьдарч асан байшин өдгөө сумын төвд байгаа бөгөөд тэр байшинг хадгалж хамгаалах талаар ямар ч ажил хийгдэхгүй байгаа нь харамсалтай. Халзан Ширээт ламын тухай нутгийн ажаа Цэдэвцоогоос сонссон нэгэн хуучийг дэлгэе. Дарьгангын нэгэн ноён хий өвчин тусаж, Ширээт ламыг залахаар албатууд нь ирж. Би очоод яах вэ дээ, та нар тэр хүнээ буруу газар хэвтүүлсэн байна. Маргааш зүүн урдаа гаргаад уячих. Би эндээс нэг юм өргөе гэж гэнэ. Нөгөөдүүл ч харьж очоод хэлснээр нь хийж. Маргааш өглөө нь гэнэт нэг их буун дуу гарч янлав үнэртээд л явж. Тэгсэн нөгөө ноён ухаан нь сэргэж та нар намайг яагаад хүлчихээ вэ гэж. Талархан баярласан улс очиж мөргөөд болсон явдлыг ярихад Ширээт "Өө би арцаа гээд янлав хийчихсэн байсан юмаа" гэж. Энэ мэт манай нутагт чадалтай эрдэмтэй хүмүүс олноороо төрж амьдарч байжээ. Хамба Лувсан, гавж Диваасамбуу хэмээх бас манай нутгийн номтой лам нартай хамт багадаа хийд орноо шавилан сууж ном үзэж байсан манай садангийн өвөө, миний номын багш Р.Туваан гэж нутгийн олондоо тустай эрдэмтэн лам байсан юм. Тэрбээр ясны хугаралт, бөөр нуруу, тархи толгой, эмэгтэйчүүд гээд өвдөж зовсон олныг өөрийн бариа заслаар эдгээн илааршуулж, хүн малын өвчинд нутгийн эмээр эм барьж эдгээж явсан тус ихтэй буянтай буурал байсан юм. Өөрөө морь сайн мэднэ. Бас уяна. Уясан морь нь хурдан. Морины гэмийг сайн таньж эмчилдэг байсан ба өдгөө түүний том хүү Энхтөр нь багшийн эрдмийг өвлөн буяныг хураан зон олондоо тус болсоор явна. Цагаан овоо, Алтан Овоо, Шар овоо, Билүүт Овоо хэмээх дөрвөн овооны дунд Эрдэнэцагаан сум оршино. Овоо уулс борлож харагддаг бол манай Цагаан овоо нь тана сувд асгасан мэт цагаан чулуугаар гялтганаж үзэгдэнэ. Дөрвөн овоон дундуур Чоно гол урсана. Чоно харайхын гол хэмээн нэрийддэг энэ гол энгийн үед устай үгүй нь мэдэгдэхгүй бөгөөд харин хур элбэг зун эргээсээ халина. Чухам энэ үед чоно харайна. Харайсан чоно нөгөө эрэгтээ хөл хүргэж үл чадна. Манай сум бол хэзээд өнтэй сайхан байдаг. Хажуу сумдад хатуу өвөл болж байхад Эрдэнэцагаанд өнтэй л байдаг. Сүртэй зуд турхан болж ард олныг минь зовоогоогүй дээ хэмээн Дамдинбишрэлт хэлсэн юм гэнэ лээ гэж Цэнд эмээ маань ярьдаг юм. Сүүлийн хэдэн жилийн отор нүүдэл гээд олон айлууд манай нутгийн захаар өвөлждөг болсон. Эрдэнэцагаан бол том сум, улсдаа хүн болон малынхаа тоогоор хоёрт орж байсан юм гэнэ лээ. Манай нутгаас ардын хувьсгалын партизан Тогтох, Жамсран, хөдөлмөрийн баатар Я.Сундуй, хууль зүйн ухааны доктор Цогт-Очир, анагаах ухааны эрдэмтэн Ц.Сүхбаатар, философийн ухааны доктор Арсланбаатар, Х.Гүндсамбуу, хүний гавьяат эмч Мөнхчулуун, гавьяат эдийн засагч Шүхэрт, сурган хүмүүжүүлэгч Ваанчиг, Өлзийхутаг, Гандан хийдийн цорж лам гавж Диваасамбуу нарын зэрэг олон алдартан төрж гарсан билээ. Намар орой цасны эхэн гадаа буухад эрхгүй нутгаа санана. Эх орны минь зүүн хязгаарт орших энэ нутаг бол эх дэлхийгээ эхлэн таних цагаан толгой минь болсон юм. Зотол Хан, Вангийн Цагаан, Лхачинвандад, Баянцагаан, Баруун Зүүн Араат гээд тал нутагт байх хангайн том уулс. Ер нь манай нутаг тал хээрийн бүсэд багтах ч нутгийн захаасаа л шууд хангай нутгийн өнгө төрх нүднээ тусна. Хөглөрсөн их ой үгүй ч бас модтой, үржил шимт бор шороон хөрстэй, өндөр өвстэй, бас ус булаг арвинтай талын л хангай даа. Нутгийн баруун хэсгээр сөнөсөн галт уул олон бөгөөд тэр хавиар тойрч гарахын аргагүй бутарсан хайлмаг чулууд дүүрэн. Тийм замаар шаахай далан хоёроороо туучсаар аав бид хоёр Зотол Хан Уулын баруун энгэрт хүрч очсон юм. Манай Зотол хан, Дорнодын Матад хан, Сүхбаатар сумын Дархан хан гурав бол нэгэн эцгийн гурван хүү юм гэнэ лээ. Хаан эцэг нь халин одохдоо тулгын гурван чулуу шиг гурван хүүдээ газар нутгаа хуваан өгсөн бөгөөд ахан дүүс аавын захисан нутагтаа уул болон үлдсэн домогтой. Бие биесээ харан мэндчилж, дотоод туурвилаа бүтээж мянга мянган жил хамтдаа амьдарч байгаа буй заа. Харин энэ удаа аав маань төрсөн ганц ахдаа золгохоор намайг дагуулан гарсан нь энэ. Манай нутгийнхан Зотол Ханыгаа зүгээр л Овоо хэмээн дуудна. Овоонд өргөөрэй хэмээн ээжийн өгсөн идээний дээжийг өргөөд цааш хөдлөөд аав минь "Алс хол хүний нутагт явахдаа нутгийн уул овоог дүрийг нь ургуулан бодож залбирч бай" хэмээн захиж билээ. Тэрнээс хойш их сургуулийн дөрвөн жил гээд л ажил амьдралын он жилүүд хөвөрсөөр дахиж Овоондоо очиж амжаагүй л явна. Машин тэрэг хөлөглөн давхиж очихоос илүүтэйгээр оюун сэтгэлдээ дүрийг нь ургуулан бодож, нэрийг нь шившин залбирч явахыг аав минь захисан билээ. Эрдэнэцагаан! Энэ гэгээнээр бүтсэн үгийг сэтгэлдээ давтан хэлэхэд хээр талын цахиур цагаан уулс, талын цагаан зээр, хонгортон халиурсан их өвс, сунаж яваа зэгэл цагаан чоно, нүүж яваа хун цагаан үүлс амилан үзэгддэг билээ. Төрсөн нутаг болгон хүүдээ сайхан. Гэхдээ улам сайхан болгон арвижуулан цогцлоох, ус нутгаа Гандантөгс баясгалангийн орон болгохын хүслэн хийгээд биет үйлсийг бүтээх нь гагцхүү хүү нь болж төрсөн бидний л хэрэг буюу. 
Дуу ноён овгийн ОоЁогийн МӨнхнаран 
