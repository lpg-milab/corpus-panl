Тодорхой хүмүүсийн л тоглож байгаа хэрэг шүү дээ

Олон нийтийн радио, телевиз (ОНРТ)-ийн ерөнхий захирлын төлөө өрсөлдсөн "ТВ-9" телевизийн захирал Ц.Энхбаттай уулзаж ярилцлаа. 
-Нийтийн анхаарлын төвд байсан ОНРТ-ийн ерөнхий захирлыг томилох сонгон шалгаруулалтын сүүлчийн шатанд гурван хүн үлдсэн.
Тэдний нэг нь Та. Гэтэл эхний шатны шалгаруулалтад Үндэсний зөвлөлийн гишүүдээс хамгийн олон саналыг авсан атлаа шийдвэрлэх шатанд шууд ярилцлагын үеэр та нэрээ татаж буйгаа зарласан. Энэ ямар учиртай юм бэ? -Тэр Үндэсний зөвлөлийнхөн гацаанд орсон юм шиг байна лээ л дээ. Ер нь юу гэдэг юм бэ дээ. Надаас болоод ОНРТ цаашдаа даргаа сонгож чадахгүй байдал үүсэх юм уу, хаашаа юм. Таван минутаар материалаа хоцроосон, гар бичмэлээр өгсөн гээд л яриад байгаа байхгүй юу. Тэгсэн хэрнээ сонгон шалгаруулалтаа хийж материалаа хүлээж аваад, шат шатны сонголтыг хийгээд явчихсан байдаг. Асуудлаа шийдэхгүй, дээр нь бөөн зөрчил үүсгээд байгаа байдлыг нь хараад би "Ийм үндэсний зөвлөл байгаа тохиолдолд надад ажиллах нөхцөл байдал үүсэхгүй болов уу" гэж бодсон. Би бол нэрээ татъя гэж бодоогүй. Надад олон хүн нэрээ татахыг санал болгосон. "Нэрээ татвал яасан юм бэ, ингэвэл яасан юм бэ" гээд л. Би нэрээ татахгүй гэсэн. Эцсийн момент хүртэл би нэрээ татахыг хүсээгүй. Сүүлд нь харин эндээс нэрээ татсан нь дээр юм байна гэсэн шийдвэрийг гаргасан. -"Зууны мэдээ" сонинд ОНРТ-ийн Үндэсний зөвлөлийн гишүүн Р.Бурмаа ярилцлага өгчээ. Түүнд таны нэрээ татсаныг шууд ярилцлагын үеэр л мэдсэн. Дараа нь Ч.Содномдорж даргаасаа асуухад "Уг нь надад хэлсэн юм аа. Өөрөө хэлнэ гэсэн болохоор би та нарт урьдчилж дуулгаагүй юм" гэсэн байсан. Тэгэхээр та урьд нь ОНРТ-ийн Үндэсний зөвлөлийн даргад нэрээ татах шийдвэрээ хэлчихсэн байсан юм биш үү? -Ер нь нэр татах асуудал яригдсан байхгүй юу. Би нэрээ татахгүй гэж хэлсэн. Тэгэхдээ би ганцхан шаардлага тавьсан юм. Хэрвээ та нар намайг хасах сонирхолтой байгаа бол хууль дүрмийнхээ дагуу "Зөрчил гаргасан гээд хасчих" гэсэн. Гэтэл хасаагүй. Дараа дараагийн шатны явц нь бол миний сонирхлыг огт татаагүй. -Тэгээд л сүүлчийн мөчид та тийм шийдвэр гаргасан юм уу? -Тэгсэн. Гацаанаас гаргах үүднээс тийм шийдвэр гаргасан. Үнэндээ тэр албан тушаалд очъё гэж улайрах ямар ч хүсэл сонирхол байгаагүй. -Уучлаарай! Нэгэнт танд сонирхол байгаагүй юм бол энэ шалгаруулалтад оролцохыг хэн нэгэн санал болгосон байх нь ээ дээ. Ямар нэг нам хүчин ч юм уу? -Радио, телевиз олон нийтийнх болсны дараа олон л хүнд янз бүрийн саналууд тавьж байсан шүү дээ. Телевизийн хамт олон ч гэдэг юм уу, найз нөхөд нь ч гэдэг юм уу ер нь янз бүрийн хэлбэрээр санал гарч байсан. Надад олон санал ирсэн. Миний хувьд анхнаасаа сонгон шалгаруулалтад оролцох тухай шийдвэрийг өөрөө гаргаагүй. Эцсийн моментод нэр өгчихсөн байвал өрсөлдөөд үздэг хэрэг. Өрсөлдөөд дараачийнхаа шатанд орвол надад бас хийх бололцоо байна гэдэг үүднээс өөрийнхөө нэрийг өгснөөс биш, улс төрийн хүчнээс намайг шахсан зүйл байхгүй. -Тантай өрсөлдсөн 10 хүн дотор 33-38 хуудастай мөрийн хөтөлбөртэй хүмүүс байж. Гэтэл таны мөрийн хөтөлбөр ердөө нэг хуудас. Түүнийгээ гараар биччихсэн гэж байгаа... ? -Тийм. -Өөрөө асуудалд тэгж хандах хүн биш. Үүнд ямар нэг учир шалтгаан байгаа байх. Үүнийгээ одоо дэлгэж болох уу? -Үндэсний зөвлөлийн гишүүн Занаа надаас мөрийн хөтөлбөртөө хэр ач холбогдол өгөв гэж асуусан шүү дээ. Тэнд мөрийн хөтөлбөрт ач холбогдол өгсөн улс байсан. Яахав, нэг талаас мөрийн хөтөлбөр гэж хэлж болно. Нөгөө талаас цаас ч гэж бас хэлж болох байхгүй юу. Монголд тийм цаас дүүрэн байна шүү дээ. Гоё гоё үгтэй, сайхан төслүүд хийгээд л явдаг. Харин тэр төслүүд бүгдээрээ хэрэгжив үү гэдэг чинь л чухал зүйл. Ямар зорилт тавьж байгаад яаж хийх вэ гэдгээ мэдэх хэрэгтэй гэж би боддог. Миний мөрийн хөтөлбөр хураангуй байсан. Нэг хуудас нь үнэн. Гараараа бичсэн нь үнэн. Одоо хөгжилтэй орнуудад гараар бичсэн зүйлийг хамгийн бодитой зүйл гэж үзэж байгаа. Бичгийн машинаар цохсон зүйлийг зарим газар авахгүй байна шүү дээ. Хэн нэгэнд хэдэн төгрөг өгөөд хийлгэчихэж болно. Энэ бол асуудал биш болсон цаг. Тийм болохоор би мөрийн хөтөлбөрт нэг их ач холбогдол өгөөгүй. Журамд "Мөрийн хөтөлбөртэй танилцна. Тэр хүнийг зөвшөөрвөл дараа нь ярилцлаганд орно. Ярилцлагын үеэр тодруулна" гээд заачихсан байгаа. Тэгэхээр заавал бүхэл бүтэн мөрийн хөтөлбөр байх албагүй л дээ. Миний хувьд монгол телевизэд ажиллаж байсных илүү давуу тал бий. Хоёрт, хувийн телевизэд ажилласан бүтэн жилийн туршлага байна. Эргээд очиход надад хийхээр төлөвлөсөн маш олон зүйл, санаанууд гээд давуу зүйл байсан л даа. Тиймээс надад тэр таван хуудас юм уу, тавин хуудас цаас байх эсэх чухал биш байлаа. -Нэр дэвшигчийн материалыг ажлын цагт багтааж авахад та таван хормоор хоцорч очжээ. Үүнийгээ замын бөглөрлөөс боллоо гэж тайлбарласан. Гэтэл таныг цаг нарийн баримтладгийг хамт ажиллаж байсан хүмүүс онцлон хэлдэг. Үүнтэй холбогдуулаад асуухад тухайн өдрийн 16 цагийн орчимд таныг материалаа өг гэж дээрээс үүрэг болгосноос цагт хавчигдан нэг хуудас гараар бичсэн материалтайгаа хоцрон очсон гэх яриа тархсан. МАХН-ын энэ явуулга нь МРТХЭГ-ын дарга Б.Ганболд та хоёрыг хооронд нь сөргөлдүүлж байгаад дундаас нь жинхэнэ өөрсдийнхөө гарын хүнийг гаргаж ирэх гэсэн "хор" байсан тухай ид яригдаж байна. Үүн дээр Та ямар тайлбар хийх вэ? -Энэ удаагийн сонгон шалгаруулалтын нэг давуу тал нь нэр дэвших боломж нээлттэй байсан шүү дээ. Энэ ажлыг сонирхож байгаа, хийж чадна гэж бодож байгаа хэн бүхэнд өрсөлдөх боломж байсан гэсэн үг. Тийм болохоор аль нэг намын явуулгаар өөр хооронд нь сөргөлдүүлэх зүйл байгаагүй гэж бодож байна. Миний хувьд дандаа гар бичмэлээр байсан материалаа аваачиж өгөхөд замын бөглөрөл үнэхээр нөлөөлсөн. Улаанбаатарт өнөөдөр ч тийм байгаа. Урьд нь бид 15 минутын өмнө гарахад тэр газраа очдог бол одоо тийм юм байхгүй шүү дээ. Харин би 15 минутын өмнө Үндэсний зөвлөл рүү утсаар хэлсэн. "Би ингээд явж байна. Замын түгжрэлд орчихсон байна. Яах вэ. Ингээд чигээрээ явах уу, буцах уу" гээд. Энэ чинь асуудал шүү дээ. Дараа нь таван минутын өмнө дахиад утасдаж хэлж анхааруулсан. Радио, телевизийн хааалгаар би 18 цагт нэг минут дутуу байхад орсон. Дээшээ гурван давхарт гарах хооронд хоёр минут өнгөрсөн. Тэд миний материалыг авчихсан. Харин дараачийнх нь Үндэсний зөвлөлийн асуудал байхгүй юу. Надтай хамаатай асуудал биш. -Амжиж ирээгүй гээд буцааж болох байсан гэж үү? -Тийм. Буцааж болно шүү дээ.Тэдний эрхийн асуудал. Үнэхээр та нарын журамд таван минут хоцорвол хасна гэсэн заалт байсан юм уу. Тэгвэл хасчих гэж би хэлсэн. Мөн анхнаасаа яах гэж авсан юм бэ, дараа дараагийн шатанд яах гэж оруулсан юм бэ гэсэн асуудлыг тавьж байгаа юм. Үнэндээ энд цаг хугацааны асуудал гол зүйл биш. Тодорхой хүмүүсийн л тоглож байгаа хэрэг шүү дээ. -Шууд ярилцлагын үеэр нэрээ татаагүй бол ОНРТ-ийн гүйцэтгэх захирлын албан тушаалд очих боломж танд нээлттэй байсан уу? -Би тэрийг хэлж мэдэхгүй байна. -Тодорхой хүмүүсийн тоглоом гэж та хэлсэн. Тэгвэл та нэрээ татсанаар тэр хүмүүст тоглох боломжийг нь өөрөө нээгээд өгчихсөн юм биш үү? -Магадгүй. Гэхдээ би бусдад таалагдах гэж гоё үг хэлээгүй. Шууд ярилцлаган дээр ч үүнийгээ хэлсэн. Одоо бол уран гоё донгодох хэрэггүй ш дээ. Яг юу хийх гэж байгаа юм, ямар үзэл баримтлалтай байгаа юм, шууд ажиллаж чадах уу, үгүй юу, ямар зарчим баримтлах вэ, юунд хүрэх вэ гэдгээ л тодорхой тайлбарлах хэрэгтэй. Би ийм л бодолтой байсан. Түүнээс би хамт ажиллаж байсан шүү гээд тэр телевизийн "гэр бүлэрхэг" хүмүүстэй хамт зөвхөн тэр "гэр бүл"-ийн төлөө ажиллах гээгүй шүү дээ. Олон нийтийн радио, телевиз байгуулах гэж байгаа учраас өөр зарчмаар, өөр зорилгоор ажиллах ёстой. Тиймээс би студиудыг татан буулгана, телевизийг шинэчлэн байгуулна, шинэ бүтэц зохион байгуулалтыг бий болгоно, биеэ даасан олон "жижиг телевиз"-ийг нэгтгээд цэвэр мэргэжлийн телевиз бий болгоно, мөнгө уран бүтээл хоёрыг хооронд нь салгана, инженер техникийн ажилтнуудын цалинг нэмнэ гэх зэргээр шударга хуваарилалтын асуудлыг анхнаасаа ярьсан юм. Энэ нь телевизийн зарим нөхдийн эгдүүг хүргэсэн байх. Түүнээс биш тэр хамт олон бүгдээрээ намайг эсэргүүцээгүй. Намайг дэмжиж байсан олон хүн бий. Тэд үүнийгээ хэлж байсан. Намайг нэрээ татсаны дараа яагаад ингэв гэж олон хүн ярьсан. Би буруу шийд гаргасан байж магадгүй. Гэхдээ энэ бол миний хувийн шийдвэр байсан. -Шууд ярилцлагын үеэр та их бухимдаж байгаа харагдсан. Энэ чинь ОНРТ-ийн захирлыг сонгох асуудал болохоос Ерөнхийлөгчийг сонгох гэж байгаа халз мэтгэлцээн биш, улсын төсөв хэлэлцэхдээ ингэдэггүй байж гээд л цухалдсан. Бас зарим ажилтныг архи уугаад алга болдог, юу ч хийдэггүй гэж шулуухан хэлсэн. Энэ зан ааш чинь хамт олон таныг хүлээж авахгүй байх нэг шалтгаан болсон байж мэдэх юм? -Хамт олон гэж тэнд ажилладаг бүгдийг нь хэлдэг юм шүү дээ. Тэд намайг эсэргүүцээгүй. Харин эдийн засгийн бүлэг сонирхол нь нийлсэн тодорхой хэсэг хүмүүс тийм байдал үүсгэсэн. Ер нь монгол телевиз гэдэг чинь, хувь нийлүүлсэн хувьцаат компани биш. Тэнд ажилладаг хэсэг бүлэг хүмүүст үйлчилдэг, эрх ашгийг нь хамгаалсан, тэдний бизнес хийхэд зориулагдсан, хувийн сонирхлоо илүүд тавьсан хүмүүст үйлчилдэг компани биш. Одоо бол яг тийм байгаа. 15 жил агаар салхи ороогүй энэ байгууллагын цонх хөшгийг нээх цаг болсон гэж би хэлсэн. Би яагаад уурласан гэхээр хэрвээ чи санаж байгаа бол Ерөнхий сайд П.Жасрайгийн үед монгол телевиз зогслоо гэж бүгдээрээ эфирээ ашиглаж ярьсаар байгаад, суусаар байгаад даргаа сольж байсан. Даргаа сольсноос өөр шийд гаргаагүй шүү дээ. Радио телевиз олон нийтийнх болонгуут рекламыг болиулсан. Хуулиар бол өнөөдөр радио телевиз хоёрхон хувийн л рекламтай байх ёстой. Гэтэл бүүр их явж байгаа биз дээ. Ер нь телевизийнхэн даргаа солихоос өөр зүйл хийдэггүй. Тэгэхдээ өөрсдөдөө таалагдах, үгсэж ажиллаж чадах хүнээ тавих сонирхолтой байдаг. Түүнээс биш, тэд ямар нэг өөрчлөлт шинэчлэлийг хүсэхгүй байна. Шинэ зарчмаар ажиллахыг хүсэхгүй байна. Ийм л байдал харагдаж байна даа. -Телевиз радиод 4,8 тэрбум төгрөг төсөвлөсөн тухай яригдсан. Тэгэхээр цомхотгол зайлшгүй. Чухамдаа үүнээс хамт олон болгоомжилсон байх? -Мэдээж. Тэд үүнийг юуны түрүүнд барьж авсан. Ц.Энхбат ирвэл цомхотгоно гэнэ гээд л. -Та цомхотгол хийх л байсан биз дээ? -Тийм. Би тэр мөрийн хөтөлбөртөө максимум хэмжээгээр цомхотгоно гэж хэлсэн. Үргүй зардлыг хасч, үр ашгаа дээшлүүлэх ёстой. Өөр ямар боломж байна тэр бүгдийг хийнэ гэсэн. Тэр нэр дэвшсэн хүмүүс хэлж байна лээ. АНУ-аас тусламж авна, олон улсын байгууллагаас, Засгийн газраас мөнгө авна ч гэх шиг. Тэр бол нэгдүгээр асуудал биш байхгүй юу. Эхлээд өөрийнхөө зардлыг үргүй болгох хэрэгтэй. -Удаан хүлээлгэж байж "мэндэлсэн" ОНРТ-ийн Үндэсний зөвлөлийг хууль ёсоор ажиллаж чадна гэж та бодож байна уу? -Ер нь Үндэсний зөвлөл эхнээсээ зөв ажиллах ёстой шүү дээ. Тэднийг эфир ашигласныг би буруу гэж үзэж байгаа. Нөгөөтэйгүүр маш том эрхтэй байгууллага. Гэтэл эрхээ эдэлж чадахгүй байна. Ажилчдын түр хороо байгуулагдахад л тэдний дээр гарчихаад байна шүү дээ. Үгүй энэ чинь, түр хороо нь хаанаа байх юм. Үндэсний зөвлөл нь хаанаа байх ёстой юм бэ. Хэдэн хүн эсэргүүцэхээр л гацаанд орчихдог. Ийм янзаар цаашид яаж ажиллах юм бэ. Өөрсдөө улс төрийн сонирхолгүй гэж яриад байгаа юм. Жишээлбэл, би Р.Бурмааг сайн мэдэж байна. -Таныг ч сайн мэднэ гэсэн байна лээ? -Намайг ч сайн мэднэ. Р.Бурмаагийн байгууллага бол хувийн байгууллага. Олон нийтийн гэж нэрлэгддэг ч төрийн бус байгууллага биш. Олон нийтийн байгууллагын дүрэм журам үйлчилдэггүй, үнэндээ улс төрийн акц хийдэг байгууллага шүү дээ. Энэ бол Зохиолчдын эвлэл биш, Хэвлэлийн хүрээлэн биш. Би бол тэр хоёрыг олон нийтийн байгууллага гэж хэлж чадна. -Нэрээ татсанаар боломжоо алдчихлаа. Үүндээ харамсч байна уу? -Энэ их чухал биш. Би тэнд юу хийвэл, яаж хийвэл зохих вэ гэдэг саналаа хэлсэн. Үүнийг Үндэсний зөвлөл анхааралдаа авах болов уу гэж бодож байгаа. Өнөөгийн радио, телевиз бол уулаар юм бол том хад. Хадан дээр хагд ч, хөвд ч ургасан байдаг. Түүн дээр гишгэхээр халтираад уначихдаг. Дороос нь хад л гарч ирдэг. Өнгөн дээрээ маш нимгэн хөрстэй тэр том хадыг хага цохих л хэрэгтэй. -Эцэст нь, нэг зүйл тодруулахад МАХН Б.Ганболд, Ц.Энхбат нарт санал тавьж тоглоомонд оролцуулчихаад нэгээр нь нөгөөг нь түлхүүлж орхиод голоос нь огт өөр хүнээ гаргаад ирлээ гэж шуугиж байна. Үүн дээр Таны бодлыг сонсъё? -Би Б.Ганболд даргын өмнөөс ярьж чадахгүй. Тийм ээ. Би өөрөө бол тийм тоглоом болох дургүй л дээ. Миний өөрийн зарчим гэвэл бие даасан байх эрмэлзлэлтэй. Төгссөн сургууль минь ч өөрөөрөө байх, бие даасан байхад сургасан болов уу. Хэвлэлийн хүрээлэнд, Зохиолчдын хороонд тийм л байсан. Одоо ТВ-9 ч бие даасан байгууллага. Монгол телевизэд ажиллаж байхдаа ч харьцангуй бие даасан байсан гэж хэлж чадна. Тэгэхээр улс төрийн нам надаар тоглолоо гэж би хэлэхгүй. Цааш цааших процесст тухайн нэр дэвшигчийн хувьд тийм зүйл байдаг байх аа. Нэр дэвшиж байгаа хүмүүс чинь янз бүрийн зүйл хийдэг шүү дээ. Би тийм байхыг үгүйсгэхгүй. -ТВ-9 телевизийг Ерөнхийлөгч Н.Энхбаярын телевиз гэдэг. Энэ утгаараа түүний захирлаар томилогдсон өөрийг тань Ерөнхийлөгчийн хүн гэдэг. Бодвол та үүнийг дуулаа л биз дээ? -Нэгд, ТВ-9 чинь Н.Энхбаярын телевиз биш шүү дээ. Хоёрт, Н.Энхбаяр дарга бид хоёрын хувьд аль эртний холбоотой улс шүү дээ. Бид Горькийн сургуульд хамт сурч байсан. Дараа нь Монголын Зохиолчдын эвлэлд хамт ажиллаж байсан. Намайг Хэвлэлийн хүрээлэнд Данийн мэргэжилтнүүд сонгоход манай ТУЗ-ийн дарга Н.Энхбаяр байсан. Дараа нь Засгийн газрыг толгойлж байхад нь би телевизийн дарга болсон. Ингээд л холбоотой яваад байгаа байхгүй юу. Ер нь Н.Энхбаярын хүн учраас Ц.Энхбат ингээд яваад байна гэсэн юм бол байхгүй шүү дээ. Хүмүүст тэгж харагддаг байх л даа. Сая ч тэгж хардах шиг болсон. -Тэгсэн. Тэгээд л ингэж асуусан юм? -Аа, тэгсэн юм уу. Би ч энэ хардлагаас бас салъя гэж бодсон. Хүнийг хий хардаад байх чинь утгагүй шүү дээ. Манай хэвлэлийнхэн бол хүнийг хангалттай л гүтгэж байна гэж би бодож байгаа. Н.Энхбаярын гар хөл боллоо гэх зүйл надад үнэхээр байхгүй. Өөрөө ч тийм хүн биш шүү дээ, тэр чинь. 
