"Хөх Монголын үр сад" кино юу, клип үү?

НҮБ-ын элч дуучин Т.Ариунаагийн "Хөх Монголын үр сад" дууны клипийн нээлт өчигдөр боллоо. Яруу найрагч З.Түмэнжаргалын үг, Л.Балхжавын ая энэ дууны клипийг дуучин бүсгүй Их Монгол Улс байгуулагдсаны 800 жилийн ойд зориулан бүтээжээ. 
Клипийн нээлтэд хүрэлцэн ирсэн соёлын гавьяат зүтгэлтэн Л.Балхжав, гавьяат жүжигчин Г.Мягмарнаран тэргүүтэй уран бүтээлчид. "Hero entertaiment"-ийн энэ бүтээл цоо шинэ өнгө төрх, аялгуу эгшгийн шийдэл бүхий богино хэмжээний түүхэн сэдэвт кинотой дүйцэхүйц болжээ" хэмээн үнэлсэн. Харин үзэгч та бүхэн өнөөдрөөс эхэлж телевизийн бүх сувгаар хүрэх тус бүтээлийг кино юу, клип үү гэдэгт өөрсдөө үнэлэлт өгөх биз ээ. Таван минутын турш үргэлжлэх тус клипэнд дуучин Т.Ариунаа үзэсгэлэнтэй, дайчин эрэмгий гүнжийн дүрийг чадварлагаар бүтээсэн бөгөөд түүний хайртай залуугийн дүрд залуу жүжигчин Н.Анхбаатар тогложээ. Энэ клипэнд Монголын нэртэй жүжигчид болон загвар өмсөгч, яруу найрагчид тоглосон нь дээрх үнэлэлт дүгнэлтэд хүргэсэн гэлтэй. Тухайлбал, ардын жүжигчин П.Цэрэндагва, Д.Мэндбаяр, Ч.Мөнхшүр, төрийн соёрхолт Н.Сувд, гавьяат жүжигчин Г.Мягмарнаран, С.Сарантуяа, соёлын тэргүүний ажилтан Ш.Дэлгэржаргал, Б.Эрдэнэцэцэг, жүжигчин М.Түвшинхүү, топ модель Д.Болормаа, Э.Одгэрэл, яруу найрагч Ц.Хулан, циркийн жүжигчин Ш.Цогтхүү нарын уран бүтээлчдээс гадна акробатын хамтлаг, уран нугараачид , цэргийн ангиуд, "Монгол модель" төвийн загвар өмсөгчид, уртын дууч, хөөмийч, морин хуурч, бүжигчид, "Өндөр дов" дахь 500 морьтон баатрын үзүүлэх тоглолтынхон бүрэн бүрэлдэхүүнээрээ нийт 760 гаруй хүн оролцсон байна. Хамгийн олон хүн оролцсон, хамгийн өндөр өртгөөр бүтсэн гэдэг утгаараа энэ клип онцлогтой. Т.Ариунаа клипэндээ хичнээн төгрөгийн зардал гарсныг нарийвчлан хэлэх боломжгүй ч өмнө нь хийлгэж байсан клипүүдээс хамгийн өндөр өртгөөр бүтсэн нь энэ удаагийнх гэсэн. Тэрбээр "Сэтгэлээрээ хандаж туслах хүн байхад Ариунааг хараад үнээ нэмэх тохиолдол ч цөөнгүй байлаа. Энэ бүхнийг нөхрийнхөө тусламжтайгаар шийдсэн. "Камертон" хамтлагийг Мянганбаяр ивээн тэтгэдэг гэж ярьдаг бол намайг, миний уран бүтээлийг миний нөхөр ивээн тэтгэдэг" гэж байсан. "Хөх Монголын үр сад" клипэнд Т.Ариунаа "Торго" салоны дизайнер О.Болдын урласан чамин, содон ур хийцтэй дөрвөн янзын хувцсыг өмссөн бөгөөд үс засалт, нүүр будалт, донж маягийг "Туяарах" салоны хамт олон бүрдүүлсэн байна. Зургадугаар сарын 20-ноос зураг авалтаа эхэлж Тэрэлж, Чингэсийн өргөө, Чойжин ламын сүм, Автай сайн хааны өргөө, Өндөрдов, Хүйтний хөндий зэрэг олон газар үргэлжлүүлэн авчээ. 
Д.Цогзолмаа

