№ 157  (15806) 
1984 ОНЫ ДОЛДУГААР САРЫН 1.
ТЕХНОЛОГИЙН САХИЛГА

Хэдэн жилийн өмнө Улаанбаатарын мах, консервын комбинатын ясны гурил боловсруулах үйлдвэр ажлаараа сүүл барьж, шүүмжлүүлж байлаа. Харин сүүлийн жилүүдэд энэ үйлдвэрийнхэн улсын төлөвлөгөө социалист уралдааны үүргээ жигд ханган биелүүлдэг болсноор барахгүй эврийн гурил зэрэг чанарын нэгдүгээр ангийн бүтээгдэхүүнтэй, олон арван мянган төгрөгийн материал, түүхий эдийг хэмнэсэн дүн бүхий арвилан хэмнэлтийн арвин сан хөмрөгтэй хамт олон болжээ. 

Бүтээгдэхүүний гарц, чанарыг зэрэг дээшлүүлж чадсан энэ хамт олны ажлын арга бусад үйлдвэрүүдийн анхаарлыг зүй ёсоор татаж байна. Зөвхөн өнгөрөгч онд гэхэд л бүтээгдэхүүний гарцыг 3, 4 хувь ахиулсны дотор эврийн гурилын гарцыг 2, 5 хувь ахиулж. чанарын нэгдүгээр зэрэгтэй үйлдвэрлэсний гадна техникийн тос, буталмал ясны гарцыг нэлээд нэмэгдүүлсэн байна. Үйлдвэрийг өргөтгөж шинэтгээгүй, хөрөнгө хүч гаргаагүйгээр ийм амжилтад хүрсний уг сурвалж юу вэ? 

Тус үйлдвэрийн удирдлага ( намын үүрийн нарийн бичгийн дарга Г. Лхагвасүрэн, үйлдвэрийн дарга Т. Содномдаржаа ) үйлдвэрлэлийн техник, технологид тодорхой дүн шинжилгээ хийж, дутагдал доголдлыг арилган ясыг хүлээн авах, боловсруулах, бүтээгдэхүүн үйлдвэрлэх бүхий л шат дамжлагад лабораторийн хяналт тавьж, технологийг чанд мөрдүүлэхэд онцгой анхаардаг нь амжилтын үндэс болжээ. Түүхий ясанд шинжилгээ хийх, ангилах үндсэн дээр технологийн даалгаврыг урьдчилан боловсруулаад түүнийгээ чанд мөрдөж хэвшсэн нь энэ хамт олны амжилтын эх сурвалж болжээ. Үйлдвэрлэлийн технологийн сахилгыг ийнхүү чанд сахиж тэндээс асар их нөөц бололцоо илрүүлэн ашиглаж байгаа хамт олон цөөнгүй байна. 

Гэвч технологийн сахилга, бүтээгдэхүүний чанарын талаар багагүй ярьдаг атлаа ажил хэрэг болгодоггүй байгууллага, хүмүүс нэлээд байгаагаас шалтгаалан гологдол гарч, улс нийгэмд хохирол учруулж байна. 

Өнгөрөгч онд улсын аттестатчиллаар чанарын гуравдугаар ангид орсон бүтээгдэхүүний гологдлын шалтгаанд технологид сахилгын зөрчил 95, 3 хувийг эзэлж байлаа. 

Барилга, Барилгын материалын үйлдвэрийн Яамны харьяа орон нутгийг зарим үйлдвэрийн төмөр бетон хийцүүд чанарын гуравдугаар ангид орсон нь түүхий эдийг бэлтгэх, зутан хольцын найрлага, баяжуулалтыг хийх технологийг зөрчсөнөөс голлон шалтгаалжээ. Технологийн сахилгыг зөрчдөг ноцтой дутагдал Улаанбаатар хотын керамик эдлэлийн комбинатад бас үзэгдэж байна. Тус комбинатынхан энэ ноцтой дутагдлыг арилгах, үр нөлөөтэй арга хэмжээ авахын оронд бүтээгдэхүүний зэрэг дугаарыг өндөр тогтоож стандарт техникийн нөхцөлийг зөрчин, технологийн төдийгүй аж ахуйн гэрээний сахилгыг зөрчиж байв. Түүнчлэн Сүхбаатар хотын гурил тэжээлийн үйлдвэр үр тариа хадгалах, цэвэрлэх, угаах технологи, тоноглолын ажиллагааны горимыг зөрчсөнөөс энэ оны эхээр хэрэгцээний шаардлага хангахгүй олон арван тонн гурил үйлдвэрлэж, улсад үлэмж хохирол учруулжээ. 

Үйлдвэрлэлийн дагналт, хоршилт гүнзгийрэхийн хэрээр улс ардын аж ахуйн салбар хоорондын болон салбарын дотоод уялдаа холбоо, хамаарал улам их болж байна. Орчин үеийн нөхцөлд нэг үйлдвэрийн газарт гарсан технологийн зөрчил нь бусад үйлдвэрийн ажиллагаанд дам нөлөөлж, их хэмжээний түүхий эд, материал, хагас болон бэлэн бүтээгдэхүүнийг гэмтээхэд хүргэх нь цөөнгүй байна. Тухайлбал, зарим аймгийн төвийн дулааны хангамж, цахилгаан тасалдах, мөн тэдгээрийн давтамж, даралт, температурыг зохих хэмжээнд нь байлгаагүйгээс талх, нарийн боов зэрэг бүтээгдэхүүнийг түүхийрүүлэх, нарийн ажиллагаатай аппарат хэрэгсэл, гэр ахуйн техникийг гэмтээх тохиолдол цөөнгүй байна. Эдгээр үйлдвэрт технологийн горимыг баримтлах, түүнд хяналт тавих материаллаг бааз, бололцоо нөхцөл байгаа боловч гагцхүү түүнийг ашиглах, нөөц бололцоог дайчлах санаачилга дутсан, ажилдаа хайхрамжгүй хандан технологи зөрчсөнөөс ийм байдалд хүрчээ. 

Бүтээгдэхүүн үйлдвэрлэх, хадгалах тээвэрлэх явцад стандарт, техникийн нөхцөл, технологийн зааврыг зөрчсөнөөс өнгөрөгч онд арав гаруй сая төгрөгийн зөрчил, хохирол гарч, буруутай байгууллагууд эдийн засгийн хохирол хүлээж борлуулалтын орлогын гүйцэтгэлээс олон сая төгрөг хасуулжээ. 

Технологийн зөрчлийн шалтгаан нийтлэг шинжтэй байна. Тухайлбал, хаана тоног төхөөрөмжийн төлөвлөгөөт урьдчилан сэргийлэх үзлэг үйлчилгээ, засварыг ор нэр болгон, лабораторийг ёс төдий ажиллуулна тэнд технологийн сахилгын зөрчил гарч, байна. Стандарт, техникийн нөхцөлийг сайн боловсруулаагүй, үйлдвэрлэлийн бэлтгэлийг хангаагүй, шинэ бүтээгдэхүүний технологийг үйлдвэрлэлийн бодит нөхцөлд ойртуулан туршиж жигдрүүлээгүйгээс бас технологийн сахилга зөрчигдөж байна. Түүнчлэн лабораторийн шинжилгээний энгийн, хялбар, түргэвчилсэн аргыг хэрэглэх, гарын дор байгаа зүйлийг ашиглаж, бүтээгдэхүүний чанарт хяналт тавихын оронд нарийн ажиллагаатай, өндөр үнэтэй тоног төхөөрөмжтэй болж байж л үр дүнд хүрэх мэтээр тайлбар тавьдаг дутагдлыг шийдвэртэй таслан зогсоовол зохино. Үйлдвэрлэлийн дамжлага, ажлын байр, технологийн үйлдэл бүрт стандарт техникийн нөхцөл, зааврыг хатуу баримталж байж гэмээж нь сая технологийн чанд сахилга бүрэлдэн бий болдог. Иймд үйлдвэр, аж ахуйн газрын нам, захиргаа олон нийтийн байгууллага технологийн сахилгыг бэлтгүүлэх талаар зохиож байгаа ажлаа чухамхүү ийм зарчмаар зохион байгуулах ёстой. 

Бүтээгдэхүүний чанарт тавих хяналтыг хүчтэй болгон, технологийн сахилгыг бэхжүүлэхэд чиглэсэн цогцолбор арга хэмжээг төлөвлөгөөтэйгөөр хэрэгжүүлэхийг яам, тусгай газраас Намын Төв Хороо шаардаж байгааг МАХН-ын Төв Хорооны VII бүгд хурлаас анхааруулсан билээ. Иймд яам, тусгай газрын удирдлага, мэргэжлийн алба, хэлтсүүд ажлаа үйлдвэрлэлийн гүнд төвлөрүүлж, ажлын байр, ажилчин хүн бүрт хүргэж ажиллан технологийн сахилгыг ажилчин, инженер, техникч бүрийн үйлдвэрлэл дээр байх хэм хэмжээ, зан төлөвийн хэвшил болгон төлөвшүүлэх хэрэгтэй байна. 

