Хэсгийн тоглолтууд өндөрлөлөө

Энэ сарын 19-нд эхэлсэн сагсан бөмбөгийн дэлхийн аварга шалгаруулах тэмцээний хэсгийн тоглолтууд шувтарлаа. Бараг л ихэнх багийн хувь заяаг шийдэх тоглолт байсандаа ч тэр үү бүх л тоглолт "гал гаргаж" байв. Үүнийг хагас бөмбөгийн зөрүүтэй дууссан хэд хэдэн тоглолт илэрхийлнэ.
Хэсгийн сүүлийн буюу тав дахь тоглолтдоо Литва улсын шигшээ баг Бразилийн сагсчдыг хожин нутаг буцаах боллоо. Сүүлийн тоглолтын санаачилгыг литовчууд эхнээсээ л авч өөрсдөдөө давуу байдлыг эргүүлсэн гэхэд болно. Нэгдүгээр үе дуусахад тоо 35:17 байв. Эхнээсээ л тасарсан уг 18 онооны зөрүүг ойртуулж чадалгүй байсаар цаг дуусч, Бразилийн сагсчид нийт таван тоглолт хийн ганц хожсон амжилттай тэмцээнээ дуусгалаа. Гэхдээ сүүлийн үед өрсөлдөгчөөсөө 10 онооны илүүтэй байсан ч тоглолтын төгсгөл 79:74-ийн харьцаатай болсон. Ер нь бөмбөгтэй спорт болох волейбол, хөлбөмбөг зэрэг спортод дэлхийд тэргүүлдэг бразилчуудын хувьд сагсан бөмбөгийн ДАШТ-ээ амжилтгүй өндөрлөлөө. Харин литовчууд 1/16 шигшээд оролцож тоглолтоо цааш үргэлжлүүлнэ. Мөн хэсгээсээ гарах нь тодорхой байсан Италийн баг болон Пуэрто Рикогийн шигшээ учраа таарав. Хамгийн сонирхолтой, үзүүштэй нь байсан гэхэд болохоор энэ тулаанд Италийн сагсчид хагас бөмбөгөөр л өрсөлдөгчөө буулган авлаа. Гэхдээ пуэрто рикочуудад хэсгээсээ гарах аз тохиолоо. Учир нь Яао Минээр ахлуулсан Хятадын шигшээ хожил, хожигдлын хувьд адилхан ч оруулсан бөмбөгийн тоогоор тэдний ард бичигдэх болсон. Хэдийгээр сүүлийн тоглолтод Словени улсын сагсчдыг мөн л хагас бөмбөгийн зөрүүтэй буулган авсан ч Ази тивд болж буй ДАШТ-д хараахан амжилт гаргаж чадсангүй. Яао Минийн авсан 36 оноо ч хэсгээсээ гарахад нь нөлөөлсөнгүй. Магадгүй хоёр жилийн дараа болох "Бээжин-2008"-д бөөн туршлага хуримтлуулаа биз. Франц-Венесуэлийн тоглолтоос хамаарч аль нэг нь доош унах бас нэгэн тулаан "А" хэсэгт өрнөлөө. Энэ тоглолтод Нигерийн залуус үе бүрээ илүүрхлийн амттай өнгөрөөсний хүчинд багийнхаа ялалтын тоог нэгээр нэмэв. Харин Ливаны хувьд ялсан бол шууд л хэсгээсээ гарч, плей-оффын тоглолтод оролцох эрх өвөртлөх байв. Харамсалтай нь 72:95 гэсэн харьцаа дэндүү хол зөрүү юм. "В" хэсэгт багтсан Панамын шигшээ харих нь тодорхой болсон. Харин тэдний хэсгээс Шинэ Зеланд уу, эсвэл эзэн орон 1/16 шигшээд үлдэх эсэх нь дугаар шилжих мөчид тодорхойгүй байв. Урьдчилсан байдлаар Шинэ Зеланд шилдэгт багтаад байна. Мөн хэсэгтээ жинхэнэ гялтгар байгаа Испанийн шигшээг япончууд хараахан буулгаж дөнгөхгүй л болов уу. Хор л явдаггүй юм бол. Уг нь сагсан бөмбөгийн мэргэжилтнүүд нутагтаа юм чинь Хятадаас арай илүү тоглоно хэмээж байсан. Харамсалтай нь үгүй бололтой. Тэдэнд тэмцээнээ амжилттай зохиож дуусгах л үлдэж байх шиг. ДАШТ эхэлсэн өдрөөс л сенсацийн эзэд болж байсан анголчууд Германы эсрэг тоглолоо. Хэсгийн хоёр шилдэг баг, плей-оффт шалгарах нь тодорхой баг. Тиймээс энэ тоглолт "эрх чөлөө"-ний төлөө биш, нэр хүндийн тулаан байлаа. Маш ойрхон, 108:103-ын харьцаагаар дууссан тоглолтын ялагч Д.Новицки болон түүний нөхөд. "NBA"-ийн шилдэг тоглогч энэ удаад ур чадвараа дээд хэмжээгээр харуулж багтаа хамгийн олон оноо авчирсан байна. Энэ удаагийн дэлхийн аваргад "жуулчин" хэлбэрээр тамирчдаа илгээсэн цөөхөн хэдэн улс байлаа. Эдний нэг нь Ази тивийн төлөөлөл Катар улс юм. Хэсгийнхээ тааруухан багийн нэг Австралийн шигшээтэй тоглож бут ниргүүлэн сагсан бөмбөгийн хичээл заалгав. Үе бүртээ нэг нугалсан илүү оноогоор Катарыг "уншжээ". Тоглолт 93:46-гаар дууссан бөгөөд энэ тоглолтын баатраар Австралийн Уортингтон, Смит нар шалгарсан юм. Тэд онооны машиныг ажиллуулахын зэрэгцээ бусад үзүүлэлтээрээ ч тэргүүлж байлаа. Ази тивд болж буй 15 дахь сагсан бөмбөгийн дэлхийн аварга шалгаруулах тэмцээнд ялалтаар жигүүрлэн, хэн зогсоох нь тодорхойгүй хоёр баг бол Аргентин ба "Мөрөөдлийн баг"-ын залуус. Эхэлсэн өдрөөсөө л хойш нэг ч ялагдсангүй, ойролцоо оноотой ч дуусгасангүй, тэмцээнээ. Хэсгийн сүүлийн тоглолт өнгөрсөн олимпийн наадмын аварга Мануэл Жинобили ахлагчтай аргентинчууд болон өмнөх ДАШТ-ий алтан медальт Серби ба Черногорийн хооронд өрнөж, хэцүүхэн тоглолт болов. Маш ойрхон буюу 79:83-аар дууссан энэ тоглолтын ялагч аргентинчууд байлаа. Үнэхээр аль ялагдал гэдгийг умартсан энэ баг хэсгээ тэргүүллээ. Тиймээс плей-оффын эхний тоглолтоо Шинэ Зеландын багтай хийж магадгүй. Сонирхуулахад, ДАШТ-ий хэсгийн тоглолтууд өндөрлөж, өнөөдөр нийт сагсчид амрах юм байна. Харин маргааш 1/16 шигшээ эхэлж, хоёр өдөр үргэлжлээд шилдэг найм нь тодорхой болно. Дугаар шилжих мөчид Итали-Литва улсын баг 1/16-д тоглох нь тодорхой байв. Харин АНУ-ын шигшээ "С" хэсгээс, аргентинчууд "B"-ээс "хомоол хаман" байж шалгарсан багуудтай тус тус плей-оффт тоглохоор хүлээж сууна. 
Б.Бадмаа
