МУИС Монголын нийгмийн хөгжлийн ирээдүй байх болно

Манай улсын боловсролын салбарт МУИС-ийн оруулсан хувь нэмэр асар их. Өдгөө тус сургууль байгуулагдсан цагаасаа хойш 65 дахь ойн босгыг алхаж байгаа бөгөөд олон мянган төгсөгчдийг үдсэн оюуны дундаршгүй уурхай билээ.
Тус сургуулийн Магистр, докторын сургалтын албаны эрхлэгч Математикийн хүрээлэнгийн захирал Монгол Улсын гавьяат багш А.Мекейтэй уулзаж ярилцлаа. -Та Монгол Улсын Их Сургуулийн(МУИС) 65 жилийн ойтой холбоотойгоор их сургуулийн түүхээс, улс оронд гүйцэтгэсэн үүргээс мэдээлэл өгөхгүй юу? -МУИС 1942 оны аравдугаар сарын 5-ны өдөр Багш нарын, Анагаах Ухааны, Зоо-Мал эмнэлгийн гэсэн гурван факультеттэй, 93 оюутантай, бэлтгэл ангид 37 оюутантай байгуулагдан байна. Тус сургуулийн анхны нэр нь Монгол Улсын Университет шүү дээ. Ард түмнийг гэгээрүүлэх, ард түмний эрүүл мэндийг хамгаалах, тэр үедээ Монгол орны эдийн засгийн гол үндэс болсон мал аж ахуйг шинжлэх ухааны үндэстэй хөгжүүлэх гурван зорилтыг хэрэгжүүлэхийн тулд дээрх гурван факультетийг анх нээсэн байна. Дараагийн он жилүүдэд Хэл бичгийн факультет(1945), Хими-биологийн факультет (1951), Нийгмийн ухааны факультет (Эдийн засаг ба түүхийн салбартай, 1947), Газар зүйн салбар (1956), Орос хэлний салбар (1952), Англи хэлний салбар (1958) нээгдэж, 1953 оноос гадаадаас оюутан ирж суралцдаг болсон юм. 1957 оноос хос мэргэжлээр мэргэжилтэн бэлтгэхээ больж, дагнасан мэргэжлээр дөрвөн жилийн сургалтаар мэргэжилтэн бэлтгэх болсон. Улс орныг үйлдвэржүүлэх зорилготой холбоотойгоор 1959 оноос эхлээд инженерийн салбар, факультетууд нээгдсэн. 1960 оноос хойш таван жилийн сургалттай болж нарийн мэргэжлийн мэргэшүүлэх хичээлүүд орж, сургалтын чанар, агуулгад ихээхэн өөрчлөлт орсон юм. Энэ онуудад гадаадаас олон тооны мэргэжилтэн урьж залуу багш нарыг дагалдуулан сургах, мэргэжлийг нь дээшлүүлэх, аспирантурт докторантаар сургах үйл ажиллагаа өргөн хүрээтэй хийгдэж байлаа. Үүний үр дүнд 1980-аад оны үед багш нарын бараг 30 хувь орчим нь эрдмийн зэрэг цолтой болсон билээ. 1990 оноос МУИС сургалтын шаталсан системд шилжээд, дотоод гадаадын сургалт хувийн төлбөрт шилжсэн үеэс эхлэн маш олон тооны шинэ салбарууд нээгдсэн юм. Тухайлбал, электроник, хими технологи, программ хангамж, эдийн засаг математик загварчлал, экологи, ус судлал, шашин судлал, менежмент, маркетинг, солонгос хэл, япон хэл, хятад хэл, олон улсын хууль, олон улсын харилцаа, аялал жуучлал, археологи, антропологи гэх мэт 40 гаруй шинэ салбар нээгдсэн юм. Хэдий хүнд байлаа ч гэсэн хуучин хуримтлуулсан боловсон хүчний нөөцөөр энэ хүнд ажлын ард нь гарсан даа. Өнөөдөр МУИС 12 факультет, 72 тэнхим, 27 хүрээлэн, төвтэй, 11 мянга гаруй оюутан, магистрант, докторант суралцагчидтай, багш, ажилтан, ажилчид 1100 гаруй хүн ажилладаг их айл болон хөгжсөн байна. МУИС-ийн бүрэлдэхүүнээс ХААИС (1958), Эрүүл Мэндийн Шинжлэх Ухааны Их сургууль (1961), ЭЗДС(1959), ШУТИС (1982), ХИС (1982) тасран бие даасан сургуулиуд болон байгуулагдаад, 1966 онд ЭЗДС буцаад ЭЗФ болж нэгдсэн юм. 1965 оноос эрдэм шинжилгээний ажлыг таван жилийн төлөвлөгөөтэйгөөр хөгжүүлж эхэлж, улсаас төсөв олгодог болсон юм. Их сургуулиуд түүхэндээ шинжлэх ухаан, нийгэм, улс төрийн аливаа шинэчлэлийн тэргүүн эгнээнд явж ирсэн, улс орныхоо төдийгүй хүн төрөлхтний хөгжил дэвшилд агуу их хувь нэмэр оруулсан байдаг байна. Энэ хувь заяа МУИС-ийг ч тойроогүй юм. Ийнхүү, Их сургуулиудад уламжлал шинэчлэлийг хослон хөгжүүлэх агуу их хувь заяа оноогдсон байдаг юм. -МУИС-ийн Монгол орны хөгжил дэвшилд оруулсан хувь нэмрийн талаар ярихгүй уу. Бусад их сургуультай харьцуулбал ямар түвшин, хэмжээний гэж та үзэж байна вэ? -Их сургуулийн эх орондоо гүйцэтгэсэн түүхэн үүргийн тухай дараахь зүйлийг хэлж болох болов уу. Үүнд: Нэгдүгээрт, МУИС оршин тогтносон 65 жилийн хугацаандаа хүн төрөлхтний бүтээсэн шинжлэх ухаан, боловсрол, соёлын өв баялгийг эх орондоо түгээн дэлгэрүүлж нийгэм, хүмүүнлэгийн ухааны ихэнх салбар, эдийн засаг, эрхзүй болон байгаль, анагаах ухаан, хөдөө аж ахуй, техникийн ухааны бүхий л салбараар судалгааны ажлыг анхлан эхлүүлж, Монгол орондоо шинжлэх ухааны сэтгэлгээг үүсгэн хөгжүүлсэн. 1961 онд ШУА байгуулагдахад МУИС-ийн олон багш нар эрдэм шинжилгээний ажилтан, тасгийн эрхлэгч, хүрээлэнгүүдийн захирлаар томилогдож, Монгол оронд шинжлэх ухааныг хөгжүүлэхэд ихээхэн хувь нэмэр оруулсан түүхтэй юм. Хоёрдугаарт, эгнээнээсээ одоогийн ШУТИС(1982), ХААИС(1958, ЭМШУИС (1961), ХИС(1982) болон Ховдын ИС(2001) зэрэг олон их сургуулийг бүрэлдэхүүнээсээ бие даалган гаргаж Монгол оронд дээд боловсролын тогтолцоог буй болгосон, Гуравдугаарт, ард түмнийхээ бүтээсэн түүх, хэл соёл, эрдэм ухааны өв уламжлалыг хөгжүүлэх, дэлхий дахинд түгээн дэлгэрүүлэх, сурталчлахад үлэмжийн хувь нэмэр оруулсан юм. Тухайлбал МУИС 30 гаруй орноос хүмүүс ирж суралцдаг, дэлхийн 100 гаруй их сургууль, эрдэм шинжилгээний байгууллагуудтай хамтын ажиллагаатай, олон улсын нэр хүндтэй хэд хэдэн байгууллагын гишүүн болсон, улс, олон улсын хэмжээнд нэр хүндтэй их сургууль болсон байна. Дөрөвдүгээрт, МУИС-ийн үе үеийн төгсөгчид эх орноо хөгжүүлэхэд ихээхэн үүрэг гүйцэтгэсэн байна. Тухайлбал, МУИС 40000 гаруй дээд боловсролтой мэргэжилтэн бэлтгэж, тэдний дундаас ардын цолтон 20 гаруй, хөдөлмөрийн баатар 11, Төрийн шагналтан 80 орчим, гавьяат цолтон 250 гаруй, мөн төрийн тэргүүн, Их хурал, Засгийн газрын гишүүд болон улс төрийн зүтгэлтнүүд олноор төрөн гарсан байна. Манай орны нийт эрдэмтдийн тал гаруй хувь нь тус сургуулийн төгсөгчид байна. Тавдугаарт,1990 оноос хойш МУИС олон улсын дээд боловсролын хөгжлийн жишгээр бакалавр, магистр болон докторын шаталсан сургалтаар их сургуулийн боловсролтой мэргэжилтэн бэлтгэх тогтолцоонд шилжиж, хөгжилтэй орнуудын нэгэн адил Монгол оронд шинжлэх ухааныг их сургууль төвтэй хөгжүүлэх нэг үндэс суурийг тавьж байна. Тухайлбал, энэ арав гаруй жилд 4000 орчим магистр, 120 гаруй докторыг хамгаалуулж, одоо гадаадын хэд хэдэн их сургуультай хамтран магистрын сургалтын дөрвөн хөтөлбөр, эрдэм шинжилгээний 100 гаруй судалгааны төсөл, сэдэвт ажил хэрэгжүүлж, 1300 гаруй магистрант, 400 орчим докторант сургаж байна. -Их сургуулийн эрдэмтэн багш, ажилтнуудын бүтээсэн эрдмийн бүтээлүүдээс дурсан ярихгүй юу? -Энд маш олон жишээ баримт ярьж болно, бас миний мэдэхгүй зүйл ч зөндөө л дөө. Цөөн хэдэн баримт дурдъя. МУИС-ийн түүхчид 1950 оны дунд үед хамтран Монголын түүхийг бичжээ. Энэ бол тэр үед гарсан бас томоохон бүтээлд тооцогдог юм. Манай биологичид Хөвсгөл нуурт Омуль загас нутагшуулсан нь одоо бараг агнуурын хэмжээнд хүрсэн байна. Манай биологич эрдэмтэд Эрхүүгийн их сургуулийн эрдэмтэд болон бусад холбогдох мэргэжлийн багш нарын хамт Хөвсгөл нуурын орчмын байгаль экологийн иж бүрэн судалгаа, Германы Халлегийн Их Сургуулийн эрдэмтэдтэй хамтарсан Ховдын Булганд минж нутагшуулсан судалгааг олон жил хийсэн нь олон сайхан мэргэжилтэн бэлтгэсэн, бүс нутгийн хөгжилд хувь нэмрээ үзүүлсэн дорвитой судалгааны ажил байлаа. Манай хэл бичиг, уран зохиолын эрдэмтэн багш нар ардын бэлгэ зүй, эх бичиг судлал, сурвалж судлал, утга судлал, урлаг судлалын чиглэлийг анхлан хөгжүүлсэн байна. Академич Б.Ренчигийн "Монгол бичгийн хэлний зүй" дөрвөн боть, Академич Ц.Дамдинсүрэнгийн "Монгол Улсын зохиолын дээж зуун билиг оршвой", "Монголын уран зохиолын тойм" нэг боть, Академич Ш.Лувсанвандангийн "Орчин цагийн монгол хэлний бүтэц"-ийн хоёр боть алдарт бүтээлүүд бүгд зохиогчид нь их сургуульд ажиллаж байхад туурвигдсан байна. Түүнчлэн цөмийн физик, онолын физик, хатуу биеийн физик, геофизик, биофизик, магадлалын онол, цагиргийн онол, тооцон бодох математик, отимизаци, функцэн анализ, цементийн хими, ховор элементийн хими, шавьж судлал, археологи, палентологи, түүх, Монголын философийн түүх, хууль эрх зүй, нягтлан бодох бүртгэл зэрэг олон чиглэлээр манай эрдэмтэд улс, олон улсын хэмжээнд үнэлэгдсэн судалгаа хийж олон дорвитой бүтээл туурвижээ. Энд МУИС-д хийгдэж буй эрдэм шинжилгээний ажлын бүх чиглэлийг багтаан хэлэх боломжгүй, миний салбар, чиглэлийг орхисон байна гэж эмзэглэхгүй байхыг хүсье. -Манай их сургуулиудын дипломыг гадаадад хэр хүлээн зөвшөөрдөг вэ? -Диплом харилцан хүлээн зөвшөөрөлцөх асуудал бол БСШУЯ ба нөгөө улсын харгалзах яамны асуудал шүү дээ. Гэхдээ сургууль бас хамаатай. Манай МУИС-д нийтдээ 30 гаруй орноос хүмүүс ирж суралцдаг. Өнгөрсөн хичээлийн жилийн байдлаар гэхэд 20 орноос 296 оюутан суралцагч сурчээ. Урьд өмнө манай сургуулийн дипломтой төгссөн хүнээс миний дипломыг манай орон зөвшөөрөхгүй байна, одоо яах вэ гэсэн нэг ч асуудал тавигдаж байгаагүй. Түүнээс гадна хоёр сургуулийн диплом авч төгсөх сургалт ч бий. Тухайлбал Хятадын Хебейн их сургуулийн эдийн засгийн салбарын оюутнууд манай ЭЗС-д ирж хоёр жил суралцаж МУИС ба Хебейн Их сургуулийн диплом авч төгсдөг. Австралийн Ла Тробын Их сургууль манай ЭЗС-тай хамтран нэг жил энд, дараа жил нь Австралид сургаж төгсгөж хоёр их сургуулийн дипломтой, магистрын зэрэгтэй төгсдөг юм. Ийм жишээ өөр ч бий. Харийн ийм хүн танайд суралцаж төгссөн нь, диссертаци хамгаалсан нь үнэн үү гэж дипломыг нь магадлан байж итгэх нь бий. АНУ, Хятад, Герман, Турк гэх мэт улсаас ийм магадлах хүсэлт ирж л байсан. МУИС-ийн бакалавр, магистр, докторын (Ph.D) диплом олон улсын хэмжээнд хүлээн зөвшөөрөгдөж байгаа гэж ойлгож байна. -Төр, засгийн зүгээс их сургуулиудыг дэмжих бодлого боловсруулах нь зүйтэй гэж багш нар ярьдгийг олон ч сонсож байлаа. Энэ талаар та өөрийн бодлоо хэлнэ үү. Ер нь ямар хэмжээний дэмжлэг үзүүлэх шаардлагатай гэж бодож байна? -Өнөөдөр дэлхий дахин их сургуулийн боловсролд асар их ач холбогдол өгч XXI зууны боловсролын талаар онцгой их арга хэмжээ авч байна. Тухайлбал Европын холбооны комисс "Европын мэдлэгийн ертөнц дэх их сургуулийн үүрэг" гэсэн баримт бичиг боловсруулж, Европын холбооны улсууд бүгд нэг бодлогоор дээд боловсролыг хөгжүүлэхээр тохиролцон ажиллаж байна. Солонгос улс "The Brain Korea" (BK) 21 хөтөлбөрийг 1999 оноос хэрэгжүүлж, одоо 2006-2013 онд түүний хоёр дахь шатыг хэрэгжүүлэх гэж байна. Энэ төслийн хүрээнд "Олон улсын түвшний судалгааны их сургуулийг бий болгох, магистр, докторын сургалтаар дамжуулан чадварлаг мэргэжилтэн бэлтгэх ..." гэх мэт зорилтыг хэрэгжүүлэх юм. Хятад улс 1990 оноос эхлэн 100 их сургуулийг сонгож хөгжилтэй орны их сургуулиудын түвшинд хүргэж хөгжүүлэх хөтөлбөрийг амжилттай хэрэгжүүлсэн байна. Одоо ОХУ 60 их сургуулийг сонгож дээрхийн адил хөтөлбөр хэрэгжүүлэх ажлыг яг одоо хийж байна. Магистр, докторын сургалтад суурилуулж их сургуулиудад эрдэм шинжилгээний ажлыг түлхүү хөгжүүлж, чадварлаг эрдэмтдийг багшлуулах бодлогыг хэрэгжүүлж байна. Энэ бодлогын дагуу Орос улс саяхан багшилж буй эрдэмтдийн зэргийн нэмэгдлийг бас их нэмсэн байна. Бүх оронд сургалт хэдий төлбөртэй ч их сургуулийн санхүүжилт зөвхөн суралцагчдын сургалтын төлбөрөөр биш, бараг 60-аас доошгүй хувь нь улсын санхүүжилтээс бүрдэж байна. Энэ бодлогогүйгээр материаллаг баазаа бэхжүүлж, чадварлаг багш, судлаачдыг ажиллуулах боломжгүй болно. Жишээ нь 14000 оюутантай АНУ-ын Станфордын их сургуулийн жилийн төсөв 2,1 миллиард ам.доллар байхад 30000 орчим оюутантай Германы Мюнхены их сургуулийн төсөв 275000 евро байна. Саяхан МКС-тай гэрээ байгуулсан Японы Иватегийн их сургуулийн нэг факультетийн жилийн төсөв нь 13 сая ам.доллар байна. Энд аль аль нь улсын санхүүжилт авч байгаа нь ойлгомжтой. Манай Засгийн газраас их сургуулиудын санхүүжилт, төсвийн тал дээр анхаарал тавьж, бусад улс орны адил их сургуулиудаа хөгжүүлэх талаар дорвитой бодлого хэрэгжүүлэх цаг нь болоод байна. Бас их сургуулиудын эрх зүйн байдлыг тодорхойлсон хууль ч гаргах шаардлагатай. Ер нь эх орноо хөгжүүлье гэвэл улс төр, эдийн засаг, боловсрол гурвын дарааллыг зөв хослуулан авч явах ёстой. Хоосон аяганд ерөөл оршдоггүйн адилаар хүн ардын боловсрол дорой, амьдралын түвшин муу бол улс төрийг хичнээн ч хөгжүүлээд амжилтад хүрэхгүй. Боловсролгүйгээр эдийн засаг нь ч хөгжихгүй. Эдийн засаг нь сул дорой бол боловсролыг ч хөгжүүлэх боломжгүй. Иймээс эхний ээлжинд эдийн засаг боловсрол хоёрыг ихэр юм шиг, нэг зоосны хоёр тал шиг, хөгжүүлэх хэрэгтэй. Энэ бол хөгжил дэвшилд хүрсэн олон орны туршлага. Энэ нь эцсийн дүндээ их сургуулийн боловсролыг хөгжүүлэхэд хүргэнэ. Их сургуулиудын нийгмийн хөгжилд үзүүлэх нөлөөний тухай Харвардын их сургуулийн захирал асан Б.Дерекийн "Их сургуулиуд ба Америкийн ирээдүй" номондоо нийгмийн хөгжилд их сургуулиуд ямар үүрэгтэйг ихэд сайн бичсэн байдаг юм. Монгол Улсын хөгжлийг монгол хүн л хийнэ шүү дээ. Тэгэхээр их сургуулиа, түүгээр дамжуулан монгол хүнээ л хөгжүүлэх, хийх бүтээх чадварлаг болох хэрэгтэй юм даа. Монгол Улсын их сургуулиудыг, үүний дотор МУИС-ийг цаашид улам хөгжүүлэн бэхжүүлэх, хөгжилтэй орны их сургуулиудын түвшний материаллаг бааз, багшлах боловсон хүчнээр хангах, зөвхөн сургалтын төлбөрөөс хараат бус байлгаж улсаас төсвийн санхүүжилт олгон дэмжих шаардлагатай байгаа юм. Янз бүрийн асуудлыг эргэцүүлэн бодоход манай улсад мөнгө байхгүй биш, хөрөнгөө юу хийхэд зарах талаар оновчтой бодлого, алсын хараа дутаад байгаа болов уу гэлтэй. Ер нь аль ч улсын Засгийн газар өнөө маргаашийн нийгэмд хурцаар тавигдаж байгаа цалин нэмэх, ажил хаялтыг зогсоох, цаг зуурын гамшгийг арилгах гэх мэт асуудалд их анхаарч, өнөө маргааштаа түр хойшлуулахад боломжийн асуудалд бага анхаардаг уламжлалыг дагаж их сургуулиудын талаар бага анхаарсан тал бий л дээ. Уг нь их сургуулиудаа нэг удаа онцгой анхааралдаа авч бэхжүүлбэл олон жилийн ач холбогдолтой үр дүн гарах юм даа. Ер нь манай Засгийн газраас 1970-аад оны эхээр одоогийн ШУТИС-ийг ЮНЕСКО-гийн тусламжаар байгуулж дэмжсэнээс өөр их сургуулиудын материаллаг баазыг бэхжүүлэхээр авч явуулсан, дорвитой, олон жилийн үр нөлөөтэй арга хэмжээг санахгүй байна. Өнөө үед мэдээллийн технологи дэлхийг бүрхэж, ялангуяа боловсрол, шинжлэх ухаан дэлхий даяар хурдтай глобалчлагдаж байгаа өнөө ба ирээдүйд дэлхий дахинтай хөл нийлүүлэн хөдөлж, олон улсын хэмжээнд Монгол орныхоо нэрийг алдаршуулж, монгол хүний чадвар чансааг харуулах хэрэгтэй биз дээ. Тэгж бодоход дээд боловсролыг маш хурдан олон улсын түвшинд хүргэж хөгжүүлэх зорилт өөрийн эрхгүй тавигдаж байгаа. Сурч боловсрох орчин нөхцөлийг иж бүрэн хангах их сургуулийн кампус барьж, улсаас их сургуулиудын цаашдын асуудалд иж бүрэн хандаж шийдвэл ач холбогдолтой болно гэж бодож байна. Энэ талаар намууд ч хөтөлбөртөө тусгаасай гэж бодож байна. Одоо бид ухаарахгүй бол их л хоцрогдолд хүрнэ шүү гэдгийг хэлмээр байна. Ер нь их сургууль хүнд боловсрол олж авах боломж нөхцөлөөр хангаж, соёлд сургаж, эрдэм мэдлэг эзэмшүүлж, хүнийг иж бүрэн төлөвшүүлэн хөгжүүлж гаргадаг газар юм шүү дээ. МУИС бие даасан эрх хэмжээтэй, төрийн дэмжлэгээр тусгай боломжоор хангагдсан, бүтэцдээ эрдэм шинжилгээний олон тооны эрдэм шинжилгээний хүрээлэн төвүүдтэй, хэвлэх үйлдвэр, авто гарааш, биеийн тамирын цогцолбор, соёлын ордон, улсдаа нэртэй баялаг номын сан, иж бүрэн тоноглогдсон сургалт судалгааны лабораториуд, гайхамшигтай баялаг музей, ботаникийн цэцэрлэг, сургалтын бааз газрууд, шуудангийн салбар, холбооны газар, банк, оёдлын болон, засварын газар, дэлгүүр, эмнэлэг, санатори, шатрын клуб, зохион бүтээх төвүүд зэрэг үйлчилгээний газруудтай, хүнийг сургах, төлөвшүүлэхэд дутаж байгаа юмгүй шахам, шаардагдах бүх зүйлийг иж бүрдэл бүрдүүлсэн кампустай сургууль байх ёстой юм л даа. Гадаадын ихэнх хөгжилтэй орны их сургууль хүн хүмүүжих, сурч боловсрох бүх нөхцөлөөр бүрэн хангагдсан гайхмаар шүү. Бусдын хөгжлийг, хийснийг үлгэр шиг гайхаад байхын оронд өөрийн эх орондоо бий болгохын төлөө бид ажиллаж амьдрах ёстой л доо. Сэтгэл шулуудаад, төр засаг дэмжээд хийж эхэлбэл манай их сургууль ч гэсэн тийм болох мөч холгүй л гэж бодож байна. -Та МУИС-ийн хамт олондоо хандаж үг хэлнэ үү? -Их сургуулийн хөгжлийг түүнтэй ажил амьдралаа холбосон үе үеийн багш нарын хөдөлмөр, бүтээлийг салангид үзэх аргагүй. Багш нартаа хандаж та бүхэн эрдэм мэдлэгийн асар өндөр түвшний эрдмийн бүтээл туурвиж, түүгээрээ их сургуулийнхаа нэрийг түүхэн турш алдаршуулж явах гавьяат үйлстэн шүү, түүнийгээ бүү мартаарай, сургуулийн маань хөгжил та бидний санаачилга, бүтээлч ажиллагаанаас бас хамаарна шүү гэж хэлмээр байна. Дэлхийн өнөөдрийн хөгжлийн үүднээс дүгнэхэд МУИС Монголын дээд боловсрол, шинжлэх ухааны ундарга нь байсан бол, одоо мэдээлэл технологийн өндөр хөгжлийн зуун дахь Монголын нийгмийн хөгжлийн ирээдүй нь байх болно гэж бодож байна. МУИС-ийн 65 жилийн ойг тохиолдуулан эрдэмтэн, багш, ажилчид, оюутан, магистрант, докторантууд болон үе үеийн төгсөгчид их сургуульд ажиллаж байсан бүх хүмүүст эрүүл энх сайн сайхныг хүсье. Эрдэм номын үйлс дэлгэрэх болтугай. 
Г.ПҮрэвсҮрэн 

