Мэргэжлээ тэтгэвэрт гаргаагүй өвөө

Хүүгээ мэндлэхэд аав нь баяр хөөр, бэлгэ дэмбэрлээ бодож Уртбаяр гэдэг нэр хайрлажээ. Уртын урт амьдралд хүү нь нэрээ хугалалгүй сайн явна. Өдгөө хүү нь 70 насны босго алхсан ч С.Уртбаяр гэдэг нэрийг хийж бүтээсэн хөдөлмөрийнхөө өмнө сайн сайхнаар дуудуулсаар явна.
Дөнгөж хоёрхон хоногийн өмнө л гэхэд Улаанбаатараас хоёрын хоёр цом, өргөмжлөл өвөртлөөд буцлаа. Хийж бүтээж, сэтгэх сэтгэл зүтгэл байвал хүний нас хамаардаггүйг С.Уртбаяр гуай бусдад харуулж бас гайхуулж явна. Мэргэжил тэтгэвэрт гардаггүй юм байна "Хүү минь хийе гэсэн сэтгэл л байвал мэргэжил тэтгэвэрт гардаггүй юм байна. Би ч уг нь Завханы хүн л дээ. Тэтгэвэртээ гараад хүүхдүүддээ чирэгдэж Улаанбаатарын хаяанд ирсэн юм. Хотоос баруун хойшхон Баянчандмань суманд суурьшаад хэдэн жил болж байна. Эхлээд хэдэн хонь хариулж байлаа. Сүүлдээ хонь хариулахаас өөр ямар нэг юм хийхгүй л бол байж суух аргагүй санагдаад ийм ажил эхлээд явж байгаа хүн дээ" хэмээн С.Уртбаяр гуай яриагаа эхэллээ. Одоо тэрээр Төв аймгийн Баянчандмань суманд Цөм сүрэг өсгөх малчны баг байгуулаад өөрөө ахлагчаар нь ажиллаж байна. Анх 11 хүнтэй зургаан өрх энэхүү малчны багт багтаж байсан бол өдгөө өргөжин бүл нэмжээ. Баянчандмань хотоос 60 гаруй км зайтай болохоор зах зээл ойрхон. Нийслэлийн хүмүүст мах, сүүгээ борлуулаад байх боломжтой учраас энэ чиглэлээр үйл ажиллагаа явуулахаар шийдсэн байна. Тэгээд цөм сүргийн гол зорилгоо мах, сүүний чиглэлийн өндөр ашиг шимтэй хонь, ямаан сүрэг бий болгох хэмээн тодорхойллоо. Хамгийн хүнд жинтэй хонины эзэн Шинэ ажил эхлэхэд сайн төлөвлөгөө, уйгагүй зүтгэл хэрэгтэй. Юуны түрүүнд эрж хайж, судалж сураглаж байж алтанбулаг, торгууд, баянцагаан омгийн хэдэн хуцтай боллоо. Энэ нь бүгд махны чиглэлийнх бөгөөд өнгөрсөн хавар анхны төлөө аваад сэтгэл нэн тааламжтай байгаа гэнэ. Учир нь махны чиглэлийн тэрхүү эрлийз хурга одоо 40-47 кг жин татаж байгаа нь монгол хурганаас 17-18 кг-аар илүү аж. Ямартай ч цөм сүргийнхээ үндэс суурийг тавьчихсан гэсэн үг. Эцэг хуцыг нь хэд хоногийн өмнө Улаанбаатарт авчирч, шилмэл малын үзэсгэлэнд тавьжээ. Амьдын жин нь 94.7 кг татаж байгаа тэрхүү хонь Монголын хамгийн хүнд жинтэй хуцаар тодорч цом, өргөмжлөл авчээ. Багахан бярууны чинээ биетэй тэрхүү хуцны үр төлийг сурагласан хүмүүс олон байгаа гэнэ. Хэдийг зарах гээд авчирсныг хүмүүс булаацалдах шахам худалдаад авчихжээ. С.Уртбаяр гуай буян бодож махны чиглэлийн хоньтой болох гэсэн хүсэлтэй нутаг нугынхан болон таних, танихгүй хүмүүст өнөө 94 кг жинтэй хуцныхаа үр төлийг харамгүй өгч байгаа гэсэн. Хамгийн сүүтэй ямаа мөн л тэдний хотноос тодорчээ Шилмэл малын үзэсгэлэн худалдааны бас нэг чухал шагнал мөн л С.Уртбаяр гуайн хотонд иржээ. Учир нь хамгийн сүү ихтэй ямаагаар бага хүү Пүрэвдоржийн ихэр ишигтэй Завханбуурал омгийн ямаа тодорч цом, өргөмжлөлийн эзэн боллоо. Дээрх шилмэл цөм сүргийн хүрээнд тулман хөхтэй ноолуурын чиглэлийн ямаан сүрэг бий болгожээ. Нийт 60 ямаагаар суурь байгуулсан бөгөөд хамгийн бага хүү Пүрэвдорж нь хариуцан ажилладаг аж. Өнгөрсөн зуны гурван сард л гэхэд сумын эмнэлэг болон Хавдар судлалын эмнэлгийн захиалгаар 2.7 тонн сүү тушаажээ. Энэ нь зөвхөн ямааны сүү гэнэ. Нэг ямаанаас 0,5-2 литр сүү гардаг нь жирийн ямааныхаас хавгүй илүү гэж эзэн нь тайлбарласан. Завханбуурал омгийн ямаа сүү ихтэйгээс гадна ноолуур сайтай. Нэг ямаанаас 0.4-1.8 кг ноолуур гардаг нь хавьгүй өндөр үзүүлэлт юм байна. Тэд бас нэгэн сонирхолтой мэдээ дуулгасан нь удахгүй таван литр сүү гардаг эрлийз ямаатай болох нь. Тэднийх Францаас ирсэн куба ямааны гүн хөлдөөсөн үрийг 14 ямаанд суулгасан нь өдгөө хэдэн хөөрхөн ишиг болоод хашаанд нь тоглож байгаа. Тэд өсч томроод эзэндээ хувин хувингаар сүү өгөх учиртай юм. Мөн ийм ямаагаа өсгөн үнээний фермер гэдэг шиг сүүний чиглэлийн ямааны фермер байгуулах хэтийн зорилго бий. Баянхонгорынхон түүнд "баярлалаа" гэжээ Баянхонгор ямаа сайтай, ноолуур ихтэй аймаг. Тэгвэл тэрхүү ноолуурын чиглэлийн ямааны эх суурийг нь тавьж өгсөн гавьяатай хүн бол яах аргагүй С.Уртбаяр гуай. 1960 онд Хөдөө аж ахуйн дээд сургуулийг дүүргэсэн залуухан зоотехникч Баянхонгор аймагт хуваарилагдаж байсан нь саяхан мэт. Эхлээд сум дундын, дараа нь аймгийн ерөнхий зоотехникч болтлоо өссөн тэрээр Баянхонгорын 10 суманд шилмэл хонины үржлийн ферм, хоёр суманд ноолуурын чиглэлийн ямаан сүрэг бий болгосон нь өдийг хүртэл өсч үржсээр байгаа аж. Тухайн үед Өмнөговийн Говь гурван сайхнаас ноолуурын ямаа авчирч байж. Ёстой л залуу насны эрчээр, өдөр шөнөгүй зүтгэж байж их ажлын ард гарч байжээ. Харин таван жилийн дараа ар гэрийн гачигдлаар төрсөн нутаг Завхан руугаа яваад өгсөн түүнийг хонгор нутгийнхан мартсангүй. Учир нь хэдхэн хоногийн өмнө Улаанбаатарт ирээд "Мишээл экспо"-д болсон шилмэл малын үзэсгэлэнд оролцож явтал Баянхонгорынхон түүнд баярласан сэтгэлээ хэлж амжжээ. Сартуул үүлдрийг санаачилсан зохиогч Завханд иртэл С.Уртбаяр гуайг Алдархаан дахь Үржил зохиомол хээлтүүлгийн улсын станцын даргаар тавьчихав. Ажил нь уруудаж доройтож явсан тэрхүү станцыг өөд нь татсанаар бусад аймгуудаас туршлага судлахаар ирдэг болов. Түүний амьдралын 20 жил энэ байгууллагатай салшгүй холбоотой юм. Түүнийг Үржил зохиомол хээлтүүлгийн улсын станцын дарга байх 20 жил Завханы малын чанар эрс сайжирсан гэдэг. Одоо ч тэр эрчээрээ яваа. Бүх сумдад чиглэл чиглэлээр нь шилмэл малын ферм байгууллаа. Тухайлбал, сүүний үнээ, ноолуурын ямаа, тэмээ, ноосны чиглэлээр хонины ферм байгуулав. Баянтэс суманд Тэсийн голын адууны ферм байгуулж нутгийнхаа адуун сүргийн удам угшлыг сайжруулж байлаа. Энэ мэт түүний хийсэн бүтээснийг тоочиж яаж барах вэ. Ямартай завханчууд одоо хүртэл түүнийг Уртбаяр дарга хэмээн хүндлэн дууддаг юм билээ. Завханд ажиллаж байхдаа Сартуул үүлдрийн хонь байна гэдгийг тогтоон, ашиг шимийг тодорхойлжээ. Энэ ажлаа гүнзгийрүүлэн судалсаар 2002 онд сартуул үүлдрээ батлуулжээ. Зохиогч С.Уртбаяр, Лхасүрэн. Сартуул үүлдийн хонь нь мах, ноосны чиглэлийнх бөгөөд ноос нь ямааны ноолуураас ч нарийн ширхэгтэй аж. Энэ нь Эрдэнэтийн хивсний үйлдвэрийн гол бүтээгдэхүүн болдог байна. Арьс нь нимгэн зөөлөн болохоор Дарханы нэхийний үйлдвэртэй ч гэрээтэй ажилладаг байжээ. Өдгөө түүний нээсэн сартуул үүлдрийн хонь Завхан аймгийн олон сумдад идээшлэн бэлчиж буй. Сүүний чиглэлийн үнээтэй болгоно С.Уртбаяр гуайн байгуулсан Цөм сүрэг өсгөх хөтөлбөрийн хүрээнд нутгийн иргэдийн үхэрт гүн хөлдөөсөн үрээр зохиомол хээлтүүлэг хийж, үхэр сүргийн ашиг шимийг дээшлүүлэхэд тусална гэсэн заалт бий. Энэ ажлыг хүү Пүрэвдорж хариуцдаг. Аавынхаа мэргэжлийг өвлөсөн хүү ёстой л баруун гар нь болж явна. Малын удмын сангийн үндэсний төвөөс сүүний чиглэлийн үнээний гүн хөлдөөсөн үр авч, захиалга өгсөн айлын үнээнд зохиомол хээлтүүлэг хийдэг аж. Өнгөрсөн жил 20-иод айл захиалга өгсөн нь энэ намар л тугаллах юм байна. Намар тугаллах болсон шалтгаан нь айлууд өвөл сүүгээ зарах сонирхолтой байдгаас хугацаагаа ингэж тохируулдаг тухай зоотехникч ярьж байна лээ. Сүүтэй үнээ гаргаж авах зохиомол хээлтүүлэг хийхэд 8000-13000 төгрөг байдаг нь харьцангуй хямд үнэ гэлээ. Учир нь сүүтэй үнээ авахад дор хаяж 500 мянган төгрөг байдаг юм байна. Дашрамд дуулгахад, С.Уртбаяр гуайн хөдөлмөр бүтээлийг үнэлж аймаг, орон нутгаас нь гавьяат, төрийн шагнал, Сүхбаатарын одон гээд гавьяа шагналд бишгүйдээ л нэг тодорхойлж байж. Харамсалтай нь, шагнал түүнээс тойрсоор өдийг хүрчээ. Тэр бүү хэл, сартуул үүлдрийг бий болгоход хамтран зүтгэсэн Лхасүрэн нь гавьяат авчихсан байхад түүний энгэр хоосон хэвээр байна. Ингэлээ гээд С.Уртбаяр гуай гомдож гоморхоод байгаа юм биш л дээ. Гэхдээ өдий насанд хийсэн хөдөлмөрөө төр засгаараа үнэлүүлээд явбал энэ насны бахархал билээ. 
Д.Оюунтуяа
