№301 (16578)         
1986 оны арван хоёрдугаар сарын 17.
Уралдааныг шинээр өрнүүлье

<< Социалист уралдааныг удирдан зохион байгуулах ажлын арга барилыг сайжруулах тухай >> МАХН-ын Төв Хорооны тогтоол, << Эдийн засаг, нийгмийг хөгжүүлэх VIII таван жилийн төлөвлөгөөг амжилттай биелүүлэхийн төлөө бүх ард түмний социалист уралдаан өрнүүлэх тухай >> МАХН-ын Төв Хороо, БНМАУ-ын Сайд нарын Зөвлөл, МҮЭ-ийн Төв Зөвлөл, МХЗЭ-ийн Төв Хорооны тогтоол тус тус гарлаа. 

Өнөөгийн шатанд социалист уралдааныг зохион байгуулах арга барилыг бүх салбарт өөрчлөн шинэчлэх шаардлага, хэрэгжүүлэх арга замыг дээрх тогтоолуудад заан тодорхойллоо. Социалист уралдааныг хөдөлмөрчдийн жинхэнэ бүтээлч үйл хэрэг болгон дороос эхлэн өрнүүлж, эдийн засгийн тооцоо, үндэслэлтэй дайчин шахуу үүргийг өөрсдөөр нь авахуулж явцыг эрчимжүүлэх, үр нөлөөг дээшлүүлэх. арга хэмжээг тухай бүр нь авч хэрэгжүүлэн тусалж байхыг нам, улс, олон нийтийн бүх байгууллагын нэн чухал зорилт гэж тогтоолд тодорхой заасан байна. 

Аж ахуйн механизм, төлөвлөлт, уралдааны уялдаа холбоог сайжруулах, түүнийг оновчтой цөөн үзүүлэлтээр дүгнэх, урамшууллын системийг боловсронгуй болгох шинэ шаардлагын дагуу цаашид социалист уралдааныг өрнүүлэхдээ бүтээлчээр хандах, ер нь уралдаанд үүрэг авах үндсэн хэлбэр нь оны төлөвлөгөөт даалгавар болон жилийн төлөвлөгөөний хяналтын тоо, хөрөнгө, санхүү, материал нөөцийн лимитэд багтаан угтвар төлөвлөгөө боловсруулж тусгах явдал байвал зохино. 

Үйлдвэр, албан газар, албан байгууллагыг уралдаанд шалгаруулахдаа таван жилийн төлөвлөгөөт даалгаврын биелэлтийн өссөн дүн, амлалт үүргийн биелэлт, урьд хүрсэн түвшингээ ахиулахад хамт олны хүч анхаарлыг яаж чиглүүлсэн, үйлдвэрлэлийн үр ашиг, чанарыг дээшлүүлэх, хөдөлмөрчдийн нийгмийн асуудлыг хэрхэн шийдвэрлэж байгааг гол үзүүлэлт болгож байх ёстой. Ажил төрлийн шууд холбоотой үйлдвэр, аж ахуйн газар, байгууллага, ажилчдын хооронд уралдааны гэрээ байгуулж ажиллах санаачилгыг бүх талаар дэмжиж, аж ахуйн гэрээгээр хүлээсэн үүргийг хэрэгжүүлэхэд түлхэц өгөх нь шинэ таван жилийн уралдаанд баримтлах зарчмын чухал асуудал мөн. Социалист уралдааны явцад зөвхөн тэргүүний сайчуудыг шагнаж урамшуулдаг байсныг өөрчилж ажлын ихээхэн хэсгийг гүйцэтгэж байгаа дундчуудын амжилтыг ахиулахад ялгавартай уралдаан зохион байгуулах нь үйлдвэрлэлийн өсөлтийг нэмэгдүүлэх, бүтээгдэхүүн, ажил үйлчилгээний чанарыг сайжруулахад нэмэгдэл нөөц болох юм. 

Улс ардын аж ахуйн аль ч салбарт олон зуугаараа байгаа ажил мэргэжлийн төрөл бүрийн аваргууд залуу ажилчдыг болон ажлынхаа түвшингээр хоцорч яваа хүмүүсийг шефлэн авч халамжлан ажиллаж хоцрогчид, дундчуудыг тэргүүний хүмүүсийн зэрэгт хүргэх, уралдааны үүргээ биелүүлэхэд нь сайхан үлгэр дууриал, биет туслалцаа үзүүлдэг уламжлалыг шинэ шатанд гаргаж дадлага туршлагатай инженер техникийн ажилтан, мастер, бригадын дарга нараас ажлаараа хоцорч, уралдааны үүргээ тасалж байгаа газарт шилжин очиж ажиллах, шефлэн авах санаачилгыг бүх талаар дэмжих, үйлдвэрлэлийн зохион байгуулалт, технологийн онцлогтой уралдааныг нягт уялдуулан, тодорхой үе шаттай зохион байгуулахыг онцгой чухалчлах хэрэгтэй байна. 

Шинэ таван жилд социалист уралдаанд түрүүлэгчдийг шагнаж урамшуулах тоо хүрээг ихээхэн өргөтгөж, хамт олноор нь урамшуулах хэлбэрийг үлэмж нэмэгдүүлсэн шинэлэг зүйлийн нөлөөг сайтар ашиглах, тэрчлэн намын XIX их хурал, мөн их хурлын дараа эх оронч санаачилга гарган уралдаан өрнүүлэн үр дүнд хүрсэн туршлагыг ялангуяа 19 долоо хоногийн уралдааны явцад долоон зуу гаруй үйлдвэр, албан газар, байгууллага, таван мянга шахам цех, тасаг, бригад, 86 мянга гаруй хүн. оны эхний таван сарын төлөвлөгөөг биелүүлсэн амжилтын туршлагыг бүтээлчээр үргэлжлүүлэх хэрэгтэй байна. 

Нийслэлийн гурван таван жилийн гавшгайчдын чуулга уулзалтаас их хурал угтсан уралдааны явцад тогтоосон хөдөлмөрийн дээд амжилтыг ердийн норм болгох, дундчууд, хоцрогчидтой уралдааны гэрээтэй ажиллаж өөрсдийн хэмжээнд хүргэх, арвилан хэмнэлтийн данс тооцоотой ажиллах, бүтээгдэхүүний чанарт эргэлт гаргах зорилт дэвшүүлсэн сайхан үлгэр дууриалаар бүх нийтээр ажиллах нь чухал юм. 

Улаанбаатар хотын ноосны үйлдвэрийн ажилчин МАХН-ын XIX их хурлын төлөөлөгч Б. Бадамдорж таван жилд 15 жил гаруйн ажил хийж үйлдвэрлэсэн бүтээгдэхүүнээ 100 хувь анхны үзлэгээр тэнцүүлэх, мах консервын комбинатын ажилчин, хөдөлмерийн баатар Г. Халтархүү таван жилд 15 жилийн ажил хийж хорь гаруй ажилчныг дагалдуулан мэргэжилдээ сургах, Баянхонгор аймгийн Баян-Өндөр сумын нэгдлийн тэмээчин, хөдөлмөрийн баатар Б. Төмөр ээлжийн 300 ингэнээс 300 ботго бойжуулах, Булган аймгийн Баян-Агт сум нэгдлийн малчин, Ардын Их Хурлын депутат М. Марууш X таван жилийн эцэс гэхэд төлөөр нь түмэн сүрэг өсгөх зэрэг тооцоотой үүрэг авсан сайхан үлгэр жишээг дэмжиж хорь гаруй мянган ажилчин, малчин нэмэлт үүрэг аваад ажиллаж байна. 

Социалист уралдааныг тэргүүн туршлага, шинжлэх ухаан, техникийн ололтыг үйлдвэрлэлд нэвтрүүлэх, нөөц дайчилж ашиглах, цаг, зардал хөрөнгө хэмнэх, шинийг санаачлахад чиглүүлж, хөдөлмөрийн бүтээмж, чанар үр ашгийг дээшлүүлэх, хөдөлмөр зохион байгуулалтыг боловсронгуй болгох, аж ахуйн Механизмыг төгөлдөржүүлэх, гэрээгээр хүлээсэн үүргээ чанд биелүүлэх, сахилга дэг журмыг бэхжүүлэх, хөдөлмөрийн хамт олны нийгмийн асуудлыг шийдвэрлэх зорилттой нягт уялдуулан зохион байгуулах, үгний тулд хуучирсан арга хэвшлээс шийдвэртэй ангижран социалист уралдааныг бүх нийтийн ухамсарт хөдөлмөрийн төлөө тэмцлийн жинхэнэ хөшүүрэг болгох нь нам, улс, олон нийтийн бүх байгууллагын гол чухал зорилт болж байна. 

МАХН-ын XIX их хурал, Намын Төв Хорооны II бүгд хурлын шийдвэр, шинэ тогтоолуудын үзэл санааны дагуу социалист уралдааныг дайчин шуурхай арга барилаар өрнүүлэн зохион байгуулахад ҮЭийн байгууллагуудын идэвх санаачилга, намын байгууллагуудын удирдан чиглүүлэх үүрэг ролийг улам өндөр түвшинд гаргах шаардлагатай байна. 

