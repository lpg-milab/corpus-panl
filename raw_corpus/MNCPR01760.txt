МИНИЙ ХЭЛСЭН ҮГ БОЛ ВАНГИЙН ШҮҮСЭНТЭЙ АДИЛХАН

Аав, ээжээс хайрласан Жаргалсайхан гэдэг нэрийг минь тал бүрээс нь мэрж идэхийг олон жил санаархаж буй хачин увайгүй нөхөд Монголд бий л дээ. Ингэх нь Монголдоо л болдог ёс бус ёс. Гэтэл сүүлдээ тэд бүр цагаандаа гарч, миний нэрийг гадаад ертөнцөд муутгах гэж оролдох боллоо. 
Монгол руу сэтгэл гаргасан хүмүүсийг намайг л үргээгээд байгаа мэтээр сүүдэртүүлэн элдэв зүйл бичиж, ярих нь хэрээс хэтэрч байна. Ямарваа нэгэн уулзалт, яриа хэлцэл бүхний цаана "нөгөө Жагаа чинь баллаж хаялаа, болохоо байлаа, Монгол руу яг орж ирж байсан долларыг үргээчихлээ, сайхан инээж ярихгүй байна, хуурамч зан гаргахгүй байна... гэхчилэн буруу зөвгүй бурж, сонин болгонд төлбөртэй бичүүлэх нь зөвхөн намайг ч бус уншигч, сонгогч олныг минь доромжилсон хэрэг гэж би үзэж байна. Тэвчээр гарган дуугүй байсан боловч цаашид чадахгүй нь ээ нөхөд минь. Энэ Засгийн газар надаас болж огцрох гэнэ "Засгийн газар дахиад огцрох гэнэ". Энэ үгийг Үндэсний эв нэгдлийн Засгийн газрыг бүр эмхлэгдэн байгуулагдах үеэс л эхлэн ярьж бичиж эхэлсэн. Бараг байгуулагдаж дуусаагүй байхад нь л ярьцгааж байсан байх шүү. Ямар засаг байгуулж тоглож байгаа биш дээ. Эсвэл унагахын тулд засаг төрөө байгуулж болохгүй биз дээ. Энэ Засгийн газар "Тоглоомын Засгийн газар" арай биш баймаар юм. "Ашдын бэлгээс амны бэлгэ", "муу үг модон улаатай" гэж хуучцуул ярьдагсан. УИХ-ын дарга Ц.Нямдорж гуай "... энэ засагт хамгийн их чалчдаг хоёр гурван нөхөд орсон, одоо яаж ажиллахыг нь харна аа" гэж заналхийлсэн аястай шүд зуун хэлсэн гэж байгаа. Тэгснээ бүр байж ядаад "... сайдын суудал дээрээ сайд шиг сууж чаддаггүй тийм олхиогүй нөхөд бий л дээ. Яаж сайд хийж салбарыг авч явах вэ, ийм л нөхдөөс болж засаг унах байх" гэж хэн нэгнийгээ алдчихсан юм шиг уй гашуу болон байж зурагт, сонин хэвлэлээр яриад байсан гэлцдэг. Чухам хэнийг нь ч хэлээд байгаа юм. Бүү мэд. Сайдын суудал гэдэг нь юу юм, тэр суудал дээр нь сайд шиг суух гэдэг нь ч бас юу юм бэ? Өглөө 8.00 цагтай уралдан байж ганган жийп машинаас том хар цүнх барин бууж ирээд "хонторлон" өдөржин кофе зөөлгөж, утас "халтал" ярьснаа дараа нь нойрмоглон суух хэн нэгнийг арай хэлээд байгаа юм биш биз дээ. Би бол энэ мэт үхээнц хэв загварт яавч баригдаж чадахгүй. Нэг зоосыг хоёр болгохын төлөө л зүтгэнэ, гүйнэ. Ингэх хэрэгтэй биз дээ. Цэвэрлэгчээсээ авахуулаад сайдаа хүртлээ ухаанаа уралдуулан, хоёр нарны хооронд ийнхүү гүйж явах ёстой юм биш үү? Тэгж байж энэ улс орон өнгөтэй, мөнгөтэй, өөдтэй болно гэж би боддог. Харин олон жилээр "сайдын сэнтийд сайд шиг суусан" хүмүүс үүнийг хийхийг хүссэнгүй. Зарим нэг хүний томъёолсончлон "эрээвэр хураавар" багаас бүрдсэн гэх энэ Засгийн газар харин ч сайн ажиллаж байгаа шүү. Үүнийг олон баримт батална. Ганц жишээг татахад, статистикийн газраас гаргасан мэдээнд аймаг, нийслэлийн хөдөлмөр халамж, үйлчилгээний хэлтэст бүртгүүлсэн, ажил идэвхтэй хайж байгаа хүмүүсийн тоо энэ оны эхний найман сард 36,6 мянгад хүрч өмнөх оныхоос 2,1 мянган хүнээр нэмэгдсэн байгаа нь монголчуудын ажил хийх хүсэл эрмэлзлэл нэмэгдсэнийг харуулж байна. Гагцхүү "дарга" бид нар л одоо бодлого бодохын зэрэгцээ гүйх хэрэгтэй болоод байна. Дээрх тооны 51,4 хувь нь анх удаа ажил хайж буй залуучууд байна гээд бод доо. Гэтэл манай "дарга" нар монголчуудаа архичин, хулгайчаар нь дуудаад, хятад хүнийг харин сайн ажиллана гэж шүтэх нь Монголын валютыг гадагш нь урсгах замыг нээж өгсөн хэрэг болно. Үүнтэй, яг үүнтэй л хамтран тэмцье. Их Хурлын эрхэм дарга Ц.Нямдорж саяхан "Энэ Засгийн газар огцрох, эс огцрохыг шийдвэрлэх эрх мэдэл МАХН-д бий" гэж хэлээд авлаа. Нямдорж гуай болон МАХН үхлээ дуудаж, авсаа өнгийх гээгүй л юм бол Засгийн газраа огцруулаад үзэг л дээ. Харин намайг "царай муутай, цадиггүй ааштай" энээ тэрээ гээд огцруулбал өөр хэрэг, би баярлах байна. Миний ард сонгогч олон маань байж л байгаа. Тэднийг хүндэтгэх гэдэг ойлголт Монголын төрд ерөөс байхгүй болсон зүйл шүү дээ. Сонгогчдыг хэзээ ч огцруулж болдоггүй гэдгийг надаар хэлүүлэх гээд байгаа юм болов уу даа. Канадыг айлгаж, хөрөнгө оруулагчдыг үргээсэн... гээд л Би Үйлдвэр, худалдааны сайд болоод нэн удалгүй Канад улсад уул уурхайн асуудлаар томоохон уулзалт хуралд оролцсон юм. Канадчууд бол уул уурхайн салбарт дэлхийд тэргүүлэх чиглэлийн, бидэнд сургах, дуулгах туршлага мэдлэг арвинтай нь үнэн билээ. Иймээс ч бид тэнд хуран чуулсан байж таарна. Энэ тухай "Өдрийн сонин", "Үнэн" сонин зэрэгт дэлгэрэнгүй гарсан. Гэвч надтай цуг хуралд оролцсон хэн нэг нь "Жагаа Канадын нөхдийг зад загнасан" /Гэхдээ тэр нөхөрт миний хариулт таалагдсан ч байж болно шүү дээ/ гэж сонин хэвлэлд ярилцлага өгсөн юм. Тийм юм болоогүй ээ. Би загнаад л, канадчууд миний өмнө дуугүй зогсоод л хуруу гараараа оролдоод, шал ширтээд байсан гэвэл хэнбугай ч үнэмшихгүй. Гэхдээ тэр хурал дээр Канадын уул уурхайн нэгэн бизнесмен байн байн гараа гозгонуулаад байхаар нь хурал даргалж байсан нөхөр үг хэлэх зөвшөөрөл өгсөнсөн. Тэр эрхэм "Танайх ашигт малтмалын хуулиа шинэчилж байгаа юм байна. Би олон жил уул уурхайн чиглэлээр ажиллаж, азаа сорьж үзсэн хүн тул танай хуулинд чинь зааварчилга өгч болох уу" гэсэн юм. Би хариуд нь "Болно оо. Миний гар утас руу мессеж явуулчихаарай" гэж хэлсэн. Яадаг юм. Үүнээс өөр хариулт олдоогүй юм. Бүхэл бүтэн Үндсэн хуультай, ард түмнээсээ сонгогддог Парламенттай Монгол Улсын төрийн сайдын өмнөөс иймэрхүү үг хэлж, увайгүй зан гаргасан нөхөрт яаж "дипломат" хариу барих билээ. Ийм л юм болсон. Канадын уул уурхайн нөхөд тийм ч цагаахан амьтад бас биш ээ. 2002 онд Румын улсад Канадын "Габриал Ресорс" компани алт олборлохдоо нууцаар цианы натри хэрэглэж, Тиза, Дануб голын сав дагуух 1000 гаруй айл өрхийг хордуулан, 15 тэрбум ам.долларын хохирлын тооцоог Европын холбооноос гаргасан байсан. Өнөөдөр Канадын "Бороо Гоулд"-ынхан ямархан хэмжээгээр манай нутагт циан натрит асгаж буйг хэн мэдлээ. Одоо алт ихээр олборлодог нутгийн айл өрхийн малын сүү нь өрөмтөхөө больсон, өрөмтлөө ч маргааш нь өтдөг болсон, өрөөсөн нүдгүй тугал, хурга төрөх явдал олширсон зэрэг нь хэний буруугаас вэ. Үе үеийн монгол хүний, өвөг дээдсийн минь алтан ясыг хадгалсан энэ газар шороон дээрээ эзэн сууж, гал голомтоо бадрааж чадахгүй, гадаадын хэн бүхний өмнө юунд толгой гудайлган бөхийнө вэ? . Би ингэж яавч чадахгүй нь ээ. Саяхан болж өнгөрсөн уул уурхайн салбарт хөрөнгө оруулагчдын чуулган дээр Ерөнхийлөгч, УИХ-ын дарга нар илгээлт ирүүлж, Ерөнхий сайд үг хэлсэнсэн. Ингэсэн нь үнэндээ гадаадын нөхдийг өндөр үнэлж, гайгүйхэн шиг хөрөнгө авчих санаа. Өнөөдөр манай уул уурхайн салбар, дотоодын нийт бүтээгдэхүүний 20 хувийг дангаараа үйлдвэрлэн гадаадын хөрөнгө оруулалтын 47,7 хувийг эзэлж байгаа ийм чухал үед би гадаадын мөнгөний урсгалыг хааж боосон үг хэлнэ гэж үү? Гэхдээ би нэлээд урт ярьсан. "... Уул уурхайн салбарт таатай орчин бүрдэж байна. Энэ онд УИХ-аас баталсан "Ашигт малтмалын тухай" хууль үүнд бүр ч түлхэц үзүүлнэ. Эрдэс баялгийн ордыг хайх, ашиглах тусгай зөвшөөрөл нь арилжааны хэрэгсэл болж байсан тэр зохисгүй явдал үгүй болж байна. Хөрөнгө оруулагчдыг дотоод, гадаадын гэж ялгаварлахгүй нэг л хууль үйлчилнэ. Ажиллах боломжийг нь Засгийн газар сайн бүрдүүлэх болно. Энэ хуулийг үл зөвшөөрсөн хаанахын хэнийг ч бид албадахгүй. Монголын төр 51 хувийг эзэмшиж ажилласнаар тухайн аж ахуйн нэгжийн үйл ажиллагаа эрсдэлгүй байх болно. "Айвенхоу Майнз" компанитай тогтвортой байдлын гэрээ байгуулах гэж буй нь чухам үүнтэй холбоотой... Бизнесийн таатай орчин бүрдүүлэх зорилгоор бид хөрөнгө оруулагчдад үзүүлэх зарим хөнгөлөлтийн талаар ярих хэрэгцээ ч гарч болно. ... Бид бүхэн заавал гадныханд таалагдах хууль гаргах ёсгүй. Монголын төр юуны урьд өөрийн орны нөхцөл шаардлага, ард түмнийхээ эрх ашгийг дээдлэх учиртай. Манай ард түмэн өндөр боловсролтой дийлэнх нь залуучууд.Тэд хэр баргийн юманд хууртахгүй... Лиценз авсан компаниуд түүнийгээ хөрөнгийн бирж дээр барьцаанд тавьчихаад мөнгө "босгох"зорилготой байдаг бол манай шинэ хуулиар тэр санаархал бүтэхгүй болсон гэдгийг хэлье" гэж хэлсэн. "Усыг нь уувал ёсыг нь дагана" гэж манай хуучцуул ярьдаг биш билүү. Яагаад ингэж хэлж болохгүй билээ. Үүнд юунд нь уул уурхайн ассиоциацийн эрхэм нөхдийн дургүй хүрээд, энд тэндгүй хэвлэлийн бага хурал хийж гүйцгээгээд байгаа юм бол. Энэ хөрөнгө оруулагчдын хурлын үр дүн сайнаар, бүр онц үнэлгээтэй гарна гэж би найдаж байгаа шүү. Оросын сайд надад гомдоод бензиний үнийг нэмсэн гэж үү Их Монгол Улс байгуулагдсаны 800 жилийн ойн хүрээнд гадаадын өндөр хэмжээний зочид төлөөлөгчид хүрэлцэн ирсээр байгаа нь Монголыг шинээр ойлгох, Монголтой шинэлэг хэлбэрээр хамтран ажиллах таатай боломжийг бүрдүүлж байна гэж би ойлгож байгаа. Ийнхүү ирж буй эрхэм хүндтэй зочдын нэг нь ОХУ-ын Ерөнхий сайд М.Фрадков билээ. Эрхэм Ерөнхий сайд ганцхан надтай уулзаагүйг онцлох хэрэгтэй болно. Бид төрийн хэмжээнд, ялангуяа Орос-Монгол хоёр улс өнө удаан хөрш орны найрсаг харилцаатай явсан хэмжээнд уулзаж ярилцсан. Ноён Ерөнхий сайд Монголын уул уурхайн салбарыг илүүтэй сонирхож байсныг тэмдэглэх нь зүйтэй биз. Харин бидний дунд бензин өгч, авах тухай яриа огт болоогүй гэдгийг хэлэх хэрэгтэй. Ер нь ганц Орос улс бензиний үнийг нэмдэг юм биш. Өнөөдөр дэлхийн нефтийн хэрэглээ хоногт долоон сая баррель болж өссөн ч хэрэглээг гүйцэж хангаж чадахгүй байгаагаас үнэ нь өндөр түвшинд хүрдэг. Мөн гадаадын нефтийн компаниудад өндөр татвар оногдуулсан, нефть үйлдвэрлэгч гол гол орнууд дайны байдалтай байгаа зэрэг нь дэлхийн эдийн засгийн хөгжлийг тогтворжуулахад сөрөг нөлөө үзүүлж байна. Орос улс бол дэлхийн эдийн засгийн гол судсыг атгагч мөн үү гэвэл мөн. Шулуухан хэлэхэд Оросын эдийн засгийн жижигхэн давалгаа манай улсыг гамшигт хүргэх хэмжээний "үер" болж буух нь бий. Энэ үерийг төрийн хэмжээнд, Засгийн газрын хүрээнд олон талаас нь авч хэлэлцэн аль алиндаа ашигтай шийдэлд хүрдэг дипломат ёс бийг санахад илүүдэхгүй. Яаж мэдэх вэ, бидний гаргасан гэнэтийн ашгийн 68 хувийн татвар Орос улсын сонирхлыг татаж байж ч магадгүй. Тариф болон тарифын бус гэрээ хийхэд гол асуудал болж байхыг үгүйсгэхгүй. Саяхан ноён М.Фрадков Цагаан ордонд дэлхийн нефтийн бизнесийн хүрээний гол төлөөлөгчидтэй уулзахдаа "... бензин шатахууны үнэ дахин нэмэгдэхгүй. Энэ оны эцэс гэхэд бүр буурах ёстой" гээд "... бензиний үнийн асуудлыг зах зээлийн жам ёсны аргаар зохицуулах хэрэгтэй" гэж хэлсэн байна. Намайг тайлбар хийх гэсээр байтал юм үнэнээрээ сайхан гэдэг болж, чухам яагаад бензиний үнэ гэнэт өссөн нь сонин хэвлэлээр нийтэд тодорхой болсон нь сайшаалтай хэрэг. Миний ааш авираас болж бензиний үнэ өсөөгүй гэдэг нь бүхэнд ойлгомжтой боллоо. Ер нь шатах тослох материалын үнийг Оросын талын жижигхэн нөхөд жаахан хөдөлгөхөд манай бензин түгээгүүрийн аж ахуйн "дарга" нар даган хөөрцөглөдөг болохыг та бүхэн юу эс андах билээ. Юм л бол "баруун хойд хар овоохой" гэгчээр асуудалд хандахаа одоо боливол яасан юм бэ дээ. УИХ-ын гишүүн, Үйлдвэр, худалдааны сайд Б.ЖАРГАЛСАЙХАН 


