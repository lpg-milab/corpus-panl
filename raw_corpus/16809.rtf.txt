№219 (16809)  
1987 оны есдүгээр сарын 12.
Ажиллах хүчний өөрийн нөөц

Хөдөлмөрийн насны хүн бүрийг нийгмийн хөдөлмөрт татан оруулах замаар ажиллах хүчний нэгэнт бий болсон потенциалыг дээд зэргээр ашиглах нь улс орны хөгжлийг хурдасгахад багагүй ач холбогдолтой юм. Хүн ам улам залуужин. хөдөлмөрийн нөөц нэмэгдэж, ажиллах хүчний өсөлтийн хэрэгцээг аймаг, орон нутагт өөр дотроосоо хангах нөхцөлийг бүрэлдүүлж байна. Дундговь аймаг хөдөлмөрийн нөөцийн ашиглалтад судалгаа хийж, мал аж ахуйн үйлдвэрлэлд дутагдаж байгаа ажиллах хүчнийг өөрийн бололцоог ашиглан хангаж, бусад аймаг, хотоос ихээхэн хэмжээний зардал гаргаж, малчид элсүүлэн авдгийг багасгангаа. Дундговь, Өмнөговь аймаг ерөнхий боловсролын сургууль төгсгөж, малчнаар гарч ажиллах хүмүүст болон хүүхдээ дагаж, мал аж ахуйн үйлдвэрлэлд гарах эцэг, эхэд нэг удаагийн тэтгэмж, урамшуулал, зохих тооны малыг нэгдлийн балансын үнээр олгохоор шийдвэрлэжээ. Өөрийн ашигт байгаа ажиллах хүчний нөөцийг дайчлах арга хэмжээг эрх хэмжээнийхээ дотор авсны үр дүнд мал аж ахуйн үйлдвэрлэлд 500 - 700 хүнийг гаргахаар ажиллаж байна. Гэвч улсын хэмжээгээр хөдөлмөрийн нөөцийн ашиглалт хангалтгүй байна. 

МАХН-ын XIX их хурал << Улсын хэмжээгээр хөдөлмөрийн нөөц жилээс жилд өсөж байна. Цаашид ч өсөх болно. Гэтэл хөдөлмөрийн нөөцийг оновчтой хуваарилж ашиглах, ялангуяа залуу үеийг хөдөлмөрт бэлтгэх, тогтвор суурьшилтай ажиллуулах нөхцөлөөр хангах явдал өнөөгийн шаардлагаас хоцорч байна >> гэж тэмдэглэсэн билээ. Хэнтий, Дорнод, Сүхбаатар, Дорноговь, Өвөрхангай, Хөвсгөл, Төв аймаг хөдөлМөрийн нөөцийг оновчтой ашиглах урт хугацааны төлөвлөгөө боловсруулахдаа нутаг дэвсгэрийнхээ хөдөлмөрийн нөөцийг ашиглах асуудлыг оновчтой тусгасангүй. Хөдөлмөрийн нөөцийг үр бүтээл өндөртэй, дүүрэн ашиглах бололцоо төв, орон нутагт багагүй байна. 

Улсын хэмжээний судалгаагаар үзвэл хөдөлмөрийн ашиглагдаагүй буюу дутуу ашиглагдаж байгаа нөөц гэж үзвэл зохих зуу шахам мянган хүн байна. Үүний хориод хувь нь гэрийн ажилтай буюу ажил эрхлээгүй, тавиад хувь нь тогтвор суурьшилгүйн улмаас хагас дутуу ажилладаг, эсвэл хүүхэд, өндөр Настныг асардаг, арав гаруй хувь нь амины туслах аж ахуй эрхэлдэг хүмүүс байна. Хэрвээ эдгээр хүмүүсийн  зөвхөн тавны нэг хувийг нийгмийн зохион байгуулалттай хөдөлмөр эрхлүүлэхээр тооцоолбол аж үйлдвэрт 1, 7 миллиард төгрөгийн бүтээгдэхүүн нэмж үйлдвэрлэх, барилгад миллиард орчим төгрөгийн барилга угсралтын ажил гүйцэтгэх, эсвэл хөдөө аж ахуйд гурван сая гаруй нийгмийн мал маллахтай тэнцэх ажил хийж болох байна. Өөрөөр хэлбэл ийм их нөөцийг ашиглахгүй байгаагаас нийгмийн нийт бүтээгдэхүүний үйлдвэрлэлийг 6, 5 - 11 хувиар нэмэгдүүлэх бололцоо алдаж байна. 

Хөдөлмөрийн бүтээмжийн дээшлэлтийн ( интенсив ) талаас нь авч үзвэл үйлдвэрлэл дээр ихээхэн хэмжээний ажиллах хүч хэмнэх боломж алдаж байна. Зөвхөн 1985 онд аж үйлдвэрт хөдөлмөрийн бүтээмжийн өсөлтөөр гурван мянга шахам орон тоог хэмнэх боломжийг хангасан нь хангалттай дүн биш юм, Үндсэн фондын ашиглалт, ажиллагчдын ажиллах нөхцөл, үйлдвэрлэлийн зохион байгуулалт хангалтгүйгээс болон ажлын цагийн гарздагаас шалтгаалж их нөөц алдаж байна. 

Дутагдаж байгаа малчдын хэрэгцээг өөрийн нөөцөөр хангах бололцоо зүүн болон говийн аймагт нэгэн адил бий. 1987 оны эхэнд хөдөлмерийн ашиглагдаагүй нөөц Дорнод, Дорноговь, Сүхбаатар, Хэнтий аймагт тус бүр хагас мянгаад хүн байв. Гэтэл эдгээр аймагт ажиллах хүчний дутууг орон нутгаасаа хангах талаар санаачилга гаргахын оронд өөр аймаг, сумаас ажилчин, малчин ирүүлж туслахыг хүлээн суудаг хуучирсан арга барилаасаа салаагүй байна. хөдөлмөрийн нөөцөөр илүү боломжтой баруун аймгууд ажлын байр шинээр бий болгох, хүн амын хөдөлмөр эрхлэлтийн түвшинг дээшлүүлэх замаар хөдөлмөрчдийн аж амьдралыг дээшлүүлэх намын эдийн засгийн бодлогыг тууштай хэрэгжүүлэх асуудалд бодитой хандах, үр дүнтэй арга хэмжээ авах талаар дутагдалтай байна. Хөдөлмөрийн ашиглагдаагүй нийт нөөцийн жар гаруй хувь нь Баян-Өлгий, Хөвсгөл, Архангай, Завхан, Өвөрхангай, Увс, Ховд аймагт ногдож байхад эдгээр аймгийн нам, төр, олон нийтийн удирдах байгууллага хөдөлмөрийн дотоод нөөцийг дайчлах, бусад аймаг хотод ажилчид, малчид элсүүлэн шилжүүлэх улсын төлөвлөгөөт даалгаврыг биелүүлэх талаар тодорхой арга хэмжээ авахгүй байгаа нь иргэдийн нийгмийн хөдөлмөр эрхлэх эрх үүргийг хэрэгжүүлэх, өөрөөр хэлбэл хүн бүрийг чадал бололцоонд нь тохирсон ажлаар хангаж ахуй амьдралыг улам сайжруулах талаар бага анхаардгийн баримт мөн. 

Хөдөлмөрийн дотоод нөөц бололцоог дайчлан ашиглах, ажлын байр шинээр нэмэгдүүлэхэд одоо байгаа үндсэн фондын ашиглалтыг сайжруулахаас гадна зарим салбарт ээлж ашиглалтыг нэмэгдүүлэх нь зүйтэй. Ээлж ашиглалтын коэффициент хөнгөн, хүнс, ой мод, хэвлэл, барилгын салбарт 1, 1 - 1, 65 байгаа нь цаашид ээлж нэмэгдүүлж, ажиллах хүчний ашиглалтад өөрчлөлт гаргах боломжтойг харуулж байна. Хөдөлмөрийн нөөцийн байрлалт зохистой биш, хүн амын урсгал хөдөлгөөн төв, суурин газарт чиглэх хандлагатайгаас ялангуяа аж аж ахуйн үйлдвэрлэлд ажиллагчдын тоо төдий л өсөхгүй, харин ч буурах хандлагатай байгаа нь хөдөөд нийгмийн хүчтэй бодлого явуулж соёл ахуйн нөхцөлийг дорвитой өөрчлөн сайжруулахыг шаардаж байна. 

Дээд, тусгай мэргэжлийн дунд, техник мэргэжлийн сургуульд элсэгчдийг аймаг, хотын захиалга, хөрөнгөөр гэрээний үндсэн дээр сургаж бэлтгэх систем тогтоох нь зүйтэй байна. Ажиллах хүчний нөөцийг бүрэн дүүрэн ашиглах нь хөдөлмөрчдийн аж байдлыг дээшлүүлэх, хүний хүчин зүйлийг идэвхтэй ашиглахад чиглэсэн намын нийгмийн бодлогын гол зангилаа асуудлын нэг гэдгийг анхааралдаа авч төр, олон нийт, аж ахуйн байгууллагын удирдах ажилтныг түүнд шинэ сэтгэлгээгээр ханддаг болгох нь орон нутгийн намын байгууллагын хойшлуулшгүй зорилт мөн. 

