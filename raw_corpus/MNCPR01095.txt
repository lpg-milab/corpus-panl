"Улаан хивс"-ний тэргүүн бүсгүй Б.Эрдэнэцэцэг байлаа

Дээд тэнгэрийн эзэн Зевс, ой дурсамжийн бурхан Мнемосина нар ер бусын үзэсгэлэнтэй, оюун ухаан, авьяас билэг төгс есөн охинтой. Олимп ууланд бурхад залрах үеэр, тэд ирж номлол сургаал айлдан, яруу найраг, дуу цэнгүүнийг үүсгэж, баяр баясал бэлэглэхэд тэнд цугласан олны ухаан цэлмэг, үг хэл нь хурц болдог гэнэм. Хүмүүс тэднийг муза буюу дагина гэж нэрлэнэ. 
Энэ удаа охин тэнгэрүүд УДЭТ-т тухлан саатлаа. Манайхан тэдэнд хүндэтгэл үзүүлж, хийсэн бүтээснээ танилцуулсаар таван жилийг үджээ. Өнгөрсөн пүрэв гаригийн үдэш "Гэгээн Муза" наадам болов. 2007 онд хийсэн ажлаа дүгнэж, алдаа оноогоо цэгнэхээр драмын урлагийнхан хуран цуглав.
Тус театрын үүдэнд урт, улаан хивс дэвсжээ. Гоёмсог хувцасласан жүжигчин, найруулагч, зураач, зохиолчид үзэгчдийн зүг гараа даллан алхлах нь Оскарын шагнал гардуулах ёслолыг сануулах шиг. "Харц хатан" дуулалт жүжгийн Сэржмядаг, "Төрөхөөс өмнө, үхэхээс хойш" жүжгийн хатан эх зэрэг дүр бүтээсэн жүжигчин Б.Эрдэнэцэцэг ногоон даашинзаар гоёсон нь эртний Грекийн хатан шиг л харагдана. Түүний нэрийг "Манайд амьдаръя" жүжгийн Машагаар нь, "Драмын жүжгийн шилдэг эмэгтэй гол дүр", Сэржмядагаар нь "Дуулалт жүжгийн шилдэг эмэгтэй гол дүр"-д дэвшүүлсэн юм. Харин Сэржмядагийн авааль нөхөр Гомбосүрэнгийн дүрийг бүтээсэн Ц.Цэрэнболдыг "Дуулалт жүжгийн шилдэг эрэгтэй гол дүр" төрөлд тодруулж буй. 
Зочдын дунд төрийн шагналт, хөгжмийн зохиолч Д.Лувсаншарав гуай явна. Өвгөн зохиолчтой өнгөрсөн жил Дарханд хэд хэд таарсан юм. 
"Залуучууд" театрт "Их хааны хатад" дуулалт жүжгээ тавихаар очсон нь тэр байж. "Их хааны хатад"-ын нэг Есүгэний дүрийг тус театрын дуучин Д.Янжмаа бүтээсэн. Харин зураачаар Г.Хашцэцэг ажилласан юм, тэд ирж. Уг жүжиг үзэгчдийн талархлыг хүлээж, мэргэжлийнхний анхаарлыг татсан аятайхан бүтээл болж чадсан гэнэлээ.
Үзэгчид суудлаа эзлэв. "Гэгээн Муза" наадам эхэллээ. Ерөнхий шүүгч нь Төрийн соёрхолт, гавьяат жүжигчин Н.Сувд. Шүүгчдийн бүрэлдэхүүнд гавьяат жүжигчин Г.Мягмарнаран, ардын жүжигчин Д.Жамьяанжав, урлаг судлаач Д.Мягмарсүрэн, найруулагч Н.Болд, хөгжмийн зохиолч С.Соронзонболд, урлагийн гавьяат зүтгэлтэн, найруулагч С.Сугар зэрэг багтжээ. 
Эхний "Муза"-г УДЭТ-ын ерөнхий найруулагч Б.Мөнхдорж гардав. 
"Харц хатан" жүжгээрээ "Дуулалт жүжгийн шилдэг найруулагч" болов. Тэрээр "Аавынхаа энэ бүтээлийг амьд ахуйд нь амьдруулж чадаагүйдээ харамсдаг юм" хэмээн ярьж байсансан. Мөнхөө найруулагчийг шилдэг гэхэд гайхах зүйл алга. Бидний өмнөө барих, дэлхийн хэмжээний том жүжгүүд түүний гараас гарсан юм шүү дээ. "Дэлхийн театр өлгүүрээсээ, Монголын театр Б.Мөнхдоржоосоо" хэмээн яруу найрагч Ш.Гүрбазар хэлсэн байдаг. Ирэх жилийн "Муза" ч мөн таных болтугай. 
"Дуулалт жүжгийн тайзны шилдэг зураач"-аар Дарханы Г.Хашцэцэг тодров. Харин "Дуулалт жүжгийн шилдэг эрэгтэй дүр"-ээр Дундговь аймгийн Д.Төмөрийг нэрлэлээ. Өнгөрсөн жилийн "Гэгээн Муза"-д хөдөө орон нутгийн театраас бараг оролцоогүй. Энэ байдлаар үргэлжилвэл Б.Мөнхдорж гуайн хэлснээр "хонхортоо үзэлцэж, хонхрынхоо хэмжээнд сэтгэх" тул ийнхүү хөдөөгийн уран бүтээлчдийг хамруулж, наадмынхаа цар хүрээг тэлснээр Монголын театрын урлагийн хөгжилд нэмэр болно. "Гэгээн Муза" нарыг урьсны ч гавьяа гарах биз.
Дуулалт болон драмын жүжгийн шилдэг эмэгтэй гол дүрээр Б.Эрдэнэцэцэгийг онцоллоо. "Драмын жүжгийн шилдэг эмэгтэй гол дүр" төрөлд нэр дэвшсэн О.Энхтуул, Д.Ганцэцэг, Ц.Баясгалан нар түүний хувьд шаггүй өрсөлдөгчид. Гэвч наадам Б.Эрдэнэцэцэгийнх боллоо.
Үүний дараа "Драмын жүжгийн шилдэг эрэгтэй гол дүр" хэмээн Г.Эрдэнэбилэгийг тайзан дээр гарч ирэхийг урив. Чадалтай, мэдрэмжтэй залуу. Түүний бүтээсэн олон дүр бий. Гэвч "Нууц амраг чинь болъё" жүжгийн Дэлгэр нь түүнд "Гэгээн Муза" атгууллаа. Уг жүжгийн зохиолч С.Жаргалсайхан агсныг уншигч та санаж буй биз ээ. Хэдийгээр тэр бидний дунд үгүй ч, "Драмын жүжгийн шилдэг зохиолч". Хүмүүс түүнийг дурсаж байна. 
"Драмын жүжгийн шилдэг найруулагч"-аар "Хан гурвалжин" продакшны найруулагч Ч.Найдандорж шалгарлаа. Тэрээр Б.Лхагвасүрэнгийн "Сарны цагаан нулимс" жүжгийн зохиолыг нь зургаан жил хав дарсныхаа төлөө тайзан дээрээс уучлалт эрж байна.
Харин тус жүжгийн зураач Л.Саранхөхөөг "Драмын жүжгийн тайзны шилдэг зураач", хөгжмийн зохиолч Н.Бямбабаярыг "Драмын жүжгийн хөгжмийн шилдэг зохиолч"-оор тодруулав. 
Мөн "Драмын жүжгийн шилдэг эрэгтэй туслах дүр" Д.Баттөмөрийнх болов. Тэрээр "Нууц амраг чинь болъё" жүжгийн До багшийн дүрийг тун чадварлаг бүтээсэн юм. 
"Дуулалт жүжгийн хөгжмийн шилдэг зохиолч" цолыг Д.Лувсаншарав гуайд хүртээхэд урлагийн тэнгэр Янжинлхамд талархаж буйгаа илэрхийллээ. 
БСШУ-ны сайдын нэрэмжит "Шилдэг залуу уран бүтээлч" цолыг жүжигчин Б.Отгонбат, Шүүгчдийн нэрэмжит шагналыг Ц.Баясгалан олголоо. 
Ахмад уран бүтээлчдийн дундаас жүжигчин Цэндсүрэн, Батжаргал нар "Муза" гардав. Тэд нэг дунд сургуульд, нэг ангид суралцаж, бүр нэг ширээнд суудаг байсан гэнэ. Мөн нэг өдөр тус театрын хаалгыг анх татжээ. Харин энэ удаа нэг дор "Гэгээн Муза"-гийн эзэд болов. 
Б.Хонгормаа 