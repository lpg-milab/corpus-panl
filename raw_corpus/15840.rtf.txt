№ 191 (15840)    
1984 ОНЫ НАЙМДУГААР САРЫН
БИЕИЙН ТАМИРЫН МАТЕРИАЛЛАГ БААЗ

Хөдөлмөрчин олныг биеийн тамираар хичээллэж сургах, тамирчдын спортын ур чадварыг тууштай дээшлүүлэхэд биеийн тамир, спортын материаллаг бааз чухал үүрэгтэй. 

Биеийн тамир, спортын материаллаг баазыг бэхжүүлэх талаар нам, засаг олон чухал арга хэмжээ авч, ихээхэн хөрөнгө, хүч зарж байна. Тухайлбал, биеийн тамир, спортын олон шатны байгууллагаас жил бүр зохион байгуулдаг 14 мянга гаруй уралдаан тэмцээний бүх зардлыг улс санхүүжүүлж байна. Биеийн тамир, спортын арга хэмжээнд зориулан улсаас олгож байгаа хөрөнгийн 60 гаруй хувийг тамирчдын бэлтгэл, цугларалт болон бусад зардалд зориулдаг юм. 

Биеийн тамирын материаллаг баазыг бэхжүүлэхэд БНМАУ-ын Хөнгөн, Хүнсний үйлдвэрийн Яам, Нийтийн аж ахуй, Үйлчилгээний Яам ихээхэн санаачилга гаргаж, далайцтай ажил хийж байна. Хөнгөн, хүнсний үйлдвэрийн Яамны харьяа сүлжмэлийн нэг, хоёрдугаар үйлдвэр, гутлын ба савхин жижиг эдлэлийн үйлдвэрүүдэд спортын зарим хэрэглэл тоног төхөөрөмж, биеийн тамирын бэлтгэлийн хувцас, бусад хэрэглэл үйлдвэрлэж, спортын мэргэжлийн байгууллага болон хөдөлмөрчид, тамирчдын талархлыг хүлээх болов, Улаанбаатар хотын гуравдугаар цахилгаан станц, авто засварын үйлдвэрийн нэгдэл, ээрмэлийн үйлдвэр зэрэг олон байгууллага биеийн тамирын танхим шинээр байгуулав. Энэ нь хөдөлмөрчдийг эрүүл энх амьдрах, хөдөлмөрийн өндөр чадвартай байлгах, залуу үеийг бие бялдар, оюун санааны хувьд чийрэгжүүлэх, хатуужилтай болгоход ихээхэн тустай болов. Улаанбаатар хотын Найрамдлын район социалист уралдааны үүрэг, районы намын хорооны ажлын төлөвлөгөөнд биеийн тамирын материаллаг баазыг бэхжүүлэх тодорхой асуудал тусгаж, байгууллагын социалист уралдааныг дүгнэхдээ биеийн тамирын хамтлагийн ажлыг нь нэг үзүүлэлт болгодог байна. Октябрийн районы хөдөлмөрчид коммунист субботникоор 1983 онд 5000 хүний суудалтай цэнгэлдэх хүрээлэн засч ашиглалтад оруулав. 

Гэвч биеийн тамир, спортын материаллаг бааз, боловсон хүчний өсөлт нь өнөөгийн хэрэгцээ шаардлагаас хоцорч байна. Юуны өмнө нийт хүн амын биеийн тамираар байнга хичээллэх боломж, нөхцөл дутмаг байна. Энэ нь аймаг, хотын намын хороо, АДХ-ын гүйцэтгэх захиргаа, яам, тусгай газар, олон нийтийн төв байгууллага, үйлдвэр, аж ахуй, соёл, үйлчилгээний газрууд биеийн тамирын материаллаг баазыг бэхжүүлэх, өргөтгөх, тохижуулах ажлыг жигд анхаарахгүй байгаатай холбоотой юм. Мөн биеийн тамир, спортын материаллаг баазыг бэхжүүлэх ажлын төлөвлөлт, уялдаа муу байгаагийн дээр ашиглалт нь хангалтгүй байна. 

Биеийн тамирын талбай, спортын танхим олон байгаа боловч түүнийг бүрэн хүч чадлаар нь ашиглан чадахгүй байгаа нь ноцтой дутагдал юм. Спортын танхим хүн бүрт нээлттэй, чөлөөтэй биш байна. Олонхи аймаг, хотын цэнгэлдэх хүрээлэн ихэвчлэн хаалттай байж хэвшжээ. Нийслэл хотын төв цэнгэлдэх хүрээлэнг тамирчдын спортын ур чадварыг дээшлүүлэх, пионер, сурагчид, оюутан залуусын идэвхтэй амралт, биеийн тамир, спортын арга хэмжээний гол талбар болгох ажлыг Улаанбаатар хотын АДХ-ын гүйцэтгэх захиргаа хангалтгүй зохион байгуулж байна. 

Жилийн аль ч улиралд бэлтгэл хийх боломжийг ашиглан манай байт харваачид ойрын зайд сайн харвах дасгалыг тогтмолжуулсны дүнд дэлхийн аварга ч болж байв. Гэтэл 70, 90 метрийн зайд хүйтэн сэрүүний улиралд бэлтгэл хийх боломжгүйгээс энэ зайн амжилт ахицтай биш байна. Цана, тэшүүр, дугуй, хөнгөн атлетикийн тамирчдыг жилийн турш бэлтгэл хийх боломжоор хангах нь эдгээр спортын амжилтыг ахиулахад чухал үр дүнтэй арга хэмжээ болох ёстой. 

Спортын танхим, зарим чухал хэрэглэл материалыг байгууллага дундын зориулалтаар ашиглаж, засварлаж, тохижуулах ажлыг аймаг, хот, райодын АДХ-ын гүйцэтгэх захиргаа, биеийн тамир, спортын хороод удирдан зохион байгуулж, төвлөрүүлж байвал зохино. 

Биеийн тамирын бараа, спортын хэрэглэл, материалын хангамж хөдөлмөрчдийн хэрэглээний өсөлтөөс ихээхэн хоцорч байна. Бөхийн барилдааны дэвжээ, тусгай хувцас, теннисний ширээ, шатар, даам, ринг, штанг, спортын гимнастикийн хэрэглэл, материал, уралдааны дугуй, үндэсний нум сум, байт харвааны хэрэгсэл, тэшүүр зэрэг спортын хэрэглэл ихээхэн дутагдалтай байгаад Биеийн тамир, спортын улсын хороо, Гадаад худалдааны Яам, бусад холбогдох байгууллага дүгнэлт хийж бодитой арга хэмжээ авах хэрэгтэй. 

Биеийн тамир, спортын бараа материал, тоног, хэрэглэлийн захиалга, хуваарилалт, хадгалалт, тээвэрлэлтийг боловсронгуй болгож, зарцуулалтад тавих хяналтыг эрс дээшлүүлэх нь зүйтэй. Ашиглалтад шинээр орж байгаа орон сууц, үйлдвэрийн газрын оршин суугч, ажилчдын тоог харгалзан орон сууцны хороолол, үйлдвэрийн газрыг тодорхой төрлийн спортын барилга байгууламжтайгаар барих нь биеийн тамирын материаллаг баазыг өргөтгөх нэг шилдэг арга юм. Ялангуяа аймаг, хот бүрт шатар, даам, теннис, үйлдвэрлэлийн ба спортын гимнастик, дугуй, цана, тэшүүр, хөл, сагсан бөмбөг, бөхийн бэлтгэл хийх орон байр, зам талбайтай болох нь чухал. спортын тусгай хэрэглэл материалын зураг төсөв зохиох үйлдвэрлэх, барилга байгууламжийг засварлан сэргээж байх үйлдвэрлэлийн анхан шатны цэг салбарыг байгуулах ажлыг холбогдох байгууллагууд цаашид анхаарч байх нь зүйтэй. 

Биеийн тамир, спортын байгууллагыг санхүүжүүлэх, материаллаг баазыг бэхжүүлэхэд үйлдвэрчин, залуучуудын эвлэл, эмэгтэйчүүд, ардын боловсролын байгууллага тэргүүн зэргийн үүрэгтэй. ЗХУ болон ах дүү социалист бусад орны туршлагаас бүтээлчээр сурах нь энэ ажлын эрч хүчийг нэмэх хөшүүрэг мөн. 

Биеийн тамир, спортоос салангид нэг ч байгууллага, нэг ч иргэн байх ёсгүй. Нам, улс, олон нийтийн бүх байгууллагын хамтын ажиллагааг өргөжүүлж, үйл ажиллагааг харилцаа сайн уялдуулснаар биеийн тамир, спортын материаллаг баазыг тууштай өргөжүүлэн бэхжүүлж болно. 

