Сонгуулийн ардчиллыг үгүй болгох аюултай

УИХ-ын гишүүн Э.Бат-Үүлтэй ярилцав. 
-Та гишүүн болгон тойрогтоо 250 сая төгрөг захиран зарцуулахын эсрэг байгаа гэсэн. Яагаад үүнийг эсэргүүцэж байгаа юм бэ?
-УИХ-ын гишүүдэд 250 сая төгрөг өгч байгаа үйл явц цаашдаа хэвшиж тогтвол Монголын сонгуулийн ардчиллыг устгах аюултай гэж би үзэж байгаа юм. Гишүүдэд мөнгө хуваарилах хэлбэр нь гишүүд бүрэн эрхийнхээ хугацаанд татвар төлөгчдийн мөнгөөр дараагийн сонгуульдаа орох бэлтгэл ажлыг хангаж байна гэсэн үг. Дараагийн сонгуульд улсын төсөв, татвар төлөгчдийн мөнгөөр тойрогтоо баахан ажил амжуулсан хүн бусад нэр дэвшигчидтэй эрх тэгш шударга өрсөлдөх боломж байхгүй шүү дээ. Харахад сонгууль болоод байдаг гэхдээ цаанаа ардчиллын гол багана болох сонгуулийн ардчилал гэх юм байхгүй болж байгаа юм. Өөрөөр хэлбэл, энэ мөнгө сонгуулийн ардчиллыг устгах санхүүгийн механизм болоод хувирчихаж байгаа байхгүй юу. Сонгуулийн ардчилал уствал Монголын ардчилал устана. Ардчилсан сонгуулийг ямар ч үйлчлэлгүй болгож байгаа юм. -Тэгвэл дараагийн сонгуульд ногоон гэрлээр гарах байх даа? -Тэгэлгүй яахав. Хэрэв эхлээд 100 сая, энэ жил 250 сая дараа жил 500 сая төгрөг гээд тооцоолоход нэг гишүүн дөрвөн жилийн хугацаанд 850 сая төгрөг тойрогтоо зарцуулах болно оо доо. Бат-Үүл гэдэг хүн ийм их мөнгө зарцуулчихсан байхад надтай хэн өрсөлдөж чадах юм бэ. Тэр тусмаа сонгуулийн хуулинд сонгуулийн үеийн зардал нь 10 сая төгрөг байна аа гээд заагаад өгчихсөн байгаа. Хэрэв хуулиа зөрчвөл нэр дэвшүүлэхээс татгалзуулна гэсэн заалт бий. -Ингэж мөнгө хуваарилах нь зарим хуулийг зөрчиж байгаа гэж улс төр судлаачид үзэж байгаа... -Энэ асуудал Төсвийн тухай хууль, төсвийн удирдлага санхүүжилтийн тухай хуулийг зөрчиж байгаа юм. УИХ-ын гишүүд чинь төсвийн захиран зарцуулагчид биш учраас тэдэнд ямар нэг байдлаар хамааруулж төсөв хуваарилж болохгүй байхгүй юу. Ер нь төсөв дээр хууль зөрчиж, дур дураараа загнаж байгаа зүйлүүд бий. Т.Очирхүү гишүүн гэхэд л аймгийн дарга нарт 500 саяыг өгнө гэж ярьж байгаа. УИХ-ын гишүүд, аймгийн дарга нарт өгөх чинь адилхан л зүйл. Аймагт шаардлагатай хөрөнгийг ИТХТ-ийн хурлаар гаргасан саналыг үндэслэн Сангийн яамнаас боловсруулаад их хуралд оруулж ирэхэд нь батлаад явдаг ёстой. Гэтэл хууль тогтоох эрх мэдлээ ингэж ашиглаж байгаа нь шударга биш явдал. -Гэхдээ танд ч гэсэн тойрогтоо хийхээр төлөвлөсөн ажлууд байдаг байлгүй дээ. Энэ мөнгийг авбал та хийсэн юмтай л үлдэх байх... -Мэдээж, Бат-Үүл гээд хувь хүний хувьд ийм мөнгөтэй бол тойрогтоо олон ажил амжуулж чадна л даа. Тойрогтоо очоод л энэ ч сургууль, тэр ч цэцэрлэгт тэдийг гээд лусын хаан шиг л загнаж болно. Ирэх жилээс илүү их мөнгө авчихаад шинэ барилгууд эхлүүлчихэж болно. Тэгээд л тууз хайчилж явсаар байгаад л сонгуулийн ажлаа хийж болно л доо. Гэхдээ энэ бол байж болшгүй зүйл. -Танай намын гишүүд ч дэмжиж байгаа. Уг нь МАХН-ын гишүүд арван саяыг авах үед танай нам эсэргүүцэж байсан байх аа. -Энэ мөнгө авах асуудлыг Н.Энхбаяр Ерөнхийлөгч анх Ерөнхий сайд байхдаа санаачлан эхлүүлсэн ажил. Тэр үед манайхан эсэргүүцэж мэдэгдэл гаргаж байсан. Харин одоо зарим хүн өөр байр суурьтай байна. Энэ хувиа боддог асуудал биш ээ. Бидний тэмцэж олсон ардчиллын үнэт зүйлийг устгах гэж байгаа явдал юм. Одоо намайг хүмүүс элдвээр хэлж дайрцгааж л байна. Зарим нь бүр зөвлөлийн гишүүнээс хөөх тухай ч ярьж л байна лээ. Ямар ч байсан би үүний эсрэг тулалдаж, тэмцэх болно. Энэ бол Монголын ардчиллыг хамгаалж байгаа хэрэг. Би намын нөхдөдөө хэлсэн. Хэрэв дараагийн сонгуульд МАХН үнэмлэхүй ялалт авлаа гэж бодъё. Тэр үед тэр хүмүүс тэрбум тэрбумаар авна гэх болно. Харин бид нар тэр үед эсэргүүцэж юм хэлж чадахгүй болно. Яагаад гэвэл өмнө нь 250 саяыг авах үед нь зөвшөөрчихсөн юм чинь гэж хэлж байгаа. Би энэ байдлын эсрэг бүхий л чадлаараа тэмцэнэ дээ. 
Д.Оюунтуяа
