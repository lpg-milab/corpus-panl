Чоно харайхын голд 400-500 хун өвөлжиж байна

"Усны шувууд ирчихэж" гэсэн сургаар Монголын шувуу судлалын нийгэмлэгийн гүйцэтгэх захирал, МУИС-ийн багш С.Гомбобаатараас лавлав. Нүүдлийн шувууд хараахан ирээгүй ч хун, нугас, ангир зэрэг Монгол оронд өвөлждөг шувууд бас байдаг байна. 
Дэлхийн цаг агаарын дулаарал манай орныг тойроогүй болохоор усны шувууд зарим нуур, усан сангуудад өвөлжих болжээ. Гадаад, дотоодын эрдэмтдийн олон жилийн судалгаанаас үзэхэд манай оронд гангар хун, хондон ангир, зэрлэг нугас, цахиур нугас, ногоохон нугас, хумхин нугас зэрэг долоон төрлийн есөн зүйл усны шувуу харзны усанд жиндэнхэн, харанхуй шөнөөр гангананхан идэр есийн хүйтнийг нугалдаг байна. Усны шувуудын 65 хувь нь Монголын нуур мөрөн, голуудад өсөж үржин, өндөг, дэгдээхэй насаа үддэг бол 25 хувь нь өвөлждөг гэнэ. Тэгэхээр бид "цагаан сараас өмнө усны шувууд ирчихлээ" гэж гайхаад байх явдалгүй аж. Ховд аймгийн Чоно харайхын голд бор, буурал, манхин, хушуу, хээрийн зэрэг галуудын төрлөөс гадна гангар хун, сэвгэр нугас өвөлжинө. Энд бүр 300-400 хун чуулж өвөлждөгийг "Аяллын цаг"-ийн Г.Бадамсамбуу жигтэйхэн сайхан зураг авч, үзэгчдэдээ толилуулж байсан билээ. Эдүгээ ч энд 400-500 хун өвөлжиж байгаа гэж шувуу судлаач Болдбаатар хэлсэн. Усны шувуудын зонхилон "өвөлжөөлдөг" нуур тойрмууд гэвэл Тэрхийн цагаан нуур, Хөвсгөл, Увс, Айраг, Хар ус нуур, Их нууруудын хотгорын Ногоон хоолой, Ямын хоолой, Туул, Сэлэнгэ, Завхан, Татхан, Орхон, Суман, Ховд, Буянт, Тээлийн гол, Хомын хоолой, тэр бүү хэл Улаанбаатар хотын Толгойтын цэвэрлэх байгууламж гээд задгай уст газрууд юм. Өвөлждөг усны шувуудын хувьд өргөө гэр нь болчихоор үндсэн дөрвөн томоохон усан сан байдаг ч байгалийн болон хүний үйл ажиллагаагаар үүссэн долоон нуур, 15 гол байна. Хойд мөсөн далайн ай савын Туул гол, Толгойтын цэвэрлэх байгууламжийн бохир ус, Төв Азийн гадагшаа урсгалгүй ай савын Хар, Хар ус нуур, Ховд, Буянт, Чоно харайх, Завхан гол, Хом, Юмын зэрэг усан сангуудад тоо бодьгалын хувьд маш олон шувууд өвөлждөг. 1881-1990 онд таван зүйлийн шувуу цөөн тоогоор өвөлжиж байсан бол сүүлийн арваад жилд найман зүйл болжээ. Баруун аймгуудад цаг агаарын дулаарал өвөлдөө +3.64 градусаар нэмэгдсэнээс задгай харз олноор үүсэх болсон нь ойлгомжтой. С.Гомбобаатар нарын мэргэжилтнүүдийн 2004 оны өвлийн судалгаагаар Толгойтын цэвэрлэх байгууламжийн бохир усны суваг, Туул голд 562 хондон ангир тоологдсоны зөвхөн 28-хан нь л байгалийн харзанд амьдарч байж. "Энх улирал ханхлахад" гангар гунгар донгодон ирдэг усны шувууд эх оронд минь өвөлждөг болжээ. 

