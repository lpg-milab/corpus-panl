"Замын-Үүд" чөлөөт бүс буюу "өнгөрсөн дөрвөн сарын нэгэн"

Дэлхийн олон орон Эдийн засгийн чөлөөт бүс байгуулж, худалдаа, аялал жуулчлалын салбараа хөгжүүлсэн туршлага цөөнгүй. Харин манай улс Эдийн засгийн чөлөөт бүс байгуулах үзэл баримтлалыг УИХ-ын 1995 оны 87 дугаар тогтоолоор баталжээ. Дараа нь Чөлөөт бүсийн тухай хуулийг УИХ-аас 2002 оны зургаадугаар сард баталсан юм. Үүнээс хоёр жилийн дараа "Замын-Үүд" чөлөөт бүсийн Захирагчийн ажлын албыг байгуулсан. 
Энэ бүсэд үйлдвэрлэл, худалдаа, аялал жуулчлалыг хөгжүүлж улсын төсөвт олон тэрбум төгрөг оруулахаар төрийн түшээд тухайн үед хэлэлцэж байв. Тэд нэгэн зэрэг гар өргөн хуулиа баталснаас хойш зургаан жил өнгөрчээ. 
Гэтэл одоо хэр нь чөлөөт бүс байгуулах газарт тэрбум төгрөгийн хашаанаас өөр зүйл алга. Асуудал ийн сунжирсан шалтгааныг олж мэдэхээр Ерөнхий сайд С.Баяр тус чөлөөт бүсэд өнгөрсөн нэгдүгээр сард ажилласан. Тэрбээр тэрбум төгрөгийн хашаанаас өөр зүйл байхгүйг хараад даруй арга хэмжээ авахыг Засгийн газарт үүрэгдэж, тогтоол хүртэл гаргуулсан билээ. 
Бүсийн хууль эрх зүйн орчныг боловсронгуй болгож, олон улсад хүлээн зөвшөөрөгдсөн бүс нутгийн санхүүгийн төв, татваргүй, эсвэл туйлын бага татвартай бүс болгох, амралт цэнгээний цогцолбор байгуулах зэрэг хөрөнгө оруулагчдын сонирхлыг татахуйц асуудлыг нарийвчлан судалж, үр дүнг нь дөрөвдүгээр сарын 1-ний дотор Засгийн газарт танилцуулахыг Үйлдвэр худалдааны сайд Х.Наранхүү, Хууль зүй, дотоод хэргийн сайд Ц.Мөнх-Оргил нарт даалгасан юм. Түүнчлэн хөрөнгө оруулах сонирхолтой аж ахуйн нэгж, байгууллагуудын санал, олон улсын шинжээчдийн дүгнэлтийг гаргаж, дэд бүтцэд шаардлагатай хөрөнгийг шийдвэрлэх арга хэмжээ авах, оруулсан хөрөнгө, үр дүнгийн шинжилгээ, үр ашигтай зарцуулах талаар санал боловсруулан танилцуулахаар Х.Наранхүү, Ч.Улаан нар ажиллахаар болжээ. 
Ерөнхий сайд Засгийн газрын гишүүддээ үүрэг өгснөөс хойш даруй гурван сар өнгөрчихөөд байна. Тэр үеэс хойш Саарал ордон дотор "Замын-Үүд" чөлөөт бүстэй холбоотой ганц ч үг үсэг сонсдсонгүй. Харин ч сонгуулийн шоу энд тэндэхийн танхимд хүчээ авч, өмнөх асуудлын хуудсыг эргүүлэх завтай хүн ховордлоо. Асуудал ийнхүү мартагдах дөхөөд байгаа ч Ерөнхий сайд эхэлсэн ажлаа нэг мөр цэгцлэхээр Алтанбулагийн худалдааны чөлөөт бүсийн ажилтай танилцахаар явчихаад байна. Харин даалгавар авсан сайд нар нь таг чиг. Замын-Үүдийн чөлөөт бүсийн асуудлыг уг нь хууль баталсан цагаас нь өлгөж аваад хэрэгжүүлчихсэн бол хөрш их гүрний зах зээлээс багагүй ашиг эх орондоо унагах байлаа. Ялангуяа дэд бүтцийг хөгжүүлснээр Эрээн хотоос дутахааргүй аялал жуулчлал, худалдаа эргэлтийн төв болох гарц бас бий. Гэвч энэ бүхэн "өнгөрсөн дөрвөн сарын нэгэн" болчихжээ. Өөрөөр хэлбэл, Ерөнхий сайд анхааралдаа авч, Засгийн газрын тогтоол гаргаад байхад үүнийг гардан биелүүлэх Үйлдвэр, худалдааны яам ажлаа хэзээ эхлэх гэж байна вэ.
"Замын-Үүд " чөлөөт бүсийн дэд бүтцийг шийдэхэд доод тал нь нэг тэрбум төгрөг шаардлагатай. Төсвөөс энэ хөрөнгийг гаргахгүй учир хувийн хэвшлийнхний дунд гурван ч удаа тендер зарлаад бүтэлгүйтсэн байна. Эдийн засгийн чөлөөт бүсийн эрх зүйн байдлын тухай хуулийн гуравдугаар зүйлийн гуравт "Замын-Үүд" бүсэд казино байгуулж болно хэмээсэн нь аль нэг компанид монополь эрх олгох вий гэсэн хардлагаас улбаатай байж мэднэ гэж учир мэдэх зарим хүн хэлдэг. Тендер яагаад будлиантсан, цаашид энэ ажлыг хурдавчлуулах ямар арга хэмжээ авах гэж байгаа талаар даалгавар авсан сайд нарын ганц нь ч өнгөрсөн хугацаанд ам нээсэнгүй. Энэ бол эдийн засгийн чөлөөт бүст хөрөнгө оруулах сонирхолтой яваа бизнесмэнүүдэд тулгарсан асуудлын ердөө л наад зах нь. 
Түүгээр ч барахгүй хөрөнгө оруулах сонирхолтой хүн юуны өмнө 10 сая долларын дэнчин тавьсан байх ёстой гэсэн болзол чөлөөт бүсийн журамд бий. Харин бүтээн байгуулалтын ажил саатах, барилга, дэд бүтэц хугацаандаа ашиглалтад  орж чадахгүй бол дэнчинд тавьсан мөнгө нь улсын орлого болох юм. Хоосон газарт хөрөнгө оруулах гээд ашиг олох нь битгий хэл хэтэвчин дэх хэдээ салхинд хийсгэчих вий гэсэндээ гадаадын зарим байгууллагынхан нутаг буцаж байгааг мэдээлсээр. Энэ мэтээр эдийн засгийн чөлөөт бүсийн ажил өөх ч биш булчирхай ч биш болсоор удлаа. Хөрөнгө оруулагчдыг заавал дэнчин гарга гэж шаардахын оронд дэд бүтцээ шийдчихээд ажилдаа ор гэсэн бол чөлөөт бүс аль хэдийнэ "амилчихаж" болохоор. 
Цаг алт гэдэг биш билүү. Ялангуяа, улсын эдийн засагтай холбоотой энэ том асуудалд Засгийн газраас үүрэг авсан эрхэм гишүүд ажлаа цагт нь хийхгүй юунд удаана вэ. Цаана чинь Ерөнхий сайд Алтанбулагийн эдийн засгийн чөлөөт бүсэд ажиллаж байна. 
Ж.Цогзолмаа