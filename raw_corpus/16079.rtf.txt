№116 (16079)          
1985 оны тавдугаар сарын 15.
УРИНШ УРГАЦЫН ДАЛАЙ

Эх орны тариалангийн өргөн уудам талбайд техникийн цуваа ярайж, хаврын тариалалтын ажил ид өрнөж байна. Механикжуулагчдын өвөлжин, хаваржин бэлтгэж зэхсэн техник, тариаланчдын гавшгай зүтгэлийн үрээр тариалалтыг мөдхөн амжилттай дуусгамагц түүнийг залгаж уринш боловсруулах хариуцлагатай хөдөлмөр үргэлжлэх болно. Хаврын тариалалт VII таван жилийн үр тариа авах төлөвлөгөөний биелэлтийн дүнд орох ёстой, харин одоогийн уринш боловсруулалт үнэндээ шинэ таван жилийн гарааны оны их ажлын урьдчилсан бэлтгэл, үндсэн бүрэлдэхүүн хэсэг болж байгаагаараа онцгой ач холбогдолтой юм. Үүнд энэ хаврын уринш боловсруулах ажлын өндөр хариуцлага, чухал шаардлага агуулагдаж байна. 

Уринш бол газрыг нэг ёсондоо борлуулж, таргалуулж, арвин баялаг өгөөж шимийг нь хүртэхэд бэлтгэх урт аяны эх юм гэж БНМАУ-ын хөдөлмөрийн баатар, алдарт тракторчин Д. Лидагийн онож хэлсэн үгийг уринш боловсруулахад сэргээн санацгаахад илүүдэхгүй болно. Хөдөө аж ахуйн ургамлын ургах дулаан хоногийн тоо цөөн, хуурай гандуу улиралтай манай оронд хөрсний үржил шимийг дээд хэмжээгээр ашиглахад зайлшгүй шаардлагатай үндсэн боловсруулалтын нэг төрөл нь уринш юм. Уриншийг технологийн зохих горим шаардлагын дагуу чанартай хийж, их хэмжээний чийг хуримтлуулан, хог ургамалгүй цэвэр байлгаж, тариалах, хураах ажлыг агро мөрдлөгт заасан хугацаанд багтааж чадсан нөхцөлд тогтвортой арвин ургац авч болохыг Хархорин, Ингэттолгой, Жаргалант, Орхонтуул, Зүүнхараагийн сангийн аж ахуй, Булган аймгийн Тэшиг сум нэгдлийнхний туршлага бэлээхэн харуулж өглөө. 

Ургац нэмэгдүүлэх зорилтыг шийдвэрлэхдээ тариалах талбайн хэмжээг байнга өргөтгөхийг чухалчлахаасаа урьдаар га тутмын ургацыг тууштай нэмэгдүүлэхийг анхаарч, ойт хээрийн бүсэд 12 - 14, хээрийн бүсэд 8 - 10 центнер тогтвортой ургац авах нөхцөлийг бүрдүүлэхэд уринш гол нөлөө үзүүлэх ёстой. Одоогийн байдлаар манай орны үр тарианы талбайн тавь гаруй хувийг эзэлж байгаа уриншаас улсын хэмжээний нийт үр тарианы ургацын дал хүртэл хувийг хураан авдаг бөгөөд зөвхөн энэ баримтаас л түүний их өгөөж, өндөр ач холбогдол тодорхой байна. Сайн боловсруулсан уриншийн га талбайд 250 - 300 тонн ус илүү хуримтлагддаг судалгаа гарснаас үзэхэд хуурайвтар уур амьсгалтай манай орны нөхцөлд уринш бол ус чийг нэмүү нөөцлөх эх булгаар барахгүй хог ургамлыг устгаж, талбайн үржил шимийг сайжруулах найдвартай түлхүүр юм. Сэлэнгэ аймгийн хэмжээгээр 1983 онд уриншийн га бүрээс 20 - 24 центнер, 1984 онд Ургамал, газар тариалангийн эрдэм шинжилгээний хүрээлэнгийн судалгаанд хамрагдсан төвийн бүсийн арав гаруй аж ахуй дунджаар 17, 9 центнер ургац тус тус авсан нь хаврын хагалгаа болон гуурсанд шууд тариалснаас хоёр дахин их байна. Уриншид тариалсан буудайн хавтгай дөрвөлжин метр талбайн бүтээгдэхүүнд ургамлын тоо, нэг түрүүн дэх үр, гуурс хаврын хагалгаанд тарьснаас мэдэгдэхүйц олон байгааг анхаарах ёстой. 

Одоо манайд уринш боловсруулахад хагалах болон хадах технологийн аль алиныг хэрэглэж байна. Гэвч тариалангийн талбайг салхинд элэгдэхээс хамгаалахад хавж боловсруулах технологийг илүү өргөн хэрэглэх шаардлага зүй ёсоор тавигдаж байна. МАХН-ын Төв Хорооны IX бүгд хурлаас ( 1984 ) дэвшүүлсэн зорилтын дагуу хөрсийг салхинд элэгдэхээс хамгаалах оновчтой технологийг улам бүр нарийвчлан боловсруулж, тариалангийн үйлдвэрлэлд тууштай нэвтрүүлж, хөрсний өгөөж, үржил шимийг сайжруулах талаар ургамал, газар тариалангийн мэргэжилтнүүд, тариаланчид бүтээлч санаачилгатай ажиллах хэрэгтэй. 

Талбайн гадаргуу дээр бололцооны хэрээр гуурс, сүрэл үлдээх замаар хөрсний үржил шимт өнгөн хэсгийг салхинд хийсгэлгүйгээр чийгийг хучиж, хамгаалахын хамт хог ургамлын нарийн агротехнологи хэрэглэн устгадаг учраас хавж боловсруулах арга үнэхээр давуу талтай юм. Гэвч ийм дэвшилттэй арга ажиллагааг нийт аж ахуй, ялангуяа тариалан бүхий нэгдэл, хоршоололд сайн эзэмшиж хараахан чадаагүй байна. Хэрлэн, Бургалтай, Халхголын сангийн аж ахуйнхны сүүлийн дөрвөн жилд боловсруулсан уриншийн талбайн 33, 7 - 16, 1 хувь, Архангай, Хэнтий, Хөвсгөл, Увс аймгийн нэгдлүүдийн өнгөрөгч жилийн уриншийн 38, 1 - 11, 3 хувь муу үнэлгээ авч, улмаар ургацын төлөвлөгөө таслахын нэг үндэс болжээ. 

Тогтвортой, арвин, чанартай ургац авахын найдвартай үндэс болсон уриншийн ач холбогдлыг нийт тариаланч, механикжуулагчдад сайтар ойлгуулж, технологийг бүрэн эзэмшүүлэх талаар сангийн болон тэжээлийн аж ахуй, тариалан бүхий нэгдэл, хоршооллын нам, захиргаа, олон нийтийн байгууллага, мэргэжилтэн нар зохион байгуулалтын тодорхой ажил хийх шаардлагатай байна. 

Тариалж дуусмагц сэтгэл тайвширч, туршлагатай тэргүүний сайн механикжуулагчид нь суурин сууж, уринш боловсруулах ажилд дадлага туршлага багатай залуучуудыг талбайд орхидог ноцтой дутагдал олонхи аж ахуй, нэгдэлд үзэгдсээр байгаагийн уршгаар хог ургамлыг устгах ажил чанаргүйдэж ургацад хохиролтой болдгийг анхаарч засвал зохино. 

Ер нь тариалах, ургац хураах үеийнх шиг тийм далайцтайгаар уринш боловсруулах ажлыг зохион байгуулдаггүй, зөнд нь тавьдаг дутагдлаас аж ахуйнууд шийдвэртэй салах хэрэгтэй. Чиргүүл дүүжин машины засварыг найдвартай сайн хийж, механикжуулагчдын мэргэжлийг дээшлүүлэн, уриншийг гэрээлэн авч үлгэр жишээ боловсруулдаг тэргүүний аж ахуйнуудын туршлагыг өргөнөөр нэвтрүүлэх нь зүйтэй. Уринш боловсруулах ажлын агротехнологийг сайн мэддэг хүмүүс бүхий байнгын эргүүл хэсэг байгуулж, техникийн бүх үе шатны тохируулгыг үргэлж шалгаж, зөвлөлгөө өгч байх ажлыг аж ахуй, нэгдлүүдийн нам, захиргаа, хяналт шалгалтын байгууллагын хамтын хүчээр хэрэгжүүлэх ёстой. 

Ургац арвин авах эсэх нь уринш боловсруулалтаас онцгой шалтгаалахыг анхаарч, энэ хаврын уриншийн горим шаардлагын дагуу чанартай гүйцэтгэнэ. 

