№85(15734)
1984 ОНЫ ДӨРӨВДҮГЭЭР САРЫН 8
Даалгасан ажил, хувийн хариуцлага

МАХН-ын Төв Хорооны VII ( 1983 оны ) бүгд хурал дээр нөхөр Ю. Цэдэнбал хэлсэн үгэндээ << Намын байгууллагын хүмүүжил, зохион байгуулалтын ажлын хурц үзүүрийг нам, улс, хөдөлмөрийн сахилгыг бэхжүүлэх, даалгасан ажлын төлөө нам, улс, олон нийтийн бүх шатны байгууллагын ажилтны хувийн хариуцлагыг өндөржүүлэхэд жинхэнэ ёсоор чиглүүлж байвал зохино>> гэж онцлон тэмдэглэсэн билээ. 

Өнөө үед удирдах ажилтан, мэргэжлийн сэхээтэн, гүйцэтгэгч ажилтан хэн ч байлаа гэсэн нам, засгаас хүлээлгэсэн үүрэг, даалгасан ажлыг орчин үеийн өндөр шаардлагын дагуу. . идэвх санаачилгаа дайчлан дээд зэргийн чанартай хийж гүйцэтгэн, эрхэлсэн салбар, хэсгийнхээ ажлыг бүрэн хариуцаж чаддаг байхыг шаардаж байна. 

Энэ шаардлагын дагуу эрдэм мэдлэг, оюун ухаан, хүч чадал, авьяас чадвараа дайчлан, нам, улсаас даалгасан ажил, хүлээлгэсэн үүргийг нэр төртэй биелүүлж байгаа Сүхбаатар аймгийн Баяндэлгэр сумын намын хорооны нарийн бичгийн дарга, хөдөлмөрийн баатар Б. Лхамжав, Хөвсгөл аймгийн Цагаан-Уул сум нэгдлийн дарга, хөдөлмөрийн баатар Ү. Аварзад, Завхан аймгийн Их-Уул сум нэгдлийн дарга, МАХН-ын XVIII их хурлын төлөөлөгч Я. Дашпунцаг, Говь-Алтай аймгийн Тонхил сумын мал эмнэлгийн тасгийн эрхлэгч, малын гавьяат их эмч М. Дүгэрсүрэн нарын зэрэг тэргүүний коммунист олон байна. Жишээ нь нөхөр Аварзад боловсон хүчний хариуцлага, сахилгыг хариуцсан ажил, улсын төлөвлөгөөний биелэлттэй нягт холбон дүгнэж, хувийн хариуцлага, идэвх санаачилгыг нь байнга өндөржүүлж байна. Хөдөлмөрчин бүртэй тулж ажиллан, тэдний ажлын дадлага, туршлага, онцлогийг харгалзан социалист уралдааныг бүтээлчээр зохион байгуулан, идэвхийг өрнүүлж ажилласнаар сум нэгдлийн нийт ажилд сайхан амжилт гаргаж байна. 

Ногдсон үүргээ сайн мэддэг боловч мэдсэнийхээ хэрээр даалгасан ажилд хариуцлагатай хандаж чаддаггүй ажилтан бас цөөнгүй байна. Сүхбаатар аймгийн Наран сумын намын үүрийн нарийн бичгийн дарга Н. Моонон, сум нэгдлийн дарга, М. Өлзийхутаг нар өөртөө болон удирдлагадаа байгаа хүмүүст тавих зарчимт шаардлагыг сулруулан ажлын хариуцлага алдаж, улс, нийгмийн эрх ашгийг хохироож байна. Тус сум сүүлийн гурван жил дараалан мал өсгөх, төл бойжуулах, уртын ноос, цөцгийн тос, хадлан тэжээл бэлтгэх, нэгдлийн мөнгөн орлогыг нэмэгдүүлэх төлөвлөгөөт зорилтыг тасалжээ. 

Сумын намын үүр, нэгдлийн зөвлөл оны эхэнд олон төрлийн уралдааны болзол зарладаг боловч цаг тухайд нь дүгнэдэггүй, тэр ч байтугай улс, аймгаас зарласан уралдааны болзлыг биелүүлсэн хүмүүсээ шагнал, урамшилд тодорхойлохгүй орхиж, хөдөлмөрийн хүмүүсийг хохироож байжээ. Энэ баримт нь тус сумын удирдах хариуцлагатай ажилтнууд нам, улсын өмнө хүлээсэн үүрэгт ажилдаа хэтэрхий хариуцлагагүй хандаж байгааг харуулж байна. 

Юуны өмнө хамт олны ажлын хувь заяаг гардан шийдвэрлэгч үйлдвэрлэлийн нэгж хэсэг, цех, бригад, фермийн дарга, мастерын хариуцлагыг эрс дээшлүүлэх хэрэгтэй гэдгийг Намын Төв Хорооны VII бүгд хурал тэмдэглэсэн билээ. Гэтэл Дорноговь, Булган аймагт өнгөрсөн онд мал аж ахуйн бригад, тасгийн дарга нарын 36. 4 хувь нь сумын төвд суурьшин, аймаг, сумын төлөөлөгчийн машинд дайгдан хааяа нэг суурь, малчдаараа үзэгдэх төдий явж ажил хохироож байжээ. 

Ажил сайжруулах, боловсон хүчний хувийн хариуцлага, сахилгыг дээшлүүлэх хүчирхэг хэрэгсэл болсон гүйцэтгэлийн хяналт, шалгалтын үр нөлөөг дээшлүүлэхийг намын байгууллага онцлон анхаарч ажиллах хэрэгтэй юм. Зарим хүн даалгасан ажилд ёс төдий хандаж нүд хуурдаг, зохион байгуулах бүтээлч үйл ажиллагааг үр ашиггүй хурал, бичиг цаасаар сольж, дутагдалдаа шүүмжлэл дүгнэлттэй хандахын оронд шалтгааныг нь бусад руу түлхэж, элдэв тайлбар тавьж, шалтаг зааж хариуцлагаас мултрахыг оролддог байна. Намын байгууллага ийм үзэгдлийн эсрэг шийдвэртэй тэмцэл хийж Намын Төв Хорооны VI, VII бүгд хурлын дайчин үзэл санааны дагуу хүн бүрийн хувийн хариуцлага, ажил хэрэгч чанарыг дээшлүүлэх тодорхой арга хэмжээ авч байхыг манай нийгмийн эрх ашиг хурцаар шаардаж байна. 

Даалгасан ажилд хариуцлагагүй хандаж нам, улсын эрх ашгийг хохироогчид, нийгмийн тустай хөдөлмөрөөс зайлсхийгчид, ажил таслагчид, залхууран хойш суугчид, нийгэмд өгснөөсөө илүү ихийг авахыг хүсэгчдийг гишгэх газаргүй болгох хэрэгтэй гэж МАХН-ын Төв Хорооны VII ( 1983 оны ) бүгд хурал анхааруулан заасан. Гэтэл хариуцлагагүй, сахилгагүй явдал гарсаар байхад бүтэн жилийн туршид нэг ч гишүүнд арга хэмжээ аваагүй нам, ХЗЭ-ийн байгууллага, нэг ч албан хариуцлагатанд мөнгөн төлөөс ногдуулаагүй ардын хянан шалгах байгууллага байсаар байна. 

Боловсон хүчин бүрийн хийж бүтээсэн ажил, эзэмшсэн туршлага, санаачилсан зүйлийг намын байгууллага тогтмол дүгнэж байх нь даалгасан ажлын төлөө хариуцах хувийн хариуцлагыг дээшлүүлэхэд чухал түлхэц болж байна. 

Сүүлийн жилүүдэд намын байгууллага удирдах ажилтан, мэргэжлийн боловсон хүчний илтгэл, сонсголыг тогтмол авч хэлэлцэн хамт олноор үнэлэлт, дүгнэлт өгүүлж байгаа нь ажил сайжруулах, хүмүүсийн хувийн хариуцлагыг өндөржүүлэхэд ач тусаа өгч байна. Өнөө үед тавигдаж байгаа зорилт улам өргөн хүрээтэй, шийдвэрлэх асуудал нарийн түвэгтэй болж байна. Иймд нам, улс, олон нийт, аж ахуйн боловсон хүчин бүр өндөр зохион байгуулалттай, гүйцэтгэгч чанар, хатуу сахилгатай байж нийгмийн өмнө хүлээсэн үүргээ гүнзгий ухамсарлаж яв цав биелүүлэх нь намын нийгэм, эдийн засгийн зорилтыг амжилттай биелүүлэх нэг чухал нөхцөл болж байна. 

