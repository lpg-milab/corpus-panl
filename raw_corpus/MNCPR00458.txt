ШУТИС-ийн захиргаа оюутнуудынхаа шаардлагыг эрс буруушаав

Сургуулийнхаа оюутнуудыг хэтэрхий бүдүүлэг, хувийн, цөөхөн хүний үзэл бодол дүгнэлтийг багтаасан шаардлага тавьж байна хэмээн ШУТИС-ийн удирдлагууд өчигдөр эсэргүүцэн мэдээлэл хийлээ.
Тус сургууль өнөөдөр дөрвөн аймгийн салбар сургуультайгаа нийлээд жил тутам 17 мянган оюутанд сургалт эрхэлдэг. Сургалтын төлбөр болон оюутнуудад шинээр мөрдүүлэх ямар нэгэн арга хэмжээнүүд бүгд нарийн зохион байгуулалт, бодлого төлөвлөлтийн дагуу хэрэгждэг. Гэтэл энэ удаагийн нөхцөл байдалд хиймэл тайлбар гаргаж, үймээн шуугиан үүсгэж байна гэж үзжээ. Энэ нь цаашдаа Монгол Улсын хэмжээний Төрийн өмчит сургуулийн нэр хүндийг гадаад улсуудад харилцаа холбоотой сургууль, шинжлэх ухаан, технологийн байгууллагуудад сөрөг байдлаар ойлгуулах нөхцөл болоод байна хэмээн бас зэмлэв. Энэ үеэр Монголын оюутны холбооны (МОХ) залуус ирсэн байв. ШУТИС-ийн удирдлагуудыг ташаа мэдээлэл хийж байна гэж тэд хоорондоо муудалцаад авсан. Тэд оюутнуудын шаардлага бүрт хариу тайлбар хийсэн юм. Сургуулийн Удирдах зөвлөл жил бүрийн хавар хуралддаг. Энэ хичээлийн шинэ жилээс эхлэн мөрдөх сургалтын төлбөрийн асуудлыг аль эрт зургадугаар сард эцэслэн шийдвэрлэх хурлуудад ШУТИС-ийн Оюутны холбооны тэргүүн Уянга, МОХ-ны ерөнхийлөгч Ганхуяг нар оролцсон, санал бодлоо хуваалцсан атал оюутны төлөөлөл ороогүй, зөвхөн удирдлагуудын хүрээнд шийдэгдсэн мэт мэдээлэл цацсанд гайхаж байгаагаа хэлэв. Тэдний хэлснээр өнгөрсөн хаврын Удирдах зөвлөлийн хуралд анх санал оруулахад тусгагдсан кредит тутмын төлбөрийг тухайн хурлаар эцэслэн баталсан шийдвэр мэт болгож өчигдөр оюутнууд мэдээлжээ. Төсөлд тусгагдсан кредит бүрийн үнийг МОХ-ны ерөнхийлөгч Ганхуягийн ширээн дээр байхад ШУТИС-ийн захиргаа ямар аргачлалаар тооцоолж байгаа нь мэдэгдэхгүй хэт өндөр төлбөр боджээ гэсэн тайлбар нь нугалаа үүсгэж байгааг тайлбарлалаа. Гол нь Төрийн өмчийн харьяалалтай ч улсын төсвөөс сохор зоос олж хүртдэггүй сургуулиуд оюутны сургалтын өртгөөрөө л орлого зарлагын менежмент хийдэг тухай тодруулж хэлсэн. Дээр нь улсын бодлогоор техник технологийн чиглэлийн сургуулийн оюутнуудыг Төрийн сангийн тэтгэлэгт олноор хамруулах шаардлагын дагуу нийт элсэгчийн 37-38 хувь нь багтчихдаг аж. ШУТИС-ийн Сургалтын проректор З.Цэрэндоржийн хэлснээр эднийх гурван жилийн турш сургалтын төлбөртөө өөрчлөлт оруулалгүй ирж. Гэсэн ч зах зээлийн шаардлагад тохируулж, 2005-2006 оны хичээлийн жилд төлбөрөө нэмжээ. Тэр ч бүү хэл шаардлагатай бол зах зээлийн зарлага, өртгийн дагуу сургалтын төлбөрийг жил бүр бага, багаар нэмэх байдлаар зохистой хэмжээндээ очих хэрэгтэйг Удирдах зөвлөлийн хурлаараа гаргасан, тэр шаардлагын дагуу ажиллаж байгаа гэлээ. Өнөөдөр эднийд 800 гаруй багш ажилладаг. Сургалтын төлбөрийн 50-60 орчим хувийг багш нарын цалингийн санд тушаадаг. Гэсэн хэдий ч багш нарын цалин хангалтгүй, жишиг хэмжээнд хүргэх боломжгүй учраас одоогоор хамгийн чадалтай, шилдэг гэгдэх 30 орчим багш үйлдвэрлэлийн салбар руу өндөр цалин амласан газрын харьяанд оджээ. ШУТИС-ийн оюутны холбооны төлөөллийн хэлснээр 2005-2006 онд сургалтын төлбөрийг нэмэхдээ дахиад дөрвөн жил өөрчлөлт оруулахгүй гэж сургуулийн захиргаа амлаж. Яагаад энэ амлалтаа зөрчсөн тухай нь асуухад зах зээлийн нөхцөл байдалтай уялдуулж, сургууль бүрийн онцлог, ач холбогдол, хэрэглээгээр нь сургалтын төлбөрт өөрчлөлт оруулах гарцаагүй цаг үеийн шаардлага гарсан гэж тайлбарлалаа. Үйлдвэрлэл, инженерийн сургуульд сургалтын лаборатори хамгийн чухал шаардлагатай байдаг бол энэ чиглэл рүү зарцуулах зардал ч нийт оюутны төлбөрөөс унахад тарчиг байдаг гэнэ. Шинэ лабораториуд байгуулагдсан ч голдуу гадаадын хөрөнгө оруулалтаар бий болж байгаа аж. Сургууль оюутныхаа эрх ашиг, боломж нөхцөлд хамаарах бус учир битүүлэг байдлаар сургалтын төлбөрт их хэмжээний мөнгө хураах боллоо хэмээн залуус мэдээлэх үеэрээ одоо шинээр бүртгүүлж байгаа хүүхдүүдээс 696 мянган төгрөг хурааж байгааг их л ундууцан мэдэгдсэн. Ямартай ч З.Цэрэндорж проректорын хэлснээр одоогоор бүртгэл хийлгэж байгаа хүүхэд бүрээс 700 мянга шахам төгрөг хурааж авчихаагүй л юм байна. Бүртгэл хийлгэхдээ нийт төлбөрийн 50 хувийг бэлнээр хураах шаардлага тавиад 300 мянган төгрөг хурааж байгаа аж. ШУТИС-ийн удирдлагууд оюутнуудынхаа "0" долоо хоногт багтаа гэсэн шаардлагыг хүлээж авах нь бүү хэл цаашид ч хэтийн төлөвлөгөөндөө сургалтын төлбөрийг нэмэх шаардлагатай гэдгээ нуусангүй. 

Болдсайханы ХАЖИДМАА

