№118(16708)    
1987 оны тавдугаар сарын 17.
Үйлдвэрчний эвлэлийн шинэ зорилт

МАХН-ын XIX их хурлын шийдвэрийг хэрэгжүүлэхэд үйлдвэрчний эвлэлийн байгууллагын зорилтын тухай асуудлыг Монголын Үйлдвэрчний Эвлэлийн XIII их хурал ажил хэрэгчээр хэлэлцэж тодорхой шийдвэр гаргалаа. МҮЭ-ийн хагас сая гаруй гишүүдийг төлөөлсөн ажил хөдөлмөрийн нэрт сайчууд ажилчин, малчин, сэхээтэн, үйлдвэрчний эвлэлийн ажилтан 780 гаруй төлөөлөгч оролцсон энэ их хурал монголын хөдөлмөрчдийн хамгийн өргөн олон нийтийн байгууллагын ажлын байдалд шүүмжлэлтэй үнэлэлт өгч, арга барилыг улам төгөлдөржүүлэх талаар үнэтэй чухал санал шүүмжлэл, шийдвэр гаргалаа. 

МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга нөхөр Ж. Батмөнх намын XIX их хурлаас дэвшүүлсэн нийгэм эдийн засгийн зорилтыг хэрэгжүүлэхэд үйлдвэрчний эвлэлийн байгууллагуудын зорилтын талаар тус их хурал дээр программын ач холбогдолтой дэлгэрэнгүй үг хэллээ. 

Нөхөр Ж. Батмөнх манай орны хөгжил дэвшилд үйлдвэрчний эвлэлийн байгууллагуудын оруулж байгаа хувь нэмрийг үнэлэхийн хамт << өнөөгийн шинэ өндөр шаардлагын дагуу үйлдвэрчний эвлэлийн бүх шатны байгууллагууд ажлынхаа арга барилыг үндсээр нь өөрчлөн сайжруулах шаардлагатай нь зүй ёсны хэрэг юм. Өөрөөр хэлбэл энэ нь үйлдвэрчний эвлэлийн зохион байгуулалт, хүмүүжлийн ажил, түүний боловсон хүчин, идэвхтний уйл ажиллагааны бүхий л асуудалд шинэ сэтгэлгээгээр шинэ байр сууринаас хандах ёстой гэсэн үг билээ >> гэж цохон заалаа. 

МАХН-аас үйлдвэрчний эвлэлийн бүх шатны байгууллага, ажилтан, сонгуультан, гишүүдэд өгч байгаа хүндтэй даалгавар, цаашдын нь үйл ажиллагааны гол удирдамж гэж энэхүү заалтыг их хурал халуунаар хүлээн авч баримт бичгүүддээ тусгалаа. 

Манай нийгмийн улс төрийн бүтцийн салшгүй хэсэг, социалист ардчилал, нийгмийн шударга ёсны зарчмыг бататгахад нөлөө бүхий хүчин үйлдвэрчний эвлэлийн байгууллагын үйл ажиллагаа юуны өмнө хөдөлмөрчдийн язгуур эрх ашгийг хамгаалахад бүрэн чиглэхийн зэрэгцээгээр их Лениний зааж хэлснээр коммунизмын сургууль, алс ахуйг хөтлөн удирдах жинхэнэ сургууль байх үүргээ улс орны эдийн засаг, нийгмийн хөгжлийн үндсэн зорилтыг шийдвэрлэхэд олон түмний эрч хүч, авьяас билгийг дайчлан зохион байгуулах идэвхтэй үйл явцаар хэрэгжүүлэх ёстой. 

Намын эдийн засгийн бодлогын тулгуур асуудал нийгмийн үйлдвэрлэлийн үр ашиг, ажлын чанарыг дээшлүүлэхэд үйлдвэрчний эвлэлийн гүйцэтгэх үүрэг, оруулах хувь нэмрийг улам нэмэгдүүлж үйлдвэрлэлийн үйл ажиллагааг төлөвлөхөөс эхлээд нөөц боломжийг зохистой ашиглах, аж ахуйн тооцоог нэвтрүүлэх, хөдөлмөр зохион байгуулалт, цалин хөлс, урамшууллын системийг боловсронгуй болгоход хөдөлмөрийн хамт олны гишүүн бүрийг туйлын идэвхтэй, ажил хэрэгч, эзэн хүний ёсоор оролцдог болгох нь ҮЭ-ийн хойшлуулшгүй зорилт мөн. Ардчиллыг хөгжүүлэх, үйлдвэрлэлийг удирдахад олон түмнийг идэвхтэй оролцуулахад социалист уралдааны үүргийг өндөржүүлэх, уралдаан зохион байгуулах арга барилыг улам боловсронгуй болгох, ажил үйлдвэрлэлийн чанар, эцсийн өндөр үр дүн, хүний сайн сайхны төлөө тавих анхаарал халамжийн өгөөжийг уралдааны үүргийн биелэлт, ажлын үнэлгээний гол үзүүлэлт болгож байх тухайд их хурал шинэ шаардлага тавилаа. 

Намын нийгмийн бодлогыг хэрэгжүүлэх, хөдөлмөр хамгаалал, хөдөлмөрлөх нөхцөлийг сайжруулахад МҮЭ-ийн үүрэг, хариуцлага, санаачилгыг эрс сайжруулах асуудлыг их хурал анхааралтай авч хэлэлцэж, тодорхой зорилт дэвшүүлэв. Хүн бүр өөрийн мэдлэг, авьяас чадвар, боломжоо бүрэн дайчилж, улс нийгэмдээ аль болох ихийг бүтээх нөхцөлийг хангах нь нийгмийн төдийгүй эдийн засгийн ач холбогдолтой томхон зорилт гэдгийг их хурал онцлон заалаа. 

<< . . . Нам манай нийгмийн хөгжлийг хурдасгах үйл явцын гол зорилго, шийдвэрлэгч хүчин зүйл болсон хүнийг хөгжүүлэх явдалд тэргүүн зэргийн ач холбогдол өгч байна. Энэ нь Манай нийт байгууллага, тухайлбал үйлдвэрчний эвлэлийн байгууллагын өмнө шинэ өндөр шаардлага тавьж байна. Хүмүүсийн хөдөлмөрлөх, амрах, боловсрол мэргэжлээ дээшлүүлэх, ихийг бүтээж туурвихад авьяас билгээ сориход нь бух талын бололцоо нөхцөлөөр хангахад үйлдвэрчний байгууллага тус дэмжлэг үзүүлэхийг аль болохоор хичээх хэрэгтэй байна >> гэж нөхөр Ж. Батмөнх их хурал дээр хэлсэн нь үйлдвэрчний эвлэлийн бүх шатны байгууллагаас хүний төлөө, тэдний нийгмийн асуудлыг сайжруулахын төлөө хийх ажлын гол чиглэл болох ёстой. 

Манай яруу алдарт ажилчин, малчдын ажилсаг залуу халааг бэлтгэх, халамжлан хүмүүжүүлэх, багш шавийн холбоог өргөтгөх, хөдөлмөр зохион байгуулалтыг боловсронгуй болгох, социалист хөдөлмөрийн бригадын хөдөлгөөний агуулга, хэлбэрийг шинэчлэх зэрэг ҮЭ-ийн байгууллагын олон талт ажлын арга барилыг тууштай шинэчлэн өөрчилж, хэлбэрдэх, загварчлах, бичиг цаастай зууралдах, бусдын ам харах, захиргааны аргаар удирдах, аж ахуйн удирдлагатай зэрэгцэх, дагалдах дутагдлыг шийдэмгий арилган бие даасан шинэ санаачилга, бүтээлч ажиллагааг тууштай нэвтрүүлэх хэрэгтэйг их хурал онцгой анхаарлаа. Намын бодлого шийдвэр, XIII их хурлаасаа дэвшүүлсэн зорилтыг амжилттай хэрэгжүүлэх гол хүч нь ҮЭ-ийн ажилтан, идэвхтэн сонгуультнууд учраас тэдний << улс төрийн боловсрол, эдийн засгийн мэдлэгийг дээшлүүлэх, тэдэнд бие дааж санаачилгатай ажиллах чадвар эзэмшүүлэх, анхан шатны байгууллагыг чадварлаг боловсон хүчнээр хангах явдал МҮЭ-ийн Төв Зөвлөлийн нэн чухал зорилт мөн >> гэж их хурал онцлон тэмдэглэлээ. 

Өргөжин гүнзгийрч байгаа социалист интеграцын үйл явцад МҮЭ-ийн гүйцэтгэх үүрэг өссөөр байгаа бөгөөд ах дүү социалист орнуудын ҮЭ-ийн байгууллага, тэрчлэн дэлхийн дэвшилт үйлдвэрчин олонтой эв нэгдлээ зузаатгахын чухлыг их хурал нотлов. 

ЗХУ болон ах дүү социалист бусад орны хамтын ажиллагааг бэхжүүлэх, тэдгээрийн тусламжаар байгуулсан үйлдвэр, аж ахуйн газрын хүч чадлыг сайн ашиглах, бүтээгдэхүүнийх нь чадварыг сайжруулах үзэл санаа, эрмэлзэл аугаа их Октябрийн 70 жилийн ой угтсан бүх ажилд нэвт шингэсэн байвал зохино гэдгийг МҮЭ-ийн их хурал санал нэгтэй тэмдэглэв. 

Цөмийн дайны эсрэг, энх тайвны төлөө шударга тэмцэлд ДҮЭХ, ЗХУ болон ах дүү социалист бусад орон, дэвшилт бүх хүчин хамт МҮЭ тууштай оролцож МАХН-ын энх тайванч гадаад бодлогыг хэрэгжүүлэх үйлсэд жинтэй хувь нэмэр оруулах зориг эрмэлзэл дүүрэн байгааг их хурал санал нэгтэй илэрхийллээ. МҮЭ-ийн XIII их хурлын шийдвэрийг намын байгууллагын удирдлага туслалцаа, төрийн байгууллагын дэмжлэг, нягт хамтын ажиллагаанд түшиглэн амжилттай хэрэгжүүлэхийн тулд ҮЭ-ийн бух шатны байгууллага, хууль ёсны эрх, үүргийнхээ дагуу идэвх санаачилгатай, бие дааж тууштай, үр бүтээлтэй ажиллах хэрэгтэй байна... 

