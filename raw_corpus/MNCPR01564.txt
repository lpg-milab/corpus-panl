БУРХНЫ НЭР БАРЬЖ БУЯН ҮЙЛДЭХГҮЙ Ч ХУЛГАЙ БИТГИЙ ХИЙГЭЭЧ

Хэдэн жилийн өмнө бурхны гэсэн тодотголтой телевиз нээгдэж билээ.
Уг телевизийг Японы буддистууд бурхны шашны сурталчилгаанд зориулан Гандантэгчинлэн хийдийн тэргүүн хамба Д.Чойжамц, эдүгээгийн Ерөнхийлөгч Н.Энхбаяр нарт бэлэглэсэн гэдэг. Явцын дунд энэ телевиз нэг хүний өмч болон хувирч бурхны шашныг сурталчлах үүргээ умартан зөвхөн хувь хүний улс төрийн өндөрлөгт гарах хэрэгсэл болон хувирсан юм. Эзэмшил нь өөрчлөгдөж нэг айлын мэдэлд очсон болохоор ямар ч байсан энэ телевиз бурхных биш болсон. Энэ бол бурхны нэр барьж үйлдсэн хамгийн анхны луйвар байлаа. Түүний дараа нь ийм үйлдэл хийсэн хүн бол Байгаль орчны сайд асан У.Барсболд. Тэрбээр дархан цаазат Богд хан уулын Зайсангийн аманд гадны хүмүүсийн мөнгөөр маш том бурхан босгосон юм. Хариуд нь тэр орчмын бүх газар тэнэмэл солонгосчуудын гарт орлоо. Бурхан босч байх үед сүсэгтнүүд шүтэх бурхантай боллоо гэж их баярласан.Түүгээр далимдуулаад газрын луйвар явна гэж хэн ч бодоогүй. Харин эдүгээ ийм тодотголтой гурав дахь луйвар явж байна. Бага Арцатын аманд бурхан бүтээх том ажил өрнөж эхэллээ. Өнгөн талаас нь энэ бүхнийг харвал бурхан бүтээж, буян үйлдэж байгаа мэт. Цаад учир нь газрын хулгай болох нь тодорч байна. Нэг бурхан босгохын тулд тийш нь 380 вольтын хоёр шугам татжээ. Шугам татах ажлыг шуурхайлж хоёр сарын өмнө дуусгасан гэнэ. Ийм их цахилгаан хэрэглэх нь гэж бодвол тэр бурхнаас гал бадарч байхаар бүтээх биз. Харин бурхан босгох санаа дэвшүүлсэн эрхмүүд Өндөр гэгээн Занабазар 1806 онд Богд хан уулыг дархлахдаа "Энэ бол сайхан газар. Өөд нь татаж яваарай" гэж лүндэн буулгасан тухай ярьжээ. Түүнийг нь манай хэвлэлийнхэн шүүрэн авч мэдээлсэн юм. Гэтэл өндөр гэгээн 1640 онд төрсөн. Хэрэв 1806 онд дээрх лүндэнг буулгасан бол тэр их хүн 166 нас сүүдэр зоогложээ. Гэтэл ийм урт насалсан хүн хүн төрөлхтний түүхэнд гараагүй юм. Энэтхэг улсад өнгөрсөн зуунд бурхны нэр барьж маш их бизнес хийж байжээ. Бурхан бүтээх үйлсэд зориулж гаднаас орж ирэх бараа таваарыг бүх төрлийн татвараас чөлөөлөхөөр шийдвэрлэжээ. Энэ нь бүх компанийг бурхан бүтээхийн төлөө зүтгэхэд хүргэжээ. Ингэж хавтгайрсан учир дээрх шийдвэрийг цуцалсан гэнэ. Энэтхэгчүүдийн өнгөрсөн зуунд гаргасан алдааг энэ зуунд бид давтаж байна гэж хэлэхэд болно. Манайд эдүгээ бурхан босгоно гэвэл уулын амыг тэр чигээр нь өгөх явдал цэцэглэв бололтой. Бурхны шашин дэлгэрсэн XV-XVI зуунд энэ үзлийг бичиг үсэггүй хүмүүст хүргэхдээ ид шидийнх нь талыг дөвийлгөж сурталчилдаг байж. Тэгвэл эдүгээгийн эрх баригчид тийм үзэл суртлыг их дэмжиж тэтгэх боллоо. Гэтэл өнгөрсөн хугацаанд буддын шашин өөрөө шинжлэх ухаан болтлоо хөгжжээ. Тэгээд ч гэгээрч бурхан бүтээнэ гэдэг нь аль нэг уулын аманд гипс овоолохыг хэлдэггүй. Харин сэтгэлийнхээ орон зайд бий болгодог онцлогтой гэж учир мэдэх хүмүүс хэлж байна. Бага Арцатын аманд БНСУ-д хараар ажиллаж байгаад ирсэн хүн бурхан бүтээх гэж байгаа юм байх. Энэ бол хамгийн үнэмшилгүй сонсогдож байгаа юм. Уг аманд Ерөнхийлөгчийн ээж Р.Бүдханд газар авсан гэх. Тэгэхээр бурхнаас цааших нь Н.Энхбаярын эдлэн газар болно. Нэг сайхан нартай өдөр "Энэ бурхныг бид хамтарч бүтээсэн. Хамтран зүтгэгчдээ бараг талаас илүү мөнгийг нь би өгчихсөн одоо минийх" гэж Ерөнхийлөгч хэлээд тэр бурхныг өөрийн өмч, уулын амыг хувийн эдлэн хэмээн зарлах биз. Тэгж зарласан нөхцөлд "Энд бурхан бүтээж байгаа гэх хүн тоглоомын тойргийн гадна үлдэнэ. Төрийн тэргүүн урьд нь "TV-9" нэртэй бурхны телевизийг "Хамбад мөнгийг нь өгчихсөн" гэж хэлээд өөрийнх гэж зарлаад бурхны шашны зүтгэлтэнг жийсэн туршлагатай юм билээ. Энэ маягаар бурхнаар халхлагдах уулын ам тэр айлын мэдэлд очно. Түрүүнд нь нэр төрөө ашиглуулж хулхидуулсан Хамба бурхны нээлтэд шалтаг заан очоогүй байна. Бурхныг хойт насаа бодож буян санаж бүтээдэг юм гэнэ лээ. Буян санаж бурхан бүтээдэггүй юм гэхэд нэрийг нь барьж газар хулгай хийхээ болимоор юм. 
Г.Эрдэнэбат
