№64(15713)
1984 ОНЫ ГУРАВДУГААР САРЫН 15
Захидлын үнэ цэнэ

МАХН-ын төв, орон нутгийн болон анхан шатны байгууллага, өнгөрөгч онд хөдөлмөрчдөөс 30 мянга гаруй захидал хүлээн авч, 40 мянга орчим хүн намын байгууллагад биеэр ирж санал хүсэлт тавьсан байна. Ажилчин, малчин, сэхээтэн, оюутан, сурагч зэрэг хүн амын бүх анги, давхраа, эх орны өнцөг булан бүрээс намын байгууллагад өдөр бүр олон зуун захидал ирж байгаа нь тэд МАХН-аа бат нягтаар тойрон хүрээлж, намын байгууллагаа гүн их итгэн, хүндэтгэж байдгийн баталгаа юм. 

Хүмүүсийн санал бодлын амьд баримт бичиг болсон эдгээр захидалд манай орны хөдөлмөрчид эх орноо цэцэглүүлэн хөгжүүлэх үйлсэд цуцалтгүй хөдөлмөрлөх чин хүсэл эрмэлзэл төгс байгаагаа юуны өмнө батлан илэрхийлсэн нь тэдний улс төр, хөдөлмөрийн идэвх өндөр байгааг илтгэн харуулж байна. Намын байгууллагад хөдөлмөрчдөөс ирүүлж байгаа захидалд нам, улс, олон нийт, аж ахуйн байгууллагын ажил, хөдөлмөрчин олон түмний амьдрал хүсэл сонирхол ямар байгаа нь тодорхой туссан байдаг. 1983 онд Намын Төв Хороонд ирсэн захидлын 20 гаруй хувьд нь нам, улс, олон нийт, аж ахуйн байгууллагын ажил, удирдлагын арга барил, хариуцлага, сахилгын талаар захидал бичигчид дүгнэлт, саналаа бичсэн байна. Намын орон нутгийн болон анхан шатны байгууллагад ирж байгаа захидлын олонхид үйлдвэр, аж ахуй, соёл, үйлчилгээний байгууллагын ажлын талаар тодорхой мэдээлсэн байна. Хөдөлмөрчдийн захидал, мэдээлэл нь намын байгууллагаас ажлын байдлыг дүгнэж үнэлэх нэг эх сурвалж мөнөөр барахгүй тулгамдсан зорилт, түүнийг шийдвэрлэх зөв арга замыг тодорхойлоход тусалж, хэлэлцэж шийдвэрлэх асуудал, гаргах тогтоол шийдвэрийн үндэс болдог. Үүгээрээ захидал нь нийгмийн асар их ач холбогдолтой байдаг. 

Хөдөлмөрчид захидалдаа хөдөлмөрийн зохион байгуулалтыг сайжруулах, ажлын чанар, үр ашгийг дээшлүүлэх, нөөц бололцоог илрүүлэн ашиглах, Хөдөлмөр, материал, цагийг арвилан хэмнэхийн төлөө тэмцэх, аж ахуйч биш байдал, худал мэдээлж хуурч мэхлэх, нам, улс, хөдөлмөр, үйлдвэрлэлийн сахилгыг зөрчих, социалист өмчийг үрэгдүүлэх явдалтай хийх тэмцлийг хүчтэй болгох талаар олон чухал санал бичиж байна. 

Мөн албан үйлдвэрийн газрын зарим удирдах ажилтны ажлын хоцрогдсон арга барил, хүнд суртал, ажлын доголдол дутагдлыг тодорхой баримтаар шүүмжилсэн захидал ч цөөнгүй ирж байна. Үндэслэл бүхий ийм шүүмжлэл нь манай бүхий л ажлыг сайжруулах, дутагдлыг даамжруулж газар авахуулалгүй арилгахад ихээхэн тус болдог юм. 

Намын байгууллагад захидал ирүүлж байгаа хөдөлмөрчдийн дотор сургууль курсэд суралцах, шинэ мэргэжил эзэмших, үйлдвэрлэлийн тодорхой салбарт очиж ажиллахыг хүссэн буюу ахуй амьдралынхаа байдлын тухай өргөдөл, хөдөлмөрийн маргааны тухай гомдол ч ирдэг. Олонхи тохиолдолд ийм захидал, өргөдөл ирүүлсэн нь тавьсан асуудалд хөшүүн хойрго хандан, журам зөрчсөн эсвэл хөдөлмөрийн маргааныг зүй ёсоор шийдвэрлээгүйтэй холбоотой байдаг. 

Хөдөлмөрчдөөс ирүүлж байгаа зарим захидалд хувь хүний тухай асуудал байгаа мэт боловч түүний цаана нийгмийн чанартай асуудал байдаг. Иймээс хөдөлмөрчдийн захидлын үнэ цэнэ, ач холбогдлыг гүнзгий ойлгож, түүнд анхааралтай хандаж, захидлын мөрөөр тодорхой арга хэмжээг цаг алдалгүй авч байх нь намын бүх шатны байгууллагын чухал зорилт мөн. 

Төв, орон нутгийн байгууллага, яам, тусгай газрууд хөдөлмөрчид, доод шатны байгууллага, албан газраас тавьсан санал, эрэлт хүсэлтийн дагуу тогтоосон журам ёсоор шуурхай арга хэмжээ авдаг байвал зохино. Хөдөлмөрчдийн санал, эрэлт хүсэлт, шүүмжлэл, мэдээллийн мөрөөр тодорхой арга хэмжээ авч, эзэнд нь заавал хариу. өгдөг байх хэрэгтэй гэсэн намын их хурлын заалтыг хэрэгжүүлэхээр Намын төв, орон нутгийн байгууллага нэлээд ажил зохиож байна. Эдгээр байгууллага 1983 онд хүлээн авсан захидлын 76. 6 хувийг намын хорооны аппарат хариуцан хөдөлмөрчдийн захидал, амаар тавьсан эрэлт хүсэлтийн 90 шахам хувийг нэг сарын дотор шийдвэрлэж хариу өгсөн байна. Намын байгууллага хөдөлмөрчдийн захидал, санал хүсэлтийг хүлээн авах ажлыг өргөжүүлэн улс төрийн нэгдсэн өдөрлөг, нээлттэй захидлын өдөрлөг зохиох, хөдөлмөрчдийг ажлын биш цагт болон үйлдвэрлэлийн нэгж, ажлын баЯр, орон сууцны хорооллоор хүлээн авах зэрэг арга хэлбэрийг ашиглаж байгаа нь үр дүнгээ өгч байна. 

Гэвч хөдөлмөрчдөөс бичгээр болон амаар тавьсан асуудал, санал хүсэлтэд хариуцлагагүй, хүнтэй Цэвдэг хандах, түүнийг шийдвэрлэх хугацааг удаашруулах, тавьсан асуудлаар зохих арга хэмжээ авахгүй, хүнд суртал гарган ёс төдий хандах, ажлын дутагдлыг мэдээлсэн хүнийг хяхаж хавчих зэрэг тэвчишгүй дутагдал бүрэн арилаагүй байна. Хөдөлмөрчдийн захидал, эрэлт хүсэлтэд ийнхүү хандах нь нам, ард түмний холбоог сулруулах, хувь хүний идэвх санаачилгыг боогдуулах уршигтай байдаг. Иймд намын бүх шатны байгууллага хөдөлмөрчдийн захидал, эрэлт хүсэлтэд хайхрамжгүй ёс төдий хандсан аливаа илрэлтэй шийдвэртэй тэмцэл хийж бүх байгууллага, удирдах ажилтныг хөдөлмөрчдийн санал, эрэлт хүсэлт, шүүмжлэл, мэдээллийн мөрөөр тодорхой арга хэмжээ авч, эзэнд нь заавал хариу өгдөг болгох хэрэгтэй. 

Намын байгууллага дэргэдэх улс, олон нийт, аж ахуй, соёлын байгууллагаас хөдөлмөрчдийн захидлын мөрөөр хэрхэн ажиллаж байгаад хяналт тавьж, удирдан чиглүүлэхийн хамт захидал, мэдээлэл, хүмүүсийн эрэлт хүсэлтэд судалгаа, дүн шинжилгээ хийж, ажил сайжруулахад түүнийг чадмагаар ашигладаг байх нь чухал. Мөн хөдөлмөрчдийн захидал, мэдээллийн мөрөөр зохиосон ажлыг хамт олонд мэдээлэн, холбогдох газруудын тайланг тавиулж байх хэрэгтэй. 

Ямар ч байгууллага хөдөлмөрчдийн захидлын үнэ цэнийг ойлгож, түүнд анхааралтай хандаж тавьсан, санал, зөвлөмж, шүүмжлэлийг ажилдаа тусган хэрэгжүүлж байх үүрэгтэй. Ингэж ажилладаг газарт зарчимч ажилсаг, эрүүл саруул уур амьсгал бий болж хамт олны хөдөлмөрийн идэвх, санаачилга өрнөн, дэвшүүлсэн зорилтыг амжилттай хэрэгжүүлэхэд түлхэц өгдгийг нам, улс, олон нийтийн байгууллага, удирдах ажилтан нар цаг наргүй анхаарч ажиллавал зохино. 

