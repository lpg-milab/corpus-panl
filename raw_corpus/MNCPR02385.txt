Сайн хүн санаанаас гардаггүй

Соёл урлаг, шинжлэх ухаан, үйлдвэр техникийн аль ч салбарт алдар нэрээ цуурайтуулж, бүтээж хийсэн ажлаараа бусдыг хошуучилж, улс эх орноо хөгжүүлэхэд зүрх сэтгэл оюун ухаанаа бусдаас илүү уралдуулж, амьдралын шинэ өөрчлөлт, соёл урлагийн шинжлэл, шинжлэх ухааны нээлт хийж, ард түмэн, төр улсад үнэлэгдэж, алдар цол авсан хүмүүс маань ертөнцийн мөнх бусын хуулиар тэнгэрт хальсны дараа сайн хамт олон, төрөл төрөгсөд, судлаач шинжээч, түүхч нар үл хайхарваас, агуу хүний хөдөлмөр бүтээл, алдар нэр, гавьяа зүтгэл аажмаар бүдгэрэн бүдгэрсээр мартагдах нь даанч харамсалтай. Сэтгэлийн угт үргэлжийн дурсагдаж, мартаж боломгүй сайн хүмүүс олон бий. Тэдний нэг нь монгол улсын урлагийн гавьяат зүтгэлтэн кино найруулагч Равжаагийн Доржпалам. Тэр зүгээр нэг олон кино хийж, олон жил кино урлагт байснаар алдар цол аваагүй. Монголын кино урлагт инээдмийн киноны эх суурийг тавьж, түүнийг хөгжүүлэх арга замыг нээж, шинэчлэл хийсэн гавьяатай хүн. Би Москвагийн киноны дээд сургууль төгсөж ирээд кино мэдээнд нус нулимсаа гоожуулан, уран бүтээлийн зах зухтай танилцаж, бойтоглож явсан үед Доржпалам найруулагч надтай уулзах гэж дуудуулсан байв. Ямар хэрэг хийснээ бодож, "том" найруулагчаас айж бэмбэгнэсээр уулзтал дөлгөөн нүдээр нэвт шувт харж, инээмсэглэн угтаж сайхан ааштай байхыг хараад сэтгэл уужирч билээ. Ажил амьдрал асууж сонирхсоны дараа Ч.Лодойдамбын "Итгэж болно" жүжгээр кино хийх гэж байгаа чамайг оператораар авч ажиллах саналтай байна" гэхэд би дотроо баярлавч "уран сайхны том кино хийж чадахгүй байхаа" гэтэл "чадалгүй яахав би итгэж байна" гэснээр бид хоёр хамт уран бүтээлийн гараагаа эхэлж, сайн нөхөд болсон юм. Доржпалам сургуульд байхдаа урлаг, утга зохиолыг сонирхож, шүлэг тэрлэж, хүчээ сорьж байх үед түүнийг зохиолчдын анхдугаар хуралд урьж оролцуулан урмыг нь бадрааж байжээ. Анх сүүдэр ший үзэж хүний амьдрал тэр чигээрээ цагаан даавуун дээр сүүдэр зургаар дүрслэгдэн хөдлөх ер бишийн гайхамшгийг сонирхож, энэ сонин ид шидийг эзэмших мөрөөдөл төрсөн гэдэг. Доржпаламын хүсэл биелэгдэж I арван жилийг төгсөөд Москвагийн киноны дээд сургуульд 1949 онд орж, тэр үеийн Зөвлөлтийн алдарт кино найруулагч Михайл Эдишерович Чаурелийн шавь болсон. М.Чаурелийн бүтээсэн "Георгий Саакадзе", "Тангараг", "Берлиний уналт", "Мартагдашгүй 1919 он" зэрэг бүтээлүүд Монголд гарч үзэгчдийн танил болсон байв. Багшийн эрдэм шавьд гэгчээр Доржпалам, Чаурели багшийн амьдралын ухаан, найруулгын ур чадвар, арга барил, нийгмийн зөрчлийн гярхай ажиглалт, шинэлэг сэтгэлгээг өвлөн авч, Монголын кино урлагт хэрэгжүүлж инээдмийн шинэ төрлийг нээж, уран сайхны арга барилыг өөрчлөх эрэл хийж, кино хэллэгийн шинэчлэлийг эхлүүлсэн хүн юм. М.Чаурели багш голцуу эрх чөлөө, хувьсгалын түүхэн кино туурвидаг бол түүний шавь улс орныг хөгжүүлэхэд саад тотгор болж байгаа аливаа бусармаг явдлыг илчлэн харуулж, нийгмийг цэвэршүүлэн хөгжүүлэх санааг бүтээлийнхээ гол сэдэв болгодог байсан. Түүний бүтээсэн "Бидэнд юу саад болж байна", "Морьтой ч болоосой", "Салхины амт", "Энэ хүүхнүүд үү", "Мөнгөн буйл" зэрэг кино нийгмийн хөгжилд саад болох хүнд суртал, амин хувийн ашиг хонжоо эрхэмлэдэг бэртэгчин хүмүүсийг гашуун инээдээр харуулснаас гадна хүний сайхан сэтгэл, мөс чанар, хүнийг хайрлах ойлгох нандин сэтгэлийг хөндсөн "Нөмрөг хадны цуурай", " Сэтгэлийн дуудлагаар", "Өндөр ээж", "Говийн зэрэглээ" зэрэг бүтээл, түүхэн үеийн хүмүүсийн амьдралаар нийгмийн байдал, үзэл бодлын тэмцлийг харуулсан "Харуул занги", "Тэмцлийн оч", "Тунгалаг тамир" кинонууд бидний сэтгэлд хоногшин үлджээ. Энэ агуу уран бүтээлчтэй ажилласан маань найруулагч болох хүслээ биелүүлэх сургалт болж, найруулагчийн ур чадварын онцлог, үүрэг хариуцлагыг ойлгож, киноны бусад уран бүтээлчидтэй хэрхэн хамтарч ажиллах арга ухааныг би мэдэрсэн юм. Доржпалам хэнтэй ч энгийн дөлгөөн харьцаж, санал санааг биелүүлэх гэж чармайдаг тусч нинжин сэтгэлтэй цэвэрч нямбай, соёлтой, ёстой л "жентельмен" сэхээтний нэг. "Энэ хүүхнүүд үү" киноны найруулагчийн зохиолыг Доржпаламын гэрт бичиж байхад гэргий Долгорсүрэнтэйгээ соёлтой боловсон харьцахыг хараад ийм сайхан гэр бүл байдаг аа гэж гайхах сэтгэл төрж байлаа. Долгорсүрэн эгч бид хоёрт хоол цай хийж өгөнгөө "Уран бүтээл аль зэрэг урамтай явж байна. Жүжгийг кино болгох хэцүү байх шүү. Манай нөхөр үгийг чинь авч байна уу" гэх зэргээр асууж, санаа оноо хэлж шүүмжилдэг байв. "Энэ хүүхнүүд үү" киноны зураг авалт төлөвлөгөөт хугацаанаас хоцорч бид өдөр, шөнөгүй ажиллаж байв. Шөнө зураг авч байтал жүжигчид ядарч нойрмоглоод байхаар, зураг авалтаа зогсооё гэж найруулагчид хэлэхэд зөвшөөрсөнгүй. Тэгэнгүүт миний дургүй хүрч туслах Б.Балжиннямд "Гэрлээ унтраа, аппаратаа хураа" гэхэд ядарсан хүмүүст шалтаг болж дор нь гэрлээ унтраалаа. Би ч тэр чигээрээ явчихав. Миний хойноос найруулагч дуудсаар хоцорсон. Би ийм том толгой гаргасандаа сэтгэл их зовж нойр хүрсэнгүй. Маргааш өглөө би яах учраа олохгүй аппарат цэнэглэх өрөөнд байтал Доржпалам юу ч болоогүй юм шиг "Сайхан нойрсов уу, зургандаа бэлдээрэй" гээд инээгээд явахад миний сэтгэл онгойж билээ. Ийм л цайлган цагаан сэтгэлтэй юмны буруу зөвийг дүгнэж, хүнтэй харьцаж хүндэлж чаддаг аашилж загнаж "би" гэж сагсуурдаггүй учрыг тайлбарлаж, ухаан суулгах найруулагчийн ховор шинжийг эзэмшсэн эгэл даруу хүн. Доржпалам уран сайхны удирдагч байхдаа уран- бүтээлийн төлөө, уран бүтээлчдийн зөв санааг өмөөрч дээдэс дарга нартай санал зөрөлдөн муудалцаж байсныг би олон удаа харсан. Доржпалам үзэгч олны дунд нэр хүндтэй болж, авьяас чадвар онцгойрох нь бусдын атаархлыг хөөрөгдөж, Төв хороо, яаманд алтан хошуу хүргэж, нэр төрийг нь сэвтээх санаатан бий болж, бүтээлийг нь элдвээр гоочлон буруутгаж, гавьяа шагналаас олон удаа хасаж сэтгэл санаанд нь дарамт үзүүлэвч, ёстой "Хугараагүй ноён нуруу" байсандаа даравч дардайна булавч бултайна гэгчээр "Тунгалаг Тамир" гурван ангит түүхэн үйл явдалт туйлсан кино бүтээсний дараа 1974 онд Урлагийн гавьяат зүтгэлтэн цол хүртээсэн. Бид инээдмийн киноны онцлогийг сайн ойлгодоггүй байсан учир Доржпаламыг ойлгохгүй, үнэлж мэдэхгүй тал байсан. Инээдмийн киноны хэлбэр олон янз. "Мөнгөн буйл" дэлгэцэнд гарахад "амьдралаас тасархай, үнэмшилгүй кино, согтсон хүнийг эсгийнд боож тэргэнд хүлж саальчин хүүхнүүд тойрч хүрээлээд бүүвэйлж дуулах нь амьдралд хэзээ ч байхгүй" гэж шүүмжлэн буруутгасан. "Мөнгөн буйл" хэтрүүлгийн инээдмийн хэлбэрээр хийгдсэн учир бодит амьдралыг нэхэж болохгүй юм. Доржпаламын өмнөх бүтээл аж байдлын дүрийн инээдэмт кино тул үнэмшихэд дөт, амьдралд ойр байсан. Бидэнд юу саад болж байна", "Морьтой ч болоосой", "Салхины амт" зэрэг киноны дүрүүд амьдралаас ургаж гарсан мөртлөө амьдралд баймааргүй инээдмийн үйл явдалтай, жүжигчний үйл хөдлөл, нүүрний хувиргалт, тоглолт зохиомол мэт боловч үзэгчид зүрх сэтгэлээрээ уусан үнэмшдэг нь донжий нь олж, хэмжээгий нь тааруулж, дүрийн өвөрмөц шинжийг гаргаж чадсан найруулагчийн ухаалаг авьяастай холбоотой. Доржпалам уран бүтээлийн шинэ эрэл хийж, Монголын кино урлагт ямар сэдэв, төрөл, хэлбэр дутагдаж байгааг ойлгож, түүнийг нөхөн хөгжүүлэх эхний замыг нээж өгөхийг чармайдаг уран бүтээлч байсан. Монголын хүүхдийн киноны эхлэлийг тавьж "Гурван найз", утга уянга мелодрамын "Нөмрөг хадны цуурай", "Сэтгэлийн дуудлагаар", түүхэн үйл явдлын туульс "Тунгалаг тамир" зэрэг цөмөөрөө шинэ төрөл хэлбэрийн эрэл байсан. Нөмрөг хадны цуурай киног хийж байж жил цас орохгүй цаг алдаж хоёр жилийн нүүр үзэж киног дуусгасан юм. Тэхдээ найруулагч Доржпалам цаг алдаж зүгээр өнжсөнгүй. Ч.Чимидийн "Босгон дээр" жүжгээр "Сэтгэлийн дуудлагаар" киног амжиж бүтээсэн нь түүний ажилсаг бүтээлч сэтгэлийн илрэл болсон. "Нөмрөг хадны цуурай" киноны үйл явдал цасан шуурган дунд болдог учир идэр есийн хүйтэнд хоёр онгоцоор шууруулж, зураг авахад ёстой тэвчээр хатуужил шалгасандаа. Нэг удаа хуйларсан цасан шуурга дунд хонио тогтоох гэж зүтгэж яваа зургийг аваад түр амс хийж байтал Доржпалам намайг харснаа ихэд сандарч "Хамар чинь цайгаад хөлдчихөж цасаар үр" гээд хамрын арьсыг шалбартал үрчихээд "Алив спирт байна уу, арьс нь хуурчихлаа, ямар булбарай арьстай юм бэ" гээд нүүр хувиргагч Одсүрэнгээс спирт авч түрхээд гол тасартал хорсгож билээ. Энэ киноны хөгжимчний дүрд ардын жүжигчин Г.Жамсранжав гоголь хэмээх хавчич малгай, зуны шаахайтай тоглож хөлнийхөө хурууг олон удаа хайрч, хатгалгаа авч шантрахаар байсан ч уран бүтээлчийн сэтгэлийн зангаргаар даван туулж, жүжигчний тэвчээр хатуужлаар дүр амилуулах агуу хүчийг харуулж чадсан юм. Киног дуусгах хяналтын олон дамжлагаар оруулж сайн үгнээсээ илүү муугаа дуудуулж, нэгдлийн хонийг аварч нөмрөг хаданд хоргодож байхад нэгдлээс огт анхаарч тусалсангүй гэж Соёлын яамны коллегиос хатуу зэмлэж заавал тийм засвар хийхгүй бол киног дэлгэцэнд гаргахгүй хэмээн айлдсанд бид арга буюу зуны долоон сард нэгдлийн дарга эргэж очиж байгаа зургийг авах гэж Богд уулын хадан дунд /ногоон мод зүлгийг харуулахгүйн тул/ сэгсүүргэн дээл, лоовууз өмсгөж, жүжигчний хөлсийг асгаруулан байж нөхөөс зураг авч, киног дэлгэцэнд гаргах эрх олсныг санахад инээдэмтэй боловч мартагдахгүй дурсамж үлдэж дээ. Доржпалам уран бүтээлчдийн алдсан алдааг өөртөө хүлээж тэднийг өмөөрч хүндэлдэг байсан. Уран бүтээлчидтэй ажиллахдаа хашгирч элдвээр загнаж, дээрэнгүй зангаар биш эелдэг зөөлөн харьцаж, өөрийнхөө санааг ойлгуулж, өөрөөр нь сэтгэн бодуулж, ажиллах боломжийг хангадаг найруулагч байсан. Зарим үед жүжигчид сэтгэлд нь хүрч тоглохгүй болохоор "Залуучууд зоригтой, давай, давай" гээд хоёр өгзөгөө алгадан элдвээр сайхан аашилж, онгодыг нь сэргээдэг. Ер нь Доржпаламын соёлтой зөөлөн харьцаа нь гэр бүлийн харьцаанаас үүдэлтэй болов уу. Долгорсүрэн эгчтэй муудалцаж, эвгүй харьцаж байсныг би ер хараагүй. Кино үйлдвэрийн 30 жилийн ойг үзэсгэлэн чимэглэлийн ордон, одооны "Сарны титэм" захын байранд нижгэр тэмдэглэж, хүмүүсийн нүд соронздож, сэтгэл баясгасан, киноны уран бүтээлчдийн авьяасыг гайхуулсан сайхан үдэшлэг болж билээ. Тэр үдэшлэг дээр цагаан цамц хар костюмтай Доржпалам, урт даашинзтай Долгорсүрэн хоёр вальс эргэж байхад хүн бүр нүд тусган сайхан хосыг биширч, тэр хоёрын намбатай намуун эргэлдэхийг амьсгаа даран харж, атаархах хүн олон байсан. Ийм л сайхан гэр бүл миний сэтгэлд хоногшиж үлдсэн юм. Хүн бүгд сайн муу талтай байх нь хорвоогийн жам. Доржпаламын доголдолтой тал нь нойронд харам. Өглөө эрт зураг авахад одоо бослоо манайхан босоорой гээд хамгийн сүүлд нойрмоглож босно. Зураг авч байхдаа заримдаа их тэвдэж хэлэх үгээ олж чадахгүй гацна. Ямар сайндаа "Бидэнд юу саад болж байна" киног оператор Д.Ганжууртай авч байхдаа тэмээ хөтөлсөн эр цаашаа яваад байхаар хөөе тэмээ гуай зогсоорой гэж хашгирч ёстой эр тэмээ гуай нь буруугүй ээ, тэмээ хөтөлсөн гуай нь буруутай гэснээр Ганжуур гуай хожим онигоо болгон хачир нэмж тараасан. Доржпаламыг авьяасаа бүрэн нээж чадаагүй гэж би боддог. Зөвхөн кино найруулагч төдийгүй театрт "Эрхүүд болсон явдал" сондор жүжиг тавьж, гадаадын олон киног орчуулж, найруулсан ховор хүн. Киноны гол дүр нэгдлийн даргад тоглосон зэргээс харахад төрөл бүрийн авьяас ажиглагдах боловч өөр ямар авьяас чадвар илчлэгдээгүй нуугдаж хоцорсон бол хэмээн харамсдаг. Манай зарим хүмүүс сайн яваа нэгийгээ элдвээр гоочлон муулах, далдуур алтан хошуу хүргэж санаагаа биелүүлэгчид, зусар бялдууч, өөрийгөө өргөмжлүүлэхийг хүсэгчид, албан тушаалд шунагчид, нэр төр хөөцөлдөгчид, авьяас чадвартайгаа өндийлгөхгүй дарж байсан тэр хэлмэгдэлд өртсөн хүний нэг Доржпалам гэж боддог. "Нөмрөг хадны цуурай", "Саруул талын ерөөл", "Тэмцлийн оч" зэрэг бүтээлийг үнэн зөв үнэлэхгүй сэтгэлийг нь шархлуулж амьдаар нь хатааж байсан тал бий. Уран бүтээлийн амьдрах хэмжээ янз бүр. Цаг хугацааны шалгуураар хэмжигдэнэ. Доржпаламын бүтээл хэдэн арван жил өнгөрсөн ч улам үзэгчдийн сэтгэлд нийцээд байгаа нь түүний авьяас чадварын шалгуур болж үнэлж, мэдэрч байгаагийн илрэл юм. Сайн хүн сэтгэлд мөнхөрч хийсэн бүтээл нь түмэн олныг бишрүүлж, он жил өнгөрөх тусам олны хүртээл болсоор ухаан суулгаж, оюун санаа дэлгэрүүлэх бүтээлийн эзэн Доржпаламыг дурсан санасан нь энэ билээ. 
Урлагийн гавьяат зүтгэлтэн, кино найруулагч Халтарын Дамдин 
