Чингэс хааны сүүлчийн зун

С.Цэрэндорж (БНХАУ дахь байнгын сурвалжлагч)-ийн Хятад оронд Чингэс хааны замаар аялсан тэмдэглэлээс толилуулж байна,
Люпаньшань уулын сувд Биднийг очих үед Люпаньшань уул орчмын нутаг гойд сайхан зуншлагатай байлаа. Уул өөд өгсөх тусам, салхи сэвэлзэж, саахалтын зайд цэцгийн өнгө солигдон. Нэгэнтээ ягаан, тэгснээ цагаан, дахиад шар. Энэ бол бидний үзсэн нутаг. Найман зууны тэртээ Чингэс хааны асарт бас л цэцгийн өнгийг дагаад ч юм уу цэцэгсийн янз бүрийн үнэр салхи хөлөглөн хаалгаар орж ирж байсан болов уу. Ийм нэгэн өглөө уулын бэл өгсөн урт цуваа хөвөрсөөр тэдний цэргийн буудал руу дөхөж явааг Чингэс хаан хаяагий нь сөхсөн гэрээсээ харж байлаа. Алтан улсын хаан элчээ их хэмжээний бэлгийн хамт илгээж, найрамдах хүслээ илэрхийлжээ гэж тэднийг угтаж очсон туршуул ирж мэдэгдэв. Энэ хүмүүсийг чинь яадаг юм билээ. Ортарийн захирагч шиг зэрлэг аашлахгүй, тэдний бэлгийг авангуут бөхөлзөн угтах ч хэрэггүй. Энэ нь харахад бэлэг боловч үнэндээ бол бэлэг биш. Хүнд чин сэтгэлээсээ бэлэг өгдөг. Харин тэдний хувьд хотуудаа алдаж аргагүйдэхдээ л намайг хүүхэд шиг аргадах гэж байгаа юм. Хааны бодолтой хамт босго даван элч орж ирлээ. Алтан хааны үгийг дамжуулав. Мэдээжийн хэрэг авчирсан их бэлгэнд нь Алтан улс бүгдээр багтаагүй ч их улсыг төлөөлж чадахуйц ховор нандин зүйл оруулахыг хичээсэн нь илт байв. Том саваар дүүрэн сувд байсан нь хаан болоод цэрэг эрсийн сэтгэлд нийцжээ. Хаан тэр сувднаас чихээ цоолсон хүн бүр нэг ширхгийг автугай гэв. Тухайн үед чихээ цоолоогүй явсан хүмүүс ч шинээр цоолж сувдан ээмэг зүүв. Сувд илүү гарахад газарт тараан цацаж өөрсдөө газраас дураараа түүж авахыг даалгаад хаан харж зогсов. Цэргүүд тэр үед газраас их олныг олж авсан ч олон цэргийн хөлд, газар шороонд дарагдан үлдэхийг хараад олон жил өнгөрсний дараа ч энэ газраас сувд олдож хүмүүсийг гайхшралд оруулах байхдаа гэж бодоод олон жилийн дараа өөрөө хуурай хөрснөөс сувд олсон хүн шиг мушийв. Алтан улсын хаан өгсөн сувдныхаа тоогоор миний цэргийн тоог мэдэж болох байсан бололтой. Гэвч энэ тоо хэний ч хувьд төдийлөн хэрэгтэй зүйл биш болжээ. Цэргийн тооноос илүү цэрэг эрсийн тэвчээр, зориг ялалтад хүргэдэг. Зоригийг хэмжих хэмжүүр үгүй. Олон сувдыг нэг нэгээр хуваан авлаа. Сүүлд тараан цацсан сувдны төлөө тэмцэлдсэнгүй цэргүүд маань сахилга сайтай байна. Энэ, шинэ өдөр Чингэс хааны хувьд үйл дүүрэн эхэлсэн байлаа. Яргай хотын хамгаалалт сайн, амар эзлэгдэхгүй нь тодорхой боллоо. Гэвч цаг нь болохоор тэд өвдөг сөгдөнө. Энд хангалттай хүч үлдээгээд газар нутгийн гүн рүү цөмрөн орж тулалдана гэж тойрон зогссон жанжнууддаа эрс товчхон хэлэв. -Чингэс хаан, эрч хүчтэй амьдарсан он жилүүд шигээ үг нь ч эрч хүчтэй сунжруу унжруу байгаагүй гэж бодогддог. Люпаньшань уул төдийлөн өндөр биш. Гэвч түүний алдар Гимлайгаас илүү цуурайтсан үе бий. Энд Монголын өөрийн ч, хөрш орнуудын ч хувь заяа шийдэгдэж байв. Эндээс Тангад улсын эзэн хааныг бууж өгөхийг тулган шаардсан хааныхаа үгийг мэдэгдэх элч нар мориндоо мордов. Биеийн амрыг, өөрийн цэргийн хохирлыг бодов уу, Тангадын нийслэлийг эвдэхийг хүссэнгүй юу, хотын ард иргэдийн амь насыг хамгаалахыг илүүд үзэв үү. Элч нар энэ тухай зам зууртаа бодож явав. Чингэс хааны амгалан царайнд үе, үе зовиурлын шинж тодрох нь өвчин нь илт хүндэрснийх байлаа. Гэвч түүнээ ойр орчмынхондоо ч мэдэгдэхгүйг хичээж буй нь илт. Миний амьдрал ингээд дуусаж байна даа, дахиад хэдэн жил амьдардаг бол өөр их үйл хийх сэн . Хаан боллоо. Олон зүгийн дайснаа дарж, орчлонг амаржууллаа. Тийм хоол унд идэхсэн, тийм орон газрыг үзэхсэн гэсэн хүсэл шунал үлдсэнгүй. Би амьдралд хоргодсон сэтгэлээ Самаркандын намуун үдэш ганцхан хүнд хэлсэн, ер нь ч тэгээд амьдралд ханана гэж үгүй бололтой. Цаг нь ирвэл хүүхдүүд маань байна. Үр хүүхэдтэй хүний эцсийн жаргал түүнд л оршдог юм байна. Эрх мэдэл хаан суудал гэдэг хүсмээр бас хүсмээргүй ч зүйл гэдгийг надаас илүү хэн мэдэх билээ. Өгөдэйд хаан ширээ залгамжлуулна гэсэн үгийг Люпаньшань уул, уулын ч, хүүхдүүдийнх нь дээрээс мэлтийх тэнгэр нэгэн зэрэг сонсов. Уул нь энэ тухай дайнд мордохын өмнө хэлсэн "Би нөгөө ертөнцөд яван, мөнх бусыг үзэх нь ойртсон байна. Надаас хойш үлдэх хөвгүүд минь. Би тэнгэрийн хүчинд тэнгэрийн их ивээлээр голоос нь зүг зүг тийш явахад нэгэн жил болохоор өргөн уудам улсыг хөвгүүд та нарын төлөө байлдан дагуулж бэлтгэлээ. Та нар элбэг сайхан амьдарч төрийн жолоо барин жаргахын тул дайсныг няцаах, нөхдөө мандуулахдаа нэгэн санаа, зоригтой байгтун" гэж хэлсэн үг бий ч насан эцэслэхийн өмнө энэ чухал үгийг дахин хэлэх нь хүний болоод төрийн ёс буй заа. Монгол түмэн хааны үр ач нар олон жилийн аян дайны замаа эвхэж, мориноос буун амгалан амьдрах цаг дөхөж байлаа. Алтаар чимсэн үнэт хувцас өмсөж, амттаны дээдийг дээжлэн зооглож, сайхан морь унаж, хацар гоо хатдыг тэвэрч, хүндэтгэлийн дээдийг хүртэнэ. Тэхдээ энэ өдрийн төлөө амиа үл хайрлан зүтгэж явсан өвөг дээдсээ бүү мартагтун. Чингэс хаан ингэж ярьж, ийнхүү үйл бүтээсээр Люпаньшанд зусав. Бэлгийг сэтгэлээсээ өгөх хэрэгтэй. Чингэс хааныг мориндоо мордохоос өмнө сэтгэлд нь гэрэл, гэгээ гийтэл өгөх хэрэгтэй байсан ч юм уу. Ачаат тэрэг Люпаньшань уул руу бус Бурхан халдун руу мацах байсан ч юм уу. Нас Олон хоног халуурч бүлээрсэндээ ийм түргэн үү гэмээр их ядарч турж царай нь нявталхан болж цонхийн цайсан ч амьсгаа хураан хураатлаа өөрийн ухаанаа гээгээгүй бас ч хэлэх гэсэн үгээ хэлж амжсан их хаан Яргайгаас 300 км-т байрлах Чиншуй гацаанд наймдугаар сарын 25-нд сүүлчийн амьсгал хураав. Тэрээр яг л амьд сэрүүн мэт харагдаж байлаа. Тэгш тал мэт өргөн дэлгэр духанд гарын таван хуруу мэт үл мэдэгхэн үрчлээ тогтжээ. Урт шулуун, бага зэрэг монхор хамрынх нь угалз уртай зураачийн зурсан үүлэн хээ мэт. Аян дайны урт зам, нар салхинд явсан ч төдийлөн хувираагүй төрөлхийн цайвар шаргал, өргөндүү нүүрэнд төвгөр шанаатай хүн. Нүдний зовхийг нь буулгасан аж. Тойрон зогсогсод онигордуу хонин нүдийг нь сэтгэлдээ харж байлаа. Анх хараад ооч болон сайн төө хууз сахал нь цайгаагүй бол дөч эргэм насны хүн гэж андуурч магадгүй. Өтгөн хөмсөг, унжсан гэдэс бүхий том чихтэй, их хаан одоо бол амгалан нойрсох мэт. Эрч хүч, алдар хүнд, ухаан бодлоо түүн шиг ертөнцийн энгээр цацан тараасан, түүнтэй эн зэрэгцэх хүн гараагүй, тэр зөвхөн энд, аяны цацарт байлаа. Нохой жилийн намар цагаар Арбухад зост бор мориноос унаж бэртэл авснаас хойш хэдэн өдөр бие нь чилээрхсэн ч сүүлийн хоногт л бүүр дордчихсон юм гэж ойр дотны хүмүүс нь чимээгүйхэн ярилцана. Өргөөнөөс гарч ирсэн Есүй "Хөвгүүд, ноёд хэлэлцэгтүн. Хаан урьд шөнө их халуурч хонов" хэмээсэн нь хүчтэй сонсогдсоныг олон хүн санаж байв. Энэ өдрүүдийн төрх олон хүний сэтгэл зүрхэнд оршиж байгаа. Бэртэл авснаас хойш хоёр сар өнгөрөхөд бие төдийлөн илааршсангүй ч харин ч хоног тутамд дор орж байв. Харин дэлхий ертөнц дахинаар ч түүний орчин тойронд ч бужигнасан эрс ширүүн үйл өрнөж байсан ч хаан их амгалан тайван амьсгал хураав. Тангад ялагдах нь тодорхой боллоо гэсэн итгэлийг сүүлчийн амьсгалтайгаа залгив. Түүний дээрээс Ниньсягийн тэнгэр ширтэж байсан.Түүх сударт "Нинься нь говийн эзэнгүй их газрын хил дээрх худалдааны чухал төв байсан агаад тэнд даавуу, тэмээний цагаан ноосоор хийсэн хивс, торгоны наймаа хийдэг. Буддистууд, несторианууд тайван зэрэгцэн суух бөгөөд хотод нь Христийн несторианы гурван сүм байдаг байв" гэж тэмдэглэсэн. Энэ улсын эзэн хаан удалгүй буун өгч их хэмжээний бэлэг өргөсөн боловч Чингэс хаан түүнийг өргөөндөө оруулсангүй онгорхой хаалганы гаднаас барааг нь харуулж мөргүүлжээ. Домог энэ мэт олон. Бид зуны дунд сарын налгар өдрүүдэд ч хожим намрын эхэн сард ч дээр өгүүлсэн уул, ус, гол мөрний сав газраар, нэр нь ч өөрчлөгдөөгүй байгаа Нинься, Ланьжоу зэрэг хот, жижиг тосгон суурингаар явж байлаа. Нэгэн бодлын мянган жилийн тэртээх агаараар амьсгалж явлаа. Кувейтийн сангийнхан ирээдүйд зохих ашиг олоод найдвартай эргүүлж өгөх нөхцөлийг бодон хөрөнгө оруулж, их говь цөл газрыг усжуулах аварга том далан баригдаж, анхны үр шимээ өгөн газар нутгийнх нь өнгө төрх өөрчлөгдсөөр байгаа нь харагдана. Нөгөө л дутагдаад байгаа ногоон өнгийн талбар өргөжих эсэх нь энэхүү усан сангийн барилга байгууламж хэрхэн ажиллахаас шалтгаална. Сайн чанарын авто замыг цахилгаан дамжуулах өндөр хүчдэлийн шугам хөтлөх мэт зах хязгааргүй үргэлжилж байснаа гэв гэнэт уулын энгэрт чулуу овоолсон булш тааралдах нь тосгон суурин ойртсоныг илчилнэ. Эзэн хаан мориноос унаж бэртээд халуурч засал авалгүй байсаар тэнгэрт хальсан гэсэн сүүлчийн таамаг үнэнд ойр юм. Бусад нь аливаа хүнийг амьд сэрүүнд нь сүүдэр, өөд болсных нь дараа сайн муу олон сураг, чимээ дагаж явдагтай л адил Зорьсондоо хүрсэн, хийх ёстойгоо хийсэн хүн л ингэх болов уу. Тэр өмнө хэлсэн үгээ мартсан уу, эсвэл ердөө тэгэх л ёстой байсан юм уу, хоёр ч газрыг сонгон намайг оршуулаарай гэсэн гэж бичдэг. Энэ бол халуурч, биеийн чадал нь хүч дордохоос өмнөх явдал бөгөөд яг нас барахын өмнө дахин нэгийг хэлсэн байж магадгүй ч хойч үеийнхэн нь хэргээр хэнд ч түүнийг хэлээгүй. Харин хүмүүсийг төөрүүлэх мэт хэлсэн өмнөх хоёр газрын тухай л өгүүлнэ. Гэвч тэр ч бас төөрөгдүүлсэн үг бөгөөд нутаглуулах газраа урьдаас хэлсэн бол ямар нууц байх билээ дээ. Ямар ч утгаар бодсон нэг хэсэгтээ нэг хэдэн зуунд энэ хэвээр байх болно. Түүний үхэл ч түүний оршуулах үйл ч ертөнцийг донсолгосон дуулиан тарих байв. Чингэс хааныг энэ мэт оршуулж болохгүй байв. Энэ хүнийг одоо бидний хааяа хардаг торгон дээл, арьсан малгайтай зургаар төсөөлөн, тэр манай хааны цорын ганц бодит зураг гэж ойлгосоор байх уу. Энэ ч бас түүний шарил хаана байгааг олохгүй байгаатай адил түүний нүүр царайг төөрүүлэх зүйл ч байж болно. Ордос дахь Чингэсийн онгоноос Чингэс хааны одоогийн бидний мэддэгээс өөр зураг олдсон гэж ярилцах нь ч бий. Одоо ч би бидний хардаг тэр зургаас бодит байдалдаа бол идэр төрхтэй хүн байсан мэт санадаг. Үйл хэрэг нь их байснаас уу. Эрчимлэг цаг үе байсантай л холбоотой болов уу. Төрийн үйл нь ч тийм байсан юм. Чингэст нэрнээс нь өөр шагнал байгаагүй. Харин хожим хойчийн хүмүүстээ энх тайван хэрэгтэй гэдгийг ойлгуулж чадсан нь хамгийн том шагналаас ч үнэтэй байсан. Түүний амьдрал бүхлээрээ туйлын зорилготой, учир утга төгс байсан. Аян дайн бүхэн нь хийхээс л аргагүй дайн, үнэн түүний талд байж, түүний үйл зөв байсныг баталдаг. Тэр одоо ч олон дайсантай боловч дайсан нь ч үүнийг нь зөвшөөрдөг. Ийм нэгэн хүн, Их Монгол Улсын хаан Чингэс олонхи түүхчдийн үзсэнээр 1227 оны наймдугаар сарын 18-нд уулзах хувь тавилантай бүх хүнтэйгээ уулзаж сүүлчийн захиасаа хэлэв. Түүний шарилыг Ниньсяд авчирсан гэцгээдэг. Энэ л зам, цахилгаан гэрэл найман зууны дараа одооноос л дөхөж очсон хязгаар нутаг юм. Гашуудлын мэдээ тарсангүй. Амгалан халих газраа өөрөө тэмүүлэн сонгож авсан мэт. Чингэсийн нас барснаас гурав хоногийн дараа Тангад хаан бууж өгөхөөр ирэв. Хааны гэрээс ёсоор түүнийг бууж өгөхөөр ирэхэд цаазалжээ. Ингэж хоёр хаан гурван хоногийн зайтай хорвоог орхисныг тэнгэр харж байлаа. - Манай орны ч, гадаадын ч түүхчид XIII зууны түүхийг ярихдаа ихэвчлэн Чингэсийн аян дайны тухай л ярих юм. Нум сум, алаан тулаанаас өөрийг боддоггүй хүн байсан мэт. Гэтэл тэр чинь бидэнтэй л адил эхээс төрсөн, уйлж инээж явсан хүн биз дээ. -Дурлаж, хайрлаж, үзэн ядаж гэж үү? -Тиймээ, Гэтэл чи ч мөн адил Чингэсийн буусан газар, дайтаж эзэлсэн нутгийн тухай л ярилаа. Түүний жирийн амьдралын тухай ярихсан. -Тиймээ, Энэ ч бараг л түүхийн цагаан зай юм даа. Чингэс хаан нэгэнтээ Чанчун Бумбад "би цэрэг дайчдад ах дүү мэт ханддаг, гэж бичсэн. Тэр Алтан улсыг мөхөөх гэж 23 жил,Тангуд улсыг дарах гэж 24 жил зараад эцсийн эцэст аль алиныг нь бүрэн дагуулав. Тэгсээр арван гуравдугаар зууны түүхийг дэлхийн хуурай газрын энгээр Чингэс гэсэн ганцхан үг бичиж, ойлгодог. Дэлхийн хуурай газрын дээр гарын алгаар дарж энэ дор буй газар нутаг, хүн ам хот суурин, газрын дээрх болоод доорхи баялаг, алт эрдэнэс ганцхан Чингэс хаан түүний хүүхдүүдийн өмч, үлдсэн жаахан нь бусад хаадын эзэмшил. Тэр их газрыг эзэндээ цуглуулж өгсөн, цуглуулж яваад алагдаж, хүний нутагт ясаа тавьсан, тэр цэрэг эрстээ Чингэс хаан ах дүү мэт ханддаг байсан ажээ. 
Үргэлжлэл бий 
