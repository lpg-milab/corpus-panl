Уурга, дэгээ шидсэн болгон загас бариад байдаггүй юм байна

Хэдийгээр хаврын урь орсон ч хатан Туулын жавар сарны салхи л ийм байдаг болов уу гэмээр ташуурдсан өдөр буюу уржигдар загас агнуурын өвлийн бооцоот тэмцээн Шувуун фабрикийн тэндэх "Таван толгойн карьер"-ийн хиймэл нуурын мөсөн дээр боллоо. Хорь гаруй жилийн тэртээ барилгын шороо авдаг байсан газрыг "ах" нар нуур болгоод тул, мөрөг, соом, алгана, сугас, зэвэг, хайруус гэсэн найман төрөл загасны түрс орхисон нь өдгөө загаст нуур болчихжээ.
Байгаль эх этгээд араншин гаргаж ханадаггүй болохоор Дэлхийн улаан номд орсон Сибирийн хилимийг тус газрын ойролцоо тусгай санд үржүүлж асныг нэгэн удаагийн уулын үерээрээ дээрх нуур луу үйчихжээ. Үүнээс илүү аз хаана байхав. Хилим загастай нуур монголд бий болчих нь тэр. Энд бас нэг сонин юм буй. Нуур эхэндээ ундаргатай, эцэстээ газарт "шургадаг" учраас дэвэрдэг ч үгүй, дундардаг ч үгүй хиймэл нэртэй байгалийн нуур болон хувирчээ. Тэмцээн үдээс өмнө эхлэх ёстой ч туршлагатай загасчид, одоогийн загас үдээс хойно хөдөлнө гэж номлосноос 14 цаг 30 минутад эхэллээ. Монголын адал явдалт спорт аяллын холбоо, Монголын загас сонирхогчдын спортын нийгэмлэгээс зохиож байгаа тул тус байгууллагын тэргүүн Б.Жияандорж нээв. Тэрбээр энэ арга хэмжээг "Их Монгол Улс байгуулагдсаны-800 жил"-ийн сурталчилгааны арга хэмжээний хүрээнд зохиож байгааг дурдсан. Мөн манайхны хувьд өвөл загас барих албан ёсны анхны тэмцээн болохоор тамирчдын ур чадварыг дээшлүүлэх зорилготойг хэлсэн. Зургаан багийн гуч гаруй тамирчин мэдүүлгээ өгчээ. Оролцох тамирчдын тооноос хамааран агналтын бүс тогтоож, сугалаагаар шийдвэрлэх. Нэг тамирчинд 20 метр орчим талбай ноогдох. Нэг дэгээтэй, ганц хүндрүүлэгчтэй хоёр уургаар барих. Хорин ам долларын бооцоо тавигчид медаль, диплом, мөнгөн шагнал, сонирхогчдын төлбөр 2000 төгрөг төлөгсөд зөвхөн медаль, диплом хүртэнэ, дүнг барьсан загасны тоогоор гаргана, тэнцвэл анг жигнэнэ гэсэн дотоод дүрэмтэй явагдлаа. Таван анчны дунд нэг шүүгч ажиллав. Дохио өгсөн мөчөөс загасчид орчлонг мартав уу гэлтэй орчиндоо юу ч болж байсан анзаарсан шинжгүй ажиллаж эхэллээ. Тухайлбал, хоёр загасчны дунд согтуу "товаришь" тасарч, мөсөн дээр унасан ч тусалсангүй. Загасчны морь усгүй гэдэг үнэн бололтой. Загас барьж байхад морь байтугай хүн ч падгүй ажээ. Эхлээд зориулалтын өрмөөр цооногоо гаргацгаав. Хэмжээ нь 10-20 см диаметртэй байдаг гэсэн. Өвлийн загасны уурга үзүүр тохой байдаг юм байна. Тул орвол тэсэх үү хэмээн хэрэгт дурлахад, тэр ёроолд шигдсэн байгаа. Тэгээд ч өнөөдөр том "амьтан" баригдахгүй. Ганц, хоёр юм гоочилбол болох нь тэр гэцгээсэн нь тэмцээн дуусахад ёсоор болов. Гараандаа гараад удаагүй байлаа. Загас барих заяанд төрсөн юм болохоороо Эрдэнэтийн "Хангарьд" клубын тамирчин Александр Лаптев анхны "алтан загас" барив. Түүний сугалсан алгын чинээ алгана загас нарны туяа, мөсний өнгөнд гялтганан, мурилзан гарч ирсэн нь ийнхүү харагдлаа. Монгол хүн мөчөөгөө яаж өгөхөв гэсэн шиг удаах "лусын амьтан"-г нийслэлийн "Таван хуруу" багийн ахлагч, Төв аймгийн Угтаал сумын харьяат Г.Шагдарсүрэн гуай уургаллаа. Тэрбээр бух сугас буюу бидний нэрлэж заншсан "чапак" дэгээджээ. Өрсөлдөөн үнэндээ энэ хоёр "мэргэжилтний" хооронд болсон гэхэд хилсдэхгүй. Ардын цэргийн дуу бүжгийн ансамблийн алдарт "жаран хар"-ын нэг, "Япон" гэж алдаршсан дуучин Д.Оюунтүлхүүрийн нагац ах Б. Ганболд, "Мон экспедишн" компанийн захирал Н.Энэбиш, "Найман шарга"-ын валютын ченж Д.Бат-Эрдэнэ, гагнуурчин О.Зоригт нар ажил, ар гэрээ бараг мартсан харагдана. Загасчид янз бүрийн өгөөш хэрэглэх юм. Ихэнх нь могой жараахай, модны болон хануур хорхой, адууны мах, хиймэл хоол авчиржээ. Загас хөдөлгөөнтэй зүйлийг 10-15 метрт хардаг, үнэр маш сайн мэдэрдэг гэнэ. Тиймээс адууны мах хэрэгтэй бололтой. Хамгийн өвөрмөц "хоолтой" нь мөнөөх А.Лаптев байлаа. Өвөл чийгийн улаан авчиржээ гэвэл та итгэхгүй дээ. Учрыг лавлавал, гэртээ тусгай орчинд жилийн турш өсгөдгөөс хэзээ ч өөр өгөөш хэрэглэдэггүйгээ хэлсэн. Загас ямар зоог хэзээ хүртэхээ сонгодог нь барихад багагүй саад болдгийг анчид ярьсан. Тэд их харамч улс бололтой. Мөнөөх Лаптев хоёр дахь олзоо "гаргах" үед нэг нөхөр өрмийг нь гуйв. "Хүүхэн, тамхи хоёрыг өгч болно. Хэрэглэлээ бол үгүй шүү" гээд хээв нэг суусан. Эдэн дотор ганц эмэгтэй загасчин байсан нь анхаарал татлаа. Энэ удаа "Лусын хаан" түүнд хишиг хүртээсэнгүй ч тэр нэг их гомдсонгүй. Эрдэнэтийн "Хангарьд" клубын тогоочийн алба хашихын зэрэгцээ ан хийх хоббитой гэж ярьсан юм. Гурван цагийн уралдааны дүн төдөлгүй гарав. А.Лаптев нэг сугас, зургаан алгана олзолж бооцоот хийгээд сонирхогчдын аль алиных нь тэргүүн байр эзэллээ. Эхнээс нь түүнтэй өрсөлдсөн Г.Шагдарсүрэн гуай нэг сугас, гурван алганаар бооцоот тэмцээний хоёрдугаарт орж алтан медаль, диплом 40 ам доллар гардлаа. Н.Энхбат, Б.Ганболд нар медаль, дипломоор шагнагдлаа. Монголд анх удаа зохиогдсон "мөсний ангуучлал" ийнхүү өндөрлөв. Бооцоот тэмцээнд удаалсан Г.Шагдарсүрэн гуайтай хэдэн үг солилоо. -Та загастай нутгийн хүүхэд биз? -Төв аймгийн төвд ямар юмных нь загас байхав. 1958 онд хотод ирээд 60 оноос мяндсан утас, бургасан уургатайгаар Туулын эрэг сахиж эхэлсэн. Тэгэхдээ Ленин клубын мянгын дугуйтай "гаргүй орос"-ын загасны өгөөш, дэвхрэг, царцааг өдөржин түүж өгөөд ганц дэгээ авдаг байлаа. Тэр үед Туул загасаар бараг хахаж байсан юм. Ус ч арвиныг хэлэхүү. -40 гаруй жил загастай хөөцөлдсөн болохоор мэргэжлийн гэж үзэж болох уу? -Бараг тэгж болно. -Та ч жилийн турш голын эрэг сахина биз? -Тийм ээ. Тэгэхдээ урин цагт загасанд явсан өдрөө тоолсноос, гэртэй өнжсөнөө тоолбол амар байх. -Монголын бараг бүх голд загасчилсан уу? -Халх голоос бусад голд загасчилж үзсэн. -Өнөөдөр та нар харьцангуй цөөн загас барих шиг боллоо? -Загасны гүйдэл, хооллох цаг нь таарч өгсөнгүй. -Та амьдралдаа барьсан хамгийн том загас аа дурсвал... ? -1982 онд Хэнтийн Дадал сумын Онон-Балж голын уулзвараас нэг метр 50 гаруй см тул барьж байлаа. -Загас барих урлаг мөн үү? -Тэр чигээрээ шинжлэх ухаан бас урлаг юм. Уурга, дэгээ шидсэн болгон загас бариад байдаггүй юм. 
Г.МӨНХНАСАН 
Ш.Санаа
