Тунгаамал эрдэнэ буюу газар хэмжигч Рагчаа

Хүн гэмээнэ эрдэнэ гэвч бид эргэн тойрныхоо, бүр дэргэдээ хэвтэж байгаа эрдэнийг анзаарах нь үгүй явдаг гэнэн ч гэх үү, жудаггүй ч гэх үү улс юм.
Ш.Арвайтай хуучилсан юм. Дэлхийн 230 гаруй улс орнуудаас хилийн шугамаа жинхэнэ ёсоор тогтоож баталгаажуулсан улс гүрэн цөөхөн. Тэгвэл түүхэнд монголчууд Хүннү гүрний Модун Шанью хааны үед өмнөд хөрштэйгөө улсын хилээ гэрээгээр тодорхойлж, цагаан хэрмээр ил тод тэмдэглэсэн байдаг. Хил гэдэг бол зөвхөн хөрш хоёр орныг заагласан хилийн шугам, багана бус, орон зай юм. Өнөөгийн Монгол Улсын нэг сая 566.5 мянган ам.км газар нутаг, түүний дээрх тэнгэр, хөрсөн доорхи баялаг зөвхөн биднийх. Тэгвэл энэ хилийг тодотгох хийгээд баталгаажуулах үйлсэд гавьяа байгуулсан хүний нэг нь яах аргагүй Рагчаа гэж би баталгаатай хэлнэ. Манай улс 1962 оны арванхоёрдугаар сарын 26-нд БНХАУ-тай, 1976 оны аравдугаар сарын 19-нд ЗХУ-тай хилээ албан ёсоор тогтоосон юм. Хил тогтооно гэдэг хэн хүний санадгаас их нарийн ажил. Эхлээд төр, засгийн дээд удирдлагын түвшинд хил тогтоох тухай дипломат шугамаар тохиролцож гэрээ хэлэлцээр бэлтгэнэ. Түүндээ хоёр талаас 1:1000000-ын хумилт (масштаб) бүхий зураг хавсаргана. Тэгээд л төрийн өндөр дээд түвшинд хэлэлцээ хийж гарын үсэг зурна. Үүний дараа хилийг тодотгон тогтоох нарийн чимхлүүр ажил эхэлнэ. Хоёр талаас ижил тооны бүрэлдэхүүнтэй мэргэжлийн комисс гарч хил чухам аль уул, ус, талын хаагуур нь гарахыг тогтоодог. Хэлэлцээрт хавсаргасан нэг саяын хумилттай зургийг үндэс болгон хилийн заагийг тодорхойлох ажлыг мэргэжлийн хүмүүс л гүйцэлдүүлдэг. Хил тогтоох ажлыг зүгээр хэмжилтээр шийдэхгүй. Энэ өвөлжөөнд хаанахын ямар хүмүүс нутаглаж байсан гэхчлэн түүхэн талаас нь судалж хоёр талын хилийн комиссын уулзалтыг байн байн хийх зэрэг маш их ажил болдог. Ийм учир Б.Рагчааг Монгол Улсын газар нутаг, хил хязгаарын бүрэн бүтэн байдал, тусгаар тогтнолд үнэлж баршгүй хувь нэмэр оруулсан гэж хэлэх байна. Миний энэ үгийг хилийн төлөө зүтгэсэн олон хүн батална хэмээн ярьсан юм. Дараа нь "Хилийн түүхийн нэвтэрхий толь" өдгөө 100 настай Б.Цэдэн-Иш генералтай уулзлаа. Бид хоёр хичнээн ч жил хилээр тэнэсэн юм бүү мэд. Лав л хорь гаруй жил болж. Анх 1963 оны гуравдугаар сараас 1965 оны зургадугаар сар хүртэл Монгол-Хятадын хилийг газар дээр нь тогтоон тэмдэглэх комиссын Монголын хэсгийг намайг ахалж ажиллахад Б.Рагчаа экспертээр явсан юмдаг. Бид урд хилийн шугамыг тогтоож 4676 км урт хилд 369 багана босгож байлаа. 1967-1975 онд хойд хилд бас л хамт ажилласан. Зун явж болохгүй намаг шавартай газар нь өвөл, өвөл явж болохгүй газар нь зун яваад л үе үе ажилладаг байв. Минжийн голд мориноосоо унаж, өлсөж цангаж, явган нүцгэн мацаж, хээрээр гэр, хэцээр дэр хийж явахад Б.Рагчаагийн чанарыг таньж, бид хоёр эцэг хүү шиг ижилдсэн дэг. Хойд хилийн хэлэлцээрийг хоёр улс төрийн дээд түвшинд тогтоохоос өмнө бид 1727 оны Буур хээрийн хэлэлцээрийн дагуу босгосон 85 овоог олж тогтоох гэж мөн ч их зүдэрсэн. Хоёр овоо нь олдож өгдөггүй, тэгсэн ч бид хоёр жилийн дотор бүгдийнх нь байршлыг тогтоож, Рагчаа маань зургийг нь хийсэн. Тэгж явахад Монголын баруун захын цэгийг Мааньт уул гэж Б.Рагчаа нэрлэсэн юм даа гэж ярив. Б.Рагчаа мэргэжил нэгт нөхдийн хамт Монголын хилийг тогтоох, баталгаажуулах талаар зүтгэсний хүчээр өдгөө манай улсын бүх хилийг тогтоон шалгасныг нотолсон 100, 50, 25 мянга, зарим хэсэгтээ 10 мянганы хумилт бүхий газрын зургийн хоёр боть том атластай болсон. Бид "Согтуу толгой"-д үдэлсэн л дээ, "32-ын тойрог"-оор эргэвэл таван буудал зүглэнэ, "52-ын даваа"-гаар дөнгөж саяхан давна билээ... яагаад ч юм бэ бид ингэж ярьдаг болчихож. Элдэв бусармаг үйлдэл, эсвэл төв суурин газраас алслагдсан зайгаар нь газар нутгаа нэрлэсээр байх юм гэж үү? Тэгвэл ийм харалган гэмээр хандлагыг тас цохиход тус болох том бүтээлийг Б.Рагчаа удирдан туурвисан юм. Одоо тэр ажлын талаар Б.Пүрэв генерал юу өгүүлэв. Намайг Сайд нарын Зөвлөлийн зохион зааварлах хэлтсийн даргаар ажиллаж байх үед Монгол орны газар нутгийн нэрийг тогтоох комисс байгуулагдан ажилласан юм. Комиссыг баталж, намайг даргаар, харин Улсын геодези, зураг зүйн газрын дарга Б.Рагчааг орлогч даргаар томилсон. Гишүүдэд нь хэл шинжлэл, хөдөө аж ахуй, геологи, газар зүй, угсаатны зүй гээд янз бүрийн мэргэжлийн хүмүүс ажилладаг байв. Газар нутгийн нэрийг тогтоох комисс 1981 оны зун ажлаа эхэлж 1984 оны зун дууссан. Комиссын ажлын гол зорилго нь Монгол орны бүх газар нутгийн уламжлалт нэрийг сэргээн тогтоож батлах явдал байлаа. Энэ бүх ажлыг комиссын орлогч даргын хувьд Б.Рагчаа гардан зохион байгуулсан юм. Монголын 360 гаруй сум, суурин газарт бие хүн явуулж, орон нутгийн удирдлагатай нь ярьж нутаг орноо сайн мэддэг газарчин авна. Тэгээд газар бүрээр орж ямар нэртэй байсныг судална. Аль нэг эсвэл хэд хэдэн сумын бүх газар нутгийн нэрийг тогтоож дуусмагц бэлэн болсон гэж үзвэл хуралдаж баталдаг байлаа. Нэр тогтоохдоо энэ нутаг шашны үеийн, эсвэл феодалын нэртэй юм гэж одоогийнхоор бол улс төржүүлэхгүй ч , эрт дээр үеэс яг юу гэж нэрлэдгийг комисс голлон анхаардаг байв. Жишээлэхэд, Баян-Өлгий аймагт зочин угтаж үддэг толгойг Согтуу толгой гэж нэрлэснийг ийм байж таарахгүй гээд хуучин нэрийг нь олж өгч байв. Үзээд байхад газар нутгийн нэр их сонин. Тухайлбал, Сэлэнгийн нэг голыг Шүх гол, Сүхээ гол, Чох гол, Чука гол гэх мэт олон янзаар нэрлэнэ. Аль нь зөв бэ гэдгийг хэл шинжлэл, домог зүй, газар зүй гээд олон талаас нь нягталж тогтооно. Ер нь тэгээд газар нутгийн нэр гэдэг Монгол Улсын түүх, байгалийн баялаг, цаг агаарын онцлогийг илэрхийлдэг юм билээ. Жишээ нь, Амарсанаа вангийн цэргүүдтэйгээ хоноглосон газрыг Амарсанаагийн буудал гэж нэрлэсэн байдаг бол Алт гэсэн газар алттай, Төмөрт гэдэг газар төмөртэй, Хүйтэн гэсэн газар хүйтэн, Цаст хэмээх газар цас их унадаг. Монгол орны нутаг дэвсгэрийг бүхэлд нь хэрэн хэсэж нэрийг нь тогтоон, орон нутгийнхантай хуралдан зөвшилцөж газрын зурагт буулгана гэдэг эцэс төгсгөлгүй нүсэр ажил юм билээ. Энэ ажлыг Б.Рагчаа маш сайн зохион байгуулсан. Дөрвөн жил хамт ажиллахдаа түүний маш нямбай, шуурхай, ажил хэрэгч чанарыг таньсан юм. Монгол нутгаас хамгийн сүүлд Улаанбаатар, Сэлэнгэ аймгийн нэрийг тогтоох ажил үлдсэн. Улаанбаатарынхан болохоор Американ дэнж, Консулын дэнж, Долоон буудал гэх мэтээр газар нутагтаа орчин үеийн нэр өгсөн нь их, Сэлэнгэд өөрийн нутгийн уугуул хүн цөөрснөөс нэг газрыг янз бүрээр нэрлэдэг байлаа. Тийм учраас комиссын гишүүд зарим үед нэг газар руу дахин явах ч тохиолдол гарна. Заримдаа хүмүүс цуурхлаар ч гэх үү газар нутгаа буруу нэрлэх нь бий. Жишээлбэл, хотынхны Тасганы овоо гэж нэрлэдэг газар бол Зааны хошуу нэртэй байхгүй юу. Жинхэнэ Тасганы овоо нь зурагтаас хойшоо байдаг. Бид газар нутгийн нэрийг тогтоож 100 мянганы хумилттай зургийн альбом хийж сум бүрт хоёр, аймагт бол нэг хувийг хүргүүлсэн. Зарим зураг нь 50 см урттай байхад зарим нь метр хэртэй байдагсан. Нэгдсэн альбом нь 400 гаруй хуудастай болсон. Ийнхүү Монгол нутгийн 250 мянган нэрийг тогтоосон. Одоогоос 22 жилийн өмнө хийсэн энэ ажлыг уржнан жил УИХ-аар хэлэлцэн 242 мянган нэрийг баталсан даа. Ихээхэн ул суурьтай хийсэн энэ ажлыг манай улс ойрын жилүүдэд дахин хийж чадахгүй болов уу. Энэ бол ганцаараа л нэг гавьяатын ажил шүү дээ гэж тэрбээр өгүүлсэн юм. Энэ үгийг ШУА-ийн газар зүйн хүрээлэнгийн нүүдэлч малчдын судалгааны төвийн тэргүүн, газар зүйн шинжлэх ухааны доктор, профессор Д.Базаргүр хэлсэн юм. Учрыг тодруулбаас, БНМАУ-ын үндэсний атлас хэвлүүлэх тухай саналыг Б.Рагчаа анх 1972 онд болсон социалист орнуудын геодезийн албаны бага хуралд танилцуулан дэмжсэн зөвлөмж гаргуулжээ. Д.Базаргүр ярихдаа: Үндэсний атлас зохиох судалгааны ажил 1975 оноос эхэлж мэдээллийг цуглуулах, бүх аймаг сумдаар явж шинээр судалгаа хийх, нягталж баталгаажуулах, тэр бүхнийг газрын зурагт буулгах гээд нүсэр ажил 1984 оноос эхэллээ. Тэр үед ямар одоогийнх шиг компьютер, хувилагч байсан биш бүх ажлыг гараар хийдэг байсан. Атласыг зохиох ажилд эрдэмтэн, инженер техникийн 300 гаруй хүн оролцож, бүх ажлыг УГЗЗГ-т Р.Рагчаагийн удирдлага дор гүйцэтгэсэн. Биднийг энэ атласыг зохиож байх үед дэлхийн улс орнуудаас ердөө долоо нь л үндэсний атласаа гаргаад байлаа. "БНМАУ-ын үндэсний атлас" бол манай улсын түүх соёл, шинжлэх ухаан, эдийн засаг, нийгэм, байгаль цаг уур гээд бүх талын өргөн мэдээллийг багтаасан шинжлэх ухаан-лавлагааны суурь том бүтээл. Энэ атлас 16 бүлэгтэй, 300 орчим зурагтай, 45 х 60 см хэмжээтэй. Атлас зохиох ажил 1989 онд дуусахад хэвлүүлэх ажлыг Б.Рагчаа бие даан хөөцөлдсөн юм. Тэр Намын төв хороонд асуудал оруулан дэмжүүлж Ж.Батмөнх даргаар М.Горбачевт захидал бичүүлж, ЗХУ-ын Сайд нарын Зөвлөлийн орлогч дарга А.Смирнов, өөрийн эртний анд ЗХУ-ын Геодези зураг зүйн ерөнхий удирдах газрын дарга И.Кутузов нарын тусламжтайгаар 5000 хувь үнэгүй хэвлүүлсэн, Монголоос улаан мөнгө ч гаргаагүй. Олон улсын туршлагаас харахад үндэсний атлас зохиосон хүмүүстээ төр, засгийн дээд хайр хишгээ хүртээсэн байдаг. Харин манайд бол үүнийг тухайн үед ойлгох ухааны тэнхээтэй хүн байгаагүй. Энэ том бүтээлийг зүгээр л жижиг ном шиг ойлгосон. Энэ бол дэлхийн түүхийн хэсэг. Уг атлас гарснаар Монголын түүхийн талаархи дэлхий дахины ойлголтын цагаан толбо арилсан гэж хэлж болно. Гадаад орнууд үндэсний атласыг их захиалж авсан. Япон гэхэд зууг авч байлаа. Үндэсний атлас одоо ч ач холбогдлоо алдаагүй байна. Тэрбээр ХААЯ, УААЯ-ны системд хориод жил ажиллахдаа Булганы Ингэттолгой, Говь-Алтайн Гуулин, Намалзах, Төв аймгийн Алтанбулаг, Борнуур, Цээл, Дорнодын дээд, доод Чойбалсан, Увсын Баруунтуруун гээд нийтдээ дөчөөд газрын усалгаатай тариалангийн 1200 ам километр талбайд хэмжилт хийж, 10 мянга, 20 мянга, 10 мянга, 200 мянганы хумилт бүхий газрын зураг зохиожээ. Б.Рагчаа 1959 онд Москвагийн Газар зохион байгуулалтын институтийг дүүргэн, Монголын анхны геодезийн инженер болж ирээд газрын зургийн ажлын түвшин манай улсад ямар байгаад судалгаа хийж үзжээ. Саад бэрхшээл, ололт бүтээл, баяр хөөр дүүрэн энэ хорин жилд тус газрынхан олон зүйлийг амжуулсан. Хамгийн гол нь Монголд геодези хэмээх шинжлэх ухааны том салбар төлөвшин хөгжиж, энэ байгууллагын хийсэн бүх ажил эдийн засаг, нийгмийн бүх салбарын хөгжлийн тулгуур хэрэглэгдэхүүн болсон юм. Тухайлбал, манай орны бүх нутаг дэвсгэрийг хамарсан 1:100000-ын хумилт бүхий байр зүйн зургийг шинэчилсэн нь эдүгээ ид хэрэглэгдэж байна. Дээр нь нэмээд өмнө өгүүлсэн ажлын хоёр бага атлас, Монгол орны газар нутгийн нэрийн атлас, монгол дөрвөн аймаг, Ховдын хязгаарын түүхэн харуул, хошуудын зургийн альбом гээд олон ажлыг нэрлэж болно. Энэ бүхний үр дүн юу вэ гэвэл Монгол Улсын нутаг дэвсгэр өдгөө бүрэн хэмжээнд зурагжсан гэж товчхоноор хариулж болно. Б.Рагчаагийн удирдлагаар Монголын геодезийн мэргэжилтнүүд тухайн цагийн социалист орнуудын геодезийн албадын VIII-XII хуралдаанд оролцож байлаа. Бас ЗХУ, БНАГУ-ын /хуучин нэрээр/ геодезийн албадтай шинжлэх ухаан, техникийн хамтын ажиллагааны гэрээ байгуулж Монголын геодезийн албаны техник, технологийг хэний ч өмнө нүүр бардам үзүүлэхгүйгээр шинэчилж мэргэжлийн чадавхи сайтай мэргэжилтэн бэлтгэж байлаа. ШУА-ийн ерөнхийлөгч Б.Чадраагийн гарын үсэг бүхий нэгэн тодорхойлолт байна. Геодези гэдэг тун ч нарийн ухаан аж. Газар нутгийн байршлыг уртраг, өргөрөгийн солбилцлоор тогтоохоос гадна өндрийн хэмжээг ч нарийн тогтооно. Чухам энэхүү өндрийн хэмжээг тогтоох ажилд тэрбээр ихээхэн хүч хөдөлмөрөө зориулсан хүн. Тэнд Б.Рагчаа нь Сансрын уудмыг энх тайвны зорилгоор судлах "Интеркосмос" хөтөлбөрт Монголоос зохицуулах зөвлөлийн гишүүний хувьд Хүрэлтогоотын одон орны орчимд суурилуулсан "АФУ-75" дурангаар хиймэл дагуул ажиглахад оролцож байсан. Б.Рагчаагийн удирдлагаар Монгол орны 1:1 000 000-ын хумилт бүхий, уул нуруу нь тодрон харагдах товгор зураг хийсэн нь Байгалийн түүхийн музейд хүндтэй байр эзлэн буй. Манай орны нутаг дэвсгэрт далайн түвшнээс дээш 3500 метрээс илүү өндөртэй уул 17 бий. Уулын спортын мастер Б.Рагчаа тэрхүү оргилуудаас 4000 метрээс дээш 14 уулын есийнх нь өндрийг хэмжиж тогтоосон байна. Монголын хамгийн өндөр Алтай Таван богд уулын Хүйтний оргилын өндөр 4374 м болохыг хэмжилт хийж шинэчлэн нотолжээ. Бас манай орны хамгийн нам дор цэг Хөх нуурын мандал 532 метр өндөртэй гэж үзэж байсныг геодезийн багажаар хэмжин 564 метр болохыг баталсан байна. Б.Рагчааг барилгын салбарын 80 жилийн ойг тохиолдуулан Монгол Улсын гавьяат барилгачин цолоор шагнуулахаар хэд хэдэн байгууллага тодорхойлжээ. Барилга байгууламж барих, хот суурин сүндэрлүүлэх ажил геодезигүйгээр хэрэгжих боломжгүй. Тэгээд ч түүний хорин жил удирдсан УГЗЗГ барилгын салбарын яамдын харьяанд байсан. ХААИС-ийн багш Б.Доржтой уулзлаа. Тэрбээр: 1997 онд ХААИС-д газар зохион байгуулалтын анги нээхэд бид Б.Рагчааг багшаар урьж ажиллуулсан юм. Б.Рагчаа сургалтын төлөвлөгөө хийх, оюутан элсүүлэх гээд бүх л ажлыг гардан зохион байгуулж, хичээл заахын зэрэгцээ шинээр байгуулсан тэнхимийг багшлах боловсон хүчнээр хангах, сургалтын баазыг бэхжүүлэх ажлыг шургуу хөөцөлдсөн юм. Мөн 2000 онд газрын кадастрын ангийг нээж ажиллуулснаас хойш манай сургуулийг газар зохион байгуулалт, газрын кадастрын мэргэжлээр 600 гаруй хүн төгсгөөд байна. 2005 онд ШУТИС-ийн багш Алтанцэцэг, Дамдинсүрэн нартай, 2005 онд ХААИС-ийн багш Балжинням, Нямсүрэн нартай тус тус хамтран "Геодези" нэртэй хоёр ч сурах бичиг зохиосон. Б.Рагчаа багш сайн мэргэжилтэн бэлтгэхийн төлөө цаг хайрлахгүй зүтгэж яваа хүн дээ хэмээн өгүүлэв. * * * Тэрбээр эдүгээ ч Дархан-Сэлэнгийн сав нутгийн газар тариалан эрхэлдэг аж ахуйн нэгж, иргэдийн эзэмшил газрын байршил, хэмжээг тогтоох ажлыг гэрээлэн гүйцэтгэж гэртээ ч орох завгүй хөдөө хөхөрч, гадаа гандаж явна. Хүн гэмээнэ эрдэнэ. Б.Рагчаа гэмээнэ тунгаамал эрдэнэ хэмээхийн учрыг өгүүлэхэд ийм байна. 
Сэтгүүлч А.МЯГМАРЖАВ 


