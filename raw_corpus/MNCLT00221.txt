Ц.ЗАНДРААБАЙДИЙ 

СУМАН ХҮРЭН
 
Энэ үйлдвэрийн их хаалгаар зөвшөөрөлгүй орж гарч байдаг дархан эрхтэй амьтан нэг л байдаг. Тэр бол хүн биш адгуус учраас аргагүй гэж бодож болох юм. Тэгтэл хашаан доторх сахлаг өвсөнд шунаж хуурай шиг ширүүн хэлээ долоолон ирдэг үхэр бярууг бол тас шавхуурдаад хөөчихдөг. Арьс ширний халим өөх цөвдөл шинжилсэн муусайн нохой бол бүр ч горьгүй. Хичнээн аятайхан юмны үнэр танар хамар цохив ч зөвхөн шүлсээ залгиад шалавхан холдохгүй бол дүүгүүрийн чулуунд хавиргаа цөм цохиулах аюул бий. Харин энэ хоол горьдогсдын хор шарыг хөдөлгөдөг нэг амьтан энд байдаг нь сахлаг үстэй өтгөн ширэлдсэн дэл сүүлтэй намхан зузаан биетэй сайн ажигласан хүнд яльгүй шухарган цээжтэй хар хүрэн морь билээ. Энэ амьтанд адил адгуус нь байтугай хүн атаархах нь бий. Зарим нэг салан хүн нэвтрэх үнэмлэхээ орхиж, үүдний манаачид ээрэгдэж зогсож байхдаа, үйлдвэрийн хаалгаар хэнэг ч үгүй алхан орж байгаа хүрэн морийг хараад <<Хн энэ муу морь бас санаа амар орж байнаа>> гэсэн удаатай. Хүрэн морь хэзээ ч би энэ айлын эзэн гэсэн шиг өглөө ажилчидтай хамт бараг уралдан их хаалгаар орж ирэв. Тэр шууд яваад ердийн хөсөг, тэрэг тоног байдаг буланд нөмөрдөн зогсоод яаран сандран гүйж яваа ажилчин олныг нулимс гүйлгэнэсэн том хар нүдээрээ ажин ажин зогсоно. Түүний ийнхүү зогсож байгааг хэн ч анзаарахгүй. Сайндаа л зарим нэг өвгөн ажилчин <<Гэлэгравдангийн муу хүрэн байна>> гэж танимгайрхана. Хүрэн морь хүний хэл мэддэгсэн бол энэ үгэнд мундахгүй л урамшихсандаа. Хүний хэл гэдэг этгээд хэцүү юмыг адгуус сурах хувьгүйгээс хойш яая гэхэв, сайн ч хэлсэн, муу ч хэлсэн шавхуурдан хөөгөөгүй нь яамай гэсэн шиг үүрэглэн зогсоно. 
Явган хүний замаар хижээл насны хоёр ажилчин ярилцсаар гарч ирлээ. Мөр нь гандсан хар савхин дээлтэй өндөр туранхай эр гар дохин зангаж, ханилж яваа ажлын хувцастай буурал өвгөнд ямар нэг юм ойлгуулж ядан явна. Тэр хоёрыг хараад хүрэн морь чихээ сортойлгон толгой өргөж, суниаснаа хоёр алхам дөхөж сүүл шарваад үүрсэв. Савхин дээлт түүнийг хараад гар өргөн дохив. Хажуугийн нь хүн <<чи чинь адуунд гараа өргөж ёслоод яаж байгаа юм>> гэж асуув. 
Миний суман хүрэн гэдэг морио. Бид хоёр залуу насаа энэ үйлдвэрт барж, зан зангаа авсан хоёроо. Энэ маань магтах муулахыг анддаггүй юмдаа. 
-Ухаантай адгуус байх нь хөөе. 
-Ямар ухаангүй амьтан тэрэг чирэхээ байгаад хүнээр юм бол тэтгэвэрт гарчихсан хэр нь өдөр болгон хүрч ирээд байх вэ. 
Илжиг модон хударгандаа гэж тэр биз. 
Хүрэн морь, хүмүүсийн ингэж ярилцахыг мэдэхгүй атлаа яагаад ч юм сэтгэл нь амарсан бололтой, хүзүүгээ гүлдийлгэн нэг сайхан суниагаад дахин үүрэглэж эхлэв. Төдөлгүй бүр тонгойн толгойгоо унжуулав. Адуу хүн шиг зүүдэлдэг бол хүрэн морь идэр залуу цагийнхаа сонин дуртгалын нэг хэсгийг зүүдэндээ үзэж байж ч магадгүй юм. Барааг арван таван жилийн өмнө үйлдвэрийн ердийн хөсөгт хэрэглэх хэдэн морь улсын бэлтгэлийн адуунаас авахад Гэлэгравдан гэдэг адуунд эртэй залуу ажилчин олноос хамгийн түрүүнд эмнэг хүрэн морийг барьж авсан юм байжээ. Арьс хөрс сайтай, бяр чадалтай бахим чийрэг хүрэн үрээ, тэргэнд орж өгөхгүй мөн их зовоосон ажээ. Адгуус юм тулд л хүн түүнийг аргагүй эрхэндээ оруулж, арван хэд хоног ноцолдож байж арай гэж тэргэнд сургажээ. Тэр үеэс хойш Гэлэгравдан хүрэн мориноос тэрэг тоног салгалгүй, арьс шир, ноос үс, гутал хувцас, морин тэргээр зөөж болох бүгдийг тээжээ. Хүрэн морь ч өвөл зуны дөрвөн цагийн эргэлтэнд цас бороо, халуун хүйтнээс халшралгүй дааж ядсан ачаатай, хар хөлсөө савируулан зүтгэсээр арван таван жил болжээ. Өглөөнөөс аваад нар шингэтэл явсны эцэст тэрэг тоногноосоо салж сулран үйлдвэрийн хаалгаар гарч бэлчээрт одно. Тэрэгний морьдыг Туулын гүүрээр гаргаж, богд хан уулын аманд хүргээд орхино. Өглөө эрт авчирна.Өвлийн цагт хашаанд байлгаж тэжээнэ. Энүүнийг хүрэн морь төдий л таашаадаггүй юм. Усны тунгалгийг ууж, өвсний соргогийг идэж, эрх дураар явах нь жаргалан учраас хөдсөн өвс хамж, хайлсан цасны ус уух түүнд гутамшиг байжээ. Хан уулсын аманд хэд хоног таавар байна гэдэг амьдын жаргал боловч хяслантай нь түүнийг тэгж дураар байлгадаггүй ажээ. Энэ нь түүнд хэвшил болж өглөө болмогц хот руу дөхөж, орой ажил тармагц гүүрээр гарч бэлчээртээ очдог болжээ. Тэр сайн өдрөөс бусад өдөр амарна гэж үгүй. Харин эзэн нь бол цэцэг жимс дэлгэрсэн зуны сайхан цагаар олон хоног алга болно. Эргэж ирэхдээ лухайсан хүрэн царайтай болсон байна. Гэхдээ Гэлэгравдан морио хэзээ ч мартдаггүй. Амралтаар явахдаа орныхоо хүнд морио, ус хоолыг тохируулан гамтай эдлэхийг захиж орхино. Цөөн хоног боловч шинэ эзэнтэй байхдаа хүрэн морь дургүй, гол нь ачаагаа дааж ядан байхад нь хатуу сураар шавхуурдахад яснаасаа дургүй хүрнэ. Тэгээд эсэргүүцэл илэрхийлж дэмий л чихээ хулмалзуулж, хазах дүр үзүүлнэ. Үүнээс болж хүрэн морины зан жаахан эвдэрч ааш муутай болсон ажээ. Тэгэвч өөрийн эзэнд ихэд дасаж, бас ч хайртай болсны учир түүнийг хармагц зан нь засарч, ойртож ирэхэд нь үүрсэн үнэрлэн тэргэндээ суухад нь сэвэлзтэл алхалдаг ажээ. Үнэндээ эзэн нь түүнд төдий л олон уурлаж, харааж зүхэж зодож занчдаггүй учир хүрэн морь ихэд дасжээ. Арван таван жилийн туршид унаж эдэлсэн мориндоо эзэн бас хайртай сайн байдгийг морь гадарладаг ажээ. Тэгээд ч барагтай нэг ташуурдах юм уу, ус хоолгүй өнжөөчихөд гомддоггүй явжээ. Тэр ч байтугай эзнээ ирэхгүй удвал ирээсэй гэж мөрөөдөж, хүрээд ирэхэд нь баярлан үүрсэж сүйд болдог байжээ. Нэг эзэнд хэтэрхий дассан нь түүнийг муу занд сургаж, бусдыг хазаж хайрах гэж сүрдүүлдэг болсон байна. Зангий нь мэдэх өвөгцүүл <<хишшүү>> гэчихээд шал тоохгүй өнгөрнө. Энэ нь айлгаж сүрдүүлчих гэж их бодсоны хувьд урамгүй санагдавч хүмүүс бас л хүрэн моринд дассаны шинж гэдэг нь ойлгомжтой. Нэг өвөл болсон явдал хүрэн морины санаанаас огт гардаггүй. 


Цас хайлан мөс дагтаршсан замаар дүүрэн ачаатай морин тэрэг гэлдэрнэ. Хүйтэн жавар тас няс хайрна. Морины хөлс гоожин цантаж, мөсөн молцог унжина. Хоёр хамрын нь самсаа сарталзан их л хүч гаргаж байх боловч газар арвитай дөхөхгүй, тэрэгний эзэн даарч, яарч байгаа ажээ. Ташуурын сур тасхийж, чүү чүү гэж хашгиран шавдуулна. Морь бас энэ ачаанаас л шалавхан салбал өнөөдрийн явдал дуусна гэж мэдээд хүчээ шавхан чармайж, хасаа хөлөргөн зүтгэж байгаа билээ. Явах тусам ачаа хүндэрч, замын хальтаргаа бэрхдэж, замын хальтаргаа бэрхдэж, эзний шавхрах дэндэж байлаа. Хазгай гишгэвэл л хальтарч муугаа үзнэ гэдгийг арван таван жил тэрэг чирсэн хөгшин морь юун эс андах вэ. Гэтэл болдоггүй юм болдоггүй байжээ. Хичээгээд хичээгээд болсонгүй барагшин замын голд хальтран савж унав. Хоёр өвдөг, хэдэн хавирганы өвдөж байгаа гэдэг тоймгүй. Нүднээс нь гал бутрах гэдэг үгээ дахин дахин урсгаж байв. Ар талд машины дохио хангинана. 
-Гэлэгравдан чи наад ширээ зайлуулаач. 
-Энэ адсага чинь босдоггүй... муу хог... 
Энэ үгнүүдээс хүрэн морь гурвыг сайн мэдэж байлаа. Харин өдий жил болоход ингэж муугаа үзэж байгаагүй болохоор <<зайлуулах, босохгүй, хог>> гэдэг үгийг мэдэхгүй учир чухам юу хэлснийг нь мэдэх авьяасгүйдээ харамсаж хэвтлээ. 
-Гэлэгравдан бушуулаач, ачаагий нь буулга. 
- Наадхи чинь үхлээ, чи өрөвдөөч. 
-Ээ зайлуул муу хүрэн морь больжээ. 
-Хэр дээ, энэнээс өөр юм бол үхэх болсон. 
-Суман хүрэн нэрнээс цаашгүй болжээ. 
-Тун ястай адгуус шүү... 
-Хэлээд яахав, ёстой морины хүү... 
Ингэж хүмүүс магтаал муушаал давхцуулан ярихыг сонсовч, сонсохоос цаашгүй учир тийчилж чадлаа барахын хэрэггүй гэж бодоод хөдлөлгүй нүдээ анин хэвтэв. 
Тэрэгний ачааг буулгаж хүрэн морийг босгов. Хамаг бие нь буларч яс нь янгинан, үсний уг хүртэл өвдөвч гишгэж хөдөлж үзвэл хугарч хэмхрээгүй нь баярлалтай ажээ. Хүрэн морь дахин унахаас болгоомжилж дөрвөн хөл дээрээ эмзэглэн зогсоод шилгээв. 
Энэ бид хоёр хоёулаа хөгшрөөд алба хэтрүүлж дөнгөхөө байлаа. Яадаг ч юм билээ. Тэтгэвэрт л гарцгаадаг байхдаа... 
-Морь чинь амрах болжээ харин чи юу гэсэн үг вэ. 
-Муу хүрнийгээ яадаг юм билээ. 
-Тэжээлийн хашаанд өгчихгүй юу. Тэнд муусайн хөгшин морь байгаа. Энэ өвөлдөө тэжээж жаал таргалуулаад шилжүүлнэ биз. 
Хүрэн морь эзнээ нэг хүнтэй ийнхүү ярьж байхыг хараад чихээ сортолзуулан үүрсэнэ. Эзэн нь сайхь эрээс салж хүрч ирээд тэрэг тоногийг нь мулталж тавьж туув. Хүрэн морь <<яагаад ийм эрт тавив>> гэсэн шиг алмайран замын хажуугийн өвснөөс зулгааж байтал эзэн нь хормойгоо сэгсэрч үргээн хөөв. Энэ өдрөөс эхлэн хүрэн морь чөлөөнд гарч өөр зүйлд бэлтгэгдэж байгааг огтхон ч санаандгүй бэлчээртээ одов. Маргааш өглөө нь хүрэн морь үйлдвэрт ирдэг хэмдээ Туулын гүүрээр гараад сажилж явтал морьтой хүн эргүүлэн хөөж морь мал тэжээдэг хашаанд хөөж аваачив. Энэ бол гайхалтай биш, өвлийн хүйтэн болж цас их орохоор тэрэгний морьдыг алсын бэлчээрт гаргалгүй, энэ хашаанд байлгаж тэжээдэг учир хүрэн морь олон удаа энд ирсэн юм. Өнөөдөр үл ялиг гайхах нь юу вэ гэвэл цас бага, их хүйтрээгүй байхад тэжээлд ирж байгаа нь юм. Хүрэн морь хашаанаас гаралгүй хэд хонов. Тэрэг чирч хүнд ачаанд зүтгэхгүй, бэлэн өвс хамж байх нь амар байв. Эзний бараа харагдахыг болив. Ер нь түүнийг хэн ч хайхрахыг байв. Бусад морьдыг бараг өдөр болгон барьж тэргэнд хөллөж бас унаж явах нь атаархмаар ажээ. Өдөр шөнөгүй хашааны хаалгыг дангинатал түгжинэ. Даваад дайраад гарах янз огтгүй, тийм чадал ч хүрэн моринд байсангүй. Хүрэн морь сүүлдээ уйтгарлаж эхэллээ. Харин бие нь сулдайж, олон уулзахаар шархирч дүүрэн ачаатай тэрэг чирэхийг хүсэх болов. Олон хоног хашаанд хоригдож, дайран гарахыг оролдсон боловч чадсангүй. Яах ч аргаа олохгүй уйтгарлаж байтал санаандгүй хашааны хаалга онгорхой харагдав. Хүрэн морь сэмхнээр гарч одов. Харанхуй шөнө дэлхийг бүрхэн омруун доорх юм үл үзэгдэнэ. Баримжаагаар үйлдвэр чиглэн явав. Ил задгай газар гарч элэгдсэн муу шүдээрээ өвс зулгаах аядан чөлөөт салхиар амьсгалах нь таатай ажээ. Өвс хазлан хазлан дөхсөөр, өглөө очдог хэмдээ үйлдвэрийн хашаанд хүрч очив. Төмөр хаалга хаалттай ажээ. Хүрэн морь цэлийтэл нээгдэнэ гэж бодож байлаа. Үүдэнд хоёр хүн зогсоод ярьж байна. Хэсэг зуур хүрэн морийг харахгүй байснаа гэнэт нэг нь: 
-Өө энэ чинь Гэлэгравдангийн муу хүрэн шив дээ. 
-Суман хүрэн, сүрхий хөгширчээ. 
-Аргагүй шүү дээ, Миний мэдэх л ийм морь байсан. Би үйлдвэрт ороод хориод жил болж байна. 
-Энэ чинь наашаа нэг их хараад байна. Хэл мэддэг юм биш биз дээ. 
-Тэр ч арай үгүй байлгүй, үзье л дээ. 
-Хөөе морио чи юу хийж яваа юм бэ? 
Морь гайхан ширтсээр л байна. 
-Энэ яасан сайхан тунгалаг хар нүдтэй юм. Өнөөх уурт хар яаж нүдийг нь сох цохичихоогүй юм бэ. 
-Хэн? 
-Яагаав, Гэлэгравдан... залуудаа мөн ууртайсан. 
-Энэ морь уурыг нь хүргэж байгаагүй байхаа. 
Хүрэн морь эзнийхээ нэрийг сонсоод сортосхийв. 
-Хараач, Гэлэгравдан гэхтэй зэрэг нь чих нь сортолзож байна. Адууг ухаантай адгуус гэдэг юм. Аягүй бол түүнийг эрж яваа шүү. Оруулчих зайлуул. 
Үйлдвэрийн хаалга цэлийтэл нээгдэв. Хүрэн морь тахлуулсаар байгаад бацарч далбайсан элэгдсэн муу тахны ортой том туурайтай бороолсон хүнд хөлөө зөөн зөөсөөр хаалгаар оров. 
-Хөөрхий амьтан больж дээ. 
-Хаалга нээгдэхтэй зэрэг дайраад л ордогсон. 
-Тиймээ би л эзэн гэсэн ааштай байдаггүй юу. 
-Дайрах байтугай одоо ч дөрвөн хөлөө даахтай мантай... 
Хүрэн морь явсаар тэрэг тоног байдаг тэр газраа хүрч очив. Ижил морьд тэрэг тоног нэг ч үгүй эл хуль болжээ. Оронд нь машины тос ис, араатай төмөр, урагдсан урагдаагүй дугуй мэт байх болжээ. Харин ямагт нар ээж байдаг хуучин хашааны булан улам дулаан болсон юм шиг санагдав. Суман хүрэн шөнөжин гадаа явсандаа даарч жихүүрхэж яваад гэнэт дулаацсаных юм уу төдхөн үүрэглэж, зантгар том толгойгоо унжуулав. Хүмүүс өдөржин хажуугаар нь хойш урагш цувлаа. Ойртон ирэх хөлийн чимээгээр сэрэн харах тоолон үл таних хүмүүс гүйж явна. Хааяа нэг хэн гэж дууддагийг мэдэхгүй их л олон харсан хүн явна. Тэр морийг зэрвэсхэн харчихаад амаа хөдөлгөж үг дуугарах ч үгүй явчихна. Орой ажил тарахын алдад хүрэн морины нойр сэргэж эзнээ харуулдсаар байлаа. Ажилчид ирсээр явсаар бүр үдшийн бүрий болов. Эзэн нь байдаггүй. Заримдаа морио тавьж явуулалгүй байлгасаар бүр од түгсэн хойно гарч ирээд давс шорвог үнэртсэн баахан нойтон шүүстэй юм ачаад явдаг байсан өнө холын юмыг санаж эзнээ гараад ирэх байх гэж хүлээсээр... 
Шөнө гэнэт салхи хөдөлж шуурч эхлэв. Цасан шуурга нүүр нүдгүй бургиж, хүйтэн жавар үлээж, хөлдүү газар тахтай хөлийг нь хайрч эхлэв. Идэр залуудаа энэ хэрийн хүйтнийг тоодоггүй байсан нь санагдаж, өтөлж хөгшрөөд бээрэг даараг болсон биш, дулаан газар удаан байсных гэж бодов. Төдөлгүй даарсанд нэрмээс болж гэдэс нь өлсөв. Тийн учир нуруулдсан өвстэй дулаан хашаандаа очихоор шийдээд явах гэтэл хөл нь газарт зоогдсон мэт хөдөлж болсонгүй. Хөлөө зөөх гэж арайтай ойчсонгүй, бяцхан шургачаад тогтов. Түүнээс хойш явах гэж оролдсонгүй. Оролдоод ч нэмэргүйг ойлгов. Хөл нь янгинан хөрч байснаа мэдээ алдан чинэрч байгаад халуу оргиж эхлэв. Алхах гэж үзсэнд хөдөлсөнгүй, их хүчилснээс болж толгой нь дүйрч эргэн чамархайны нь судас лугшив. Уул талыг доргион хангинатал ганц сайхан янцгаая гэсэн хоолой нь боогдоод дуу нь гарсангүй. Унгалдан давхимаар санагдавч сүүлээ өргөж чадсангүй. Хоёр чих нь шуугиад ямар нэг хүн цас чихруулан алхалсаар дэргэд нь хүрч ирэх шиг болов. Эзнээ ирлээ гэж бодоод харах гэсэн зовхи нь нээгдсэнгүй. Ямар нэг юмыг сонордсоны тэмдэг болгож үүрсэх гэсэн бас болсонгүй. Хамаг хүслэн нь ийнхүү бүтээгүй учир хэвтмээр санагдав. Гэвч үхэр шиг налчийтал хэвтэж байх нь хүлэг моринд гутамшиг мэт санагдаж бараг хорин жил газар дэлхийг тамгалсан хурц дөрвөн туурайгаа жийхийн хирээр жийж хаашаа ч хөдлөхгүйгээр хатуу шийдэв. 
Өвлийн шөнийн жавар хайрч алс өндөрт одод анивчин гялалзаж байлаа. Үүр шөнө хагацах тэр агшинд дулаан байрандаа бөхөөр нойрсон байсан үүдний манаачийг цочиж, огло үсрэн босохтой пид хийх чимээ гарав. Цочсондоо манаач зүрхээ дарж хэсэг зуур чимээ анир гаргалгүй суув. Шөнийн нам гүмд манаачийн айсан зүрхний түг түг хийх л сонсогдож байлаа. Манаач сэтгэл түгшүүрлэн гарч чимээ чагнан, орчныг ажиглав. Ойрхон ямар нэг юмны амьсгал уртаар татах шиг болоход хирдхийн харвал, тэрэгний муу хөгшин морь тэрийн хэвтэж байлаа. Хүрч очвол хариугүй амьсгаагаа хурааж, эхэр татаж байлаа. Өглөөхөн зүв зүгээр сажлаад ирж байсан юм шүү дээ. Амьтны үхэл ирэхээр мөн амарханаадаа гэж бодоод манаач энэ хашаанд л шороо нь пурхийх учиртай байж дээ хөөрхий юун чанга ойчиж намайгаа цочоов доо гэж үглэсээр манааны байрандаа орж санаа амрав. 
Өглөө ажил цугларах болж түрүүчийн хүн ирэх үед гадаа гарч харвал суман хүрэн явган хүний замын хашлага дээгүүр толгойгоо унжуулаад үхсэн байлаа. Шив шинэхэн цас орж цагаан даавуугаар бүтээсэн юм шиг түүнийг өнгөлөн хучжээ. Ажилдаа яарсан хүмүүс үйлдвэрийн хаалгаар хахан цацан орж ирлээ. Хүмүүс зам таглан үхсэн морийг тойрон гарах боловч залхуурсан буюу яарсан нэг нь толгой дээгүүр нь харайж, зарим нь нэг нь бүр гишгэн гарч байв. Тэдний ард тайван алхалж явсан өндөр нуруутай өвгөжөөр хүн гэнэт зог тусан, 
-Юу вэ таминь, энэ чинь миний муу хүрэн морь байна шүү дээ. Суман хүрэн минь хэдийд үхчих вээ, хөөрхий зайлуул гэж харамсан өгүүлээд учиргүй гасалж, толгой дээрх цасыг нь ханцуйгаараа арчиж цэвэрлээд, дэлнээс нь чангааж хүмүүсийн замаас толгойгий нь зайлуулав. 
Энэ үед нэг залуу хүн ирж, 
-Гэлэгравдан гуай, таны муу хөгшин морь үхчихэж. Цаадуулдаа хэлж холдуулаарай. Үйлдвэрийн хашаанд үхсэн мал байлгаж болохгүй шүү дээ гэж албархуу царай гарган хоолойгоо зориуд шахаж ёсорхуу хэлэв. Гэлэгравдан яая даа гэсэн царайтай ийш тийш харснаа халаасаа суйлж модон иштэй том тонгорог гарган морины хүзүүний ширийг ярж бараг нүд ирмэх зуур аман хүзүүг нугалан толгойг нь огтолж салгаад, 
-За би авдгаа авлаа. Үүнээс илүүг даах ч үгүй. Энэ амьтан байдаг чадлаараа адгуусныхаа хэрээс хэтэртэл манай үйлдвэрийн төлөө зүтгэсэн <<Тэр ачийг нь бодож та нар үүнийг эндээс зайлуулчихна биз дээ>> гээд суман хүрэнгийнхээ толгойг сугавчлан, гүн бодолд дарагдан алхаллаа. 

