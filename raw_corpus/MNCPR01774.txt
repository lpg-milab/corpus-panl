Монголчууд ашигт малтмалаа ухаж чадахгүй гэж хэн хэлэв

Ашигт малтмалын тухай их ярьж байна. Ард түмэн хөдөлгөөнүүд мөн ч их ярьж байгаа даа. Ярихаас аргагүй болсон гэдгийг хүлээн зөвшөөрөх хэрэгтэй. 
Газрын дор баялаг байна. Гэтэл бид тэр баялгийг монгол хүн ухаж авч чадахгүй юм шиг аашилж байна. Гадаадынхан л ухах юм гэнэ. Тэдэнд байгалийн баялгийг одоогийн эрх баригчид өгөх нь. Гэхдээ хэнд хэдэн хувиар өгөх тухай л ярих юм. Тэгвэл тэр баялгийг чинь бид өөрсдөө ухаж авч ашиглаж болохгүй гэж үү! Ямар ч байсан өнөөгийн Ашигт малтмалын талаарх төрийн бодлого булингартжээ. Булингарыг арилгахын тулд эхний ээлжинд нийт газар нутгийн 40 хувь нь хайгуулын лицензээр зарагдчихсан байгаа өнөөдрийн нөхцөлийг өөрчлөх ёстой. Энэ бол өнөөдрийн будлиан, булингарын эх нь болжээ. Тиймээс ашигт малтмалын талаарх төрийн бодлогыг хэвийн болгохын тулд энэ лицензүүдийг хурааж авах хэрэгтэй. "Оюу толгой"-н тухай өнөөдөр хүмүүс ид ярьж байна. Гэхдээ монгол хүн ашиглах тухай ам нээхгүй юм. Харин гадаадынханд өгөх тухай л ярьж байна. Тэнд 300 тэрбум долларын ашигт малтмал байгаа нь одоо нэгэнт тодорхой. Тэр их баялгийг монголын ард түмэн хүртэхгүй. Хаанахын хэн болох нь мэдэгдэхгүй Фрийдланд гэгч хүртэх юм байх. Түүнд бас өгөх юм байх. Тэгвэл ард түмэн түүнийг харийн түрэмгийлэгч хэмээн нэрлэж эх нутгаасаа хөөж гаргах тухай ам амандаа хэлэх юм. Үнэхээр "Оюу толгой"-н тэр ордыг яагаад монголчууд ашиглаж чадахгүй гэж. XXI зууны монголчууд нэг уурхай нээчихэж яагаад чадахгүй байгаа юм бол. Энэ асуултад хариулахын тулд өнөөгийн үйл явдлыг өөр өнцгөөс харах хэрэгтэй болж байна. Хэрэв тэр ордыг гадны хүн ашиглавал монгол орон ухсан нүхтэй, элс шуурсан, эзэнгүй тал болж хувирна. Харин монгол хүн ашиглавал ард түмний байгалийн баялгаас хүртэх хувь хэмжээ нэмэгдэнэ. Хүний хүн бол хүний нутагт хүнийрхүү л хандана. Харин монгол хүн монгол нутагтаа тэгж хандахгүй. Тэгвэл энэ орд баялгийг хэнд өгөх ёстой вэ? Ямар ч л байсан тэр Фрийдланд гэгчид өгч болохгүй. Түүнд өгвөл хэдэн үеэрээ гадаадын түрэмгийлэгчдийн эсрэг бид тэмцэх болно. Энэ тэмцэл монголын ирээдүйг бүр л бүрхэг болгоно. Тэгвэл өөр нөхцлийг эрж хайх хэрэгтэй. Хоёр их гүрний дунд хөгжил дорой монгол орон байгалийн баялгаа ухуулаад хөгжинө гэж байхгүй. Ер нь байгалийн баялгаа ухуулаад хөгжсөн улс орон гэж байдаг юмуу. Тэр тусмаа гадаадынхнаар. Нэг үеийг бодвол монголчууд алт угааж сурсан. Харамсалтай нь монгол улсын төр засаг байгалийн баялгаа монголчуудаасаа харамладаг. Өнөөдөр Өвөрхангайн Уянга, Төв аймгийн Заамар суманд олон монгол хүн төрд нүд үзүүрлэгдэж амьдралаа залгуулж байгаа. Олон юм яриад хэрэггүй. Тэр улсыг амь амьдралаа аваад явж байгаад нь төр баярлах хэрэгтэй. Харин дэмжиж тусалбал тэд энэ салбарын уугуулууд нь болох юм. Харамсалтай нь тэдэнд тийм боломж олгосонгүй. Байгалийн баялгийг ухахад мөнгө хэрэгтэй гэдэг нь нэгэнт хүн бүхэнд ойлгомжтой. Тэгвэл манай үндэсний хөрөнгөтнүүд "Оюу толгой"-н эзэн болох ёстой юм биш үү. Тухайлбал уул уурхайн акулуудын нэг ардчилсан Монгол улсын анхны Ерөнхийлөгч П.Очирбат гуай байна. Түүнд өгье. Лав л Фрийдландаас дээр. Нэг үеийг бодвол монголд бас ч гэж тав, арван төгрөгтэй болсон хүмүүс бий. Тэр Г.Батхүү, Х.Баттулга нарт өгье. Яадаг юм бэ? Үйлдвэр, худалдааны сайд Б.Жаргалсайханд өгье. Тэр юм авах дуртай шүү дээ. Энэ чиглэлээр мэргэшчихсэн "Эрэл", "Монгол газар" зэрэг компаниуд бий. Мөнгөө босго, "Оюу толгой"-гоо өөрсдөө ав. Харин ард түмэн байгалийн баялгаас хувь хүртэх учиртай. Хэрэв "Оюу толгой" монгол хүний гарт очвол дэлхийд данстай хөрөнгөтэй хүн бидний дундаас төрнө л гэсэн үг шүү дээ. Харин тэдэнд ийм боломж олгохын тулд эхний ээлжинд дээр хэлсэн бүх хайгуулын лицензийг хураа. Дараа нь нээгдээд байгаа ордыг хэзээнээс хэн яаж ашиглах тухай УИХ-аар хууль гаргуул. Нөгөө талаар энэ салбарт гадаадын хөрөнгө оруулалтыг оруулахгүй байх ёстой. Өнөөдөр манайх Эрдэнэтээс зэсийн хүдэр гадагш гаргаж байгаа. Тэнд зэсээс өөр ямар үнэт металл байгааг тогтоож чадаагүй. Ингэж хүдэр гаргах үйлдлийг таслан зогсоо. Монголоос зөвхөн эцсийн бүтээгдэхүүн зэс, алт нь гарч байг. Энэ маань эцсийн бүтээгдэхүүн хийх үндсэн санаа. Ингэхгүйгээр монгол орон хөгжихгүй. Бид газар нутагтаа эзэн нь байж чадахгүй бол өөр хэн байх юм бэ? Тэгээд ч Монгол улсын Үндсэн хуулиар газрын хэвлийн баялаг бүх ард түмний өмч. Түүнээс биш тэр гадны хэн нэгний өмч биш. Гэтэл биднийг ашигт малтмалаа ашиглаж чадахгүй гэж хэн хэлэв. Хэн ч хэлээгүй. Харин монголын төр монгол хүндээ итгэхгүй байгаа юм. Тэгээд бас гадаадын хэн нь мэдэгдэхгүй нөхөрт итгэж өгөх юм гэнэ. Хүний нохой идэхээр өөрийн нохой ид гэж сайхан үг бий. Тэгвэл байгалийн баялгийг өөрийнхөө иргэдэд өгье. Гадныхныг шүтдэг өөрсдийгөө чамладаг социализмын үеийн сэтгэлгээнээсээ бид салах цаг болжээ. Монголчууд социализмаасаа салсан ч тэр сэтгэлгээнээсээ салж чадаагүй байна. Сэтгэлгээний энэ хоцрогдол ашигт малтмалыг ашиглах таатай нөхцөлийг бүрдүүлэхэд саад тотгор болсоор байна. 
Г.Эрдэнэбат
