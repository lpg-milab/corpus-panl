№255 (16532)      
1986 оны аравдугаар сарын 14.
Эрин үеийн шаардлага

Олон улсын харилцааны тулгамдсан асуудлууд, юуны өмнө цөмийн сүйрлийн аюулыг сэрэмжлэн зайлуулах, зэвсэглэлээр, ялангуяа цөмийн зэвсэглэлээр хөөцөлдөх явдлыг таслан зогсоох асуудалд цөм, сансрын эриний сэтгэлгээгээр хандах шаардлага эн тэргүүнд тавигдаж байгаа онцлог үед БНМАУ-ын санаачилгаар жил бүр зохиодог зэвсэг хураахад тус дөхөм үзүүлэх олон улсын долоо хоногийн ажиллагаа өнөөдөр эхэлж байна. 

Цөмийн болоод сансрын зэвсэглэлээр хөөцөлдөхийг таслан зогсоож, улмаар тийм зэвсгийг шатлан устгахын төлөө тууштай тэмцэхийн үлгэр дууриалыг ЗХУ практик алхмуудаараа харууллаа. ЗХУКН-ын Төв Хорооны ерөнхий нарийн бичгийн дарга нөхөр М. С. Горбачев энэ оны нэгдүгээр сарын 15-ны мэдэгдэлдээ дэвшүүлсэн цөмийн болоод үй олноор хөнөөгч бусад төрлийн зэвсгийг 2000 он гэхэд бүрэн устгах бодитой программ нь зэвсэг хураахын төлөө Дэвшилт хүчний тэмцлийн үлэмж хариуцлагатай өнөөгийн шатны мөрийц хөтөлбөр болж байна. ЗХУКН-ын XXVII их хурал, МАХН-ын XIX их хурал, социалист бусад орны коммунист, ажилчны намуудын сүүлчийн их хурлууд дайны эсрэг, энх тайвны төлөө даян дэлхийн хөдөлгөөний шинэ, хүчирхэг үе шатыг нээж өгөв. Олон улсын аюулгүй байдлын бүх талыг хамарсан систем байгуулах тухай ЗХУКН-ын XXVII их хурлаас дэвшүүлсэн түүхэн санал, түүнийг хэрэгжүүлэх талаар социалист хамтын нөхөрлөлийн орнуудаас НҮБ-ын хүрээнд, мөн бүс нутаг, хоёр талын хэмжээнд явуулж байгаа үйл ажиллагаа үүний нэг тод нотолгоо мөн. Зөвлөлт Холбоот Улс цөмийн зэвсгийн туршилтыг дангаараа азнаж, энэ чухал алхамд АНУ-ын засаг захиргаа нааштай хариу өгөх байх гэж хүлээсэн дэлхийн олон нийтийн хүсэл, найдлагыг харгалзан, азналтаа удаа дараа сунгаж байна. 

Газар дэлхийд болон сансарт зэвсэглэлээр хөөцөлдөхийг эцэс болгон, зэвсэг хураах бодит арга хэмжээнд шинэчлэл орж, цэргийн зардлыг бүтээн байгуулах хэрэгт зориулан, улс түмний аюулгүй байдлыг бэхжүүлэх үйлсэд бүх улс орон олон улсын болон бүс нутгийн хэмжээнд шийдвэртэй, хариуцлагатай ажиллах шаардлага өнөөгийн олон улсын шинэ нөхцөл байдал, түүнд хандах шинэ хандлагаас урган гарч байна. 

Бүс нутгууд дахь цэрэг улс төрийн сөргөлдөөнийг багасгах, харилцан итгэх, хамтран ажиллахын бат бөх үндэс суурь тавих, улмаар харилцан зэвсгээ хорогдуулах нь даян дэлхийн энх тайван, аюулгүй байдлыг бэхжүүлэх үйл хэрэгт чухал үе шат болох юм. Варшавын гэрээний орнуудын Улс төрийн зөвлөлдөх хорооны Будапештийн зөвлөлгөөний уриалгад Европ тив, улмаар дэлхий дахинд цэрэг улс төрийн сөргөлдөөнийг багасгах чухал программ дэвшүүлсэн билээ. Энэ программыг Европын бүх улс, ард түмний эрчимтэй хамтарсан үйл ажиллагаагаар биелүүлж болно гэдгийг дээрх орнуудын Гадаад явдлын Яамны сайд нарын хорооны Бухарестийн хуралдаан сая даруй нотлов. 

Европын орнуудын хооронд тогтсон яриа хэлэлцээний туршлагыг бусад бүс нутаг, юуны өмнө Ази, Номхон далайн бүс нутгийн улс орон авч үзэх нь туйлын чухал болж байна. Учир нь Ази, Номхон далайн бүс нутагт АНУын Европын дараа орох хэмжээний цэрэг, зэвсэг байрлалт, бүсийн улс орны аюулгүй байдалд заналхийлэн, тэнд дайн, зэвсэгт мөргөлдөөний голомтыг нэмэгдүүлж байна. Ийм нөхцөлд Ази, Номхон далайн бүс нутаг дахь цөмийн зэвсгийн төвлөрлийг багасгах, Номхон далайн сав газраас АНУын цэргийн бааз, флотыг гаргах, цөмийн зэвсгийн туршилтыг зогсоох, цөмийн зэвсэггүй, энх тайван, сайн харилцааны бүс байгуулахын төлөө тэмцлийг эрчимжүүлэх шаардлага туйлын чухал боллоо. Нөхөр М. С. Горбачев Владивостокт хэлсэн үгэндээ дэвшүүлсэн Ази, Номхон далайн бүс нутагт хурцадмал байдлын голомтыг устгаж, цэрэг улс төрийн сөргөлдөөнийг багасган, итгэлцлийн уур амьсгал бий болгож, хамтын ажиллагаа хөгжүүлэх цогцолбор арга хэмжээний программ нь энэ бүс нутгийн байдлыг эрүүлжүүлэх замыг тодорхой зааж өгсөн билээ. Рейкьявикийн зөвлөлт, америкийн дээд хэмжээний уулзалт дээр ч нөхөр М. С. Горбачев Ази дахь дунд тусгалын пуужинг эрс хорогдуулах тухай чухал санал дэвшүүллээ. 

ЗХУ, ах дүү социалист бусад орон энх тайвныг бэхжүүлэх, зэвсэглэл, юуны өмнө цөмийн зэвсэглэлээр хөөцөлдөхийг багасгах, цөмийн дайнд сүйрэх аюулыг арилгахын төлөө шинэ эрч хүч, шинэ хандлагаар ийнхүү тэмцэж байгаагийн үр дүнд сүүлийн үед олон улсын байдлын өрнөлтөд нааштай чиг хандлагууд бий болж, саад бэрхшээлийг даван туулах зам гаргаж өглөө. 

Хүн төрөлхтнийг цөмийн сүйрлийн аюулаас сэрэмжлэн аврахын тулд бүх нийтийн энх тайван, аюулгүй байдлыг хамгаалан бэхжүүлэх, харилцан итгэх, хамтраад ажиллах уур амьсгалыг бататгах үйл хэрэгт ухаалаг хандаж, шинэ эриний сэтгэлгээнд түшиглэн идэвхтэй хамтран ажиллах нь том, бага улс, эрүүл саруул ухаантай хүн бүрийн эрхэм үүрэг мөн. Энэ үүргийг засгийн газрууд, улс төрийн зүтгэлтнүүд, хүн ард улам гүнзгий ухамсарлахад зэвсэг хураахад тус дөхөм үзүүлэх олон улсын долоо хоногийн ажиллагаа урьдын адил ихээхэн хувь нэмэр оруулна гэдэгт БНМАУ итгэл төгс байна. 

