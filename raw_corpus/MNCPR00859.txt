Хүн гүтгэж PR хийдэг арга хуучирсан

МАХН-д өөрийн гэсэн үзэл бодол, үйл хэргээрээ ялгардаг хэдэн сайхан залуу бий. Тэдний нэг нь Улаанбаатар хотын ерөнхий менежер Э.Мөнх-Очир яах аргагүй мөн. Тэрбээр энэ сарын 29-ний өдөр Булган аймгаас УИХ-ын сонгуульд нэр дэвшихээр болж аймгийн МАХН-ын хорооны хурлаас хамгийн өндөр саналыг авчээ. Гэтэл түүнийг намын хорооны хурлынхаа үеэр УИХ-ын гишүүн сайд асан Ц.Цэнгэл, мөн "Сод Монгол" группын ерөнхийлөгч Ц.Анандбазар нарын аль нэгийг хутгалж гэмтээсэн гэсэн цуурхал дэгдээд байна. Энэ талаар түүнтэй утсаар ярилцсан юм. Тэрбээр өдгөө Булган аймгийн Баян-Агт суманд ажиллаж байна.
-Таныг хүн хутгалж гэмтээсэн гэсэн цуурхал хотод дэгдээд байна. Юу болоод байгаа юм бэ? -Би ч гайхаад л байна. Юу ч болоогүй шүү дээ. Би аймгийнхаа Баян-Агт суманд ажиллаж байна. Өнөө өглөө л тийм цуурхал дэгдсэнийг сонслоо. -Аймгийн намын хорооны хурал тийм айхтар ширүүн болсон юм уу? -Үгүй. Хүний урманд ганц ч хүн дуугаа өндөрсгөөгүй тийм тайвуухан болж өнгөрсөн. -Та хамгийн өндөр саналыг аваа юу? -Тиймээ. 87,5 хувийн санал авч УИХ-д нэр дэвших эрхийг анхан шатны намын хорооноосоо авсан. -УИХ-ын гишүүн Цэнгэл хэр их санал авав? -Миний дараагийн л саналыг авсан. Бас гайгүй өндөр санал шүү дээ. -Тэгвэл та хоёрын хооронд хэрүүл маргаан болох шалтаг байгаагүй гэж ойлгож болох уу? - Яасан гэж бид хоёр муудалцаж байхав дээ. Би хөдөө сум руу, Цэнгэл хот руу явсан шүү дээ. -Тэгвэл гуравдугаарт хэн орсон юм бэ? -Аймгийн Засаг дарга Оюунбат гуравдугаарт санал авсан. -Та нар хоорондоо бага зэрэг үг сөрж, маргалдаагүй гэж үү? -Үгүй ээ, ерөөсөө тийм юм болоогүй. -Булган хоёр мандаттай тойрог биз дээ. Яагаад гурван нэр дэвшигч тодруулж байгаа юм бэ? -Энэ гурван хүнээсээ шигшиж хоёрыг нь намын бага хурал шийдэж дэвшүүлэх ёстой юм. Удирдах зөвлөлөөс өгсөн чиг ийм юм. -Тэгэхээр намын Бага хурал дээр нэрийг чинь унагаах гэж холоос "шидсэн чулуу" юм биш үү? - Магадгүй л юм. Гэхдээ манай намынхан тэгэхгүй л дээ. Надтай нэг тойрог дээр өрсөлдөхөөр зэхэж байгаа жижиг намын ганц нэг нөхөр л ийм арга ядсан зүйл сэдэж байх шиг байна. -Хүнийг хүн хутгалсан гэж гүтгэж байгаа чинь хүнд ноцтой гэмт хэрэгт гүтгэсэн гэсэн Эрүүгийн хуулийн зүйл анги хүртэл байдаг байх аа? -Тийм зүйл анги бий. Ер нь хэлэхэд сонгуулийн чимээнээр ингэж байгаа юм чинь сонгууль ойртох тусам иймэрхүү гүтгэлэг газар авч магадгүй л юм байна. Хэвлэл мэдээллийнхэн маань иймэрхүү хар зүйлээс холхон байж ялгаж цэгнэж ухаалаг хандана гэдэгт итгэж байгаа шүү. -Хэвлэлийнхэн ч гайгүй ээ, харин улс төрд дөнгөж хөл тавьж байгаа сайн дурынхан горьгүй. Эд л хүн гүтгэхэд гарших төлөвтэй шүү? -Гэхдээ ард түмэн үнэнийг олж хардаг. Тэднийг мэдэж оюуны бярыг нь цэгнэж байгаа гэдэгт би итгэнэ. Тэгээд ч хүн гүтгэж PR хийдэг арга өнгөрсөн шүү дээ. -Намын удирдлагууд чинь гайхаж байна уу? -Гайхалгүй яахав дээ. Утсаар холбогдож асууж лавлаж байна. Зөвхөн миний нэр хүнд биш манай намын нэр хүндтэй шууд бусаар ч холбогдох болохоор анхааралгүй яахав. -Нэгэнт тантай холбогдсон болохоор зарим зүйлийг асуугаад авъя. Энэ жилийн хотын төсөв МАХН-д л зориулагдлаа гэж ИТХ-д суудалтай Ардчилсан намынхан яриад байх юм. Үнэхээр тийм гэж үү? -Хөрөнгө оруулалт бол нэмэгдсэн. Зөвхөн замын ажилд гэхэд л замын сангаас төвлөрсөн хэдхэн төгрөгийн хэмжээнд ярьдаг байсан бол ноднингоос эрс нэмэгдсэн л дээ. Хотын төсөв хотын иргэдэд л зориулагдаж батлагддаг болохоос аль нэг намын гишүүдэд зориулдаг юм биш. Ардчиллын зарчмаар олонхи нь гар өргөж л шийдсэн. Цөөнх үгээ хэлэх нь зөв л байх. Ингэлээ гээд эмзэглээд туниад байх шаардлагагүй. Харин УИХ-ын гишүүдэд олгодог 250 сая төгрөгт л харамсах нь харамсч, эмзэглэх нь эмзэглэх хэрэгтэй. -Яагаад? -УИХ-ын гишүүдэд олгодог 250 сая төгрөгийг бүр өгөхөө больё. Энэ бол буруу тогтолцоо. Гишүүд өөрсдөдөө оногдсон мөнгөөрөө энд ч гүүр барина, тэнд ч тийм юм барина гээд ороод ирдэг. Ямар ч техникийн нөхцөл хийгдээгүй, газрын зөвшөөрөл аваагүй байж яаж хийх юм бүү мэд. Эдийн засгийн тооцоо, төлөвлөгөө ч байхгүй юу, хэцүү л улс байх юм байна ш дээ. -Та бол МАХН-д гуйж биш хүч түрэн орж ирсэн залуусын гол төлөөлөгч. Намдаа ч шүүмжлэлтэй ханддаг. Заримдаа таны өмнөөс халгамаар санагдах юм. Нам чинь эргээд таныг дарамталдаггүй юм уу? -(инээв)Үгүй шүү, ямар ч дарамт байхгүй. Харин ч "Чи өөрөө чаддаг юм ирээд хийхгүй юу" гэдэг юм. Тэгээд би ирээд хийж байгаа юм. Манай залуусын эхлүүлсэн санаачилсан ажил хотод үр өгөөжөө өгч байгаа. Тиймээс шүүмжлэлд эрүүлээр хандах хэрэгтэй. Би шүүмжилдэг. Түүнээсээ айдаггүй. Айх юм бол шүүмжлэх хэрэггүй. -МАХН шинэчлэгдэж байна л гэж яриад байх юм. Үнэхээр тэгж шинэчлэлийн салхи үлээсэн гэж үү? -Ямар ч байсан эхлүүлж чадсан. Одоо аль ч шатандаа үгээ чөлөөтэй хэлдэг залуус олширсон. Гэхдээ би бас гайхаад байдаг юм. Өнөө шинэчлэл яриад байсан залуус хаачив аа. Яагаад дуугүй болчихов. Тэдний дуу юунд хоригдсон юм бол. За, ямартай ч МАХН шинэчлэгдэж эхэлсэн. Бас шинэчлэл ярьж байсан хүмүүсээс хэн нь хэн бэ гэдэг нь ч харагдаж байна. -Хотын менежертэй ярилцаж байгаа болохоор хотын тулгамдсан асуудлуудад ямар хариу өгөх бол гэж уншигчид хүлээж байгаа. Орон сууцны барилгуудын нэгдүгээр давхарт байрлаж байгаа саун, баар, найман нэрийн барааны дэлгүүрүүдийг хаана гэж үнэн үү? -Зах зээлийн шаардлагаа дагаад хот улам өргөжин хөгжиж байна. Гэхдээ орон сууцны нэгдүгээр давхарт архи зарах, баар, саун, ажиллуулахыг хатуу хориглоно. Энэ зунаас бараг бүгдийг нь хаана. -Асар их эсэргүүцэлтэй тулгарах байх даа? -Үгүй. Архитай тэмцэхэд хэзээ ч эсэргүүцэл байдаггүй. Харин ч нийгэм өөрөө дэмждэг байхгүй юу. -Хотын замын хөдөлгөөн хүмүүсийн уур унтууцлыг барах болж. Хэд хэдэн давхар замын сураг гараад байгаа. Хэзээ хаана баригдах юм бол? -Энэ жил нийслэлд 145 тэрбум төгрөгийн хөрөнгө оруулалт хийгдэнэ. Үүнээс 18 тэрбумыг нь замд зориулна. Давхар замын хувьд манайд мэргэжлийн хүн байдаггүй юм байна. Тиймээс гадаадын компаниудаас туслалцаа авахаар ярьсан. 100 айлаас Тасганы овоо хүртэл тавигдах давхар зам буюу гүүрэн гарцын зураг төсөл нь бэлэн боллоо. Тээврийн товчооноос урагшаа гарах гүүрэн гарц, Яармагийн гүүрнээс Богд уулын энгэрээр Баянзүрхийн товчоо хүрэх хурдны замын асуудал байна. Үргэлжлүүлээд бас босоо тэнхлэгийн зам тавина. -Давхар замыг яг хэдийнээс эхэлж барьж эхлэх юм бэ. Үүнийг нийслэлчүүд маш их хүлээж байгаа байх? -Хавартаа зураг төсөл нь хийгдээд, зундаа тендерээ зарлаад ирэх хавраас барилгын ажил нь эхэлнэ. Өвөлдөө ч хийх ажил бас байгаа байх. -Телевизийн орчимд шинэ хороолол барина гэсэн. Ажил хэр урагштай байна уу. Айлууд газрынхаа үнэлгээг яаж хийж байгаа вэ? -Ажил сайн байлгүй яахав. Одоогоор шугам сүлжээний ажил нь явагдаж байна. Газрын хувьд хуульд заасан тусгай үнэлгээ гэж бий. Зах зээлийн үнэ ханш ч гэж бий. Тиймээс тохиролцоогоор явахаас өөр замгүй. -Хотын хог гэж нэг мөнхийн сэдэв байх юм. Яавал хогноосоо бүрмөсөн салах бол? -Эхлээд сэтгэлгээгээ хогноос салгах хэрэгтэй. Хотын иргэд соёлжих цаг болсон. Хотыг хогноос нь салгах гээд хичээгээд байдаг. Гэтэл иргэд маань өөрсдөө хаа хамаагүй хогоо хаяад байх юм. Одоогоор дүүрэг болгон дээр хаягдлын сантай болсон. Дүүргийн Засаг дарга нарын бүрэн мэдэлд байгаа. Бас хотын захиргаанаас санаачилга гаргаж хог цэвэрлэдэг машин оруулж ирэх гэж байгаа. Ер нь тэгээд бодлогын түвшинд хот их ажил санаачлан хийж байна. Одоо дүүргүүдийн хэмжээнд сайн ажиллах хэрэгтэй. 
Л.Мөнхбаясгалан
