"Монголын сонгомол яруу найраг" 303 шүлэгтэй

Тод улаан хавтастай, том номын нүүрэнд монголчуудын эртний шүтээн гачил буюу сар, нар, гурван зальт галын доор "Монголын сонгомол яруу найраг" хэмээн цагаанаар бичжээ. Номын нуруунд худам үсгээр мөнхүү үгсийг бичиж, хавтасны ар талд Чойжи-Одсэр, Равжаа, Инжаннаши тэргүүлсэн, Д.Нацагдорж, Б.Явуухулан, Б.Лхагвасүрэн, Д.Нямсүрэн зэрэг 20 гаруй найрагчийн зураг байна.
Энэ бол яруу найрагч Г.Аюурзана, Л.Өлзийтөгс нарын сонгож эмхэлсэн Монголын, бүх цаг үеийн, шилмэл шүлгүүдийн антолог юм. 34.5 хэвлэлийн хуудас уг номд "Хүннүгийн гунигт дуу" , "Сяньби ахын дуу" , "Нууц товчооны яруу найраг" зэрэг эртний сонгодог бадгуудаас эхлээд 1990-ээд оныхны чухаг шүлгүүдийг хүртэл хамруулсан нь нийтдээ 303 шүлэг болжээ. Яруу найргийн анхны антолог Эртний Грект гарч байсан гэдэг. Манайд урьд нь "Монголын шилдэг яруу найраг" хэмээх ийм ном гурван удаа хэвлэгдэж байсан нь хэт үзэл сурталжсан, яруу найргийн мэргэжлийн хэмжүүрээс доогуур сонголтоор бүтээгдсэн, тэгээд ч аль алинд нь эртний яруу найргийн сор бүтээлүүд багтаж ороогүй байдаг. Харин энэ ном дээрх алдаануудаас ангид, бүхий л цаг үеийг хамарсан, монгол яруу найргийн анхны цогц антолог болж чаджээ. "Монголын сонгомол яруу найраг" антологид хамгийн олон шүлэг нь багтсан найрагч бол Б.Явуухулан /13 шүлэг/ байх агаад, Д.Равжаа, В.Инжаннаши, Д.Нямсүрэн нараас тус бүр 9 шүлэг орж удаалсан байна. Тэгвэл хамгийн урт шүлэг нь Д.Нямсүрэнгийн "Дөрвөн цаг", хамгийн богинохон нь Д.Урианхайн ганц мөрт шүлэг ажээ. Энэхүү үнэ цэнтэй, чухаг номыг УИХ-ын гишүүн Г.Занданшатар ивээн тэтгэж, "Мөнхийн үсэг" компанид өнгө үзэмж сайтай, тун гоёмсог хэвлэсэн байна. 
Ч.Ану
