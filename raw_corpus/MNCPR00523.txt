Тунаж үлдсэн гурав

АНУ-ын Ерөнхийлөгчийн сонгууль болоход хэдхэн сар үлдээд байна. Өнгөрсөн оны нэгдүгээр сард зарим хэвлэлд бичсэнээр Америкийн Ерөнхийлөгчид өрсөлдөхөөр 115 улстөрч бэлтгэж байжээ.
Сонгууль ойртох тусам нэрээ дэвшүүлэх хүмүүсийн тоо цөөрсөн. Ерөнхийлөгчид өрсөлдөгчдөөс одоо гурван хүн л тунаж үлдээд байна. Намын сунгаа эхэлснээс хойш нэлээд хэдэн сар өнгөрөв. Энэ нь нэр дэвшигчдийн хувьд хамгийн том шүүлтүүр болсон. Ямар ч байсан мужуудад явуулсан санал хураалтаар Бүгд Найрамдах намаас Жон Маккайн тэргүүлж, Ерөнхийлөгчид өрсөлдөх нь тодорхой болчихоод байгаа. Гэхдээ нам нь их хурлаараа эцсийн шийдвэрийг гаргаж энэ тухай албан ёсоор зарлах юм. Харин Ардчилсан намаас нэр дэвшсэн улстөрчдийн хооронд ширүүн тэмцэл үргэлжилсээр байна. Сенатын гишүүн Хиллари Клинтон, Барак Обама нь мужуудад явуулсан сунгаанд ээлжлэн ялалт байгуулсан. Гэхдээ Б.Обама арай илүү ялалт байгуулсан билээ. Ерөнхийлөгчид нэрээ дэвшүүлэхээр өрсөлдөж буй энэ гурван улс төрчийн нэг нь хоцорч үлдэнэ. Чухам хэн гэдэг нь удахгүй тодорхой болно. Ямар ч байсан тэд гурвуулаа өөр өөрийн гэсэн онцлогтой, давуу талтай юм. Хиллари Клинтон Эхэндээ Сенатын гишүүн Хиллари Клинтоныг Ерөнхийлөгчид өрсөлдөх эсэх талаар янз бүрийн таамаглал дэвшүүлж байсан. 2007 онд явуулсан хэд хэдэн санал асуулгаар дэмжигчдийнхээ тоогоор намынхаа нөхдөөс хамаагүй тэргүүлж явсан. Билл Клинтон ч Ерөнхийлөгчид өрсөлдөх гэж байхдаа түүн шиг нэр хүндтэй байгаагүй гэнэ. Америкийн түүхээс үзэхэд Хиллари Клинтон шиг тэргүүн хатагтайгаас Сенатын гишүүнээр сонгогдоод, Ерөнхийлөгчид нэр дэвшиж байсан бүсгүй үгүй. Үүнээс үзэхэд тэр олон жил нөхрийнхөө сүүдэрт нуугдсан бололтой. Одоо ил гарах цаг нь болсон хэмээн Америкийн хэвлэлүүдэд бичсэн. Хиллари олны өмнө нээлттэй байж чаддаг нь амжилтад хүрсэн нэг шалтгаан нь. Билл Ерөнхийлөгч байхдаа М.Левинскийтэй нэр холбогдоход эхнэр нь мэдэгдэл хийж байсныг бүгд сайн мэднэ. Энэ нь түүнийг америкчуудын дунд асар их нэр хүндтэй болгожээ. Тэрээр удахгүй 60 нас хүрнэ. Энэ баярыг ч ард түмэнтэйгээ хамт тэмдэглэхээр бэлтгэж байгаа. Экс тэргүүн хатагтайн төрсөн өдрөөр буюу ирэх аравдугаар сарын 26-нд Нью-Йоркийн нэгэн театрт Их Британийн рок хөгжимчин Элвис Костелло түүнд зориулан концерт тоглоно. Мөн нэрт дуучин Элтон Жон Хилларитай хамтран концерт тоглох гэж байгаа. Түүнээс олсон ашгийг Сенатын гишүүн сурталчилгааныхаа ажилд зориулах юм. Клинтоныхон дахин Цагаан ордонд суух гэж байна хэмээн дургүйцэх хүн цөөнгүй байгааг хэлэх хэрэгтэй. АНУ-ийн дараагийн Ерөнхийлөгчөөр Хиллари сонгогдох юм бол үнэн хэрэгтээ хэн нь АНУ-ын төрийг барих вэ? Билл үү, Хиллари юу гэсэн асуултыг хүртэл тавьж байгаа. Түүнээс гадна Нью-Иоркийг төлөөлдөг Сенатын гишүүн сонгогдвоос Америк анх удаа эмэгтэй Ерөнхийлөгчтэй болно. Сунгаанаас өмнө явуулсан санал асуулгын дүнгээс үзэхэд Хиллариг америкчууд дэмжиж байсан. Гэвч сүүлийн хэдэн мужид явуулсан сунгаанд тэр ялагдах болов. Түүнээс гадна сонгогчидтойгоо уулзахдаа будлин Боснид хийсэн айлчлалынхаа талаар худлаа ярьсан тухай хэвлэлээр багагүй шуугисан билээ. Барак Обама АНУ-ын Ерөнхийлөгчийн сонгуульд өрсөлдөхөөр нэрээ дэвшүүлж, ийм амжилтад хүрсэн хар арьстан тус улсын түүхэнд байхгүй. Тэрээр улс төрд орсноосоо хойш маш богино хугацаанд их амжилтад хүрсэн. 2005 онд Иллинойс мужаас Сенатын гишүүнээр сонгогдоод ердөө хоёрхон жилийн дараа АНУ-ын Ерөнхийлөгчид нэрээ дэвшүүлж байна. Барак Обама Хавайн Хонолулу хотод төрсөн. Түүний аав Кени улсаас Америкт ирж суралцаж байхдаа ээж Стэнли Энн Данхемтэй нь танилцжээ. Хүүг бага байхад аав нь Харвардын их сургуульд суралцахаар болж, санхүүгийн боломжгүйгээс гэр бүлээ орхин явжээ. Хүүгээ хоёр настай байхад эцэг нь Кенийн Засгийн газарт хариуцлагатай алба хашихаар нутаг буцаж ээж, аав хоёр нь салсан аж. Барак хүү ээж болон хойд аавтайгаа Индонезид дөрвөн жил амьдарч, удалгүй эмээ, өвөө дээрээ очжээ. 1983 онд Колумбийн их сургуулийг дүүргэсэн тэрбээр дурдатгалынхаа номонд багадаа хар тамхи хэрэглэж байсан тухайгаа бичсэн байдаг. 1991 онд тэр Харвардын их сургуулийг хуульч мэргэжлээр дүүргэв. 1997 онд улс төрд орж Иллинойс мужид намаа төлөөлөн ажиллаж удалгүй тэндээсээ Сенатын гишүүнээр сонгогджээ. Хэрвээ Обама Ерөнхийлөгчөөр сонгогдох юм бол Америкийн түүхэн дэх анхны хар арьст Ерөнхийлөгч болно. Сүүлийн хэдэн мужид болсон сунгаанд ялалт байгуулсан тэрбээр өрсөлдөгчөөсөө тэргүүлж яваа. Саяхан өөрийнхөө болон эхнэрийнхээ орлогын мэдүүлгийг интернэтэд байрлуулсан. Хиллари Клинтонд ч ингэхийг уриалчихаад байгаа. Барак Обамаг Индонезид байхдаа лалын шашинтнуудын сургуульд сурч байсан мэдээлэл нь багагүй шуугиан тариад авсан. Түүний хар арьст америкчуудаас ялгаатай нь гэвэл өвөг эцэг нь боол байгаагүй гэнэ. Тэгээд ч өөрөө хар арьстнуудын эрхийг хамгаалах үйлсэд хүчин зүтгэж явсан түүх байхгүй. Түүний эхнэр Мишель Робинсон Обама нь мөн хуульч мэргэжилтэй, тэд хоёр охинтой. Барак Обама "Эцгээс маань өвлөсөн мөрөөдөл", "Зоригтой итгэл найдвар" нэртэй хоёр ном бичиж, тэр бүтээлүүдээрээ "Grаmmy" шагнал хүртэн шилдгээр шалгарч байжээ. Гэтэл саяхан Их Британийн Нобелийн шагналт зохиолч Дорис Лессинг "Хэрвээ Б.О-бама Ерөнхийлөгчөөр сонгогдох юм бол түүний амь насанд халдана" хэмээн мэдэгдсэн юм. Жон Маккайн Одоогоор АНУ-ын Ерөнхийлөгчийн сонгуульд нэрээ дэвшүүлэх нь тодорхой болсон цорын ганц нэр дэвшигч. Бусад нэр дэвшигчээсээ хамгийн ахмад нь. Гэхдээ үүндээ санаа зовохгүй байгаа гэсэн. Өөрийнх нь ярьснаар энэ нь харин ч түүний давуу тал аж. Тэрбээр Вьетнамын дайнд оролцож явсан ахмад дайчин бөгөөд улс төрд ч чамгүй туршлага хуримтлуулсан юм. Жон Маккайны өвөө, аав нь хоёулаа адмирал цолтой. Аав нь АНУ-ын Усан цэргийн ерөнхий командлагч байсан бөгөөд улс төрд хожим орсон. Жон Вьетнамын дайнд оролцож явахдаа олзлогдож шоронд нэлээд удаан хоригдсон. Онгоц нь унахад усанд унасан түүнийг вьетнамчууд барьж байгаа гэрэл зураг ч бий. 1969 онд шоронгоос суллагдахад нь түүнийг АНУ-ын Ерөнхийлөгч Ричард Никсон хүлээн авч уулзаж байжээ. Хадам аавынхаа дэмжлэгтэйгээр улс төрд орсон Маккайн 1982 онд АНУ-ын Төлөөлөгчдийн танхимын гишүүнээр сонгогдсон. Р.Рейганы бодлогыг тууштай дэмжиж байсан тэрбээр индианчуудын асуудалд нэлээд анхаарал хандуулан ажиллаж байжээ. Дөрвөн жилийн дараа Сенатын гишүүнээр сонгогдож, удалгүй улс төрийн нэлээд эвгүй хэрэгт холбогдсон. Түүний сонгуулийн сурталчилгааг санхүүжүүлсэн банкны эзэн Чарльз Китинг гэмт хэрэгт холбогдсон нь тухайн үедээ ихээхэн шуугиан тарьсан. Тиймээс иймэрхүү явдлыг дахин давтуулахгүйн тулд сонгуулийн сурталчилгаанд хандивлах мөнгөний хэмжээг хязгаарлах тухай хуулийг санаачилсан юм. Өнгөрсөн оны хоёрдугаар сард сонгуульд өрсөлдөх болсноо албан ёсоор мэдэгдсэн түүнийг Ж.Буш саяхан хүлээн авч уулзахдаа дэмжиж байгаагаа илэрхийлээд "Энэ залуу маш их эр зориг гаргаж байна" гэсэн. Тэрээр 2004 оны Ерөнхийлөгчийн сонгуульд нэрээ дэвшүүлсэн. Гэвч Ж.Бушийг дэмжиж байгаагаа илэрхийлээд нэрээ татсан юм. Бүгд Найрамдах намын найдвар болоод буй тэрээр сонгогдвол Оросыг Их наймын уулзалтад оролцуулахгүй байх бүх л арга хэмжээг авч Фидель Кастро зэрэг дарангуйлагчидтай хэлэлцээ хийхгүй гэдгээ хэлсэн юм. 
Ю.Дэлгэрмаа
