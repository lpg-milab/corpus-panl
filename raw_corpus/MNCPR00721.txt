Бид "Victoria’s secret"-тэй өрсөлдөнө

Эмэгтэйчүүдийн дотуур хувцсыг Монголдоо үйлдвэрлэж эхэллээ. Монголд төдийгүй Америкын зах зээлд тун удахгүй гаргах гэнэ. АНУ-ын "Victoria’s secret"-тэй өрсөлдөхүйц загвар хийцтэй энэхүү дотуур хувцсыг үйлдвэрлэж буй "Гурван билэг" компанийн ерөнхий захирал Ш.Энхцэцэгтэй ярилцлаа.
-Монголчууд дотуур хувцас үйлдвэрлэж байна гэхээр хүмүүст их содон сонсогдож байна. Танай үйлдвэрлэл явагдаад хэр удаж байна? -Үйлдвэрлэл маань өнгөрсөн арваннэгдүгээр сарын 20-доос эхэлж одоо жигдэрч байна. Өдгөө хүн бүр "Монгол Улсаа хөгжүүлье" хэмээн цээжээ дэлдэж, Монгол Улсдаа хайртай гэж ярьдаг. Гэтэл үйлдвэрлэлгүйгээр улс хөгжихгүй шүү дээ. Гадаадын хөрөнгө оруулалтын тусламж дэмжлэгтэйгээр Монголд ганц нэг үйлдвэрлэл явагдаж байна. Тэдгээр гадаадын хөрөнгө оруулалттай компаниуд монгол ажилчдын хөдөлмөрийг ашиглаж үйлдвэрлэсэн бүтээгдэхүүнээ аль нэг улс орон руу "made in mongolia" гэсэн шошготойгоор гаргаж үндсэндээ татвараас чөлөөлөгдөх бизнес л явагдаж байгаа. Бид алийн болгон гадаадын хараат байх юм бэ. Хятад юм уу, солонгос эзэнтэй компаниуд өнөөдөр манай монголчуудыг яаж хүндэлж, ямар хөдөлмөрийн нөхцөлд ажиллуулж байгаа нь хэн бүхэнд ойлгомжтой, хэвлэл мэдээллээр ил тод яригдаж байна. Манай дотуур хувцасны үйлдвэрлэл хэдийгээр бага хэмжээгээр үйлдвэрлэл явуулах боловч бид өөрсдөө хөрөнгө оруулалт хийсэн. Энэ үйлдвэрлэлийг бий болгосноор 50 хүнийг ажлын байртай болголоо. -Дотуур хувцас оёх нь мэдээж нарийн чимхлүүр ажилтай байх. Оёдолчдоо хаанаас олж авав? -Манайд ийм туршлагатай оёдолчин ховор, байхгүйтэй л адил. Дотуур хувцсыг нимгэн, сунамтгай материалаар оёдог болохоор хэн дуртай нь шууд оёчихгүй. Мэргэжлийн туршлагатай оёдолчин авах зар явуулж тэндээсээ сонгож авсан. Ирсэн оёдолчид маань олон жил ажилласан туршлагатай боловч бүгд л дамжлага дээр ажилладаг хүмүүс байсан. Өөрөөр хэлбэл, нэг нь пиджакны зах оёдог, нөгөө нь өрөөсөн ханцуйг нь өөр нэг нь товч хаддаг. Тэгэхээр эдгээр хүмүүсийн хэн нь ч дангаараа нэг пиджак гаргаж чадахгүй байх жишээтэй. Ийм л оёдолчидтой үйлдвэрлэлээ эхэлсэн дээ. Тэр хүмүүстэйгээ нэлээд олон өдөр сууж , оёж чадахгүй байх гэсэн эргэлзэж тээнэгэлзсэн сэтгэлийг нь засахын тулд "Та чадахгүй ч байсан ажиллаад үз. Юм хийгээгүй ч цалин өгье, хоолоор хангая. Хятад, солонгос хүмүүс энийг чинь оёод үйлдвэрлээд, улс нь хөгжиж байна. Бид яагаад болохгүй гэж. Монголын хөрөнгө оруулалттай компанид Монголынхоо төлөө ажиллах хэрэгтэй гэж ятгасны үндсэн дээр манайхан сар ч хүрэхгүй хугацаанд дадлагажсан. Одоо улам хичээх юм бол ямар ч нэртэй фермийнхээс дутахгүй оёж чадна гэж бодож байна. Бид бүтээгдэхүүнээ АНУ руу гаргаж "Victoria’s secret"-тэй өрсөлдүүлэх юм. Би өөрөө "Victoria’s secret"-ийн байнгын хэрэглэгчийн хувьд түүнтэй харьцуулахад дутах зүйлгүй санагдаж байгаа. -"Victoria’s secret"-ийн загвараар хийж байгаа гэсэн үг үү. Хичнээн загвараар хийж байна? -Дотуур хувцас гэдэг маань биед эвтэйхэн, зөөлөн, дулаан байх зарчимтай. Бид тэр л зарчмыг баримталдаг. Загварын хувьд Хонконгийн загвараар хийж байгаа. Яагаад гэвэл Азидаа Хонконг, Тайвань загвараар түрүүлчихсэн. Европ бол Хонконгийн дараа ордог шүү дээ. Хувцасныхаа загвараар ч ер нь азийн орнууд түрүүлж явдаг. Үүнийг америкчууд болон Европын холбооны улсууд хүлээн зөвшөөрчихсөн байгаа. Бид одоо 500 гаруй загварын турсик үйлдвэрлэж байна. Эхний 70 шахам загварыг Хонконгийн загварыг дуурайлган хийж байсан бол сүүлдээ манай эсгүүрчид өөрсдөө загвараа гаргаж эхэлсэн. Сонирхуулахад манайхыг дотуур хувцас хийж байгаа сургаар хөхний хавдрын улмаас хөхөө авахуулсан эмэгтэйчүүд хандаж байгаа. Эдгээр хүмүүст захиалгаар левчик хийж байгаа. Ингэхдээ хөхгүй талынх нь хөхөвчийг нь гел, силькон ашиглан томруулан хийж өгөх юм. -"Victoria’s secret"-ийн дотуур хувцас ямар үнэтэй байдаг бол? -Янз бүрийн л үнэтэй үнэтэй. 250 түүнээс дээш ам.доллар ч байна. Баярын үеэр турсик 8-10 ам.доллар болтлоо хямдардаг. -Монголд хэзээнээс худалдаанд гарах вэ. Бас ямар үнэтэй зарагдах юм бол? -Бид ирэх сарын 25-наас нээлт хийж шоу зохион байгуулна. Энэ үеэрээ Монгол улсын ерөнхий сайдыг урья гэж бодож байгаа. Яагаад гэвэл Монголд үйлдвэрлэв нэртэй бүтээгдэхүүн гадаадад гарах гэж байна. үндэсний үйлдвэрлэлээ дэмждэг бол ирэх байх гэж найдаж байна. Нээлтээ хийсний дараа өөрийнхөө дэлгүүр дээр үзэсгэлэн худалдаа зохион байгуулна.Мэдээж хамгийн хямд үнээр үнэээр зарагдана. Материал орцоос шалтгаална. 700-1000 төргөг байх болов уу. -Шоу зохион байгуулна гэлээ. Танай хувцсыг хэн гэдэг загвар өмсөгч амилуулах гэж байна? -Мэдээж шоунд олон загвар өмсөгчид оролцоно. Сурталчилганы хувьд бид бид н.Оюунгэрэл сонгоод катологи, танилцуулганы зургаа авахуулчихсан байгаа. Катологи өнөөдрөөс ирэх байх. Манай охидууд хөх бага, бөгс жижигтэй учраас дотуур хувцас өмсөхөд төдийлөн шаардлага хангахгүй модель сонгоход хүндрэлтэй байна. -Бүтээгдэхүүнээ АНУ-руу гаргаад тэндэхийн үнэ ханшаар үнэлнэ биз дээ? -Хэтэрхий хямд худалдах юм бол итгэхгүй. Би хангалттай ашиг олохоор байгаа. Бүх зардлаа шингээхэд нэг турсик 35 центэд гарч байгаа. Гэтэл АНУ-д хамгийн хямдхан нь 1.99 ам.доллар байгаа. Тэгээд бодохоор хэд нугаларч байна. Тиймээс манай бүтээгдэхүүн АНУ-д гарснаар улсдаа валют оруулж ирэх үндсэн нөхцөл бүрдүүлж байна. 
Д.Цогзолмаа
