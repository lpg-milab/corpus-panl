Миний талийгаач охины хүүхдүүд маш их дарамтанд байна

Малайзад хэрцгийгээр амиа алдсан талийгаач эмэгтэйн үхлийн буруутныг шүүх хурал Куала Лумпур хотноо эхэлсэн. Түр засварлаад хэдхэн хоногийн өмнө нээгдэж дахин үргэлжилж байна.
Шүүх хурал анх эхэлсэн үеийн талаар манай мэдээллийн хэрэгслүүд интернэтэд тавигдсаныг орчуулан дамжуулсан. Үйл явцын талаар тодруулж талийгаачийн аав С.Шаарийбуутай уулзлаа. -Саяны шүүх хурлаас ямар үр дүн гарав? -Анх дөрвөлжин хэлбэр дүрстэй асуудал эхэлсэн бол гурвалжин болоод эцэстээ бөөрөнхий болоод дуусдаг юм байна. Тийм л хэлбэр дүрсгүй, яах гээд байгаа нь мэдэгдэхгүй болгож хэлэлцдэг шүүхийн тогтолцоо юм байна. Би өөрийгөө хохирогч гэж бодох нь зүй биз дээ. Гэтэл намайг гэрч гэдэг утгаар мэдүүлэг авч байгаа юм. Гэхдээ тийм, үгүй хариултын л нэгийг сонгоно. Тэрнээс биш санал бодлоо хэлэх гэхэд ямар ч боломж байхгүй. Хууль эрхзүйн туслалцаа үзүүлээч гэж эрж хайсан. Өмгөөлөгчтэй байх ёстой эсэхийгээ ч би учрыг олох гэж зүтгэсээр өнөөдрийг хүргэлээ. -Карпал Синкх гэж хүн хэрэг явдлын дараахнаас тантай ажилласан шүү дээ. Өмгөөлөгч биш байсан хэрэг үү? -Энэ хүн надад мэдээлэл өгөх, ер нь Малайзын талаас ажил хэрэгт оролцох үүргээр гэрээ байгуулсан. Мөн чанартаа цаад асуудлыг шийдэхийн тулд над руу ойртож, халдаж ирсэн юм билүү яаж мэдэхэв дээ. Тэр хүн хуралд үг хэлэх эрхгүй, зүгээр хараад л сууж байх чинээний оролцоотой. Шүүхийн үед юм асуух болбол асуултаа бичиж хүргүүлж, шүүгч зөвшөөрсөн тохиолдолд асуух эрхтэй гэх мэт. Би бол шүүхийн явцад мэдүүлэг өгөх чинээний оролцоотой байж явсаар ирлээ. Сүүлдээ би тэндхийн хүний эрхийн байгууллагыг ашиглаад "Хохирогч би гомдолтой байна" гээд нөхцөл байдлаа илэрхийллээ. Тэд мэдэгдэл гаргаад өчнөөн л юм болж дэмжлээ. Гэтэл орой нь алга болчихлоо, олддоггүй, ирдэггүй. Хаачсан гэтэл тэднийг баривчилчихаж. Ингээд шүүх хуралд хүний эрхийн байгууллагын хөндлөнгийн хяналтыг таслан зогсоосон. Бас "Надад туслаач ээ, шүүх хурлыг хянаж өгөөч ээ..." гээд гадаадаас хүний эрхийн байгууллагын төлөөлөгч урилаа. Гэтэл тэр төлөөлөгчийн утсыг чагнадаг байсан байна. Утсанд нь бүр дэлбэрэх төхөөрөмж тавьчихсан. Нөгөө хүн ойрхон зуур хөдлөхдөө утсаа орхиод гарсан байсан хойгуур тэр нь дэлбэрчихэж байгаа юм. Ингээд айгаад надтай хамтарч ажиллаж чадахгүй нь гээд яваад өгсөн. Би сүүлдээ хэвлэл мэдээллийн хэрэгсэлд нь хандлаа. Арай нэг зоригтойхон нь миний эрх ашгийг төлөө хэвлэн нийтэлье гэтэл бас алга болчихсон. Яасан бэ гэхээр цагдаа баривчлан аваачаад байцаасан байгаа юм шүү дээ. -Шүүх хурал завсарлаад гурав ч хоногийн өмнө эхэлсэн. Тийм хачин нөхцөл байдалтай болсон бол хохирогчийн нэхэмжлэгч та энд байгаад байж болох уу? -Уг нь байх л ёстой. Айхгүй ч гэсэн аягүй гэгчээр хэрэгтэй л байх. Гэхдээ монгол хүн ямар амьжиргаатай, ямар чадалтай билээ. Надад орчуулагч, орон байрны зардал мөнгө хэрэгтэй. Одоо бол байдаг юмаа дуусчихлаа. Ингэж завсарлага авна гэдэг нь өнөөх хохироогчийн талд тактик боловсруулж байдаг ч юм билүү мэдэхгүй юм даа. Одоо бол шүүх хурал доторх шүүх хурал гэгч нь болж байгаа. -Шүүх хурал доторх шүүх хурал гэдэг нь ямар процедур вэ? -Миний оролцоод ирсэн хурал бол болсон процессыг үгүйсгэх л хурал болсон гэж хэлнэ. Энэ хэрэггүй, энэ нотлогдохгүй гээд л баримтыг авч хаяад байдаг юм билээ. Тэгж шүүж үлдээсэн асуудал дотроосоо дахиад хэлэлцэх үү, үгүй юу гэдэг асуудлаа энэ шүүх хурал доторх шүүхээрээ ялгадаг юм байна. -Тухайлбал хэрэггүй, нотлогдохгүй гээд авч хаясан баримтуудад юу оров? -Гарцаагүй тогтоогдсон баримтуудыг л үгүйсгээд байгаа юм шүү дээ. Хэрэг үйлдсэн хоёрын нэгийг Пакистанд явахад нь барьсан байдаг. Серул гэж нөхөр. Түүнийг онгоцонд авчирч байхдаа баривчилсан багийн дарга нь "Чи ямар хэрэг хийсэн хүн бэ..." гэхээр "Би хүн алсан..." хэмээн хэргээ хүлээсэн баримтыг тэр чигээр нь хавтаст хэрэгт авчраад хийчихгүй юу. Шүүх хурал дээр болохоор "Энэ дарга намайг ажлаас халчих байх гэж бодсон, чанга чанга дуугараад байхаар нь айгаад хүн алсан гээд хэлчихсэн юм..." гэж мэдүүлж байгаа юм. Тэгэхээр хүнийг дарамт шахалтад оруулж, албадлагаар хүн алсан гэж хэлүүлсэн байна, хүний эрх зөрчигдлөө энэ тэр болоод л хасаад хаячихлаа. Дараа нь хэрэг үйлдсэн хоёр хүнийг тус тусад нь машинд суулгаад хоёр өөр замаар яваад хүн алсан газрыг нь заалгасан байгаа юм. Тэр бол олдохын аргагүй газар шүү дээ. Би очиж үзсэн юм чинь. Хоёр гэмт хэрэгтэн газар очоод энэ хэмээн заасан байгаа. Ийм баримтыг шүүх хурлын үед "Энэ бол биеэ авч явж чадаагүй байдал" хэмээн хэрэгсэхгүй болгож байгаа юм. Хэрэг үйлдсэн хоёрын нэг нь талийгаачийн ээмэг бөгж, цагийг авч халаасласан байна л даа. Түүнийг гэрээс нь олсон юм билээ. Энэ баримтыг хэрэгсэх үү, үгүй юу гэж хэлэлцтэл "Ер нь ээмэг, бөгж, цагийг цагдаа гартаа атгаж очиж миний халааснаас гаргасан ч юм билүү..." гэж хэлэхээр шүүгч нээрээ ч энэ батлагдахгүй, яасан ч юм билээ гээд л хасч байгаа юм. Ийм тодорхой баримтууд хасагдаж байхад ямар баримт үлдээж хэргийн мөн чанарыг гаргах вэ гэдэг утгагүй л санагдаж байгаа юм. Өөр маш сонин баримт бий. Багиндагийн захиалсан хоёр алуурчин талийгаачийн байрласан буудалд олон цаг холхисон байдаг. Өрөөндөө ганцаараа байх үеийг нь тааруулж, цонхоор шидэж хөнөөгөөд амиа хорлосон гэсэн гаргалгаа сэдэж байж л дээ. Талийгаач өрөөндөө ганцаараа байх тохиолдол гараагүй байгаа юм. Ингээд захиалгат аллага гүйцэтгэхээр холхиж байсан хоёрын зочид буудлын нууц камерьт бичигдэж үлдсэн дүрс бүхий хальс баримт болон шүүх хуралд иржээ. Гэтэл ажиллуулж, дүрсийг үзэж чаддаггүй ээ. Шүүхийн танхимд тийм бичлэг үзэх техникийн боломжгүй юм байна. Тэгэхээр нь хамгийн том телевизийн мундаг мэргэжилтнийг авчирлаа гэтэл бас л чаддаггүй ээ. Буудалд нь аваачаад үзтэл тэр бичлэгийг ажиллуулдаг технологи нь сарын өмнө шатчихсан гэнэ. Ингээд бараг тэр бичлэгийг үзэх боломжийг дэлхийн хэмжээнд хайх шаардлагатай шахам юм болоод эхэлж байгаа юм. -Шүүх хурлын үеэр Багиндагийн охин, эхнэр нь таныг эсэргүүцсэн утга бүхий бичигтэй хувцас өмсчихөөд таны биед халдаад байсан тухай мэдээлэгдэж байсан юм? -"Би нөхрөөрөө бахархаж байна, Багиндагийн эхнэр", "Би ааваараа бахархаж байна, Багиндагийн охин", "Би хүүгээрээ бахархаж байна, ээж нь", "Би дүүгээрээ бахархаж байна, ах нь" гээд бичигтэй хувцас өмсчихсөн байсан. Дээрэлхэж байгаа юм байлгүй. Хүлээлгийн өрөөнд сууж байхдаа Багиндагийн авгай тэнэг монголчууд, чамайг харахыг хүсэхгүй байна гэхчилэн заналхийлнэ. Хашгичаад, гар хуруугаа зангаад байна. Угаасаа энэ хэргийг үгүйсгэхийн тулд Багиндагийн талаас маш их мөнгө зарсан талаар сөрөг хүчнийхэн надад хэлсэн. Багиндачууд монгол мөнгөөр 30 тэрбум төгрөг зарсан байна. Багиндачууд гэдэг нь түүний талын дарга даамал, ах дүү гээд хэргийг үгүйсгэхийн төлөө баг болж ажиллаж байгаа бүх хүнийг хэлж байгаа хэрэг. Гадаадын хүчтэй хуульчдыг хэрэг дээр ажиллуулсан байна. Бас хэдэн хүнийг нийлүүлсэн шиг том биетэй, хар залуусыг авчирсан байна. Сэтгэл санааны дайралт хийх гээд байна л даа. Энэчлэн байдлаар зохион байгуулалт хийх гэж л их мөнгө хөрөнгө зарсан байна л даа. -Талийгаачийн хүүхдүүд хэр байгаа вэ дээ? -Миний талийгаач охины хүүхдүүд маш их дарамтанд байна. Том нь учир мэддэг болохоор бүр хэцүү. Хажуугаар нь гарсан хүн ч тэр үхсэн эмэгтэйн үр хүүхэд гэж шивэр авир гээд. Сургуулийн нь хүүхдүүд янз бүр болоод. Бага нь бол ээжийгээ БНСУ-д ажлаар, орчуулгаар яваа гэж л боддог юм шүү дээ. Үхсэн гэдгийг нь одоо болтол мэдэхгүй. Тэгээд эмчилгээ хийлгэх ёстой байсан хугацаа өнгөрөөд жил гаруй боллоо. Ингэж хүүхдийн эрх ашиг эрүүл мэнд зөрчигдөж байна. -Малайзын өргөмжит консул ирсэн байгаа юм билээ. Та уулзах уу? -Өнөөдөр уулзана. Тэнд манай төр засгийн эрх мэдэл бүхий хүмүүс оролцоно. Ер нь иймэрхүү ноцтой хэрэгт төр засгийн хүчтэй оролцоо хэрэгтэйг би ойлголоо. Надад одоо төр засагтаа найдахаас өөр арга алга. Нөгөө талаасаа Англи, АНУ-ын хуулийг хэрэгжүүлдэг Малайз Улс энэ хэргийг шударга үнэнээр шүүснээр хүн төрөлхтөний өмнө ардчиллын үнэ цэнийг харуулна гэж би бодож байна. Малайз орны нэр хүндэд онцгой нөлөөтэй. 
Б.ХАЖИДМАА
