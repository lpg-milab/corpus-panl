№180(16457)             
1986  оны долдугаар сарын 29.
ХУРЛЫН ШИНЭ ЗОРИЛТ

<< Манай социалист төрийн үндэс болсон АДХ бол нийгмийг болон аж ахуй, соёлын байгуулалтыг жолоодох үйл хэрэгт хамгийн өргөн олон түмнийг оролцуулж нам, ард түмнийг холбогч гол шижим мөн гэж МАХН-ын XIX их хурал дээр нөхөр Ж. Батмөнх онцлон тэмдэглээд, АДХ-ын үйл ажиллагааны өнөө үеийн үндсэн чиглэл шинэ зорилт болон ажлын арга барилыг цаашид боловсронгуй болгох, үр өгөөжийг нь дээшлүүлэх арга замыг тодорхойлсон юм. Тухайлбал орон нутагт нийгмийн хүрээний асуудлыг шийдвэрлэх, сахилга, дэг журам, зохион байгуулалтыг бэхжүүлэхэд АДХ-ын гүйцэтгэх үүргийг улам нэмэгдүүлэх, хурлын байгууллагууд, депутатууд, хөдөлмөрчдийн өмнө ажлаа тогтмол тайлагнах, сонгогчдын захиа даалгавар, санал хүсэлтэд туйлын анхааралтай хандаж биелүүлэх, АДХ-ын чуулган, байнгын комиссын ажил хэрэгч чанарыг хангах, шийдвэр, зөвлөмжийн биелэлтийг сайн зохион байгуулж, өгөөжийг дээшлүүлэх зэрэг хурлын нэн чухал ажилд гол анхаарлаа төвлөрүүлэхийн хамт шинэ байдлаар сэтгэн улам бүтээлч арга барилаар хөнгөн шуурхай, зоримог ажиллах шаардлага тулгарч байгааг намын их хурал заалаа. 

Сүүлийн жилүүдэд Баян-Өлгий, Хөвсгөл, Говь-Алтай, Завхан, Дундговь аймаг, тэдгээрийн зарим сумын АДХ, түүний байгууллагуудын ажилд ахиц, өөрчлөлт гарч, роль нь дээшилж байна. Говь-Алтай аймгийн АДХ-ын гүйцэтгэх захиргаа хурлын байгууллагуудын ажлыг идэвхжүүлэх зорилгоор засаг захиргааны ажилтны аймгийн зөвлөлгөөн зохион байгуулж, анхан шатны АДХ, түүний байгууллагуудын ажилд дүн шинжилгээ хийж, цаашид авах арга хэмжээг нарийн төлөвлөж хэрэгжүүлснээр өнгөрсөн онд аймгийн бүх өрхийн 99, 6 хувь нь иргэний үүргийн зөрчилгүй болжээ. 

АДХ, түүний байгууллагуудын үйл ажиллагааг төгөлдөржүүлэх, үүрэг ролийг дээшлүүлэх талаар намын XIX их хурлаас заасан чиг шугамыг хэрэгжүүлэх нь бүх шатны хурал, түүний байгууллага бүрийн үүрэг мөн. Юуны өмнө өөрийн ажилд намын их хурлын үзэл санааны дагуу бодитой шинжилгээ хийж, оршиж байгаа дутагдал, түүний шалтгааныг арилгах чиглэл, гол зангилаа асуудлыг ул үндэстэй боловсруулж мөрдөх нь чухал юм. Хурлын байгууллага дотоод зохион байгуулалт, дайчин чадвар, шуурхай байдалд дүн шинжилгээ хийхдээ сонгуультан аппаратын албан хаагч бүрийн ажил, үүргийн зааг ялгаа, ачаалал, уялдаа холбоо ямар байгаа, хүнд суртал, амарлингуй явдлын ямарваа илрэл байгаа эсэхэд гол анхаарлаа хандуулах хэрэгтэй. 

Орон нутгийн АДХ-ууд 15, 7 мянган депутат, 1700 гаруй байнгын комисс, түүний олон арван мянган гишүүн, идэвхтэн, ардын хяналтын орон тооны болон орон тооны бус олон зуун сонгуультны хүчээр үйлдвэрлэлийн гүнээс нөөц бололцоог илрүүлж, ашиглах, ажлын хуучирсан аргыг халж өөрчлөх, аливаа ажлын үр ашиг, чанарыг дээшлүүлэх, олон түмний санал бодлыг мэдэрч тусгах өргөн боломжтой юм. Харамсалтай нь ийм сайхан боломжийг бүрэн ашиглахгүй байгааг нөхөр Ж. Батмөнх энэ онд сонгогчидтой хийсэн уулзалтын хурал дээр үг хэлэхдээ буруушаан тэмдэглэж, << Одоохондоо орон нутгийн нэлээд хурал, түүний гүйцэтгэх байгууллагууд өөрсдөд нь бэлэн байгаа дээр дурдсан асар их потенциал, хуулиар олгосон бүрэн эрхийг гүйцэд эдэлж, хэрэгжүүлэхгүй, ажлынхаа арга барилыг зоригтой шинэчлэхгүй, хуучин хэв загвараараа үр нөлөө багатай ажиллаж байгаа нь нууц биш юм >> гэсэн билээ. 

Дутагдлыг шийдвэртэй арилгаж, АДХ-ын үйл ажиллагааг идэвхжүүлэх зорилт нь нутаг дэвсгэрийн амьдралын гол гогцоо асуудлыг чуулганаараа зөв сонгож хэлэлцэх, гаргах шийдвэртээ сонгогч олон түмний санаа бодлыг өргөн авч тусгах, түүнийг биелүүлэх ажлыг цаг алдалгүй эрчимтэй зохион байгуулах, биелэлтийн явц, үр дүнг хурлын бүх механизмаар шалгаж дүгнэхэд урьдаас улам илүү их хүч чармайлт тавихыг шаардаж байна. 

Хурлын үйл ажиллагааг олон түмэнд ил тод байлгах, шүүмжлэл, өөрийн шүүмжлэл өрнөх таатай нөхцөл бүрэлдүүлж, ажил хэрэгч уур амьсгалыг бий болгох ялангуяа чуулган дээр тавьсан санал шүүмжлэл. бүрийг үр дүнд хүргэх тодорхой арга хэмжээ авч эргэж мэдээлж байх нь хурлын ажлыг сайжруулах нэг үндэс юм. 

Депутатуудын үзлэг, асуулга, пост, байнгын комисс, депутатын хэсгээс хийх шалгалт зэрэг АДХ-ын хяналтын хэлбэрийг өргөтгөн боловсронгуй болгох, шалгалтыг хаана, хэзээ аль төрлийн ажил, үйлдвэрлэлд, хэдий хугацаанд явуулж, ямар үр дүнд хүргэхийг эртээс товлож, бэлтгэлийг сайтар хангуулах замаар үзлэг, шалгалт бүрийн агуулга, чанарыг дээшлүүлэхэд ихээхэн идэвх чармайлт гаргавал зохино. Хамгийн чухал нь ардын депутатын хурлын аль нэг хяналтын ажлын дүнд илэрсэн дутагдал заавал арилж, сэдэж тавьсан асуудал нь шийдвэрлэгдэж байх ёстой. Иймээс элдэв дутагдлыг илрүүлж шүүмжлэх төдийгөөр ажлаа хязгаарладаг хуучин арга барилыг зоригтой халах хэрэгтэй. 

АДХ-д ажлаа шууд хариуцан тайлагнадаг байгууллагуудын ажлыг бүх талаар байнга хянан шалгах, тэдгээрээс хуралд болон хөдөлмөрчдөд тайлагнах хариуцлагыг дээшлүүлэх, тайланд гарсан санал шүүмжлэлийг үйл ажиллагаандаа тусгаж ажиллах явдал ажил хэргийг сайжруулах үндсэн асуудлын нэг мөн. 

МАХН-ын XIX их хурлаас хөдөө аж ахуйг хөгжүүлэх, хүн амын хүнсний хангамжийг сайжруулах асуудлыг АДХ-ын анхаарал тавивал зохих гол зорилтын нэг болохыг заалаа. Мөн хүн амын төрөл бүрийн үйлчилгээ, ялангуяа Ардын Их Хурлын ээлжит сонгуулийн анхдугаар чуулганаар саяхан хэлэлцсэн ахуйн үйлчилгээний асуудал АДХ-ын үйл ажиллагааны анхаарлын төвд байх ёстой. 

АДХ-ууд ард түмний шилдэг тэргүүний хэсэг, сонгогч олон түмний өндөр итгэл, сэтгэлийг өвөрлөсөн бүх шатны депутатуудын бүтээлч зүтгэл чармайлтад тулгуурлан, ард түмэнтэйгээ өдөр тутмын бат холбоогоо бэхжүүлэн тавигдаж байгаа зорилтуудыг бүрэн, тууштай хэрэгжүүлэх бодно. 

