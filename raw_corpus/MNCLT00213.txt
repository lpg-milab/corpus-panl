Г.ЛОВОР

ШУВУУХАЙН ОРД

	Уржнан ач хүү Зулмандах маань манайд ирж зуссан юм. Ач хүү намайг дагаж ой хөвчөөр тэнэх дуртай. Нэг өдөр бид ойн гүнд явж байлаа. Саяхан орсон борооны дусал навч цэцэг нь дээр шүүдэр адил гялтганан бөнжийнө. Борооны дараахь таатай үнэр ханхийж , амьсгалахад цээж тэнэгэр .Ойн олон шувуухайн наадан ширгэх өндөр моддын салхинд найган шуугих дуу чимээнээс тоншуулын мод дамардах нь тодоос тод ялгарна.  Ач хүү надаас : 	
	- Өвөө энэ ямар шувуу вэ? Юу хийж байгаа юм бэ?  гэж шалгаана.	
	Би түүнд тоншуул харуулах санаатай, гарсан чимээний зүг анир гаргалгүй    
явахыг  хичээв. Тэгээд зогсосхийн ийш тийш харвал юу ч алга. Тэгтэл бидний ард дамардлаа. Бүдүүн царсны элгэн талд цох нь улаан, далавч нь бөөр цагаан бяцхан хар алаг тоншуул харагдав. Тонших тоолонд хар алаг үртэс үсчин унаж байлаа. 		
	- Тоншуул гэдэг шувуу чинь энэ шүү дээ.	
	- Яах гэж мод тоншиж байгаа юм бэ? 	
	- Энэ шувуу модны холтосны дор байгаа өт хорхойг түүж  иддэг юм.	
	- Модны  холтос, завсар залхайд  өт хорхой нуугдан, навч нахиа иш долонг идэж , энэ сайхан модыг гэмтээдэг юм.Тийм хортон хорхой шавжийг идэж, ойг хортноос хамгаалдаг сайн шувуу бол тоншуул юм гэж ярилцсаар бид хоёр цааш явав. 	
	Ойн шувуухайн олон янз жиргэлтээс одоо Хөхөөн дуу содон содон сонсдов. Зулмандах бас зогсож :	
	- Өвөө энэ ямар дуу  дуугарч байгаа юм бэ? гэж асуулаа.	
	- Хөхөө байна миний хүү .	
	- Яагаад Хөхөө гэдэг нэртэй болсон юм бэ?
	- Бидний түрүүчийн үздэг шувуу мод тоншдог учраас Тоншуул гэдэг нэртэй болсон байна. Харин Хөхөө яагаад Хөхөө нэртэй болсон юм бол? намайг гайхсан маягтай хэлэхэд жаахан Зулмандахын, учрыг мэдэх гэсэн хүсэл нь улам оволзож , тэр дороо :	
	- Аа, би мэдлээ . Хөх өнгөтэй шувуу байх аа.  Тийм үү, өвөө? Гэв.	
	-  Уул нь элгэн бие тууш цагаан судлуудтай болохоос биш , яах аргагүй хөхөө шувуу . Гэхдээ зүсээр нь тэгж нэрлэсэн юм биш  ээ.  Чи  юу ч гэсэн энэ шувууны дуугийн сайн сонсдоо гэсэнд Зулмандах зогсосхийн чимээ сонсоод ,учрыг сайн ойлгоогүй бололтой :	
	Дуугаар нь тэгж нэрлэсэн юм уу ? гэж өмнүүр нь орон өгүүлэв. Зулмандахын энэ асуултанд хариу болох мэт бүр ойрхноос Хөхөө ,гү-гү, гэж тодхон донгодов.
	За энэ хөхөөний дууг дууриаж нэрлэсэн байх шүү дээ. Гур-гур гэж дуугардаг болохоор Гургуул, хур- хур гэж дуугардаг болохоор нь Хур шувуу, га-га гэж дуугардаг болохоор нь Галуу ,  өв-өв гэдгээр нь Өвөөлж шувуудын нэр үүсэж шүү дээ ... 	
	Намайг ингэж ярьснаас хойш ач хүү мань ойд  явахдаа дандаа дуу чимээ чагнаж ,ямар шувуу, ямар гөрөөстэй газар болохыг дуугаар танихыг хичээдэг болсон юм. Иймд та нар араатан жигүүртний дууг ялгаж сурах нь  нь чухал шүү.  
