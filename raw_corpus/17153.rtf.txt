№250(17153) 
1988 оны аравдугаар сарын 13.
ЭДИЙН ЗАСАГЧ

Улс орны хөгжлийг хурдасгахын төлөө эдийн засгийн шинэчлэл хийж олон түмний бүтээлч ажил үйлс, санаачилгыг өрнүүлэхэд нийт боловсон хүчин хэн боловч эдийн засагчийн сэтгэлгээ, мэдлэг чадвар, арга барилтай байх нь нэн чухал юм. Тэр тусмаа мэргэжлийн эдийн засагч нар бол шинэчлэлийн төлөө байнгын байлдагч, шинэчлэлийг уйгагүй сурталчлагч, эдийн засгийн шинэ механизмыг гардан нэвтрүүлэгч байх ёстой. 

Эдийн засагч зөвхөн онол, дүрэм заавар ярих бус өөрөө ухамсарлан бүтээх төдийгүй бусдыг үлгэрлэн дагуулагч, нөлөөлөгч зохион байгуулагч байвал зохино. 

Тэд юуны урьд үйлдвэрлэлийн үйл ажиллагаанд эдийн засгийн тодорхой шинжилгээ, судалгаа хийж, тухайн байдалд үнэн зөв үнэлэлт өгч, ажлын дутагдал доголдлыг арилгах, хамгийн бага зардлаар богино хугацаанд их үр ашиг гаргах, үйлдвэрлэлийн өгөөж, бүтээгдэхүүний чанарыг дээшлүүлэх арга замыг нээн илрүүлэн ашиглахад хошуучлах ёстой. Эдийн засгийн шинэчлэлийг эхлэхдээ улсын хэмжээний үйлдвэр, аж ахуйн газрын 90 хувийн тайлан балансад шинжилгээ хийж, дүнг хамт олноор хэлэлцүүлж, аж ахуйг эрхлэн хөтлөх шинэ арга, туршилтын явц, үр дүнтэй холбож ярилцсан ажил ач холбогдолтой болсон юм. 

МАХН-ын Төв Хороонд болсон нам, аж ахуйн идэвхтний зөвлөлгөөнөөр эдийн засгийн шинэчлэлийн ахиц амжилт, дутагдал доголдолд тал бүрээр дүн шинжилгээ хийж, шинэчлэлийг эргэлт буцалтгүй гүнзгийрүүлэхийг онцолж үзсэн байна. Аливаа шинэ зорилтыг шийдвэрлэхэд нэг бус удаа саад бэрхшээл тохиолдох бөгөөд түүнийг давахад хүмүүсийн хуучин сэтгэлгээ, тэрчлэн байгууллага, хувь хүний явцуу эрх ашгийг хамгаалах, бас асуудлыг хагас дутуу ойлгох зэргийн саад бэрхшээл тохиолдох нь илэрхий. Түүгээр ч барахгүй үйлдвэрлэлийн тодорхой хэсгийг өрхөөрөө гэрээлэн гүйцэтгэх, үйлдвэрлэлийн үндсэн фонд, газрыг түрээслэн ажиллах хэлбэрийг нэвтрүүлэхэд хүртэл эдийн засаг, санхүүгийн албадын ажилтан мэргэжилтнүүд өөрсдөө ихээхэн болгоомжлон цэнэж цаг алдах тохиолдол ч элбэг байна. Хуучин заавар, журам, хэвшил зуршлыг ягштал баримталдаг зарим эдийн засагч, нягтлан бодогч бол санаачилгад түвэг тарьж дур мэдэн загвардах, тэр ч байтугай гэрээгээр ажиллагчдын орлогыг механикаар таних зэрэг зүйд нийцэхгүй дутагдал гаргаж байна. 

Гэрээ, түрээсээр ажиллах хэлбэр аж үйлдвэр, барилга, ахуйн үйлчилгээний салбарт бас л удаашралтай, идэвхгүй нэвтэрч байгаа нь үнэндээ тэдгээрийн эдийн засаг, санхүүгийн алба, удирдах ажилтнуудын сэтгэлгээнд улсын өмчийн тухай ойлголт бөх бат зууралдаж шинэ эрэлд нь тээр болж байгаа хэрэг юм. Шинэчлэлийн нөхцөлд эдийн засгийн хуучин ойлголтуудыг ягштал баримталдаг эдийн засагч аяндаа хоцрогдож шинэчлэлд өөрийн эрхгүй саад учруулна. Иймээс эдийн засагч хүн нийгмийн амьдралын олон талт үзэгдлийг шинжлэх ухааны үндэстэй бүтээлч сэтгэлгээгээр цэгнэн үзэж, шинэ дэвшилт зүйлийг амьдралд хэрэгжүүлэхийн төлөө мэргэжлийн үүднээс ухамсартайгаар тэмцэгч төдийгүй тийм чигийг зааж, бодлого боловсруулагч байвал зохино. 

Хөдөлмөрийн хамт олон бие дааж төлөвлөгөө боловсруулан батлах эрхтэн болоход түүнийг урвуулан ашиглаж. хөдөө аж ахуй, барилгын олон байгууллага, үйлдвэрлэл, үр ашгийн үзүүлэлтээ бууруулж төлөвлөсөн явдал нэг биш удаа гарсантай тэнд ажилладаг эдийн засагчид эвлэрч, түүнийг зөвшөөрч зохион байгуулж байсан нь тэдний нэр төрд, мэргэжлийн ёс зүйд харш зүйл мөн. Төв, Сэлэнгэ аймгийн сангийн аж ахуйнуудын саалийн механикжсан фермүүдэд ийм дутагдал түгээмэл байлаа. Түүнчлэн ирэх оны төлөвлөгөөний төслийг боловсруулах явцад хөдөө аж ахуй, барилга, хөнгөн үйлдвэрийн салбарын хэд хэдэн үйлдвэр, аж ахуйн газар үйлдвэрлэлийн хэмжээ, үр ашгийн үзүүлэлтийг таван жилийн төлөвлөгөө, хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программд 1989 онд хүрсэн байхаар заасан түвшингээс бууруулан төлөвлөсөн байна. Ардчилал, бие даасан байдал, өөрийгөө санхүүжүүлэх, өөрөө удирдах ёсыг энэ мэтээр явцуу эрх ашигт захируулах юм бол эдийн засгийн бодлогын урт хугацааны зорилтуудыг хэрэгжүүлэх биш харин ч ухралт хийхэд хүрнэ гэдгийг эдийн засагч хүн хатуу санах ёстой. 

Улс орны нийгмийн амьдралд эдийн засгийн аргаар даруй шийдвэрлүүштэй асуудал, ажил үйлс олон байгааг эдийн засагчид мэргэжлийн үүднээс авч үзэж бүтээлч санаачилга гаргах хэрэгтэй байна. Орон нутгийн жижиг үйлдвэрлэлийг хөгжүүлэх, үйлчилгээний шинэ төрлийг бий болгох, төлбөрт үйлчилгээг нэмэгдүүлэн хөдөлмөрийн нөөцийг гүйцэд дайчлах, нөхөн сэргээгдэх эх үүсвэрийг ашиглах зэрэг санаачилгаас л голдуу шалтгаалах асуудлыг эдийн засагчид нухацтай анхаарч инженер, техникийн ажилтнуудтай хамтран ажиллавал сайхан үр дүнд хүрч болно. Эдийн засагч, нягтлан бодогчдыг дээрээс өгсөн даалгавар, төлөвлөгөөний үзүүлэлтүүдийг анхан шатны нэгжүүдэд тэнцүүгээр хуваарилах, үйлдвэрлэлийн нэгэнт гарсан үр дүнг нэгтгэн мэдээлэгч төдийгөөр ойлгодог аж ахуйн удирдагчид ч сэтгэлгээгээ өөрчлөх ёстой. Эдийн засагчид техник ажилтны явцуу хүрээнээс хальж сурталчлах, зохион байгуулах, өөрчлөх бүтээлч үйл ажиллагаа өрнүүлэх хэрэгтэй. 

Эдийн засгийн албадын ажилтнуудын ажлыг боловсруулсан заавар, журам хэд вэ гэдгээр юм уу, эсвэл байгууллага, зөвлөл тэргүүлэгчдийн хуралд оруулсан асуудлын тоогоор дүгнэж заншсан нь мөн чанартаа үнийн дүнгээр хөөцөлдөхийн нэг хувилбар, илүүц түвэг бэрхшээл, гох дэгээ бий болгохын шалтаг гэдгийг яам, улсын хороо, тусгай газар, аймаг, хотын АДХ-ын гүйцэтгэх захиргааны удирдлагууд ч анхаарч шинээр сэтгэж эдийн засагчид, албан ажилтнуудын ажлыг бүтээлч болгож үйлдвэрлэлийн эцсийн үр дүнг онцлон үзэх шинэ арга барил хэрэглэх нь зүйтэй байна. 

Эдийн засгийн албаны ажилтнууд бол шинэчлэлийн үзэл санааг бодитой амьд ажил болгохын төлөө тэмцлийг манлайлагч байхаас биш үүнд зөвхөн зуучлагч биш гэдгээ ухамсарлаж идэвхтэй, дайчин байр сууринаас шургуу ажиллах, улмаар эдийн засгийн бүх нийтийн " сургалтын байнгын багш, сургагч баймааж нь манай эдийн засгийн амьдралд хийх шинэчлэлийг хурдасгаж чадна. 

