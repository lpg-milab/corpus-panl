№36(16626)  
1987 оны хоёрдугаар сарын 11.
Коммунистын нэр хүнд

<< Намын байгууллагын дайчин чадварын түвшин намын гишүүдийн идэвхтэй үйл ажиллагаа, тэдний ажлын тодорхой үр дүнгээс шууд шалтгаална. Өөрөөр хэлбэл коммунистын нэр хүнд бол намын нэр хүнд гэсэн үг. Чухам үүнийг иш үндэс болгон намын гишүүн нэг бүрийн манлайлал, хувийн үлгэр жишээг дээшлүүлэхэд онцгой анхаарал тавих хэрэгтэй гэж нөхөр Ж. Батмөнх МАХН-ын Төв Хорооны II бүгд хурал дээр хэлсэн юм. 

Намын гишүүн бүрийн манлайлал, хувийн үлгэр жишээ нь нийт намын нэр хүндийн байнгын үзүүлэлт учраас эрхэлсэн ажил үйлс, хариуцсан цэг салбараасаа эхлээд аймаг, сумын ажлыг ахиулсан амжилт бүр нь нийт улс орны хэмжээгээр ажил үйлсийг бүтээж дээшлүүлэхэд нийлбэр дүнгээрээ бодит хувь нэмэр болдог. Харин түүний ажиллаж байгаа нэгжид дутагдал доголдол гарвал эцсийн дүндээ нийтийн ололтыг бууруулахад нөлөөлж хор хүргэх нь эргэлзээгүй юм. << Бүхнийг хүн ардынхаа сайн сайхны төлөө тэр дундаа хөдөлмөрийн хүний төлөө зориулж байдаг нам, төрийнхөө хайр халамжийг. . . бид хөдөлмөрийнхөө үр шимээр хариулах ёстой. Энэ үйл хэрэгт коммунист хүн тэргүүн эгнээнд явах үүрэгтэй. Би үүргээ ингэж ойлгодог >> гэж Завхан аймгийн Сонгино сумын малчин, БНМАУ-ын хөдөлмөрийн баатар Ц. Намхайнямбуу намын XIX их хурлын индэр дээрээс хэлжээ. 

Энэчлэнгээр үүргээ гүнзгий ойлгож үйл ажлаараа нотолж байдаг олон мянган коммунистын дотроос нэрлэж хэлбэл, уулын баяжуулах << Эрдэнэт >> үйлдвэрийн хүдрийн ил уурхайн өрмийн машинч Д. Жаргалсайхан, Улаанбаатар хотын угсармал барилгын үйлдвэрлэлийн нэгдлийн угсралтын цувааны даамал Н. Лхагва, арьс ширний үйлдвэрийн нэгдлийн савхин эдлэлийн үйлдвэрийн ажилчин Ц. Ганчимэг, улсын клиникийн нэгдсэн төв эмнэлгийн тасгийн эрхлэгч, БНМАУ-ын хүний гавьяат эмч Г. Лхагважав, Сайншанд хотын арван жилийн дунд сургуулийн багш Г. Цэвэлмаа нарын зэрэг алдартны нэрийг орон даяар мэдэхгүй хүн ховор билээ. Харин эрхэлсэн ажилдаа хариуцлагагүй хандаж улсын төлөвлөгөө, уралдаанд авсан үүргээ тасалдуулах, нийгмийн мал сүргийг хорогдуулах, үйлдвэрийн цехэд бол гологдол бүтээгдэхүүн гаргах, сургуулийн танхимд бол сурлага, хүмүүжлийн доголдлыг арилгаж чаддаггүй тийм хүмүүсийг нийтээр биш гагцхүү хамт олон нь мэддэг учраас намын үүр, хороодоос гишүүн бүртэйгээ тулж ажиллаж, тэдний санал бодлыг сонсох, амжилт бүтээлийг ахиулах тодорхой үүрэг даалгавар өгч, үр дүнг тооцоолж дутагдлыг тухай бүр арилгуулж байх ёстой. Үүний тулд намын хамт олны хяналт нөлөөг дээшлүүлж намын үүрийн бүх гишүүдийн болон товчооны хурлаар коммунистуудын тайланг ихээхэн ажил хэрэгчээр хэлэлцэж, үнэлэлт дүгнэлт өгч, коммунистуудын манлайллыг дээшлүүлэхэд туслах нь зүйтэй юм. Намын гишүүн ямар ч нөхцөлд үргэлж үлгэр жишээчээр хамт олны дотор зарчимч, ажил хэрэгч, бүтээлч уур амьсгалыг төлөвшүүлэн тогтоохын төлөө цуцалтгүй тэмцэж, сайныг бататтан, саарыг арилгах, ялангуяа аливаа харш үзэгдлийг тэвчиж чаддаггүй чанар коммунистын ёс суртахууны хэм хэмжээ болох ёстой. 

Манай ажлын байдалд үнэн бодитой дүн шинжилгээ хийж, шийдвэрлэгдээгүй асуудал, тулгарсан зорилтуудыг хэрэгжүүлэхэд анхаарлаа илүү төвлөрүүлж, ажлын шинэлэг, зоримог, бүтээлч халдлага, шударга зарчимч уур амьсгалыг газар сайгүй дэмжиж хөгжүүлэхийн зэрэгцээ хамтын удирдлагын зарчим, социалист ардчиллыг улам бэхжүүлж, ил тод байдлыг ханган, илэн далангүй ярилцаж өөртөө болон бусдад өндөр шаардлага тавьж, үйл ажиллагаандаа шүүмжлэл дүгнэлттэй хандаж сураагүй цагт коммунистын манлайлал хангагдахгүй. 

Намын нийгмийн бодлогыг хэрэгжүүлж, хамгийн бага зардлаар эцсийн өндөр үр дүнд хүрэх, ажил, үйлчилгээний чанар, үр ашгийг дээшлүүлэх, хөдөлмөрийн бүтээмжийг нэмэгдүүлэх, арвич хямгач байх нэгэнт бий болсон материалаар бааз, оюун санааны их хүчийг дээд зэргээр дайчлан зүй зохистой ашиглахад коммунистууд л олон түмнийг үлгэрлэн дагуулах ёстой. Үүнийг бүрэн ухамсарлаагүй намын гишүүн хүн хэдийгээр ёс суртахууны хувьд доголдолгүй ч ажил төрлийн тухайд хоцрогч болох учир намын хамт олны хараа хяналтад өртөж заавал хэлцэгдэж байвал зохино. 

Удахгүй болох намын анхан шатны байгууллагын тайлан сонгууль, түүнийг угтсан ажлын хүрээнд гишүүдийн манлайллыг нэгбүрчлэн туйлын ажил хэрэгчээр авч үзэж, коммунист бүр манлайлах үүргээ хэрхэн биелүүлж байгаад үнэлэлт дүгнэлт өгөх, намын хамт олонд тэр тухай ил тод мэдээллэх ажил ихээхэн анхаарагдах ёстой. 

Ууж согтуурах, нийгмийн тустай хөдөлмөрөөс зайлсхийх, хөдөлмөрийн бус орлогоор амьдрах, албан тушаалыг урвуулан ашиглах, нам, улсыг хуурч мэхлэх, нутгархах, байгууллагархах зэрэг харш үзэгдэлд намын гишүүн хүн эвлэрэнгүй хандах эрх байхгүй гэдгийг үгээр биш, үйл хэргээрээ нотолж байвал зохино. 

<< Намын анхан шатны байгууллагын дайчин чадвараа дээшлүүлэх ажлыг зохион байгуулах тухай >> МАХН-ын Төв Хорооны тогтоолд << Коммунист нэг бүрийн манлайллыг үнэлэхдээ эрхэлсэн ажлын үзүүлэлтээрээ тухайн хамт олны дотор тэдгээрийн эзэлж байгаа байр суурийг тодорхойлохын хамт ёс суртахуун улс төрийн байдлыг харгалзах >> улмаар << намын гүшүүний асуудлыг түүний албан тушаалын байдлыг харгалзахгүйгээр намын анхан шатны байгууллага, авч хэлэлцэж байх нь зүйтэй >> гэж заасан нь коммунистуудтай нэгбүрчлэн ажиллахад удирдамж болж коммунистын нэр төр, манлайллыг өргөхөд үр нөлөөлүүлэх ёстой. 

