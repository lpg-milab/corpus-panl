№217(16180)
1985 ОНЫ ЕСДҮГЭЭР САРЫН 8.
Хөдөлмөрчдийн боловсрол

Үндсэн фонд, материаллаг болон хөдөлмөрийн нөөцийн ашиглалтыг сайжруулах, түлш материалыг арвилан хэмнэх, үйлдвэрлэлд орчин үеийн техник, технологийн процессыг нэвтрүүлэх замаар үйлдвэрлэлийг эрчимжүүлэх үндсэн дээр монголын эдийн засгийн үр ашгийг дээшлүүлэх гэж БНМАУ, ЗСБНХУ-ын эдийн засаг, шинжлэх ухаан техникийн хамтын ажиллагааг 2000 он хүртэл хөгжүүлэх урт хугацааны программд заажээ. Энэхүү цогцолбор зорилтыг шийдвэрлэгч нь хөдөлмөрчин олон түмэн бөгөөд тэдний ерөнхий боловсрол, соёлын түвшинг ахиулах нь үйлдвэрлэлд шинэ техник технологи нэвтрүүлэх, хөдөлмөрийн бүтээмж, үйлдвэрлэлийн үр ашгийг сайжруулах өргөн хүрээтэй цогцолбор зорилтыг амжилттай хэрэгжүүлэх гол хөшүүргийн нэг мөн. Хувьсгалын жилүүдэд манай хөдөлмөрчдийн ерөнхий боловсролын түвшин асар их дээшилж бүх нийтээр долоогоос найман жилийн боловсрол олгох зорилтыг амжилтыг хэрэгжүүлж байгаагаас гадна ажилчин, малчны ерөнхий боловсролыг дээшлүүлэх нэгдсэн систем бий болж, жил тутам 20 гаруй мянган хүнийг хамруулан сургалт, мэдлэг боловсролыг нь дээшлүүлж байна. Дархан, Эрдэнэт, Улаанбаатар зэрэг томхон хотуудад ажилчдын мэдлэг боловсролыг дээшлүүлэх ажил далайцтай боллоо. Улаанбаатар хотын ажилчин залуучуудын ээлжийн нэгдүгээр сургуулийн захиргаа холбогдох үйлдвэрүүд дэх 16 - 49 насны ажилчдын боловсролыг нарийвчлан судалж, сургалт явуулж, Эрдэнэтийн уулын баяжуулах комбинатад ажилчдын суралцах нөхцөлийг хангаж, боловсролын байгууллагатай нягт хамтран ажилладаг юм. 

Үйлдвэр, аж ахуйн газруудын өмнө улам бүр өргөн хүрээтэй, нарийн зорилт тавигдаж, орчин үеийн тоног төхөөрөмж, дэвшилт технологи нэвтрэх тутам ажилчин хүний ерөнхий боловсрол мэдлэгийг байнга дээшлүүлэх шаардлага нэмэгдэж, түүнийг хэрэгжүүлэх эсэхээс хөдөлмөрийн бүтээмж, техник эзэмшилт, улмаар ажлын нийт амжилт шалтгаалах нь зүй ёсны хэрэг учраас хөдөлмөрчдийн боловсролд тавих анхаарал халамж манай хөгжил дэвшлийн үйлсэд нэн ач холбогдолтой юм. 

Гэтэл хөдөлмөрчдөд ерөнхий боловсрол олгох гол нийлбэр орой, улирал, зэлжийн сургууль, үйлдвэр, аж ахуй, соёлын байгууллага тэр бүрий онцгой анхаарал тавьж чадахгүй байгаагаас хөдөлмөрчдийг ерөнхий боловсролын сургуулиар сургах төлөвлөгөө сүүлийн дөрвөн жил дараалан, тэрчлэн элсэлт, төгсөгчдийнх 6 - 13 хувь тасарсан байна. Хөдөө аж ахуйд ажиллагчдаас хөдөлмөрчдийн ерөнхий боловсролын сургуульд суралцагчдын дөнгөж гуч шахам хувь нь улирлын сургуульд хамрагджээ. Түүгээр ч барахгүй Дорнод, Завхан, Сүхбаатар, Хөвсгөл, Баян-Өлгий, Төв аймагт хөдөлмөрчдийн ерөнхий боловсролын сургуульд суралцвал зохих хүмүүсийн тоо бусад аймаг, хотынхоос харьцангуй их атал тэдгээрийг сургалтад бүрэн хамруулах талаар зохиосон ажил тун хангалтгүй байгаа нь аж ахуйн зорилтыг хөөцөлдөөд, харин хүний хувь заяаг шийдвэрлэдэг хүмүүсийнхээ боловсролын өсөлтийг бага анхаардаг түгээмэл дутагдлын илрэл мөн. 

Үйлдвэр, хөдөө аж ахуйд ажиллаж байгаа залуу ажилчин, малчдын тоо жилээс жилд нэмэгдэж, зөвхөн сүүлийн таван жилд ерөнхий боловсролын дээд сургууль төгсөгчдийн 120 мянга орчим охид, хөвгүүд техник мэргэжлийн сургуулиар мэргэжил эзэмшээд үйлдвэрлэлд шилжив. Тэднийг үйлдвэрлэлээс нь хөндийрүүлэхгүйгээр үргэлжлүүлэн суралцуулж, ерөнхий боловсролоор шат ахиулах нь гагцхүү ажилчин, малчны эрх ашгийн асуудал төдийгүй орчин үеийн үйлдвэрлэлийг амжилттай явуулах чухал болзол, үндсэн шаардлага юм. 

БНМАУ-ын Ардын боловсролын хуульд << Ардын боловсрол нь бүх нийтийн хэрэг мөн >> гэж заасан ёсоор хөдөлмөрчдийн боловсролыг нийтээр нь байнга дээшлүүлэх ажил нам, улс, олон нийт, аж ахуй, соёлын байгууллага бүрийн үйл ажиллагааны салшгүй бүрэлдэхүүн хэсэг байх ёстой. Үйлдвэр, аж ахуй, соёл үйлчилгээний газруудад ажиллаж байгаа 16 - 49 насны хүмүүсийн боловсролын судалгааг жил тутам шинэчлэн гаргаж, хэд хичнээн хүнийг хөдөлмөрчдийн ерөнхий боловсролын оройн ээлж, эчнээ, улирлын сургуульд суралцуулах талаар аймаг, хот, сум, райодын АДХ-ын гүйцэтгэх захиргаа үйлдвэр, аж ахуй, соёл, үйлчилгээний нийт байгууллагатай хамтран төлөвлөж, хэрэгжүүлэх ажлыг зохион байгуулах ёстой. Ялангуяа орон нутагт хөдөлмөрчдийн боловсролыг дээшлүүлэх ажлыг хөдөө аж ахуйн техник засварлах, хадлан бэлтгэх, тариа хураах, мал оторлох зэрэг цаг үеийн ажилтай зөв уялдуулан үр ашигтайгаар зохион байгуулж эчнээ сургалтын чанарыг эрс сайжруулах шаардлагатай байна. 

Оройн болоод эчнээ, улирлын сургуулийн ажилд оршиж байгаа бас нэг ноцтой дутагдал бол сургалтын чанар хангалтгүй, багш нарын хариуцлага сул, хэлбэрдэх, ор нэр болгох муу зуршил газар авсан явдал юм. Үүнтэй холбогдуулан улирлын сургуулийн сургалтын төлөвлөгөө, программын агуулгыг хянан үзэж боловсронгуй болгох, хялбарчилсан болон зориулалтын сурах бичиг, гарын авлага, ном товхимлоор хангах, радио, телевиз, сонин хэвлэлээр эчнээ, оройн сургалтын сурталчилгааг өргөтгөх нь чухал байна. Тэрчлэн хичээллэх, суралцах хугацаанд нь ажилчин, малчин, тариаланч, механикжуулагч залуучуудад олгох цалин, тэтгэмжийн асуудлыг цаашид боловсронгуй болгох арга хэмжээг Ардын боловсролын Яам холбогдох яам, газруудтай хамтран боловсруулж шийдвэрлүүлбэл зохино. 

Хөдөлмөрчдийн ерөнхий боловсролын сургуульд хичээл заах багш нарыг чанаржуулах, тэдний мэдлэг хариуцлагыг өндөржүүлэх, арга барилыг нь сайжруулах, гарын авлагаар хангах, аж ахуй, соёлын цаг үеийн зорилт, эдийн засаг, үйлдвэрлэлийн мэдлэгийг нь дээшлүүлж, түүнийг социалист уралдааны үзүүлэлтийн нэг болгох хэрэгтэй. 

МҮЭ-ийн Төв Зөвлөл, МХЗЭ-ийн Төв Хороо, Ардын боловсролын Яам зэрэг бусад холбогдох байгууллага VII таван жилийн төлөвлөгөөнд хөдөлмөрчдийн боловсролыг дээшлүүлэх талаар заасан зорилтыг хэрэгжүүлж байгаа байдалдаа дүн шинжилгээ хийж, орой, эчнээ, улирлын сургуулийн сургалтын ажлыг шинэ шатанд гаргах шаардлага тулгарч байна. 

