Сурагчид суулт зарлаж, захирал нь огцров

Харааны согогтой хүүхдийн 116 дугаар тусгай дунд сургуулийн сурагчид өлсгөлөн суулт зарлаж, сургуулийн захирал нь зугтсан гэх хачирхалтай мэдээлэл ирэв. 
Юутай ч Хүүхдийн төлөө үндэсний газраас сурагчдын эрх зөрчигдсөн эсэхийг тогтоохоор тус сургууль дээр хяналт тавин ажиллаж байгаа ажээ. Хүүхдийн төлөө үндэсний газрын мэргэжилтэн Х.Баавгайн хамтаар тус сургуулийг зорьсон юм. Манай улсын хувьд ганц байдаг энэ сургууль 70 гаруй хүүхэдтэй. Хөдөө орон нутгаас ирсэн сурагчид оюутны байранд амьдардаг. Болж буй үйл явдлын тухайд гэвэл сурагчид хичээл нь цаг тухай бүрт ордог байх, сурах таатай орчинг бүрдүүлж өгөх хүсэлтийг сургуулийн захирал Ц.Ариунтунгалаг тэргүүтэй захиргаандаа гаргажээ. Гэсэн хэдий ч хүүхдүүдийнхээ үгийг үл тоомсорлож ямар нэгэн арга хэмжээ аваагүй учраас сурагчид арга буюу суулт зарласан байна. Ингэхдээ сургуулийнхаа коридорт хувцас хунархан дэвсэж хүйтэн шалан дээр сууцгаасан гэнэ. Захирал Ц.Ариунтунгалаг "Та нар ингээд юу хожих юм" гэж даапаалсан талаар ахлах ангийн сурагчид ярьсан. БСШУЯ-нд энэ асуудлаа тавьж холбогдох хүмүүстэй нь уулзахаар зорьсон хүүхдүүд өвлийн хахир хүйтэнд хэдэн цагийн турш гадаа зогсч байсан удаатай гэнэ. Хоёр гурван сарын турш хүүхдүүддээ ад үзэгдсэн захирал Ц.Ариунтунгалаг арга буюу өөрийн хүсэлтээр ажлаа өгчээ. Ажлаасаа гарахаасаа өмнө гурван ч багшийг халчихсан гэнэ. Үндэслэлгүйгээр халагдсан хэмээн шүүхэд хандсан багш нар заргаа авч буй сурагтай. Дотуур байрандаа 150 төгрөгийн хятад гоймон идэж суугаа сурагчдын амьдрах, сурах нөхцөл ч тийм ч тохитой биш харагдсан. Нэг умгар өрөөнд арав хориороо байсныг Хүүхдийн төлөө үндэсний газрынхан санаачилга тавьж байж илүү өрөө гаргажээ. Одоо бол нэг өрөөнд 7-8 хүүхэд байгаа аж. Сурвалжлагч ирсэн сургаар цугласан хүүхдүүд өөрсдийн үнэн байдлын талаар ярьж гарав. "Манай сургууль бидэнд яагаад ингэж хандаж байгааг ойлгохгүй юм. Бид хардаггүй ч сэтгэдэг, уншиж чаддаг, бусад сургуулийн сурагчидтай адилхан хүүхдүүд. Сүүлийн үед өдөрт заах зургаан цагийн хичээлээс ганц, хоёр нь л ордог болсон. Ихэнх цаг нь цонхтой. Алгебр, гадаад хэлний хичээл орохгүй сар гаруй хугацаа боллоо. Өнөө жил их дээд сургуульд элсэлтийн шалгалт өгөх болохоор санаа ихэд зовниж байна" хэмээсэн юм. Аравдугаар ангийн сурагч Батболд: "Есдүгээр ангийн хичээлээ бататгаж үзэж дуусаад дөнгөж аравдугаар ангийнхаа хичээлийг дөнгөж үзэж эхэлж байтал Алгебрийн хичээл орохоо больчихсон. Хичээлийг нь үзээгүй байж яаж шалгалтаа өгөх юм бэ. Үүнээс би их айж байна. Миний амьдралын чухал үед ийм хариуцлагагүй хандаж буй багш нартаа гомдож байна" гэв. Ганц алгебрь ч биш гадаад хэл орохгүй байгаа гэсэн. Газарзүйн хичээл огт ороогүй. Гэтэл улсын шалгалт өгнө. Нэг хүү "Манай багш нар бас ч гэж халамж анхаарал тавина шүү. Дотуур байрны сурагчдыг гадагш нь гаргахыг хориглодог бөгөөд "Сохор та нар машинд дайруулаад үхчихвэл хэн хариуцах юм" гэж "халамжилдаг" талаар ярьсан. Бидний яриа цааш хөвөрсөөр. Баррель номоо байг гэхэд кирилл үсэгтэй сурах бичигтэй болохыг хүсдэг гэнэ. Энэ сургуульд уран зохиолын ном ганцхан ширхэг байдаг. Тэр нь багшийнх. Хэдийгээр хардаггүй хүүхдүүд олон ч бага сага хараатай хүүхдүүд нэг нэгэндээ ном уншиж өгөх бололцоотой талаар ярив. "Нүдээ хайрлахгүй уншиж өгдөг юм аа" гэж нэг жаахан охин найзыгаа магтсан. Цахилгаан, усны мөнгө их гараад байна хэмээн хүүхдүүдийг хөгжим сонсохыг нэг их таашаадаггүй мөртлөө түрээсийн нарийн боовны цех гэх мэт газруудад юу ч хэлж чаддаггүй гэж хов хүргээд амжив. Дотуур байрны нэг хүүхдэд зарцуулагдах бүтэн өдрийн хоолны мөнгө 433 төгрөг гээд үзэхээр ямар илчлэг тэжээлтэй хоол иддэгийг төсөөлж болох биз ээ. Хүүхдүүд эрх чөлөөг хүсэмжлэхээс өөр аргагүй мэт санагдсан. Гадаа гаръя. Үгүй. Машин дайруулчихна. Дотор болохоор тоглох тоглоом, компьютер, ном, бараг байхгүй гэхэд хилсдэхгүй. Ус, цахилгаан их хэрэглэлээ гэж дарамтална. БСШУЯ-ны Тусгай хэрэгцээт боловсролын мэргэжилтэн Мягмар сургуулийн нөхцөл байдалтай танилцаад явж байжээ. Хүүхдүүд манайх хүйтэн гэж амьхандаа өөрсдийнхөө хүндрэлтэй асуудлаа учирлаж дээ. Гэтэл өнөөх Мягмар гэх бүсгүй "Зүгээр ээ. Багшийнх нь гэр энэнээс ч хүйтэн ш дээ" гэж хээвнэг хэлжээ. Үүнээс хойш сурагчид "Хүйтэн Мягмар" гэдэг хочийг түүнд өгсөн тухайгаа ярина билээ. "Бидэнд дэмий ярьдаг хүмүүс хэрэггүй. Бүтээн босгодог хүмүүс хэрэгтэй" гэсэн уриа лоозон хийснээ тэд харуулав. Сургуулийн хөгжмийн багш Б.Батболдтой уулзаж дараах тодруулгыг хийлээ. -Хүүхдүүдийн ярьж байгаа зүйлүүдийн талаар тодруулъя? -Үнэн. Ямар сайндаа л суулт зарлах вэ дээ. Сурагчдын сурах орчин нөхцөл, аюулгүй байдал зөрчигдөж байгаа. -Захирал нь сайн дураараа халагдахаасаа өмнө багш нарыг ажлаас нь халсан гэдэг үнэн үү? -Гурван багшийг халсан. Тэдний тоонд би орчихоод явна. Мэргэжлийн багш нарыг халчихаад оронд нь ажиллах хүнгүйдэж хүүхдүүдийн хичээлийг завсардууллаа. Хүүхдүүдийн үг хэлэх, үзэл бодлоо чөлөөтэй илэрхийлэх эрхийг хааж боогдуулж үүнд нь тэд ихэд бухимдаж байх шиг байна. Боловсролын яамны ажилтан Мягмар: Зоригт хүүг "Чамайг харна аа" гэж дарамталсан гэсэн. Өнөөдөр юу болоод байгааг ойлгохгүй байна. Яагаад том хүмүүс тэр дундаа багш нар хөгжлийн бэрхшээлтэй хүүхдүүдийн эрхийг зөрчиж тэднийг үл тоомсорлоод байгаа юм бэ. Эрхээ хамгаалж тэмцсэн хүүхдүүдийг давхар гажигтай гэж хочилж байна шүү дээ. Би багш хүн. Хүүхдийн эрх ашиг зөрчигдөхөд дуугүй байж чадахгүй гэв. Бухимдлаар дүүрэн, бие биенээ хялайж харсан хүмүүс. Уг нь сургуулийн орчин гэдэг тайван нөхцөл сурч боловсрох эрдмийн өргөө. Энэ хамт олны үл ойлголцлыг намжаах зорилгоор Хүүхдийн төлөө үндэсний газрын ажилтнууд харилцан ойлголцолд хүргэхийг хичээж байгаа бололтой. Ямар сайндаа л харилцааны дүрэм гэгчийг боловсруулжээ. Үүнд багш ажилчдын эхэлж харсан нь түрүүлж мэндэлнэ, харилцагчид нь хоолойныхоо дуу өнгийг зөв сонгож хэрэглэнэ гэх мэт инээдтэй ч юм шиг, хэрэгтэй ч юм шиг заавар боловсруулж мөрдлөг болгох ажил хийж байна. Сурагчид шинэ захирлаа хурдан ирээсэй гэж хүлээж сууна. Хурдхан хичээл жигдрээсэй гэж байв. Шинэ захирал томилоход сургуулийн хамт олны төлөөллийг хөндлөнгийн хяналтаар оруулахыг сурагчид маш их хүсч байгаа гэлээ. Б.ДОЛЗОДМАА 
