Нинжа ба иргэний дайн

Ойрдоо телевизүүдээр хувийн өмч болох алтны уурхай руу үй олноороо дайран орж байгаа "нинжа" хэмээх хувиараа алт олборлогчдыг байн байн харуулах боллоо. "Хүнд гар"-ууд зэрлэг бүдүүлэг аашилж өмч устгаж, шороо үүрэн зугтааж байгааг харуулж байна. Хөлс хирээ гоожуулсан бүдүүлэг монгол ногоон түмпэн үүрэн хөсрий царайлан цагдаад хөөгдөж байгааг бид шоолон харах уу, эмгэнэн харах уу. 
Энэ талаар эрэгцүүлэн бодох хэрэгтэй болж байна. Хөтлөгч охин тэдэнд дургүй байгаагаа нуухгүй аж. Мөн үзэгч олныг ч "нинжа" нарт дургүй байхыг уриалж байгаа. Үнэхээр ч дургүй хүрмээр харагдаж байх юм. Тэднийг хөөж тууж үйлээ үзэж байгаа цагдаагийн дарга залуу "нинжа" нарын тухай хэлэхдээ "та нар "нинжа"-г өмөөрөх юм. Жинхэнэдээ тэд нар ямар увайгүй хүмүүс гэж бодож байна. Биднийг юу гэж хэл амаар доромжилдог тухай энд хэлэх ч арга байхгүй. Хүмүүсийн жийпийг төмрөөр юу ч үгүй сийчээд хаячихдаг, хувийн уурхай руу шөнөөр гэтэн орж шороо хулгайлаад амраахгүй, дургүй хүргэсэн нэгнээ нүхэнд хийж булаад, маргааш нь юу ч болоогүй юм шиг байдаг. Тэгж ч хүн өмөөрөөд байх хүмүүс биш шүү дээ" хэмээн хэлж байна. "Нинжа" амьдардаг газарт бүх л гэмт хэрэг гардаг нь үнэн. Гарахаас ч яах билээ. Яагаад гэвэл тэнд хүн амьдарч байгаа юм чинь. Тэгээд бид "нинжа"-г үзэн ядаад хөөж байна. Цагдаа, дотоодын цэргийн хүч ашиглан нэг удаа дийлж, эзгүй хээр гэр бараатай нь овоолон хаяж чадлаа. Сайн байна. Төр төр шиг ажиллаж төмөр нүүрээ харуулж чадав. Одоо алтны уурхайн гадаад, дотоодын эзэд хэсэгтээ тайван ажлаа хийж алтаа ухаж чадах байх аа. Гэвч төр хэнийг хааш нь хөөчихвөө. Бас хэнийг өмөөрөөд байгаа билээ. Тэр хөөгдсөн хүмүүс чинь ингэхэд хаанахын хүмүүс байв аа. Хөөгдөж очоод юугаар амьдрах болж байна. Энэ хүмүүс муу ч гэсэн монголчууд биш үү. Тэд муудаа Паушокоос муу болж байна уу. Бас нөгөө Айвенхоу Майнз, Бороо гоулдаас дор байх гэж үү. Монгол нутагт монголчуудаас эрхэм хэн байх билээ. Адгийн "нинжа"-г ч Антигуа Барбодагаас ирж алт ухаж байгаа эзэнтэй зүйрлэх аргагүй эрхэм. Яагаад гэвэл тэр чинь монгол хүн. Эх орондоо тэд л эзэн болохоос гадны уурхайн эзэд, түрүүлж эзэмшчихээд өмчлөөд байгаа алтны эзэн хэдэн баян монгол биш. Тэр алтыг бурхан бидэнд бэлэглэсэн болохоос алтны уурхайн эзэн бий болгоогүй. Хөөгдсөн хүмүүс одоо яах болж байна. Тэд энэ баялгаа харсаар байгаад өлбөрч үхэх үү. Гар хоосон тэд төрийн цагдаагийн өөдөөс юу хийж чадах билээ гэж одоохондоо бодохоор. Гэвч хөөгдсөн хүмүүс эргэж ирнэ. Яагаад гэвэл хөөгдөж байгаа Монголын иргэдэд хийх ажил алга. Төр иргэдээ ажлаар хангаж чадахгүй байна. Харин нөгөө хөөгдсөн хүмүүс нийлээд зэвсэглээд ирвэл юу болох вэ? Иргэний дайн болно. Өөр гарц байхгүй. Иргэний дайнтай орнуудыг харж байхад одооны манай оронд болж байгаатай яг адилхан. Тэдэнд бурхан ашигт малтмал харамгүй хайрласан байдаг. Бас хэдхэн гадаад, дотоодын баячууд ашигт малтмалыг нь эзэмшдэг. Мөн төрийн дарангуйлал хүнд суртал авлига дээд цэгтээ тултал хөгжсөн байдаг. Ард түмэн нь ядуу хоосонгийн туйлд хүрсэн байдаг. Ядуу хүмүүс өөрсдийн үгээ баячуулд хүргэхийн тулд зэвсэглэж тэмцэл өрнүүлдэг. Өөрөөр тоогдох арга байдаггүй. Энэ байдлаас зайлсхийхийн тулд "нинжа" хэмээх доромж нэртэй монголчуудаа мөнгөтэй эрх мэдэлтэй гадаад, дотоодын хүмүүсийн ятгалгаар дорд үзэж доромжилдгоо одооноос больё. Тэд ажил хийж, эх орондоо амьдарч яваа монголчууд болохоос өөр хэн ч биш. "Нинжа"-гийн дургүй хүрмээр төрх хичнээн муухай байсан ч тэр надтай нэг үндэстэн. Тантай ч мөн адил, аягүй бол тэнд чинь миний дүү ч байгаа. Тэр нэвтрүүлэгч охидын аав нь ч байж мэднэ. Тийм ээ, мөнгө эрх мэдэлд автан монголчуудын эсрэг нэвтрүүлэг бэлтгэж нэвтрүүлж байгаа телевиз олон байна. Өнгө мөнгөний ертөнцөд мөнгө хэрэгтэй байлгүй яахав. Гэхдээ юугаар ч сольж болохгүй эрх ашиг байдаг. Энэ бол эх орноо хайрлах, үндэс угсаагаараа бахархах үзэл. Үүнээс давсан эрх ашиг гэж байж болохгүй. Тэр "нинжа" гэдэг үгийг нутгийн иргэд гаднаас ирж гар аргаар алт ухаж байгаа хүмүүсийг ад үзэн нутаг усаа харамлахдаа доромжилж өгсөн нэр. Тиймээс "нинжа" гэж байхгүй гараараа алт ухах ажил хийж байгаа монголчууд л байгаа. Тэднийг энэ ажлаас нь төр хүчээр салгаж байгаа бол өөр ажил олгох ч юм уу, нөгөө алт угаадаг ажлыг нь хуульчилж өгөх хэрэгтэй. Үүнийг түргэн шийдвэрлэх ёстой. Эс тэгвээс бидний монголчууд хаашаа очих болж байна аа. Одоо хөөсөн ч маргааш эргээд л ирнэ. Ирэхдээ улам өсөрхөг хорлогчин, улам олон болж ирнэ. Нөгөөдөр бүүр зэвсэглээд зохион байгуулалтад ороод ирнэ. Ирэхээс ч ондоо арга байхгүй. Монголчууд бид гадаад оронд дайлаар мордолтой биш. Миний хоолыг надад өгөхгүй харуулж байгаад идээд байвал өлсгөлөн би түүнтэй булаацалдахаас өөр яах юм. 
Ж.САНДАГДОРЖ 


