Зээрэмбийн "хэрэг"

Манай нутгийн нэгэн санваартан 1950-аад онд цаазлагдсан юм. Их хэлмэгдүүлэлт, улс төрийн аллагаас хориод жилийн дараа засгаас яллагдсан өвгөн хуваргын эмгэнэлт түүх тухайн үеийнхний шүтэх, бишрэх эрх чөлөөгөө хадгалах эрмэлзэл, цагийн шуурганд учраа олохгүй болсон олон түмний гэнэн болчимгүй алхам, өрөвдөлт цагийн гэрч болон үлджээ. 
Бурхны ном сургуульд гүнзгийрч, зурхайн ухааны зээрэмбийн зэрэгт хүрсэн Цэдэв ламтан өдгөөгийн Увс, Завхан, Хөвсгөл аймгийн уулзвар нутгийханд хүндлэгдэн шүтэгдсэн хүн байж. Зээрэмбийн түүхийн зарим хэсгийг өөрийн мэдэхээр, нөгөөг нь аав болон нутгийн ах дүүсийн ярьснаар баяжуулан буулгалаа. Завхан аймгийн Намын хорооны дарга Баярын өрөөнд товчоо хуралдаж тарсны дараа намын хорооны дарга аймгийн дарга Донойд хандан: -Ард иргэд биднээс илүү Зээрэмбийн үгийг биелүүлдэг, зарим ажлыг Зээрэмбээр дэмжүүлбэл ач тустай юм гэсэн үг хойт сум, багийн дарга нарын амнаас унадаг болжээ гэсэнд хоёр дарга бие биенээ сүрхий тандах маягтай ширтэв. Доной дарга: -Хөвсгөл, Увс аймгийн дарга нар саяын хурлын үеэр тоглоом шоглоомоор Зээрэмбэ ламтанг сайн уу гээд байсан шүү. Энэ тухай тантай ярилцъя даа гэж бодсоор яваа юмсан гэв. Намын хорооны дарга хэлтсийн даргыг дуудаж: -Одоо ярилцъя, прокурор ч байг гэснээр дөрвүүлхэнээ үлдэж зөвлөлдөн дотоодыг хамгаалах хэлтэс ажил зохиохоор тогтов. Үүнд: Баян-Уул, Баян-Хайрханыг хариуцсан төлөөөлөгчийг явуулж Зээрэмбийг сүр дуулиан огт гаргахгүйгээр авч ирэх. Ирсний нь дараа байцаалтын үр дүнгээр төвтэй ярьж зааварчилгаа авах, улмаар хэрэг үүсгэх ажлыг хэлтэс өөрийн шугамаар зохион байгуулах, ажлын явцыг танилцуулж байх зэргээр шийдэцгээв. Аймгийн дотоодыг хамгаалах хэлтсийн дарга хурандаа Цэвэг ажил дээрээ шууд очиж чухал хэргийн цөөхөн офицер чекистүүдээ хойд хоёр сум хариуцсан төлөөлөгчийн хамт дуудан ирүүлж баахан тайлбартай товчхон даалгавар өгч гаргав. Тэсийн голын сав нутгаар дэлгэр сайхан зун болж хол ойрын амьтан ах дүүс ирж очсон хөл хөөртэй цаг байлаа. Сантын хаялгад зусч байсан Зээрэмбэ багшийнд хэлтсийн төлөөлөгч багийн даргатай ирж энгийн яриа хөөрөө өрнүүлж байхдаа та ер нь олон сайхан шавьтай хүн дээ ойролцоогоор хэдэн шавьтай бол, өвдөж айж зовсон хүнд сэтгэл харамгүй ядартлаа л үзэж анхаарч ном гүрэм хийж туслах юм, өргөл барьц өгдөг юмуу гэхчлэн үгийн далимд хавчуулан асууж шалгааж өнжөөд явав. Хэлтсээс зохион байгуулалттайгаар буруутгах арга хайж баримтжуулж яваа энэ үйл ажиллагааг Зээрэмбэ ламтан болон дэргэдэх хүмүүс огт сэжиглэлгүй өнгөрөв. Энэ явдал бараг мартагдан тав зургаан сар өнгөрч байтал бие нь тааруу тэнхээрхэн хэвтэж байгаа өвгөн Зээрэмбийнд аюулаас хамгаалах хэлтсийн төлөөлөгч Балдан ирж Зээрэмбийг сумын төв рүү оруулж шуудангаар аймаг руу авч буцах зорилготой аймгийн дарга нарын даалгавартай яваагаа хэлж тулгав. Орон дээрээ хэвтэж байсан Зээрэмбэ багш: -Та намайг барьж ир гэсэн даалгавартай ирсэн байх, гэвч танд намайг баривчлах хуудас энэ тэр юм байгаа юу? хэмээн асуув. Төлөөлөгч Балдан энэ асуултыг булзааруулан тодорхой хариу өгөлгүй: -Таны бие зүгээр биз дээ, та ч намайг ирэхийг тааварлаж байжээ дээ. За явах уу даа гэв. Өвгөн ламд бараа болж гадна дотны ажилд нь тусалж асарч байсан хүмүүсээс цээжин хэмээх Бадарч: -Багшийн бие муу байна, дарга та ойлгож байна уу? Цаадуул чинь ирж бараалхдаг юм байгаа биз багшаа та тангаа хүрт хэмээв. Төлөөлөгчийн уур дүрсхийж: -Ард та юугаа дэмийрээд байгаа юм бэ? Яамны төлөөлөгч би үүргээ биелүүлж явна. Одоо авч буцна морий нь эмээллэ чи гэв. Дэргэдээс нь, хөнхөр хэмээх Нүрзэд: -Өршөөгөөрэй таны зөвөө. Багш маань ойроос бие нь чилээрхээд бид харж асарч байгаа улс. Ганц нэг хоног харж бие нь дээрдэхээр болохгүй. Одоо явах тэнхэл үнэхээр байхгүй дээ. Та ч авч явах гэж их зовох байх даа. Ер нь л боломжгүй байгааг та одоо бэлээхэн харж байгаа биз дээ хэмээн учирлав. Төлөөлөгч Балдан: Баривчлах хуудас, зарлан дуудах нь байхгүй, бас хүчилж дуулиан дэгдээж болохгүй гэсэн даалгавартай. Үнэхээр тэнхээ ч дор байгаа юм байна. Утсан холбоотой сум хүрч хурандаатай ярьж байдлыг илтгэхээс өөр аргагүй боллоо гэж эргэцүүлэн бодож шийдэн оройдоо Нөмрөг сумын төв рүү шогшуулав. Маргааш нь шинэ тутам тавигдсан утсаар орилон байж хурандаатайгаа арай ядан холбоо барьсанд сумын намын үүрийн дарга, сумын дарга нарт нь даалгаж өгөөд бие нь гайгүй болохоор барьж аваачих учрыг хэлж түр орхих шийдвэр өгөв. Энэ явдлаас хойш сар шахмын дараа хэлтсээс сумын дарга Товуутай харилцаж "Зээрэмбэ багшийн биеийг лавлаж одоо гайгүй болоо байлгүй дээ" гэтэл Товуу дарга "Тэр өвгөн лам өөд болсон сурагтай байнаа намын үүрийн дарга Цагаан-Өвгөн лавлаж тодруулаад ирсэн" гэж мэдэгдсэн байв. Хэлтсийн дарга хурандаа хаширлан оршуулсан газар дээр нь Зээрэмбийн цогцсыг үзүүлж нотлуулахаар сум хариуцсан төлөөлөгчийгөө илгээсэн боловч Баян-Уул сумын эмч Чойжил сумаас дагалдан явж хаа хамаагүй нэгэн шарилыг зааж үзүүлээд буцаажээ. Хэлтсийн төлөөлөгч буцаад хорь, гучаад хонож байтал Зээрэмбэ багшийн дүү Омжоо буюу Гомбожав сэтэрхий Паламтай хамт ирээд: -Ах минь бие тань яаж байна. Бид таныг Бужирын арын хаданд түр нуухаас болохгүй боллоо. Ер нь таныг баривчлах гээд байгаа нь тодорхой. Товуу, Цагаан-Өвгөн хоёр ч хэлүүллээ гэв. Зээрэмбэ багш: -Баривчлаад арай буудчихгүй байлгүй дээ хүүхдүүд минь. Одоо ямар 30-аад он биш 50-аад он гарлаа. Та нар айж тэвдээд яах вэ. Гайгүй байх гэсээр байв. Харамсалтай нь тэд Зээрэмбэ багшийг талийгаач болсон гэж дээш нь мэдэгдээд ирсэн төлөөлөгчид нэгэн өөд болсон чавганцын цогцсын үлдэгдлийг үзүүлээд буцаасныг тэнхэл доройтсон энэ өвгөн мэдээгүй байжээ. Өвгөн Зээрэмбэ шавь нарынхаа цаашилбал сумын дарга нарынхаа үгнээс зөрөх чадал мөхөсдөж арга буюу зөөлөн хөлтэй номхон морь унаж бэлдэж тохижуулсан агуйд чадан ядан хүрч ядарсанаасаа болж шууд хэвтэрт оров. Урдаас ярилцаж тохиролцсоны дагуу дүү Омжоо нь буцаж Палам, Нүрзэд, Бадарч гурав багшийгаа харж асрахаар үлдэв. Тэдний хувьд ойрын аймаг, сумдын ард олны дунд бурхан мэт хүндлэгдэн шүтэгдсэн Зээрэмбэ багшийгаа харж асрах ховор аз тохиосонд ялангуяа энэ их хүнд бэрх цагт нь олон мянган шавь нар дотроос товойж шадарлах болсондоо баяртай төдийгүй урамтай байцгаалаа. Завхан аймгийн дотоодыг хамгаалах хэлтсийн дарга хурандаа Цэвэг төвөөс ирсэн нууц шуудангийн материалтай танилцаж суутал намын хорооны дарга утасдан: -Хурандаа та Цэдэвийн асуудлыг дахин нухацтай шалгавал яасан юм бэ? Зарим сумдаас Баян-Уулынхан тэр ламыгаа ууланд нуусан, үхээгүй байгаа гэсэн цуу дуулдах боллоо гэв. Хурандаа: -Манай шугамаар ч ийм мэдээ авагдсан. Би шалгуулахаар төлөөлөгч Галсанг томилоод байна хэмээн хариулж, хөлсөө арчин аргагүй мэргэжлийн овсгоогоор байдлыг намсгав. Үнэн хэрэгтээ хурандаа энэ талаар дотроо хардаж байсан боловч одоохондоо Цэдэв амьд гэсэн мэдээлэл сонсоогүй байсан билээ. Хурандаа тэр дороо Галсан төлөөлөгчийг дуудуулан байдлыг тайлбарлаж сумын болон намын үүрийн дарга нар нь үгсэн хуйвалдаж байж болзошгүй, тэдэнд найдах хэрэггүй гэдгийг хүртэл анхааруулан үүрэг даалгавар өгч яаралтай гаргав. Тэрээр шуудангийн машинд сууж Баянхайрханд буугаад өртөөнөөс морь гаргуулан унаж итгэл найдвартай гэх зарим айл хунараар явж хүн амьтны яриа хөөрөөг тандсаар яваад нилээд мэдээлэлтэй болов. Өвгөн Зээрэмбэ талийгч болоогүй, Бужир уулын агуйд байрлаж байгаа төдийгүй түүнд бараа болж байдаг хүмүүсий нь хүртэл тогтоож агуйн байрлалыг заалгажээ. Улс амьтны ярьж байгаагаас үзвэл Цэдэв ламтны тэнхээ дорой, дэргэд нь байгаа хүмүүс буу зэвсэггүй, хар буруу санаагүй, очоод тохиролцон дагуулаад ирэх бололцоотой гэж дүгнэн шууд давхиж хүрэв. Агуйн гадаа морио орхиж дотогш ороход ламтан орон дээрээ дээлээ сугалдаргалан хажуулж, гурван хүн галаа тойрон сууцгааж байснаа хүн харуут цочин босоцгоов. Галсан оруут мэнд усыг нь асууж тайвшруулан байдлыг ажиж өвөртөө байгаа буугаа тэмтэрч үзэнгээ ийнхүү хэлэв. -Би Завхан аймгийн аюулаас хамгаалах хэлтсийн төлөөлөгч Галсан байна. Цэдэв таныг авч явах даалгавартай. Дуудсан зар бичиг энэ. Одоо хувцсаа өмс. Та нарын зарим нь гарч морио эмээллэж бэлтгэ. Даалгаврын хугацаа богино. Яарч байна. Элдэв яриа тайлбараа очиж ярилц. Өөр зүйлгүй хэмээн босов. Бадарч Палам хоёр гарч Нүрзэд хоцрон: -Багшийн маань бие их муу байнаа, өдрөөс өндийсөн болоод байж байгаа нь энэ. Та ганц нэг хоног хүлээх арга байна уу? гэсээр суугаад байв. Галсан: -Иргэн Цэдэв та тэнхээрхээд байгаа бол аймгийн эмнэлэгт яаралтай очоод эмчлүүл. Хэлтсээс дуудсан хугацаанд очихгүй бол ял нэмэгддэг учрыг дахин дахин ярих нь илүүц биз, ер нь тантай ч яриад байх шаардлагагүй бос хэмээн ширүүлэв. Зээрэмбэ багш амьсгаадан босч дээлээ бүслэн: За явъяа хүү минь, цай цүү уугаад эртхэн хөдөлье дөө гэв. Галсан тэдний өмнө агуйгаас гараад нэг хоёр гишгэтэл толгойн ар руу хүчтэй юм мөргөөд газар тэнгэр нийлчих шиг болж сөхрөн унав. Энэ агшинд дараагийн чулуу угсран бууж дотроос гарч ирсэнтэйгээ нийлээд гурван хүний мод, чулуутай гар үүргээ гүйцэтгэж явсан төлөөлөгч залуугийн толгой руу тал талаас нь улааран цохисоор үгүй хийж байхад Зээрэмбэ амьсгаадсаар агуйгаас аажуухан гарч юу болж байгааг ойлгож ядан самгардсаар огцом хоёр алхан Паламаас зууран авч: -Бурхан минь, Багш минь эд юу хийж байнаа, даанч дээ ... хөөрхий гэмгүй амьтныг хөнөөчихлөө шүү дээ! Бурхан багш минь авраарай! гэсээр уулга алдан орилж сөхрөв. Цэдэв Зээрэмбийн хойноос явуулсан төлөөлөгч Галсангийн сураг алдраад хорь шахам хоносонд дотоодыг хамгаалах хэлтсийн дарга гайхаж араас нь хоёр ажилтандаа даалгавар өгч машинтай явуулав. Тэд шууд Баянхайрхан сумын төвд ирж дарга нартай нь уулзаж, Галсан хориод хоногийн өмнө өртөөнөөс морь унаад явсан боловч сураггүй байгааг мэдэв. Нутгийнхны ярианаас үзвэл Зээрэмбэ Цэдэв Бужир ууланд бүгснийг тогтоож тийшээ явсан нь тодорхой болов. Сумын төвөөс Бужир уулын агуйн орчмыг гадарлах хүн аван цааш үд өнгөрөөж ууланд хүрч явгалан мацаж хайсаар саяхан хүн орогнож байсан шинж бүхий агуйг олж нэгжлэг хийв. Агуйгаас болон агуйн ам орчмоос онц сэжигтэй зүйл олдоогүй боловч нилээд зайтай байрлах хадан дундаас тал талд нь цус наалдаж хатсан чулуу олдов. Тэр чулууг зориуд зайлуулж хаясан байх нь хашир чекистийн дотор нэг л эвгүй хар буугаад байв. Тэд цааш давхиж Баян-Уул сумын төв орж хоноод хүн амьтны яриа хөөрөөг тандаж сумын дарга нартай уулзав. Сумын дарга нараас Галсан төлөөлөгч ирсэн тухай мэдэх хүн гарсангүй. Харин Зээрэмбэ багшид дөрөвдүгээр багийн Нүрзэд, Бадарч, Палам нар бараа болж байгаа гэдэг нууцлаг ярианаас өөр онц зүйл мэдсэнгүй. Ийнхүү ганц нэг хонож байтал нутгийн нэг хүнээс долоогийн Лайдав л хүнсний юм хүргэж өгдөг байж болзошгүй гэсэн мэдээлэл сонсч Лайдавыг гэрээс нь зайдуу Боомын шанаа хэмээх газар аваачиж байцаав. Том биетэй булчинлаг энэ эр асуултад хариу өгөхгүй илт булзааруулаад байгааг хашир чекистүүд ойлгож мэдээд сонгодог аргуудынхаа нэгийг буюу нойтон олсоор хөл гарыг нь боож гарын булчингаар нь ороосон олсоо модоор эрж мушгин чангалж байцаасаар хэлүүлсэн бөгөөд энэ явдлаас хойш ойрын хэдэн сумдын наадмын үзүүр түрүүнд дархан үлддэг энэ залуу бөхийн хоёр гарын булчин сугарч байнга хүн амьтнаар бариулж байдаг хуучтай болж үлджээ. Хоёр чекист жолоочтойгоо гурвуул өртөөнөөс морь авч унан Лайдавыг дагуулан өглөө эртлэн Буга согоот руу явцгаав. Дөлгөөн урсгалт Тэсийн голыг гаталж үзэсгэлэнт сайхан хангай нутгийн цэвэр ариун агаарыг амтлан явсаар Зангийн булаг хэмээх уулын тунгалаг булагт хүрч эсрэг талын өтгөн ой, цавчим хадаар чимэглэгдсэн богино жалга бүхий аманд анхаарлаа төвлөрүүлж энэ орчимд ирж хоол ундныхаа усыг авахаас өөр устай боломжийн газар байхгүй гэдгийг сонсч зөв цэгт байрлаж байгаагаа ойлгож отолт хийхээр шийдэн байрлалаа сонгов. Маргааш нь үдээс хойхно нөгөө амнаас ганц бараан морьтой хүн гарч ирэхийг олзуурхан дурандвал аргагүй л усны сум гэж нэрлэгддэг хоёр том модон хавчиг хувин ганзгалсан нь нүднээ тусч усанд зорьж яваа нь илт болов. Тэрээр шууд шогшин ирж булгийн дэргэд буун морио усалж харганаас уячихаад ганзагалсан хоёр саваа буулгаж тавиад бүсэндээ хавчуулсан том хар шанагаа авч ус юүлж эхлэв. Хошууч: -Одоо очих цаг боллоо гэж хэлэнгээ энэ нь хэн бэ? гэж лавшруулан асуухад газарчлагч эр: -Цээжин Бадарч гэж үл мэдэг чичирхийлэн шивнэв. Чекистүүд: -Бадарч буутай байж ч магадгүй, зугтаж ч болзошгүйг бодолцон хотгор даган дөхөж гурван талаас нь хоромхон зуур хүрч очиход цээжин Бадарч устай саваа орхин морь руугаа гүйж хүрсэн боловч хожимдсон байв. Гурван хүнд тал талаасаа хоргоолгосон Бадарчийн нүд нь бүлтэгнэн ихэд айж байгааг хашир хошууч ажиглаж: -Ер нь эд нар Галсанг минь ... гэсэн хар бодол аяндаа лавшран ирэв. Хошууч: -Иргэн Бадарч та хэн, хэнтэй, хэдүүлээ байгаагаа хэл гэв. Бадарч: -Зээрэмбэ багш, би, Палам, Нүрзэд гээд түгдрэв. Хошууч: -Галсан хаана байна гэж дуугаа намсган их л эмзэглэсэн байдалтай асуув. Бадарч: -Мэдэхгүй, Тийм хүн танихгүй гэв. Хошууч: -Чи мэддэг болноо гээд бид агуйг үзээд мөрийг чинь мөшгиж бүгдий нь илрүүлээд явж байгаа гэдгийг ухаарах хэрэгтэй гээд нэгжиж эхлэв. Тэгтэл эмээл дээр нь тохоостой байсан богцноос Галсангийн гар буу гарч ирсэнд Хошууч: -Энэ бууны эзнийг яасан бэ? Чи одоо ганцаараа хариуцах болж дээ гээд бууг Бадарчийн шанаанд тулгатал Бадарч: -Би би ганц л ... намайг гарч иртэл тэд муулчихсан байсан шүү дээ гэж гонгинов. Хошууч: -Тэд гэж хэн бэ? Нэрийг нь хэл гэж сүртэйгээр асуухад Бадарч: -Палам, Нүрзэд ... , Хошууч: -Чи морио авч морд. Зугтаах, элдэв аргаар дохио өгөхийг оролдвол шууд буудна гэдгийг мартаж болохгүй. Байгаа газраа зааж өг. Урд ороод яв гэв. * * * Хэд хоногийн өмнө усанд яваад ирэхэд Зээрэмбэ багш маань: -Чи хоёр хүнтэй таарав уу гэж асуугаад үнэхээр тааралдсанаа хэлтэл -За тэгнээ одоо бид яалт ч үгүй баригдах цаг нь боллоо. Та нар томоотой байгаарай! хэмээн дахин дахин захиж байсныг цээжин Бадарч замдаа бодсоор явлаа. Богинохон мөртөө бартаатай жалгаар орж өгстөл шинэхэн барьсан жижиг модон пүнзнээс гурван хүн гарч тэднийг харуут хоёр нь зугтаахаар оролдсон боловч баригдан сумын төв рүү хөдөлцгөөв. Удалгүй нар шингэж харуй бүрий нөмрөн улмаар шөнө болоход харанхуйг далимдуулан нэг нь зугтаахад араас нь хөөж баримжаагаар хоёр буудахад хүн оногдон унах нь мэдрэгдэж, очиж гэрэл гаргаж үзвэл бүс нь тайлагдан, дээлнийхээ хормойд нүүр нь бүтээгдэж унасан хөнхөр хэмээх Нүрзэд байх бөгөөд аль хэдийн амь тавьсан тул орхиж цаашаа яаравчлан явсаар сумын төвд ирж жижиг модон байшинд баригдагсдыг хийж түгжин ээлжлэн манасаар үүр цайлгалаа. Зээрэмбийн шавь нарт төлөөлөгч алагдсаныг мэдээгүй ч төлөөлөгч нар Зээрэмбэ багшийн шавь хөнхөр Нүрзэдийг буудаж орхиод явсныг нутгийн иргэд мэдэж гайхшран мэгдэцгээв. Харганы оройгоор дэрвэлзэн даллах гандмал ногоон бүсэнд дуудагдан очсон хүн болсон явдалтай нүүр тулгарч айж балмагдан зайлан давхиж гайхан самгардсанаас талийгчийн шарилыг хөдөөлүүлж амраалгүй гурав дөрөв хонуулжээ. Талийгаач шавь Нүрзэдийнхээ хойноос шөнөжин харамсаж буян хийсэн Цэдэв Зээрэмбэ хоёр шавьдаа: -Бид цаашдаа тухтай уулзаж чадахгүй байж магадгүй та нарын хийсэн бүхэн чинь тун болчимгүй муухай юм боллоо, надаас асууж зөвлөсөнгүй дээ. Өөрсдийгөө ч намайг ч тун хэцүү өршөөлгүй болголоо доо. Та нарын минь хийсэн бүхэн багшийгаа бодсоноос тэгсэн гэдгийг би ойлгож байнаа. Одоо ялаа хөнгөлөх ганц арга над руу л тохоод байх зам бий. Би бол яахав дал гарсан настай, өвчин эмгэгтэй хөгшин надад зовох зүйлгүй шүү. Та нар л хөөрхий. Өөрсдийгөө л бодоорой. Энэ миний сүүлчийн захиас шүү. Энэ дарга нарын загнаж байгаагаас үзвэл намайг бас нирваан болсон гэдэг цуу тараачихсан улсаа даа гээд чимээгүй болов. Хошууч тэргүүтэй дотоодыг хамгаалахын ажилтнууд Баян-Уул сумын төвд захиргааны контороос нэг өрөө гаргуулан орж хүмүүс дуудаж товчхон байцаалт авч талийгаач Галсангийн шарил руу Зээрэмбийг Бадарч, Палам нарын хамт авч явж хадны хонгилд хийж чулуугаар дарж элс, шороогоор булсныг олж тогтоон, ухаж гаргуулан нарийвчлан үзэж хариуцагч, гэрчлэгч нараар гарын үсэг зуруулж баталгаажуулан зорилго нэгт нөхрийнхөө шарилыг хүндэтгэн оршуулж, хэрэгтэй дөрвийн дээр сумын дарга Товуу, намын үүрийн дарга Цагаан-Өвгөн, Зээрэмбийн дүү Гомбожав, Чойжил нарыг нэмж баривчлан авч буцацгаав. Мөрдөн байцаалтын материал болоод таслан шийтгэсэн ялын тогтоолоос үзвэл Равдан овогтой Цэдэвт төлөөлөгчийн амь насанд халдсан, өөрийгөө үхсэн гэж цуу дэгдээсэн, бурхан шашны үйл ажиллагаа явуулан ард олныг мунхруулж өргөл барьц авсан гэх 1942 оны эрүүгийн хуулийн нэн хүнд зүйл ангиуд тулгажээ. Гурван аймгийн арваад сумдын ард олны итгэлийг хүлээсэн хөөрхий өвгөн лам, бурхны үнэнч шавийн хувиар сурсан эрдмээ сураар боож болдоггүй болохоор сүсэгтэн олны хүсэл сэтгэлийг цааш гэж чадалгүй тус болъё гэснээс өөр бодолгүй мөрөөрөө амьдарч яваад дал гарч өвгөрсөн хойноо багагүй зайтай байж болох төрийн төлөөлөгчийн амь насанд халдсан зэрэг хэргийг шавь нараа хөнгөлөх зорилгоор өөр дээрээ татан, хилсээр хүлээж ялын дээд хэмжээ авч байгаадаа харамсаагүй бололтой. Энэ явдлын дараа Цэдэв Зээрэмбийн ах дүү нар айж ширвэгдэн өөр аймаг, хот руу дүрвэн нүүцгээж айдас, хүйдэстэй амьдарч овог нэрээ хүртэл сольж байснаас одоо тэдний зарим үр хүүхдүүд нь бие биесээ бараг таньж мэдэхээ больжээ. Дээрх гунигт түүхийг аав маань төдийгүй Завхан аймгийн Баянтэс сумын иргэн агсан Лайдав, Гүржав, Баянхайрхан сумын иргэн агсан Биханз нарын олон хөгшид их харуусан сэмхэн дурсан ярилцдаг байснаас сэдэвлэн бие сэтгэлээ бурхан шашиндаа нэг мөр зориулсан энэ их хүний цагаан мөрийг энүүхэндээ ч болтугай ариусгах хүслээр бичиглэв. 

