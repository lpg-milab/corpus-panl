Модернизм хийгээд реализмаар ороод гарахад

-Монгол, герман зураачдын үзэсгэлэнд зочлоорой- ХААН банкны Арт галерейд Урлагийн гавьяат зүтгэлтэн зураач Ч.Батмөнх, ХБНГУ-ын зураач Рита Вале нарын хамтарсан "Модернизм ба реализм" нэртэй уран бүтээлийн үзэсгэлэн гарч байна. Хоёр өөр урсгал чиглэлийг төлөөлсөн уг үзэсгэлэнгийн талаар тус банкны куратор, урлаг судлаач Ц.Уранчимэгтэй ярилцлаа.
Үзэсгэлэнгийн нэр их содон байгаа нь санамсаргүй биш байх гэж бодогдлоо. Энд тавигдсан бүтээлүүдийн талаар та юу хэлэх вэ? -Манайх Арт галерейгаа нээснээс хойш долоо дахь үзэсгэлэнгээ зохион байгуулж байна. Бүх үзэсгэлэнгээрээ бид урлагт тодорхой асуудал хөндөхийг зорьдог. Дүрслэх урлагийн арга барил, стиль, төрлүүдийн талаар асуудал хөндөж, орчин үеийн уран бүтээлчид, сонирхогчдын дунд яриа өрнүүлж байгаа. Тиймээс бид нэрнээс нь эхлээд маш их анхаардаг. Энэ хоёр уран бүтээлч манайд үзэсгэлэнгээ гаргая гэсэн санал тавьсны дагуу бид ийнхүү зохион байгуулж байгаа юм. Ч.Батмөнх, Рита Вале нар бол хоёр өөр арга барилаар зурдаг уран бүтээлчид. Ч.Батмөнх гуайг хүмүүс Халх голын дайны сэдэвт бүтээлүүдээр нь сайн мэдэх байх аа. Энэ сэдвээр олон сайхан бүтээл туурвисан хүн шүү дээ. Реалист арга барилаар зурдаг. Ер нь манайд социализмын үед хөгжсөн энэ арга барилаар олон шилдэг бүтээл төрсөн дөө. -Рита Валегийн хувьд? -Үзэсгэлэнд тавигдсан бүтээлүүд Германы зураач Рита Валегийн Монголд амьдарч байх хугацаандаа зурсан бүтээлүүд. Модерн арга барилаар зурсан байгаа. Маш хурц тод өнгөтэй, чимэглэлийн өнгө аястай зургууд. Форматын хувьд дөрвөлжин зотонгоос гадна мод, төмөр гэхчлэн янз бүрийн материал оруулсан байгаа. Монголд амьдарч байхдаа зурсан учраас хэлбэр дүрсийн хувьд ч, соёлын хувьд ч монгол гэрийн хэлбэрийг сонгож авсан нь анхаарал татаж байгаа юм. Германы зураачид ерөнхийдөө нэлээд зөөлөн, завсрын өнгө түлхүү ашигладаг л даа. Энэ нь Герман орны байгалийнх нь онцлогтой холбоотой юм. Гэтэл Рита Валегийн уран бүтээл хүчтэй, маш тод яруу өнгөтэй. Үүнийг Монголын байгалийн нөлөө энэ хүний уран бүтээлд тусч байгаа юм байна гэж би үзэж байгаа. Энэ талаараа тэр хүмүүсийн анхаарлыг их татаж байгаа. -Хичнээн бүтээл үзэгчдийн хүртээл болж байна вэ? -Хоёр зураачийн сүүлийн үед хийсэн 40-өөд бүтээл тавигдлаа. -Германы зураачийн бүтээлээс буддизмын чигийн зарим санаа шууд харагдаж байна л даа. Бурхны шашин юм уу, гүн ухааныг нь судалдаг юм болов уу? -Ер нь яг Буддаг зурсан хоёр бүтээл энд байгаа. Бусад бүтээл нь ч хүмүүст ийм мэдрэмж төрүүлж болох юм. Зураач маань Монголд амьдарч байх хугацаандаа монголчуудын амьдралд маш идэвхтэй оролцож, түүнийгээ их онцлог байдлаар илэрхийлж байгаа юм байна гэж бодогдсон. Харин буддизмыг судалдаг эсэхийг би мэдэхгүй юм. Өөрөөс нь асуувал хэлэх байх. Ер нь уран бүтээлч хүн юмыг их гүнзгий хүлээж авдаг шүү дээ. Тиймээс ганц буддын шашнаас биш бас Монголын соёлоос бүтээлүүдийнхээ санааг олж авсан болов уу. -Огт өөр арга барилыг зэрэгцүүлээд харахаар сонин санагдаж байна шүү. Ялангуяа хамтарсан үзэсгэлэнд? -Урлагт илэрхийлэх маш олон янзын арга барил байдгийг энэ үзэсгэлэнгээр дамжуулан харуулахыг бид бас зорьсон. Жишээ нь нэг байгалийн зургийг хоёр өөр арга барилаар зурсан бүтээл ч энд бий. Зөвхөн арга барил төдийгүй, урлагт хандах хандлага, материалтай ажиллах харьцаа нь хоёр уран бүтээлчийн ялгааг тод харуулж чадсан ийм үзэсгэлэн гарч байна. Манай Ч.Батмөнх гуай зургуудаа их гоё тохируулж жаазалсан байгаа. Харин Рита Вале болохоор зургийнхаа зотонгуудад нэлээн чөлөөтэй хэлбэрийг сонгосон байна лээ. Нэг ёсондоо модерн урлагт материалтай харьцах харьцаа маш чөлөөтэй болж ирж байна л даа. Валегийн хувьд энэ нь бүр ч сонирхол татаж байгаа. -Үүний дараа танайд хэний ямар үзэсгэлэн гарах вэ? -Зураачдаас үзэсгэлэнгээ гаргая гэсэн санал манай галерейд нэлээд ирж байна. Энэ үзэсгэлэн маань ирэх 30-ны өдөр хүртэл ажиллах юм. Залгуулаад бид ирэх зургадугаар сарын 2-9-ний өдрүүдэд Одгариг гэдэг зураачийн үзэсгэлэнг зохион байгуулна. 
Н.Пагма
