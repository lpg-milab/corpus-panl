№158   (16121)            
1985 оны долдугаар сарын 2.
СААЛЬ СҮҮ

Нар, хурын шимээр өвс ногоо өдөр хоног ирэх тутам өтгөрч, өндөрсөөд сүү, тосны үйлдвэрлэлийг нэмэгдүүлэх бүх талын боломж бүрдсэн хамгийн тааламжтай үе, үхэрчин, саальчин, тасаг, заводын ажилчдын гавшгай хөдөлмөрийн улирал ид болж байна. МАХН-ын Төв Хорооны X бүгд хурал << Нийт малын, түүний дотор бог мал, ингэ, гүүний сүү саалийг маш хангалтгүй ашиглаж байна. Малын сүү, сааль бэлтгэх, бүтээгдэхүүн үйлдвэрлэх аж ахуй зохион байгуулалтын тодорхой арга хэмжээ авахын оронд үйлдвэрлэлийн даалгавар биелүүлэх нэрийдлээр малчдад мөнгөн төлбөр ногдуулдаг буруу практикийг таслан зогсоовол зохино. 

Сүү цагаан идээний нөөцийг бүрэн ашиглах талаар аймаг бүр тодорхой арга хэмжээ боловсруулан, Программдаа тусгаж, хэрэгжүүлэх хэрэгтэй >> гэж заасан нь энэ ажлын эрч далайцыг улам нэмэх онцгой чухал ач холбогдолтой боллоо. Одоогоор нийт аймаг бог мал сааж, цагаан идээ бэлтгэж, Завхан, Сүхбаатар зэрэг хэд хэдэн аймагт хонины сүүгээр цөцгийн тос үйлдвэрлэж эхэлжээ. 

Уг ажлыг улам эрчимжүүлэхийн тулд хонь, ямааны сүрэг отор саалийн нөхөрлөл, гуравт, тавтын системээр ашигладаг Хөвсгөл, Өвөрхангай аймаг, сүүг тасаггүйгээр хүлээн авдаг Увс аймгийн Өндөрхангай сумын " Шинэ зам " нэгдлийн туршлага улам олон аймаг, суманд дэлгэрүүлэх шаардлагатай байна. 

Ер нь ч цөцгийн тос, ээдэмцэр үйлдвэрлэх хэмжээ жил дараалан өсөхийн зэрэгцээ төрөл бүрийн малын сүү шимийг ашиглаж цагаан идээ боловсруулан хоол хүнсэнд хэрэглэх явдал нэмэгдэх нь зүйн хэрэг юм. Гэтэл өнгөрсөн жил цагаан идээ үйлдвэрлэх төлөвлөгөөг Архангай, Өвөрхангай, Булган, Говь-Алтай аймгаас бусад нь тасалсан байна. Дорнод, Дундговь аймагт бүр ч хангалтгүй байлаа. 

Аль ч аймаг, суманд хамгийн олон үнээ саадаг хугацаа гуравдугаар улирал, бог малын сүү шим арвилдаг цаг одоо үе юм. Малчин, саальчин, сүүний тасаг, тосны заводын хамт олон, аймаг, сумын нам, улс, олон нийт, хөдөө аж ахуйн байгууллага цөцгийн тоо, цагаан идээ үйлдвэрлэх, төвлөрсөн хэрэгцээнд сүү нийлүүлэн улсын төлөвлөгөө, үйлдвэрлэлийн даалгавар, уралдааны үүргийг шамдаж биелүүлэхэд боломж бүхнийг ашиглах нь чухал бөгөөд уг ажил цаг хугацаагаар хэмжигдэнэ. 

Хөдөө аж ахуйн нэгдэл, сангийн аж ахуй, тэжээлийн аж ахуй бүр цаг, нартай өрссөн сүү, саалийн ажилд ахиц амжилт гаргах үүднээс сумын бусад байгууллагын хүчийг зөв зохистой, ур бүтээлтэй ашиглах шаардлагатай байна. 

Ургамлын шимтэйд саалийн мал, төлийг өдөр бүр соргог бэлчээрт хүргэн хариулж, хужир давсаар тогтмол хангаж, тарга хүч, сүү шимийг нэмэгдүүлэхэд ихээхэн санаачилга чухал. Малчин, саальчин, мал аж ахуйн мэргэжилтний хүч анхаарлыг төвлөрүүлэх, сүүний тасаг, саалийн ферм, бог малын суурийг соргог бэлчээр, ус сайтай нутагт сэлгүүлэн нүүлгэх, саалийн малыг шинийн сэрүүнд идэшлүүлэх зэрэг нь эцсийн эцэст арвин их сааль сүү авахад туслах болно. 

Хүн амын хүнсний чухал бүтээгдэхүүн цөцгийн тос, цагаан идээ, сүүг хоргоосон хугацаанд эрчимтэй үйлдвэрлэж, төлөвлөгөөт тоо чанарын талаар бүрэн хангахад шууд оролцдог малчин саальчин, сүү, тосны үйлдвэрийн мэргэжилтэн, ажилчин бүрт тэдний үүрэг, зорилго, төлөвлөгөө биелүүлэхийн улс төр, эдийн засгийн ач холбогдлыг тодорхой тайлбарлан таниулах, хамт олны хөдөлмөрийн идэвхийг өрнүүлэхүйцээр нам, улс төрийн ажлыг үйлдвэрлэлийн гүнд зохион байгуулах хэрэгтэй. 

Сүү, тосны тасаг, завод, саалийн ферм, отор саалийн гуравт, тавтын системд ажиллаж байгаа нийт хүнийг эмнэлэг, худалдаа, соёл урлаг, ахуйн үйлчилгээгээр хангах, зун цагийн хүмүүжлийн ажлыг тэнд төвлөрүүлэх, малчдын хүүхдийг гэрийн цэцэрлэг, яслид хамруулах нь амжилт олохын нэг үндэс гэдгийг мартах ёсгүй. Тэрчлэн саальчид малчдын өдөрлөг, чуулга уулзалт зохион байгуулж туршлага, арга барилыг солилцуулж дэлгэрүүлэх хэрэгтэй байна. 

Бог малын сүүг фермийн болон отор саалийн гуравт, хамтын системээр сааж, пионер сурагчдын хөдөлмөр амралтын зуслан, ажилчин, албан хаагчдын хүчээр албан байгууллага, эмнэлэг, сургууль, хүүхдийн цэцэрлэгийн хүнсний хэрэгцээнд олон нэр төрлийн сүүн бүтээгдэхүүн бэлтгэж байгаа эхлэлийг улам өргөжүүлбэл зохино. Тэгэхдээ хонь, ямааг ээлжээр сааж, эх мал болон төлийн арга хүчийг отор бэлчээрийн маллагаагаар зузааруулан, сүргийнхээ сүү шимийг бүрэн авч, цагаан идээ бэлтгэн, жилийн турш хэрэглэж ирсэн уламжлал, туршлагыг улам бүр баяжуулж, үр дүнд хүргэх нь чухал. Харин мал сааж байгаа гэдгээр өрөөсгөл ойлгож нэр газарт удаан суурьшиж бэлчээрийг хомстгон тарга хүч бууруулдаг дутагдалтай хатуу тэмцэн, таслан зогсоовол зохино. Сүү тосны үйлдвэрлэлийн бүх шатанд малыг гүйцэд ивэлгэн саах, сааснаа зөв савлаж хадгалан, тээвэрлэхэд технологийн зөрчил гаргахгүй байхад хяналт шалгалтыг чиглүүлэх хэрэгтэй. 

Нөөц, бололцоогоо дайчилж, боломжтой бүх арга хэлбэрээр сүү, цөцгийн тос, цагаан идээ үйлдвэрлэх төлөвлөгөөг амжилттай биелүүлэх, бог малын сүү сааль ашиглах ажилд эргэлт гаргах нь МАХН-ын Төв Хорооны X бүгд хурлаар сайшаагдсан << Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программ >>-д дэвшүүлсэн зорилтыг нэр төртэй биелүүлэхийн нэр үндэс мөн. 

