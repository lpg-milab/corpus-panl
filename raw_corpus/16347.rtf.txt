№70(16347)            
1986 оны гуравдугаар сарын 22.
Хүмүүжил

Манай нийгмийн хамгийн үнэт баялаг бол хүн бөгөөд хүний хүчин зүйлийн үндсэн агуулга нь хүмүүжил юм. Эдийн засаг, нийгмийн олон талтай ямарваа зорилтын хувь заяа хүнээс, түүний хүмүүжлээс эцсийн дүнд шалтгаална. Бид аж ахуйч, арвич хямгач байх тухай, эсвэл сахилга, хариуцлагыг дээшлүүлэх талаар ярихдаа үнэн хэрэгтээ хүний хүмүүжлийн асуудлыг аль нэг утгаар нь хөндөж байгаа хэрэг. Хүмүүжлийн доголдлоос болж хувь хүн социалист өмчид хайр гамгүй, хүйтэн сэтгэлээр хандах, нийгмийн хэв журам зөрчих, ажлын хариуцлага алдах, сахилгагүйтэх дутагдал гаргадаг нь хэнд ч тодорхой юм. 

Социализм байгуулах ариун цагаан хөдөлмерийн явцад хамт олны дотор манай үеийн шинэ хүн төлөвшиж тал бүрийн өв тэгш хүмүүжил олж байна. Шинэ хүний ажилсаг, үнэнч шударга, эх оронч, интернационалч, өндөр ухамсартай, дэг журам, зохион байгуулалттай, аж ахуйч төрх нь түүний хүмүүжлийн тодорхой үзүүлэлт болж байдаг билээ. 

Өнгөрсөн таван жилийн төлөвлөгөөт зорилтын дүнг гаргахад ажил үйлс, хөдөлмөр бүтээлээрээ шалгарсан тэргүүний хамт олон, сайчууд олон мянгаараа тодорлоо. Зөвхөн Улаанбаатар хотод VII таван жилд хөдөлмөрийн аварга дал гаруй, таван жилийн гавшгайч 26, 9 мянга төрлөө. 

Өнөөгийн өндөр ухамсар, хүмүүжилтэй социалист бие хүн хийж бүтээснээрээ бахархахын хамтаар ажилдаа ямагт дүгнэлт шүүмжлэлтэй хандаж, дутагдлаа арилгах, амжилтаа бататгах арга замыг тодорхойлон, түүнээ үйл ажиллагаандаа мөрдлөг болгон хэрэгжүүлэх бат зарчимтайгаараа онцлог юм. Манай орон социалист бүтээн байгуулалтын нэг тодорхой өндөрлөгт гарч шинэ таван жилийн төлөвийг тодорхойлж байгаа энэ үед хүн бүхэн өөр өөрсдийн ажлын байдлыг хамт олныхоо ололттой жишиж үнэлэлт өгч, нийтийн үйл хэрэгт оруулсан хувь нэмэр, цаашид хийх зүйлээ үзэж байна. Манай үйлс бидний хүчээр бүтэж байдаг боловч нэг хүний үүрэг ролийг бид хэзээ ч үгүйсгэдэггүй билээ. 

Өнгөрөгч жил материаллаг үйлдвэрлэлийн салбарт хүндэтгэх биш шалтгаантай цагийн гарздалаас 160 орчим сая төгрөгийн бүтээгдэхүүн үйлдвэрлэх, ажил үйлчилгээ хийх боломж алдагджзэ. Цаг баримталдаггүй, салан задгай, хариуцлагагүй цөөхөн хүний дутагдлын нийлбэр дүн нь ийм их тоонд хүрч, нийгэмд үзүүлэх хохирол нь ч багагүй болсон байна. Хамт олны зүгээс хүмүүжлийн доголдолтой цөөнхтэйгөө ажиллах, тэдэнд тавих шаардлагыг чангатгах нь эцсийн дүнд нийтийн эрх ашгийг хамгаалж байвал сайн аж төрөх ёсны хэм хэмжээ юм. Нийгмийн эрх ашгийг хөндөхгүй, холуур өнгөрөхөөр тийм тусгаарлагдсан үйл ажиллагаатай хун гэж байхгүй учраас бие хүний хүмүүжил нь түгээмэл учир холбогдолтой ойлголт юм. 

Хүмүүжлийн үйл явцад зарцуулагдаж байгаа хөдөлмөрийн нийгмийн үнэлгээг шинжлэх ухааны үндэстэйгээр, аливаа хэлбэрдэх, хялбарчлах хандлагаас чөлөөтэй, жинхэнэ ул суурьтай, ажил хэрэгч зарчмаар тогтоох ёстой. Багшийн хөдөлмөрийг сурвалжлах нь сурлагын дүнгээр шууд хэмжих нь бүдүүвчилсэн арга бөгөөд хичээл заалтын эцсийн үр дүн нь сурагчдын сурлага гарцаагүй мөн боловч тэр хоёрын хоорондохь нийгмийн олон төрлийн дам холбоог шулуутган хялбарчилснаар хүүхдийн хүмүүжилд сөрөг нөлөө үзүүлдэг тал ч байна. Үзэл суртал, соёл, хүмүүжлийн ажилд ч ийм хэлбэр төдий хуучин арга барил байсаар байна. 

Шинэ хүнийг хүмүүжүүлэх үйл хэргээс нэг ч байгууллага, хамт олон хөндий байх ёсгүй гэсэн намын заалтыг албан байгууллагууд өрөө тасалгааны хананд элдвээр бичиж наасан төдийгөөр оромдож байгаа нь ч гэсэн хүний хүмүүжил шиг нарийн асуудлыг ихээхэн дутуу ухаарсны баримт юм. 

Хүмүүжлийн доголдолтой хүмүүстэй хийх хамтын тэмцлийг хүчтэй болгох, ялангуяа албан байгууллага, нутаг дэвсгэрийн харьяалал бүхий засаг захиргааны байгууллагууд хурал, зөвлөлгөөн, лекц, яриа, ухуулгад давхардан суусан хүний тоогоор ажлаа дүгнэх аргаасаа салж хүнтэй нэгбүрчлэн нүүр тулж үр ашигтай ажил зохиодог болох хэрэгтэй байна. Хүмүүжлийн ажлыг амьдрал, үйлдвэрлэлээс салангид тэр ч байтугай тухайн ажилд хамрагдвал зохих хүнээс ангид зохиох хазгай арга барил газар авснаас болж нийгмийн хэв журам зөрчдөггүй хүмүүст хэв журмын талаар, архи уудаггүй хүмүүст архины хорын тухай, шүтлэггүй хүмүүст сүсэг бишрэлийн хор холбогдлын талаар залхтал ярьж, харин жинхэнэ доголдолтой хүмүүс тэр ажилд огтхон ч хамрагдахгүй явсаар хэрэг зөрчилд орж байдаг байна. 

Бие хүний хүмүүжил бол туйлын өргөн цар хүрээтэй, нийгмийн гүн гүнзгий утга учиртай үзэгдэл учраас үүнд бүтээлч сэтгэлгээ, цогцолбор арга барил шаардлагатай байна. Төлөвлөгөөний тасалдал, ажлын цагийн гарздал, өмч хөрөнгийн шамшигдал, ёс суртахууны гажуудал нь цөм хүний үйлдэл, хүмүүжлийн доголдлын уршиг гэдгийг анхаарч, нам, улс, олон нийтийн байгууллагын улс төр, соёл, хүмүүжлийн ажлын бодлого, чиглэлийг уялдуулан зохицуулж, нэгдмэл үйл ажиллагааг хангаж, зохиож байгаа ажлын чанар, үр нөлөөг дээшлүүлж, социалист байгуулалтад хүн бүрийн оролцоог идэвхжүүлэх хэрэгтэй байна. Хүн хүмүүжүүлэх арга барилыг хуучирсан хэлбэрээс нь шийдэмгий чөлөөлж бүтээлч сэтгэлгээгээр баяжуулан, үүнд үндсэн эргэлт гаргах нь тавигдаж байгаа шинэ зорилтыг амжилттай хэрэгжүүлэх нэг чухал нөхцөл мөн. 

