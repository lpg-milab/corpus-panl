№41 (16318)        
1986 оны хоёрдугаар сарын 16.
 ХЭВЛЭЛ, МЭДЭЭЛЛИЙН ӨГӨӨЖ

Манай коммунистууд, хөдөлмөрчид төрөлх намынхаа ээлжит их хуралд орон даяар бэлтгэж, шинэ таван жилийн төлөвлөгөөг эхнээс нь жигд биелүүлэхийн төлөө улс төр, хөдөлмөрийн идэвхээ дээд зэргээр дайчлан өрнүүлж, газар бүр амжилт ололт, шинэ бүтээл, санаачилга оргилон гарсаар байгаа тухай сайхан мэдээ бүх ард түмний индэр болсон хэвлэл сонины хуудас, радио долгион, теле дэлгэцнээс өдөр бүр түгэн цуурайтсаар байна. 

Хөдөлмөрийн бүтээмж, ажлын цаг ашиглалт, техник, тоног төхөөрөмжийн өгөөж, түүхий эд, эрчим хүч хэмнэлт, үйлдвэрлэлийн үр ашгийг дээшлүүлэх тухай хэвлэл мэдээллээр байнга ярьж бичсээр байна. Гэтэл хэвлэл, мэдээллийн байгууллага, сонин сэтгүүл, радио телевизийн өөрийнх нь ажлын үр ашиг өгөөж ямар байгаа, ямар байх ёстойг бас ярихгүй өнгөрч болохгүй билээ. МАХН-ын Төв Хорооны XI бүгд хурал дээр нөхөр Ж. Батмөнхийн зааж хэлсэнчлэн << . . . Улс ардын аж ахуйн төлөвлөгөөт зорилтын хувь заяаг жинхэнэ шийдвэрлэдэг хөдөлмөрийн хамт олон, манай ажилчин, хөдөө аж ахуйн хөдөлмөрчид, сэхээтэн хүн бүрийн улс төр, хөдөлмөрийн идэвхийг өрнүүлж чадахаар. . . >> ажиллах юм бол хэвлэл, мэдээллийн байгууллагын ажлын үр өгөөж их өндөр болно. 

Сонин, сэтгүүлийн талбай, мөр бадаг, үг бүрийг, радио, теле нэвтрүүлгийн цаг, минут бүрийг уншигч, сонсогчдод ашигтай, нөлөөтэй болгох нь сэтгүүлчдийн гол үүрэг юм. Бүх ард түмний оргилуун хөдөлмөр өрнөж байгаа одоо үед манай нийгмийн амьдрал бичиж сурвалжилж дуусашгүй арвин баялаг туршлага, бахдам сайхан амжилт бүтээл, ажил үйлсээр дүүрэн байна. 

Гагцхүү тэр баялаг ололт, тэргүүн туршлагыг идэвхтэйгээр сурвалжлан судалж, гүн гүнзгий танин мэдэж хэвлэл мэдээллээр дамжуулан олон түмний хүртээл болгож түгээн дэлгэрүүлэхэд манай сэтгүүлчид ур чадвар, авьяас мэдлэгээ дээд зэргээр дайчилж, эрхэлсэн хөдөлмөрийнхөө өгөөжийг жигд дээшлүүлэх нь чухал болж байна. 

Орон даяар бүтээлч хөдөлмөр өрнөж, хүн бүхэн намынхаа их хуралд дээд амжилтаа зориулж, ажилдаа дүгнэлт өгч, арга барилаа сайжруулах эрмэлзэл дүүрэн байхад нийгмийн нүд чих болох үүрэгтэй сэтгүүлч бид хуучин хэвшил зуршилтайгаа зууралдаж, нийтлэл, нэвтрүүлгийн агуулга чанарын талаар тодорхой өөрчлөлт гаргахгүй, хөндий хоосон үгээр хэн бүхний мэдэх зүйлийг нуршиж, уншигч, сонсогч, үзэгчдийнхээ үнэт цагийг үр ашиг багатай зүйлээр үрэхэд хүрэх ёсгүй. 

Хэвлэл, мэдээллийн байгууллага нь манай нийгмийн ололт амжилт, ажлын тэргүүн туршлага, арга барилыг тод томруун нээн харуулах, социализм байгуулагчдын оюун санаа, ёс суртахууны үнэт зүйлийг улам арвижуулахад бодит туслалцаа үзүүлэхийн хамт манай урагшлах замд тохиолдох бэрхшээл саадыг арилгах, юуны урьд сахилгагүй, дэг журамгүй, зохион байгуулалтгүй байдал, социалист өмч хөрөнгийг үрэгдүүлэх, хууран мэхлэх, биеийн амрыг харж хөдөлмөрөөс хойш суух, архидах, танхайрах зэрэг дутагдал доголдлыг хурцаар шүүмжлэн засч арилгахад нийтлэл, нэвтрүүлгийнхээ хурц үзүүрийг чиглүүлэх ёстой. 

Цаг үеэ олсон зангилгаа асуудлыг ажил хэрэгчээр шүүмжлэл дүгнэлттэйгээр дэвшүүлэн тавих, улс нийгмийн өндөр ач холбогдолтой зүйлд олон түмний анхаарлыг хандуулж, улс төр, хөдөлмөрийн идэвхийг өрнүүлэхүйц дайчин нийтлэл, нэвтрүүлгийг бүтээн туурвихыг эрхэмлэж, хэвлэлийн танин мэдүүлэх, итгүүлэн үнэмшүүлэх, өөрчлөн зохион байгуулах үүргийг өндөрт өргөх хэрэгтэй байна. Аливаа дутагдлыг тодорхой эзэнгүй бүрхэгдүүлэн хавтгайруулах, эсвэл судалгаа, дүгнэлтгүй тоочих, тэрчлэн амжилт ололтын тухайд ч ялгалгүй өнгөц магтан дөвийлгөж, сүр бадруулан өргөмжлөх арга барилаас болж сонин хэвлэлийн нийтлэлийн үр нөлөө буурч, хүнд өгөх өгөөж нь ядуурахад хүрч байна. 

Хэвлэл, мэдээллийн байгууллагын ажилтнууд хөдөлмерийн хамт олон, тэдний оюун санааны хэрэгцээ, шаардлагыг гүнзгий мэдэж, улс орны амьдралын болон аж ахуй, соёлын аливаа салбар, үйлдвэр, байгууллагын ажлыг сайжруулах талаар хамт олон ямар шинэ соргог, дэвшилттэй зүйл бодож сэтгэж байгаатай нарийвчлан танилцаж, түүнийг нээн харуулах, мөн чанар, арга замыг нь дэлгэн үзүүлэхийг эрхэмлэх ёстой. 

Сэтгүүлчдийн мэргэжлийн ур чадварыг дээшлүүлэх талаар сонин хэвлэл, радио телевизийн редакц, тэрчлэн Монголын сэтгүүлчдийн холбооны хороо, сэтгүүлчдийн салбарууд эрчимтэй ажиллахын оронд өдөр тутмын төлөвлөгөөт мэдээ, сурвалжлага бичүүлэх, бэлтгүүлэхэд нь голлон анхаараад тэдний хэл найруулга, арга барилыг сайжруулах, сэдвийн хүрээг өргөтгөх, эрэл хайгуул хийхэд нь төдий л туслахгүй байгаа дутагдлыг арилгавал зохино. 

Нам, захиргааны болон үйлдвэр, аж ахуйн байгууллагын тайлан, мэдээ эсвэл илтгэл тогтоолыг товчлон найруулж сонин хэвлэлд сурвалжлага болгон бичдэг, эсвэл аль нэгэн хүний амжилтын дүнг тоо бүртгэлийн мэдээ гарахыг хүлээж байгаад нэр, тоо хоёрыг яс мод болгон авч, нэгэн хэвээр цутгасан мэдээг сар, улирлын эцсээр сонин хэвлэлд цувуулж байдаг сэтгүүлч, сурвалжлагчид хэн хэн байгаа нь төв, орон нутгийн сонин хэвлэлийн хуудсан дээрээс уншигчдад нуултгүй тодорхой харагдаж байна. Ийм маягаар бичдэг сэтгүүлчийн материалыг уншигчид гүйлгэн харах төдий өнгөрдөг нь ч нууц биш юм. 

Нийтлэл нэвтрүүлгийн ажилд амь бөхтэй байгаа ийм дутагдлаас салснаа сэтгүүлч хүн хэвлэлийн хуудсанд нийтлүүлэх бодит бичлэгээрээ л уншигч олондоо тайлагнахаас өөр арга хэлбэр байхгүй юм. 

Нийтлэл, нэвтрүүлгийн чанар, үр нөлөөг дээшлүүлэх талаар намаас дэвшүүлж байгаа зорилтыг хэрэгжүүлэх үндсэн арга зам бол бичих зүйлийнхээ талаар гүнзгий мэдлэгтэй байх, бичлэгийнхээ төрөл зүйл хэл найруулгыг баяжуулах, их хөдөлмөр хүч зарцуулж, ажилчин малчны нэгэн адил бүтээгдэхүүнийхээ чанарт тавих шаардлагыг жигд өндөржүүлэх явдал мөн гэдгийг нийт хэвлэл мэдээллийн байгууллагын бүтээлч хамт олон гүнээ ухамсарлаж ажиллах хэрэгтэй. 

