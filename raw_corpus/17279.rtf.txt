Нам, улс төрийн ажлын соёл 

МАХН манай нийгмийг удирдан чиглүүлэгч гол хүч, тус орны улс төрийн системийн манлай юм. 
Тиймээс намын байгууллагууд удирдлагаа улс төрийн аргаар хэрэгжүүлж, ажлаа чанд зохион байгуулж өндөр соёлтой ажиллах шаардлагатай. 
Гэтэл өнөөдөр нам, төр, олон нийтийн байгууллага, аж ахуйн газрын хийх ажил, гүйцэтгэх үүрэг холилдон заримдаа зааг ялгаагүй болж байгааг МАХН-ын Төв Хорооны V бүгд хурал анхааруулан дүгнэсэн билээ. 

Намын зарим байгууллагын зохиож байгаа ажил, гаргасан шийдвэр, төлөвлөгөөг судалж үзвэл олонхи тохиолдолд тэр нь намын байгууллагын баримт бичиг, хийх ажил мөн үү? гэж гайхаж эргэлзмээр байна. 
Мөн удирдах шатны байгууллага нь түүнийг засаж залруулахын оронд доод шатны байгууллагынхаа ажилд хутгалдан орж, алхам бүрийг нь заахыг оролдох, их хэмжээний бичиг цаас шаардах, үр ашиг багатай үзлэг шалгалтаар дарах, хэт удаан хуралдах зэргээр өөрийн болон бусдын үнэт цагийг үр ашиггүй барсаар байна. 
Үүнд зарчимч, ажил хэрэгч, шүүмжлэлтэй дүгнэлт хийж <<. . .намын байгууллагууд төр, аж ахуй, олон нийтийн байгууллагын үүргийг төлөөлөн гүйцэтгэж ирсэн хуучин арга барилаа шийдвэртэй өөрчлөх, үзэл суртлын ажлыг хэлбэрдлээс гаргаж амьдралтай холбон нам, улс төрийн ажлын соёлыг эрс дээшлүүлэх чухал зорилт тулгарч байна >> гэсэн Намын Төв Хорооны V бүгд хурлын заалтыг удирдлага болгон нам, төр, аж ахуйн ажлыг тодорхой заагтай болгож, удирдлагын улс төрийн аргыг гүнзгий эзэмшиж, намын амьдралын хэм хэмжээг чанд сахих нь намын бүх шатны байгууллагын хойшлуулшгүй зорилт болж байна. 

Удирдлагын улс төрийн аргад суралцах, түүнийг практик дээр хатуу баримталж хэрэгжүүлэх нь намын ажлын соёлыг дээшлүүлэхэд томхон үүрэг гүйцэтгэх болно. 
Өөрөөр хэлбэл, намын байгууллага төр, олон нийт, аж ахуйн ажлыг орлон хийхгүй, өдөр тутмын аар саар ажилд хутгалдахгүйгээр бүтээлчээр бодож сэтгэж, улс төрийн зөв бодлого, чиглэл боловсруулах, аймаг, хот, сум, байгууллагын эдийн засаг, нийгмийн хөгжлийн хэтийн төлөв байдлыг зөв тодорхойлон, түүндээ хүрэх хамгийн оновчтой арга замыг зааж, амьдралд хэрэгжүүлэхэд олон түмнийг идэвхжүүлэн дайчлахад л хүч, анхаарлаа чиглүүлэх ёстой. 

Ажилчин, малчин, сэхээтэн бүрийн ухамсарт тухайн байгууллага, үйлдвэрийн газрын жинхэнэ эзэн гэдэг ойлгоцыг бүрэн шингээж, хувийн, захиргааны, орон нутгийн явцуу эрх ашгийг урьдал болгохыг үл тэвчин, нийтийн хэргийн төлөө хүн бүр тодорхой үүрэгтэй оролцож, аль болох их зүйл бүтээх гэсэн эрмэлзэл, үзэл бодлыг бат төлөвшүүлж, хөдөлмөрийн хамт олны дотор хамгийн эрүүл саруул уур амьсгал бий болгох нь намын байгууллагын өдөр тутмын анхаарлын төвд байх ёстой нэг чухал асуудал мөн. 

Намын байгууллага үйл ажиллагаагаа олон түмний дунд хамгийн ил тод явуулж, зарчмын асуудлаар тэдэнтэй зөвлөж, тэднээс сурч, хамтын оюун ухаанд байнга тулгуурлаж ажиллавал намын ажлын шинжлэх ухааны үндэслэл сайжирч, олон түмэнтэй тогтоосон холбоо улам өргөжиж намын нэр хүнд, ажлын соёл дээшлэх нэг нөхцөл бүрдэнэ. 
Зарчимч, ажил хэрэгч шүүмжлэлийг өрнүүлэхдээ түүнийг хааж боох, шүүмжлэгчдийг мөрдөн хавчих аливаа илрэлүүдтэй намын байгууллага хатуу тэмцэл хийж, шүүмжлэлийн мөрөөр маш тодорхой ажил зохиож, дүнг олон түмэнд мэдээлж ажиллах нь намын ажлын соёлыг харуулна. 

Намын байгууллагаас зохиох ажил бүхнийг урьдаас сайтар бэлтгэсэн, зөв зохион байгуулсан байх ёстой. 
Өөрөөр хэлбэл, төлөвлөсөн ажил бүхэн цагтаа эхэлж, тогтоосон журмын дагуу явж, тавьсан зорилтыг бүрэн шийдвэрлэж дуусгасан байвал зохино. 
Намын бүх шатны хурлыг шуурхай, ажил хэрэгчээр хийж, цагаар хавчих, хэлэх ярих зүйлийг засаж, хэт дэглэхгүй, гишүүн бүр хуралдаа идэвхтэй оролцож, хэлэлцэх асуудлын талаар чөлөөтэй санал солих бололцоо нөхцөл, уур амьсгалыг бүрдүүлэхэд намын ажилтан, сонгуультнууд ихээхэн анхаарал тавих хэрэгтэй юм. 
Нэгэнт хамтарч баталсан шийдвэрийг амьдралд хэрэгжүүлэхэд намын ажилтан, сонгуультан коммунист бүр санаачилгатай, идэвхтэй оролцож, түүний хувь заяаны төлөө адилхан хариуцлага хүлээж, шийдвэр, гүйцэтгэлийн нэгдлийг хангаж ажиллах нь намын байгууллагын нэр хүнд өндөр, ажил нь соёлтойн баталгаа болно. 
Намын ажлын соёлын түвшин баримт бичгийн эмх цэгц, асуудал боловсруулалтын чанараас бас ихээхэн шалтгаална гэдгийг мартаж болохгүй. 

Намын сонгуульт байгууллага, түүний аппаратын хооронд олон жил хэвшиж ирсэн ажлын хуучин арга барилыг шийдвэртэй өөрчлөхгүйгээр намын ажлын соёлын тухай ярихад учир дутагдалтай. 
Юуны өмнө намын хорооны аппарат нь сонгуульт байгууллагаа захирдаг, сонгууль хүлээсэн гишүүд нь намын байгууллагынхаа ажилд оролцдоггүй байсан ноцтой дутагдлыг арилгах хэрэгтэй. 

Намын ажилтан, сонгуультан бүр намын ажлын онолын үндэс, практик зорилтын аль алиныг хэр зэрэг мэдэж, өөрийн болгож, амьдрал дээр зөв хэрэглэж чадаж байгаа эсэхээс намын ажлын соёл ихээхэн шалтгаална. 
Үүнийг иш үндэс болгон намын ажилтнуудад зориулан намын амьдралын хэм хэмжээ, удирдлагын зарчмууд, сурган хүмүүжүүлэх болон сэтгэл зүйн ухааны мэдлэгийн талаар ном, товхимол гаргах, хичээл, семинар, ярилцлага зохиох ажлыг ихээхэн өргөтгөх хэрэгтэй юм. 

Намын үзэл суртал, улс төр, хүмүүжлийн ажлыг сургуульчлах, хэлбэрдэн оромдохоос ангижруулан, түүнийг коммунистууд хөдөлмөрчдийн санал, оюуны эрэлт хэрэгцээнд тулгуурлан ялгавартай хийж, шинэ сонирхолтой арга хэлбэрүүдээр баяжуулах нь чухал ач холбогдолтой юм. 
Үзэл суртал, хүмүүжлийн ажлын үр нөлөө, арга хэлбэрийг өөрчлөлт, шинэчлэлийн шаардлагад зохицуулан үндсээр нь өөрчлөн сайжруулж, түүний голыг олон түмний улс төр, хөдөлмөрийн идэвхийг өрнүүлэх, намын нийгэм, эдийн засгийн бодлогыг үзэл суртлын талаар хангаж, хүний хүчин зүйлийг бүх талаар идэвхжүүлэхэд бүрэн чиглүүлж, үр нөлөө, өгөөжийг ихээхэн дээшлүүлэх хэрэгтэй байна. 


