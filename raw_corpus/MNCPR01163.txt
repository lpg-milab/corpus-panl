Америкийн Колорадо, Калифорни

Түрүүч нь № 249-д 
Монголд олон чиглэлийн үйл ажиллагаа явуулж буй "Азийн сан"-ийн төлөөлөгч нар монголчуудыг Америк зан ааштай болгохыг хэрээрээ чармайна. Одоо боджээ байхад бид их муухай ааштай улс юм уу даа. 
Нэг насаараа бухимдаж, хонзогнож, "очер"-ын өмнө дайрах гэж зүтгэсээр яваад дуусдаг. Бушуухан ХЗХ-нд мөнгөө өгч арвижуулах, нэн даруй ТҮЦ-тэй болж мөнгө хураах, машин барьсан ч адгаж цонхоо онгойлгон улаан хэрүүл хийцгээнэ. Тэгвэл америкчууд хурдан амьдраад хурдан үхэхийг үл хүснэ. Бид болохоор алив ямаан омог, овлигогүй зангаа эзэн Чингэсийн удам юм чинь гэж ичихгүй бардамнана. Тэнд явж байх зуураа манай чөлөөт бөхчүүд хэрхэн барилдав гэж байнга "орж" үзсэн. Яахав зайлуул уламжлал ёсоороо дэвжээний алчуур болцгоожээ. Харин энэ тухай Монголд зуд болсон аятай хэвлэлүүд уйлан хайлан нүүр дүүргэжээ. Ингэхэд одоо тэр бөх манай оронд амин чухал биш. Чадахгүй байгаа бол дахиж барилдахаа л больчихно биз дээ. Чингэс хааны 800 жил, бөх тэх, тэр муу хулгайч намайг луйвардсан гэх мэт хэрэгтэйгээсээ хэрэггүй үйл явдлууд нь нэг социализмаас нөгөө социализмд шилжсэн мэт чанарын ялгаагүй харагдаж байв. Крис тоглоом тоглуулав. Нэг томоо тойрог, бусад нь жижиг тойргуудыг олсоор илэрхийлээд дээр нь зогс гэсэн. Та нар энд команд өгмөгц нэг алхаад өөр тойрогт орно шүү гэсэн дүрэмтэй. Хүмүүс жижиг тойрогт багтахгүй тул том руу аргагүйн эрхэнд алхсаар тэр тоолонд жижиг тойргийн олсыг хураасаар эцэст нь бүгд хамгийн томд шахцалдан яаж багтахаа ярилцахад хүрсэн. Алунгоо эх лугаа энэ юуг илэрхийлж буйг хэл дээ гэхэд сая л тоглоом маань шоглоом байсныг дор бүрдээ ухаардаг байна шүү. Бид цэцэрлэгийн хүүхэд шиг энэнээс ч гоё тоглоомоор тоглосоор яваад аягүй сайн хүмүүждэг. Тухайлбал, лифтэнд орохдоо та эхлээд ор. Лифтнээс гарахдаа "Энүүхэн хооронд хамт явснаа би насан туршдаа мартахгүйгээр их баярлаж байв шүү ..." гэх зэргийн "манж" үгийг нэгэндээ хайр гамгүй хэлдэг болж заншив. Энэнээс бүр аймаар Монголд болдог шиг янз бүрийн гамшиг тохиолдвол хэрхэхийг яах тухай тоглоом тоглосон л доо. Даанч тоглоом болохоос. Аян зам нэгэн фермер өвгөнийд очсоныг эс тооцвол дан уурхайгаар хэссэн дээ. Тэр өвгөн хөгшинтэйгээ хамт (Стив гэсэн байхаа) сумын төвийн хойд энгэрт модны хаяанд амьдарна. Хааш хаашаагаа 10-аад км газар торон хашаа барьж дотор нь буга, безон, капачо буюу тэмээн гөрөөстэй. Энэ гурван хошуу малаа өсгөж чив засаа, цусан эвэр, ноолуурыг нь арилжиж амьдардаг аж. Сумын захиргаа Денверээс 500 орчим км зайтай. Өвгөнийх манай нутгийн Дүгийдоогийнх шиг гэрээ тойруулан асдаг асдаггүй элдэв техник хөглөрүүлжээ. Хусдаг трактор, гагнуур, завь, хүрз, бас гэрт нь элдсэн хонины нэхий, бугын хатсан цусан эвэр, түүнийг огтолдог хайч ч байх шиг. Эдний тэмээн гөрөөсүүд нь их хөөрхөн. Бөхгүй болохоос ботго шиг амьтад тоглоод л гүйлдэнэ. Америкт малын тоо болдоггүй гэсэн. Харин бугыг нь тоолдог. Энэ хөгшин зэрлэг буга эдлэндээ нэмчих вий гэж хянадаг учраас. Нийт "мал"-аа услахдаа гүний худаг хэрэглэхгүй. Дундын цөөрмөөс труба татаж амьтан ба бэлчээрээ усална. Ер нь Төв Америкт худаг байхгүй зөвхөн цасны усаар болдог аж. Денвер хотын крантнаас ч шууд ууж болно. Кордиллерийн нуруунд өвөл турш унасан цасыг ам болгонд боож том том цөөрөм үүсгээд жаахан шүүгээд ийш тийш нь урсгадаг юм билээ. Америк улсын газар доор ус нь хэвээрээ, алт нь ч хэвээрээ. За одоо уурхайн тухай мэдээлье. Колорадо мужид одоогоос 150 жилийн өмнө анхны нинжа нар очжээ. Тэр үед энд индианчууд ч байгаагүй гэж байна. Зориуд зам л тавихгүй бол морьтой хүн явахын аргагүй цавчим хясаа, битүү ширэнгэтэй. Ерөнхийдөө одоо ч аглаг газар хэвээрээ юм билээ. Байгаль хамгаалагч цагдаа эмэгтэй сонирхолтой түүх ярьж өгсөн. Нэг нөхөр анх энд хөрөө рам ажиллуулжээ. Рамаа усны хүчээр эргүүлэхийн тулд Америк голын (Манай Халхын гол гэдэг шиг нэртэй Сан Франциско руу баруун тийш урсдаг томоохон гол) голдрилоос суваг татсан байна. Ингээд бизнес овоо бүтэмжтэй явж байсан ба цаг үе нь энэ нутгийг америкчууд Мексикээс дөнгөж булаан аваад байсан үе. Анхны засаг захиргаа ч их сул, болхи. Ёстой нөгөө ковбойн эрин ноёлсон. Нэг өдөр сувгийн усан дотор шар юм гялтганахаар нь аваад үзэв. Хүмүүст энэ юу вэ гэтэл "Пөөх, бөөн алт байна" болоод явчихаж. Угаасаа журамтай улс хойно муж руугаа захидал илгээж энд уурхай нээх зөвшөөрөл хүсэв. Тэр үед захиаг дугтуйнаас нь задалж уншдаг байсан тул муж хүрэх олон хоногийн замд өчнөөн хүн мэдчихжээ. Нэг мэдсэн Америк голоор дүүрэн хүн бужигнаж чухам ёстой л алтны дажин болов. Цуу яриа Номхон далай давж Хятадууд хүрз зээтүүгээ барин хэдэн зуун мянгаараа орж ирэв. Ингэж Сан Франциско хот үүссэн. Голын адагт мөнгөн усны орд нээгдэж ус тэр чигтээ бохирдон уулын мод ганц жилийн дотор хяргуулсан. Тэр олон хятадууд дотор хятадаар ярьдаггүй, архи уудаг догшин авиртай хүмүүс зөндөө явсан гэв. Дээлтэй, ээтгэр гуталтай ... Манайхан 1850 онд тэнд тууж л явж. Харин өвөрмонгол уу, ар монгол уу. Манай Заамарыг бодвол алт нь нүнжигтэй гарч байсан юм билээ. Мөнгөн дэвсгэрт байхгүй, уут уут алтаар хоорондоо өгөлцөж авна. Нинжа нар бараг 100-аад жил баруун эрэг хавийг нүхэлж сүвлэж бараад 1950-иад оноос л сая хааж хорьсон юм билээ. Одоо алт дууссан. Дахиж ухвал төлбөр тавина гэж олон хууль гаргаж томоохон уул уурхайн компаниудыг нөхөн хөөж, нөхөн сэргээлт хийхийг шаарджээ. Чухам энэ үеэс л уурхайн боссууд нэр усаа сольж, нүүр буруулан өөр дэл сул газар хайн сүүлчийнх нь Монголд хүртэл ирээд байгаа юм байна л даа. Тэдэн онд тийм нэртэй компани байсан. Эзнийг нь Роберт гэдэг энд тэнд үзэгдэв үү хэдэн сая төгрөгөө салгаж нөхөн сэргээлт хийлгэх юмсан хэмээн сураглах жишээний. Колорадо, Калифорни мужуудад одоо тун цөөхөн алтны компани үлдсэн. Гэхдээ үндсэн нөөцийнхөө дөнгөж 20 хувийг олборлосон гэсэн хайгуул гарчээ. Мөн ч баян газар юмаа. Америкчууд алтан дээрээ сандайлснаараа бол ч адилхан. Эндхийн бас нэг сонин гэвэл уурхайнууд зөвхөн алт авдаггүй. Нэг уурхай нээгдвэл давхар мөнгө, цэс, молибден заавал хавсраастай. Англичууд молибденийг хэлж чадахгүй зүгээр л моолий гэх юм. Моолий гэж юу болох тухай ихээ урт тайлбар ярьсан бөгөөд бид үүнийг их сайн мэддэг шүү дээ. Ер нь газрын хэвлийг ярсан л бол цацраг идэвхит угаараас бусад нь янз бүрийн эрдэнэс байдаг юм биш үү. Америкийн орчин үеийн уул уурхайнхан хариуцлагатай төдийгүй өндөр боловсрол хүчит техниктэй болохоороо ийм давхар олз олдог ч байж мэдэх юм. Уурхайн талаарх гүн мэдлэггүй тул нарийн асуух боломж гарсангүй. Ямартай ч ухаад хаясан газруудаа эргээд булж сорви шархыг нь эдгээжээ. Мод их ургадаг болохоороо одоо бараг мэдэгдэхгүй болжээ. Энд нутгийн иргэд гэж их ярина. Тэд нь уугуул индиан нар бус. Анхны уурхайчид. Олборлолт зогсмогц тосгоны хүмүүс ихэнх нь нүүж үлдсэн нь дахиад нэг компани ирж юу магад гээд хүлээцгээдэг аж. Ашигт малтмал нэг илэрсэн газар ер нь их эргэж буцамтгай гэнэ шүү. Зарим уурхай дөрвөнтэй нээгдэж байжээ. Америкт иймэрхүү уул уурхайн тосгон их олон тааралдсан. Хаусуудын хаалгыг хадаад хямдхан зарна гэсэн пайз зүүчихсэн зарлал зөндөө. Хуучин уурхайн орон сууринг дараа нь юунд ашиглахаа удтал тунгааж казино барих дээр л гол төлөв тогтдог юм билээ. За ингээд Заамарын ирээдүй бол мөрийтэй тоглоомын газар л болох юм байна л даа. Эсвэл дахиад нэг "Алтан Дорнод..." ирж алт биш цэс ухна. "Миний Монголын газар шороо" шиг хөдөлгөөнүүд бас байна аа. Тэд нарын тэмцэлд тэтгэвэртэй гарсан уурхайчид их нэмэр болдгийг анхаарууштай. Насаараа байгаль сүйтгээд амьд үлдсэн ч бэртэл, оёгтой болсон ажилчин ангийнхан үлдсэн хэдэн насандаа "Ертөнцийн эзэн"-ийг аргадах ч гэдэг юм уу юутай ч буян номын болдог бололтой. Тэд эзэн компанийнхаа хамаг булхай, яаж хууль бус ажиллаж байсныг дэндүү мэдэх тул байгаль хамгаалагч нарын чухал хүч нь болж өгдөг. Манай уурхайчид тэтгэвэртээ гарч эхлээ болов уу. Гарсан ч одоохондоо амьдрал хэцүү тул хувиараа хэн нэгний зараалаар Гарамжав гуай шиг явчихдаг байх. Алт огт ухдаггүй уугуул нутгийнхан яваандаа дайждаг бололтой. Баруун эргийн уугуул оршин суугч индиан үндэстэн хөдөө хээр ер үзэгдээгүй. Одоо тэднийг тусд нь төр, захиргаа гаргаж өөрсдөө хуультай. Америкаас сар бүр зүгээр мөнгө авдаг гэсэн. Харин сул авсан мөнгөөрөө хөл малгайгүй архидаж нэг нэгэнтэйгээ толхилцож урьдын адил өд сөдөө намируулан даналзаж явна. Арай л дайны бүжиг хийхгүй. Нэгнийхээ удам судрыг дуудна. Эд манай нутаг дээр их сэхүүн байна аа. (Америкчуудыг хэлж байгаа юм). Бидэнд зүгээр мөнгө өгөхгүй яадгийм гэх мэт өөр зуураа том том бүлтрэх авч тэднийг ойшоосон газар байхгүй. Харин ч улам эрхлүүлж тэнэгтэхийг нь хараад учиргүй хөгжилдцгөөдөг аж. Манай орон нутгийн малчид их уурхайн хаялгаас зүв зүгээр юм аваад байвал удалгүй ийм болчих вий дээ гэж бодогдсон. Монголчууд чухам энэнээс санаа авч харин ч шаргуу ултай хандаж уул уурхайн бүхий л чухал мэргэжлийг үр хүүхдүүддээ эзэмшүүлж хамаг удирдлагын тархинд гарч суувал ганц зөв зам нь тэр болох байх. Түүнээс ашигт малтмалчингуудыг сэлэм эргүүлэн уухайлж хөөгөөд амар жимэр сууна гэж байдаггүй юм шиг. Индианчууд дээр очвол яах бол гэхэд хамт архидаж хамаг юмыг чинь мулзлаад дараа нь мөрийтэй тоглоомчин болгоод хаячихна шүү. Монгол, индиан хоёр нэг гаралтай гэж яриваа. Тэд үүнд их дургүй. Угаасаа энд байсан миний нутгийн газар шороо гээд дүүлээд унана. Яахав зайлуул тэгж яриад явж байг. Тэглээ гээд тэмээ туйлахын чинээ болох биш. Хөөрхий амьтад, гэсэн шүү. Америкийн төрийн бодлогод нинжадах, казинодох зэрэг ёс бусын явдлыг их ухаалаг зохицуулна. Хаашдаа хулгай зэлгийгээс өөр замгүй нэг хэсэг бүлэг ард түмнийг хүчээр хорьж байхын орон шоронд орчилгүйгээр яаж аятайхан чигийг нь өөрчлөх вэ. За яахав. Наад муу юмаа хий. Гэхдээ ингээд хийчих гэх мэтээр залсан нь казино байгуулж өгсөн зэргээр мэдрэгдэж байв. 
Ж.ГАНГАА.  Гэрэл зургуудыг бичигч (Үргэлжлэл бий) 
Сан-Франциско АНУ
Ж.Гангаа
