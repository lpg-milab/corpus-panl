№75 (16665)     
1987 оны гуравдугаар  сарын 28.
Усан мандал

Ус хэдийгээр гол мөрөн, нуур, цөөрөм, газрын дор эсвэл бороо, цасны хэлбэрээр ихээхэн байгаа мэт сэтгэгдэл төрүүлэхийн хамт алт, мөнгө шиг өндөр үнэлэгдэх зүйл биш шиг ойлгогдож элбэг юм болгоныг ус, цастай зүйрлэж байсан цаг саяхан билээ. Гэвч ийм ойлголт одоо үед хоцрогдон хуучирч, дэлхийн хэмжээнд цэнгэг ус улам бүр үнэтэй ховор болж байна. Аливаа улс орны үндэсний баялгийн нэг нь ундааны цэнгэг ус байдагчлан манай ард түмэн түүнийг чандмань эрдэнэтэй дүйцүүлдэг билээ. Тов Азийн хуурайшилд нөлөөлөгдсөн манай орон усан баялгаар төдий баян биш өөртөө үрэлгэн хандлага даамжирч байна. 

Гол мөрний эх авдаг уул нурууны ой модыг үйлдвэрийн аргаар хайр гамгүй огтолж, сэглэн өвс ургамлыг нь шингэрүүлэх, булаг шандны хавийн газрыг эмх замбараагүй эдэлж, хөрсийг нь дагтаршуулан, элэгдэл эвдрэлд оруулах, гол горхийг муйхар аргаар салаалуулан урсгаж ууршилтыг ихэсгэн голдрилыг нь өөрчлөх зэрэг үйлдвэрлэлийн шаардлага гэгчээр халхавчилж дур зоргоор авирласнаас манай орны урсгал усны эх ундарга татарч, дундрах явц их хурдаслаа сүүлийн жилүүдэд Хараа, Туул голын ус 17- 32 хувь, Сэлэнгэ мөрнийх таван хувь дундарч, Орхоны Улаан цутгалангийн хүрхрээ тасалдсан, Таацын цагаан зэрэг нуурын ус ширгэж байгаа сэтгэл түгшмээр баримт үүний гэрч мөн. 

Одоогийн байдлаар манай хүн ам, үйлдвэр, хөдөө аж ахуйн хэрэгцээнд барагцаалбал Хараа голын бүтэн жилийн усны нөөцийн хэмжээний усыг ашиглаж байна. Инженерийн хийцтэй услалтын систем, ус түгээгүүрийн байгууламжуудыг барьж байгуулахдаа, техник, эдийн засгийн үндэслэлийг нягт нямбай хийгээгүй, цаг агаарын байдал, хур борооны усны нэвчилт, хөрсний чийгийн динамик зэрэг олон хүчин зүйлийг харгалзаж тооцоолоогүйгээс усны гарз ихээхэн гарахын хамт хөрсийг намагжуулж, давсжуулахад ч хүргэж байна. 

Газрын дорхи усыг ашиглахдаа ч түүний эргэж нөхөгдөх хэмийг алдагдуулж байна. Ил усны эх булаг ховортой тал хээр, говь нутагт бодлого, төлөвлөгөөгүйгээр тааралдсан газраас их хэмжээний ус гаргаж, хагас дутуу ашиглан ууршуулах нь цаашдаа бэлчээрийг эзэмших, ашигт малтмалын орд газрыг түшиглэн үйлдвэр завод, хот суурин байгуулахад усан хангамжийн талаар бэрхшээл учирч болзошгүй тул урьдчилан тооцоолж усны нөөцийг арвижуулах бодлогыг боловсруулах нь зүйтэй. Гол мөрөн нуур, цөөрөм үйлдвэр, ахуйн гаралтай хог буртаг, хаягдал усаар бохирдон физик химийн найрлага, чанар, гидробиологийн үзүүлэлтээрээ хүн, малын ундаа, үйлдвэрлэлийн хэрэгцээнд тохирохгүй болж байгаа тохиолдол ч манайд үзэгдэх боллоо. 

Монгол орны гадаргын усны нөөцийн 64 хувийг эзэлдэг дэлхийд ховор цэнгэг усны өвөрмөц их сан - Хөвсгөл нуурыг цэвэр тунгалаг байлгах нь үндэсний эрх ашиг мөн. Хөвсгөлийн районы фосфоритын орд газрыг ашиглах асуудлыг авч үзэхдээ үүнтэй ижил төсөөтэй сав газарт адилхан нуур биогенийн төрлийн бодис, элементээр бохирдон намагжиж яваандаа үхмэл нуур болон хувирч байсан гунигт явдлын гашуун сургамжийг мартаж болохгүй. Байгал нуурыг хамгаалах иж бүрэн арга хэмжээний бүрэлдэхүүн хэсэг нь Хөвсгөл нуурыг хамгаалах ажил гэж үзэж цаг алдалгүй оновчтой арга хэмжээ авахад Геологи, уул уурхайн үйлдвэрийн Яам, Шинжлэх ухааны Академи, Ус, цаг уурын албаныг удирдах ерөнхий газар, их дээд сургуулиудын эрдэмтэн, мэргэжилтнүүд бүтээлч сэтгэлгээ, эх оронч зүтгэл гаргах хэрэгтэй байна

Улаанбаатар, Эрдэнэт, Дархан, Чойбалсан, Зүүнхараа зэрэг хотын үйлдвэр, ахуйн гаралтай хаягдал ус Туул, Хараа, Орхон, Хэрлэн голыг ихээхэн бохирдож байна. Улсын хэмжээгээр хоногт олон зуун мянган шоометр бохир ус цэвэрлэж халдваргүйжүүлэх хүч чадалтан 80 гаруй цэвэрлэх байгууламж байгаагийн бараг хагас нь бүрэн бус, хориод хувь нь огт ажиллахгүй, бохир ус дамжуулан өнгөрүүлэх төдий! байгаагаас гадна 26 мянган шоометр бохир усыг ямар ч цэвэрлэгээгүй хаяж, хорс, усыг бохирдуулж байна. 

Ус ашиглалт хамгаалалтын албаны улсын байцаагчид өнгөрсөн таван жилд давхардсан тоогоор 1043 төв суурин, хотын үйлдвэр аж ахуйн газарт 86 удаа шалгалт хийж 987 зөрчил илрүүлж ердөө жараадхан хувийг арилгажээ. Мөн орон нутаг дахь улсын байцаагч нар есөн мянга орчим газарт үзлэг шалгалт хийж зөрчил дутагдлын гэм буруутан байгууллага, хүмүүст 2, 5 сая төгрөгийн төлбөр, 30 мянга орчим төгрөгийн торгууль ногдуулж арга хэмжээ авчээ. гэвч манай улсын Усны хуулийг чанд биелүүлэх усны хамгаалалтыг сайжруулахад ахиц гарахгүй байна. Зөвхөн хөдөө аж ахуйд гэхэд мал угаах зуу гаруй цэг, сүү тосны 149 тасаг ил задгай ус, худгийн дэргэд байрлаж, ная гаруй сум нэгдэл, сангийн аж ахуй нуур цөөрөм, голын эрэг, мөсөн дээр нядалгаа хийж ус бохирдуулсаар байхад орон нутгийн яам, захиргааны байгууллагууд идэвхгүй ажиглагчийн байр суурь баримтлан эвлэрсээр ирлээ. 

Усыг бохирдлоос хамгаалахдаа цэвэрлэгээ, ариутгалын зэрэгцээ бусад боломжийг эрж сүвэгчлэх шаардлагатай юм. Улаанбаатарын дөрөвдүгээр цахилгаан станц, уулын баяжуулах Эрдэнэт үйлдвэр хаягдал усыг эргүүлэн ашиглаж байгаа нь байгаль хамгааллын төдийгүй эдийн засгийн ихээхэн ач холбогдолтой болж, баяжуулах үйлдвэр нийт усныхаа 70 хувийг эргэлтэд оруулж, жил тутам 53 сая тонн усыг хямгадаж хорь гаруй сая төгрөгийн хэмнэлттэй ажилладаг байна. 

Усны нөөц багасах, түүний чанарт өөрчлөлт орох хандлага гарч байгаад юуны өмнө шинжлэх ухааны Болон ус, цаг уурын байгууллага, монголын байгаль орчныг хамгаалах нийгэмлэг, хууль хяналт, ХЗЭ-ийн байгууллага, мэргэжилтнүүд шуурхай, бодитой ажил зохиох ёстой. Нэгж бүтээгдэхүүн үйлдвэрлэхэд хэрэглэх усны хэмжээг багасгах, ус бага хэрэглэдэг буюу хаягдалгүй технологи нэвтрүүлэх, нэгэнт ашигласан усыг цэвэрлэх, эргүүлж ашиглах, ус хуримтлуулах, хадгалах, түгээх, ашиглах явцад гарах алдагдлыг арилгахад чиглэсэн эрдэм шинжилгээ, техник технологийн арга хэмжээний зэрэгцээ цас, борооны усыг хуримтлуулан нөөцлөх хэрэгтэй байна. Хүн, малын ундаа болсон ариун цэнгэг усан эрдэнээ Хамгаалан арвижуулах нь бид бүхний эх оронч интернационалч үүрэг мөн. 

