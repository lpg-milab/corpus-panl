Миний хүүд тоглох газар алга

Хүүхдийн төлөө "За" гэцгээж байсан эрх дархтнууд хаачсан бэ? Дунд сургуулиудын талбайг булаагаад дууслаа
Улаанбаатар хотын арван жилийн 6, 11, 24, 28, 50, 84 гээд олон дунд сургуулийн эзэмшил газрыг бүтнээр нь болон хагаслан булаагаад дээр нь орон сууцны байшингууд барьчихсан, зарим нь одоо ид барьж байна. Хэдэн жилийн өмнө 31 дүгээр дунд сургуулийн биеийн тамирын талбай дээр "Гангар", "Сант дунд сургууль" зэрэг гурван ч компани газар ухан барилга барьж эхлэхэд нь сурагчид, багш нартайгаа нийлэн энэ бусармаг үйлдлийг эсэргүүцэж жагссан тул тэр үед Ерөнхий сайд байсан Ц.Элбэгдорж хэлж ярьж байж нэгийг нь арай гэж болиулсан ч түүнийг огцорсных нь дараа дээрх хоёр компани барилгаа бариад амжсан. Арван жилийн 50 дугаар дунд сургуулийн биеийн тамирын талбай дээр улаан цайм орон сууц бариад хэдийнэ ашиглалтад оруулаад төвхнөчихөж. 50, зургадугаар дунд сургуулийн биеийн тамирын талбай дээр орон сууц барьчихсан бол 24 дүгээр сургуулийн хашаан дотор хоёр ч барилгыг одоо ид барьж байна. Орос гуравдугаар сургуулийн хашаан дотор барилгын ажил бас эхэлчихлээ. Хятад барилгачдадаа дулаан ханзыг нь барьж байрлуулаад, газраа ухчихаад, одоо зарлалаа өгөх л үлдээд байна. Тэр хавийн оршин суугчид энэ бас л нэг орон сууц, үйлчилгээний цогцолбор байх гэцгээж сууна. Түүнчлэн 28 дугаар дунд сургуулийн биеийн тамирын талбайг Улаанбаатар хотын захиргаа мөн л булааж аваад юу ч үлдээлгүй бүгдийг нь "Хүрээ" дээд сургуульд өгчихөж. Энэ сургуульд одоо хүүхдүүд тоглох, гүйх ямар ч талбай алга. Ядаж багахан ч болов газар үлдээсэн бол үе үеийн хүүхдүүд гүйлдэн тоглох байсан даа гэсэн гунигт бодол төрнө. 24 дүгээр сургуулийн хашаан доторхи алга дарам газар дээр хоёр ч компани үйлчилгээний төв, орон сууц бариулж байна. Сургуулийн багш, ажилчид "Энэ газар монгол хүүхдүүдийн мэдэлд үеийн үед байх ёстой. Сургууль хөгжиж тэлнэ, хүүхдийн орчин аюулгүй орчин байх учиртай "гэхчилэн хичнээн учирлаж гуйгаад хоёр жил тэмцсэн ч нэг шөнө л хашаа хайсыг нь шанагатай трактороор хуу дайран орж ирээд газрыг нь ухаж эхэлсэн тул тэд аргагүйн эрхээр газраа алдсан аж. Барилга дээр нь мөнөөх л хужаанууд ажиллах юм. Хүүхэд болсон хойно наагуур цаагуур нь гүйлдээд юун аюулгүй байдал манатай. Физик, математикийн гүнзгийрүүлсэн сургалттай 11дүгээр дунд сургуулийн өмнөх жагсаалын талбайг үлдээгээд, бусдыг нь нэгэн компани түрэмгийлж аваад аль хэдийнэ барилга бариад тухалчихаж. 700 гаруй сурагчтай энэ сургуульд биеийн тамирын талбай байтугай хүүхдүүд бөөнөөрөө зогсвол багтахгүй хэмжээний багахан газар л үлджээ. 84 дүгээр сургууль бол 2600 сурагчтай маш том цогцолбор сургууль. Монголын байтугай бусад орны жишгээр ч харсан томоохонд орно. Энэ олон хүүхэдтэй сургууль бас л талбайгаа алдчихжээ. Ийм жишээ хэдэн арвыг дурдаж болно. Хүүхдэд ээлгүй нийслэл, хүүхдийн эрхийг бүдүүлгээр зөрчдөг хот гэх мэт "өргөмжлөл" хүртээмээр болчихож ээ. ЦэцэрлэгҮҮд Ч хэлмэгдээд эхэллээ Сургуулиудаар зогсохгүй цэцэрлэгийн хашаа руу хүртэл халдаж, дээшээ авлигач засаг хол, доошоо шуналтай компанийн захирлууд хатуу тул багш, сурган хүмүүжүүлэгчид тэнгэр бурханд л ханддаггүй юм бол одоо хаашаа хандахаа мэдэхээ байчихаад сууж байна. Зүй нь ийм явдлыг гаргуулахгүй байх, хүүхдийн эрхийг хамгаалах үүрэгтэй Улаанбаатар хотын захиргаа, ИТХ, хүүхдийн нэртэй олон байгууллагууд нь харин ч эсрэгээр хүүхдүүдийн тоглоомын талбай, биеийн тамирын талбай гээд хүүхэдтэй холбоотой газруудыг зохион байгуулалттайгаар булаан авч, бусармаг түрэмгий явдлаа өөгшүүлсээр өдий хүрлээ. Төрийн түшмэдийн гар хөл болсон өширхүү, зуумхай дарга, дарганцруудаас айгаад хөөрхий улсын сургууль, цэцэрлэгийн захирал, эрхлэгч нар нь тэгсгээд амаа бариад өнгөрөөдөг байна. Тэдэнд газраа хамгаалан тэмцэх санаа байвч үнэхээр хүчин мөхөсдөнө. Харин ганц нэг сургуулийн захирлууд хятад, монгол нь мэдэгдэхгүй компани, хувь хүмүүст сургуулийнхаа эзэмшил газраас хумсалж зарсны авлигад бэлэн мөнгө, орон сууц мэтхэнийг аваад засаг солигдохоос өмнө арилаад өгдөг. Тэдэнд оноодог зэмлэл ч гэж үгүй юм. дээдсҮҮд анхаарлаа хандуулаасай Энэ улс оронд ирээдүйд хүн, хүүхэд байх болно гэж үзэж байгаа бол ийм бусармаг дээрэнгүй үйлдлийг таслан зогсоох шаардлагатай байна. Бүр хурдхан шиг Засгийн газрын тогтоол гарахгүй бол бүх сургууль, цэцэрлэгийн хашаан доторхи хүүхдэд тоглох өчүүхэн талбайг мөнгөтэй баячууд булаан авч, хөл гишгэх газаргүй, тоглож наадах талбайгүй болгох нь ээ. Хүүхдийн эмнэлгүүд, төрөх газрууд, орон сууцны гаднах хүүхдийн тоглоомын талбайнууд ч ийм байдлаар эрхтэн дархтан, эд мөнгөтний золиос болсоор удаж байгаа. Өмнөд Солонгосын нэгэн сонинд "Улаанбаатар хотын захиргаа 1995-2005 оны хооронд хүүхдийн 900 гаруй тоглоомын талбайг устгасан "гэж мэдээлсэн байсан. Хүүхдийн урлан бүтээх төвийн эргэн тойрны газар, хашаа тэр аяараа орон сууц, үйлчилгээний газар болсон ч энэ байгууллагын захирал, ардын багш Б.Цэрэндорж гуай огт эсэргүүцэхгүй байгаа нь гайхмаар. Дэлхийн жишигт хүүхдийн төлөө тэмцэж, сайн үйлс бүтээсэн хүнийг шагнадаг, дээдэлдэг байхад манайд хүүхдийн ордны газрыг хүүхдийнхээ нүдэн дээр алга хийчихэж байгаа гавьяатныг яах ёстой юм бэ? Мөнөөх хүнээ гэж хоосон цэцэрхдэг төр, засгийн удирдлага, төрийн болоод хүүхдийн төлөө байгууллагын эрхэм дарга нар энэ бүгдийн талаар юу бодож суудаг бол оо? Хүүхдийн төлөө "За" гэцгээе гээд байсан нөгөөх төрийн түшээд хаачсан бэ? Хүн амын нягтшил, нүүн шилжилт асар хурдан нэмэгдэж байгаа өнөө үед харин ч дунд сургуулиудыг өргөтгөж, нэмэх нь тодорхой байхад сургууль, хүүхдийн байгууллага, цэцэрлэгийн хашаан доторхи биеийн тамирын болон тоглоомын талбай, ногоон байгууламж, зориулалтын бусад газрыг ингэж булаах нь үнэхээр ирээдүйгээ хараагүй, яавч зөвтгөшгүй асуудал юм. Газар нутаг багатай, хүн амынхаа нягтшилаар дэлхийд тэргүүлдэг Хонконг, Сөүл, Токио гээд аль ч улсын хот, нийслэлүүдэд сургуулийн нь хашаан дотор биеийн тамирын болон тоглоомын талбай, ногоон байгууламж заавал байдаг. Тэгвэл монгол хүүхдүүд ийм эрхээ алдсаар байна. Иймээс Улаанбаатар хотын Засаг дарга, ИТХ-ын тэргүүлэгчид, хүүхдийн нэрийг зээлдэж албан тушаал горилсон Н.Болормаа дарга, ер нь хүүхдийн нэртэй олон байгууллага, тэдгээрийн удирдлагуудад хүүхдүүдийнхээ өмнөөс эцэг, эхчүүд, сургууль, багш нар бүгдээрээ шахалт үзүүлцгээе. Тэгэхгүй бол бидний хойч үе тоглох талбайгүй, гүйх газаргүй, салхилах цэцэрлэггүй болчихсон байна шүү. 
МУИС-ийн багш, дэд профессор Ж. БаттӨр 
