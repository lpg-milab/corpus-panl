9600 ӨРХ ГАЗРАА ӨМЧИЛЖ АВСАН

Монгол Улсын иргэнд нэг удаа үнэ төлбөргүйгээр газар өмчлүүлэх хуулийн хугацаа тавдугаар сарын нэгнээр дуусгавар болсон. Энэ хугацааг сунгах эсэх талаар яригдаж байгаа аж. Дээрх хуулийн хугацаанд Орхон аймагт хичнээн хүн газар өмчилж авсан талаар аймгийн Газрын харилцааны албаны мэргэжилтэн Г.Булгамаагаас тодрууллаа.
-Иргэдэд нэг удаа үнэ төлбөргүйгээр газар өмчлүүлэх хуулийн хугацаа энэ сарын 1-нээр дуусгавар болсон. Энэ хугацаанд хичнээн хүн газраа өмчилж авав?
-Монгол улсын өрхөд нэг удаа нийслэлд 0,07 га, аймгийн төвд 0,35 га, сумын төвд 0,5 га газар өмчлүүлэх хуулийн хугацаа сая дууслаа Энэ хууль 2003 оноос хэрэгжиж эхэлсэн. Түүнээс хойш бид жил бүр газар олгоод өнөөдрийн байдлаар 11200 өмчлөх өргөдөл хүлээж авсан. Үүнээс 9600 өрхөд газрыг нь өмчлүүлээд байна. Бусад нь хуулийн дагуу судлагдаж байгаа. 
-Орхон аймагт 0,35 биш 0,07 га газар өгөөд байгаа учрыг тайлбарлана уу?
-Манай аймаг 84300 га газар нутагтай. Үүнээс 29,5 мянган га газар нь Баян-Өндөр сумынх үлдсэн нь Жаргалант сумын нутаг. Тэгэхээр 29,5 мянган га газар дээр 87000 мянган хүн амьдран сууж байна. Эдгээр хүмүүст бусад аймаг шиг 035 га газар өгөхөөр манай газар нутаг хүрэлцэхгүй. Үүнийг үндэслээд аймгийн ИТХ-аар хэлэлцээд өмчлүүлэх газрынхаа хэмжээг 800 м/кв буюу 0,08 га гэж эхэлж тогтоосон. Гэтэл айлуудын газрыг яг хэмжээд эхлэхээр энэ хэмжээнээс том байсан учраас дахин хэлэлцүүлж 1100 м/кв болгосон. Энэ хэмжээнээс илүү гарсан тохиолдолд иргэд тэр газрыг худалдаж авна. Өөрөөр хэлбэл танай хашаа 1100 м/кв-аас илүү 1300 байвал илүү гарсан 200 м/кв газрыг худалдаж авна эсвэл энэ хэмжээгээр хашаагаа багасгана гэсэн үг. Газар эзэмшүүлэх чиглэлээр манайх үйл ажиллагаа явж байгаа. Өргөдлөө аваад, газраа олгож байгаа. Бид энэ жилээс газраа авчихаад хоёр жилийн дотор ашиглаагүй бол хураан авч нөхөн олголт хийж байгаа. Манайх ерөнхийдөө газаргүй болж байгаа учраас Шандад цөөн тооны нөхөн олголт байгаа. Бид гол цөмөө энэ жилээс Бүрэнбүст, Дэнж чиглэл рүү голчилж газар өгч байгаа. 
-Газар бага байгаа гэж байна. Тэгэхээр магадгүй ямар нэгэн шалтгаанаар газаргүй үлдсэн иргэд одоо яах вэ?
-Анх газар өмчлүүлэх хууль гарахад хуулийг дагаж мөрдүүлэх журам гэж байсан. Тэр журамд Улаанбаатар, Дархан, Эрдэнэтийн иргэд бусад аймагт өмчлөлийн асуудлаар ижил тэгш эрх эдэлнэ гэсэн байдаг. Өөрөөр хэлбэл Эрдэнэтийн иргэн зөвхөн Эрдэнэтэд биш өөрийн төрсөн нутаг Увс, Ховд аймагтаа 0,35 га газар өмчлөх эрхтэй гэсэн үг. Улаанбаатарын иргэд Орхон, Дархан болон бусад бүх аймагт газар өмчилж авч болно гэж заасан. Заавал Эрдэнэтэд дутуу 1100 м/кв газар авахын оронд нутагтаа 0, 35 бүр 0,5 га газраа бүрэн авах бололцоотой. Иймээс сонголт хийх эрх иргэдэд бий гэдгийг хэлье.
-Сая газар эзэмшүүлэх дуудлага худалдаа явагдсан. Хамгийн үнэтэй газар нь хэдэн төгрөг хүрсэн бэ? 
-Худалдаа үйлчилгээ, зочид буудал, банк санхүү, шатахуун түгээх станц гэсэн чиглэлээр 22 газрыг дуудлага худалдаагаар худалдсан. Хамгийн үнэтэй газар нь үйлчилгээний төвийн зүүн талд 345 м/кв газрын үнэ 566 сая төгрөгт хүрсэн. Одоогоор энэ 22 газраас ганцхан нь мөнгөө оруулсан байгаа. Хэрвээ хуулийн хугацаандаа мөнгөө төлөхгүй бол дуудлага худалдаа хүчингүй болно. Хуулийн хугацаа нь 14 хоног байдаг.
Б.Дуламрагчаа 