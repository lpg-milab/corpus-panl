С.Баяр цусаа шүүлгэхээр Сингапур явжээ

Ерөнхий сайд С.Баяр эрүүл мэндийн шалтгаанаар Сингапур руу ниссэн тухай Засгийн газрын хэвлэлийн албанаас мэдэгдсэн. Гэвч цаанаас бэлтгэж цацсан албан мэдээ бүхэн ямар нэгэн зүйлийг халхлах, нууцлах нь их байдаг. Тэрхүү Засгийн газрын хэвлэлийн мэдээтэй цуг "С.Баярын бие гэнэт муудаж гэнэ..." гэсэн яриа МАХН-ын болон бусад намын лидерүүдийн дунд тархжээ. Ерөнхий сайдын эрүүл мэндийн талаарх мэдээлэл анхаарал татсан нь учиртай. Энэ сарын 19-нд УИХ-ын ээлжит бус хуралдаан зарлах тухай яриа тархаад байсан юм. Уг хуралдаанаар Ашигт малтмалтай холбоотой удтал яригдсан асуудлыг эцэслэн шийдэхээс эхлээд Засгийн газар амжуулах ажил ихтэй байсан. Эдгээр зорилгоо биелүүлэхийн тулд С.Баярын хэрхэхийг улс төрийн нам хүчнүүд анхааралтай хүлээж, харж байв.
Засгийн газрын тэргүүний нь биеийн байдал муу эсэх тухай мэдээлэл ард түмэнд нэн их хамаатай. Тэр тусмаа өнөөдөр ард түмний хувьд төр засгийн зөв бодлого хэзээ хэзээнээс илүү хэрэгтэй болсон энэ цагт. Басхүү улс төрийн нам, хүчний шандсыг шавхах УИХ-ын сонгуулийн цаг хугацаа улам бүр ойртсоор байгаа энэ үед Засгийн газрын тэргүүний амь нас, эрүүл мэндийг сонирхохгүй орхих эрх хэнд ч алга. С.Баярын эрүүл мэндийн талаар МАХН-ын нарийн бичгийн дарга Х.Сүхбаатар "Ерөнхийлөгч, Ерөнхий сайд, УИХ-ын дарга нар тодорхой хугацаанд эмнэлгийн үзлэг шинжилгээнд хамрагдах шаардлагатай байдаг. Тэр хүрээндээ Сингапур зорьсон..." гэсэн байна лээ. Гэр бүлийн нь хүрээний баттай эх сурвалжаас гарсан мэдээллээр бол Сингапур явахынхаа өмнөх хоёр өдөр С.Баяр нэлээд дориухан найр хийжээ. Архи хэтрүүлэн хэрэглэсэн тэрбээр цусаа шүүлгэх гэж гадагшаа явсан аж. Ер нь сүүлийн үед сул биетэй байгаа тэрбээр Засгийн газрын 100 хоногт зүс царай дорд харагдаж болохгүй хэмээн Сингапурыг зорьсон бололтой. Харин түүний туслах Сумъяабазар "Дарга өвөл ханиад хүрсэн. Тэр нь нэлээд хүндрээд одоо нарийн шинжилгээнд хамрагдах хэрэгтэй гэж эмч нар нь зөвлөсөн юм билээ. Ноднин ч гэсэн яг өдийд гадагшаа явж шинжилгээ хийлгэж л байсан юм. Архины тухайд бол дарга харин ч сүүлийн үед хэрэглэхгүй байгаа шүү дээ..." гэхчилэн хариулсан юм. Гэхдээ бас найр наадам зохион байгуулсан Ерөнхий сайд Сингапур нисэхийнхээ урд өдөр намынхаа аппаратынхантай уулзаж явсан гэх мэдээлэл байна. Бас тэр өдөр болсон Оюутны холбооны чуулганд үг хэлж, энэ байгууллагын даргаар өөрийнхөө хүнийг томилохоор багагүй хүчин зүтгэсэн гэх. С.Баяртай хамгийн ойр эх сурвалжийн өгүүлснээр цусаа шүүлгэхэд хүрсэн тэрбээр дээрх албан ёсны арга хэмжээнүүдэд их хичээн байж оролцсон болов уу. БНСУ-д ажиллах хүсэлтэй монголчууд элэгний вирусээсээ тус орны хил давж чадахгүй болж, энэ нь огт эдгэдэггүй гэнэ лээ гэж өөр хоорондоо ярилцах үед МАХН-ын нэг лидер С.Баяр вирус устгадаг өндөр үнэтэй эм уудаг гэсэн яриа гарч байсан. Бас ОХУ-д Элчин сайд байхдаа байсхийгээд Герман руу явж эмчлүүлдэг, Москвад суурин байх үедээ ч үргэлж сувилгаа хийлгэдэг байсан тухай ойр тойронд нь ажиллаж байсан хүмүүс ярьдаг. Улмаар Монголдоо ирж, 2005 оны Ерөнхийлөгчийн сонгуулийн ерөнхий менежерээр ажиллаж байхдаа ч С.Баярын өвчин сэдэрч урд газрыг зорьж байсныг хүмүүс тодхон санах байх. Бас жил орчмын өмнө МАХН-ын хоёр Энхийн таагүй харилцаа хурцдаж, С.Баярыг талдаа татахаар хэн, хэн нь хичээж эхэлсэн. Тэгэхэд С.Баярын эмчилгээний зардалд М.Энхболд намаасаа чамгүй мөнгө өгсөн талаар хэвлэлүүд хэсэгтээ шуугисан билээ. Удаа дараа энэ мэт шалтгаанаар эмнэлгийн хаалга татсан С.Баярын эрүүл мэндийн асуудал МАХН-ын ХХҮ их хурлын үеэр ч босч байсан билээ. Бие муу, бараг хол алхахгүй хүнд намыг хүлээлгэж өгөх хэрэг байх уу, үгүй юу гэсэн яриа гарч байсан нь ч нууц биш ээ. Үнэхээр ч Ерөнхий сайдын бие сайн, онцын шаардлагагүй бол заавал Сингапур нисдэг нь хачирхалтай. Одоо С.Баяр урд өмнөх шигээ ОХУ-д суугаа Элчин сайд, Ерөнхийлөгчийн сонгуулийн ерөнхий менежер биш. Төрийн өндөрлөгүүдийн эрүүл мэндийн байдал ард түмэнд нэн их хамаатай гэж өмнө өгүүлсэнчлэн С.Баярын эрүүл мэнд одоо зөвхөн түүний өөрөө дангаараа мэдэх асуудал биш. Ард түмэнд хамаатай хэрэг болсон билээ. Ингэж олон нийтийн анхаарлыг өөртөө татахын хэрээр бас татвар төлөгчдийн мөнгөөр гадагшаа гарч эмчилгээ хийлгэх учиргүй. Хэлж ирэхгүй хийсч ирдэг өвчнийг хаана эмчлүүлэх, эдгээх нь хувийн асуудал хэдий ч улсынхаа эмнэлгийн үйлчилгээг гологдохооргүй өндөр технологид хүргэх, эмч нараа чадваржуулах мэтэд хөрөнгө гаргах эрх мэдлийг С.Баяр өөрөө атгаж суугаа. Ядаж ужиг өвчнийхөө шалтгаанаар биш цус солиулах мэтэд эх орныхоо эмнэлэг, эмчилгээг голоод харьд зорьж байгаа нь бусдад буруу жишиг тогтооно. Ерөнхий сайд ийн авиглаж байхад энгийн хүмүүс Хөх хотод эмчлүүлэхгүй гээд ч яах билээ. Манай анагаах ухаан найдваргүй шүү хэмээн тунхаглаад татвар төлөгчдийн мөнгөөр гадаад явсан С.Баяр одоо Сингапураас ирээд Монголын анагаах ухааны өмнө ямар тайлбар хэлэх болоо. Нөгөө дэлхийн жишигт хүрсэн гээд байсан III эмнэлгийн оношлогооны төв дэмий эд гэх үү. Ямартай ч С.Баяр өнөө өглөө эх орондоо ирнэ хэмээн Засгийн газрын хэвлэлийн албаны дарга өчигдөр хэлсэн. 
Б.ХАЖИДМАА

