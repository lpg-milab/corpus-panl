№138(16415)      
1986 оны зургадугаар сарын 10.
Сонгуулийн уриан дор

<< МАХН-ын XIX их хурлын шийдвэрийг амжилттай хэрэгжүүлэхийн төлөө бүтээлч эрч хүч, билиг, авъяас, цогцлон байгуулагч хөдөлмөрөө бүх талаар дайчлан ажиллацгаая. Шинэ таван жилийг чанар, үр ашгийг дээшлүүлэх, нөөц бололцоог дайчлан ашиглахад мэдэгдэхүйц ахиц гаргах таван жил болгоё >> гэсэн МАХН-ын Төв Хорооноос нийт сонгогчдод хандаж гаргасан уриалгын жинтэй үгийг манай орны хөдөлмөрчид халуун баяртай хүлээн авлаа. 

Ард түмний улс төрийн дархан эрх, манай социалист ардчиллын бодит илрэл, нам, ард түмний ган бат нэгдлийн нотолгоо болсон төрийнхөө сонгуулийг угтан хөдөлмөрчид саяхан хуралдаж түүхэн шийдвэр гаргасан төрөлх намынхаа XIX их хурлын заалт тал бүрийг нэр төртэй хэрэгжүүлэх өрнүүн хөдөлмөртөө шамдаж байна. 

Багануурын нүүрсний уурхай, арьс ширний анхан шатны боловсруулах үйлдвэр, Хэнтий аймгийн гурил, тэжээлийн үйлдвэр, Төв аймгийн Архустын тэжээлийн аж ахуй, Дорнодын худалдааны дамжлага бааз, Хатгалын ноос угаах үйлдвэр зэрэг 150 гаруй үйлдвэр, байгууллага, 2000 шахам цех, бригад, тасгийнхан таван сард хагас жилийн төлөвлөгөө биелүүлсэн бахдам амжилтаа улам ахиулж манай социалист ардчиллын том баяр ардын төрийнхөө сонгуулийг угтсан хөдөлмөр бүтээлийн уралдаанд хошуучилж явна. 

Намын XIX их хурлын ажил хэрэгч дайчин үзэл санаа хөдөлмөрчин бүрийн сэтгэл зүрхийг эзэмдэн шинийг эрэлхийлж, нөөц бололцоог чадварлаг ашиглаж, илүү их үр дүнд хүрэх урам зоригийг бадраалаа. Их хурлын өдрүүдэд нөөц бололцоог дахин нягтлал тооцоолж VIII таван жилд хагас сая төгрөгийн арвилан хэмнэлт гаргахаар социалист уралдаанд үүрэг авсан Сүхбаатар аймгийн тээврийг удирдах газрын засварчин, БНМАУ-ын төрийн шагналт ажилчин Д. Цэвэгжав Ардын Их Хурлын сонгуулийн өмнө хуучин сэлбэг сэргээн засварлаж 80 мянган төгрөгийн хэмнэлт бий болгохын зэрэгцээ авто тээврийн бригад, цувааныханд зориулж ээлжиндээ хорин хүнд үйлчлэх боломжтой явуулын иж бүрэн гуанзыг эвхмэл тоног төхөөрөмжтэй хийх шинэ санаачилгын бүтээлээ дуусгахаар ажиллаж байна. Намынхаа шийдвэрт зоригжсон ажилчин, малчин, сэхээтэн бүр ажил үйлдвэрлэлд шинэ уур амьсгалаар, туйлын бүтээлч хандаж, уралдаанд нэмэлт үүрэг авч нийт ажлыг сайжруулах бодит үйлсэд шилжиж орсон өдрүүдэд манай төрийн сонгуулийн бэлтгэл өрнөж байна. 

Ардын Их Хурлын 11 дэх удаагийн сонгуулийн анхдугаар чуулган угтсан социалист уралдаан ахуйн үйлчилгээний салбарынхны дунд далайцтай өрнөж, хөдөлмөрчдийн ахуйн үйлчилгээг сайжруулах зургаан сарын аянаар төрөл бүрийн сэдэвт ажил зохиож, шинэ, шинэчилсэн нэрийн хорь гаруй үйлчилгээг нэвтрүүлж, Төв, Баян-Өлгий, Сэлэнгэ, Сүхбаатар, Булган, Дорнод, Хөвсгөл зэрэг аймагт ахуйн үйлчилгээний явуулын комбинат нийтээр зохион байгуулсан байна. 

<< Социалист уралдааны асуудалд тооны хойноос хөөцөлддөг, ёс төдий ханддаг дутагдал үргэлжилсээр байгааг арилгах хэрэгтэй. Социалист уралдааныг тэргүүн туршлага, шинжлэх ухаан, техникийн ололтыг нэвтрүүлэх, нөөц дайчилж ашиглах, цаг, зардал хэмнэх, шинийг санаачлахад юуны урьд чиглүүлбэл зохино >> гэж намын XIX их хурал заасан нь ардын Их Хурлын сонгууль угтсан уралдаанд шууд тусгалаа олох ёстой бөгөөд уралдааны арга хэлбэрийг шинэчлэн өөрчлөх ажлыг цаг алдалгүй эхлэх нь нам, улс, олон нийтийн байгууллагын эрхэм үүрэг юм. Юуны өмнө яам, газар, салбарын үйлдвэрчний эвлэлийн байгууллага ажилдаа дүгнэлт хийж, урьдын сургамжийг анхаарч, үр нөлөө багатай, ялгаж учрыг нь олоход бэрхтэй олон тооны уралдааны болзол зарлаад орхидог, тооцоо үндэслэл муутай үүрэг авахуулдаг, дүгнэхдээ тооны үзүүлэлтийг голчилдог зэрэг уралдааны нэр хүндэд харш, явуургүй арга ажиллагааг шийдвэртэй халахыг цаг үе шаардаж байна. 

Өнгөрсөн таван сард бригад, цех, үйлдвэр бүр амласнаа биелүүлж чадсансан бол хорь шахам сая төгрөгийн барилга угсралт, дөчөөд сая төгрөгийн аж үйлдвэрийн бүтээгдэхүүн борлуулах, олон арван сая тонн км-ийн тээврийн ажил нэмж гүйцэтгэх боломж байлаа. Байгаль, цаг уурын тааламжтай одоогийн нөхцөлд Сэлэнгэ, Булган, Хөвсгөл, Өмнөговь, Дорнод аймгийн олон сум нэгдэл мал хаваржуулах, төл бойжуулах талаар ихээхэн нөөц алдсан байна. 

Налайх, Нүүрст хотгор, Хөшөөтийн нүүрсний уурхай, Хялганат, Шарын голын мод бэлтгэлийн аж ахуй, Улаанбаатар хотын оёдлын үйлдвэрийн нэгдэл, керамик эдлэхүүний комбинат, Дундговь, Өвөрхангайн ханын материалын үйлдвэр, Сэлэнгэ аймгийн барилга угсралтын контор, эрчим хүчний техник, туслалцааны барилгын трест зэрэг газрынхан өнгөрсөн таван сард уралдааны үүргээ байтугай төлөвлөгөөт зорилтыг үлэмжхэн тасалж сүүл барьсан байна. 

Бүх ард түмний улс төр, нийгмийн идэвх хэзээ хэзээнээс илүү оргилсон энэ өдрүүдэд иймэрхүү хоцрогдол дутагдал гарсан нь холбогдох үйлдвэр, аж ахуйн газрын удирдлага, намын гишүүдэд хатуу дохио санамж болж, тэднээс шинэ аргаар зоримог. давшингуй ажиллаж, ам ажлын нэгдлийг хангахыг шаардаж байна. 

МАХН-ын XIX их хурлын нэрэмжит бүх ард түмний уралдааны явцад бин болсон тэргүүн туршлага, үүсгэл санаачилгыг батжуулан бүтээлчээр дэлгэрүүлж, их хурлын өдрүүдэд тогтоосон дээд амжилтыг тухайн үйлдвэр, аж ахуйн газарт ердийн норм болгох, коммунистуудын дээд чуулгаас дэвшүүлсэн зорилтыг хэрэгжүүлэх их ажлын гарааг өндөр эрчимтэй жигдрүүлж, бүтээн байгуулалтын ололтыг улам ахиулахад Ардын Их Хурлын ээлжит сонгууль угтсан гавшгай хөдөлмөр үнэхээр түлхэц өгөх ёстой. 

Ардын Их Хурлын ээлжит сонгуулийн өмнө улс ардын аж ахуй, соёлыг хөгжүүлэх 1986 оны эхний хагас жилийн төлөвлөгөөт зорилтыг бүх үзүүлэлтээр биелүүлэхийн төлөө эрчимтэй ажиллах нь манай орны нийт сонгогч хөдөлмөрчдийн эрхэм зорилт мөн. 

