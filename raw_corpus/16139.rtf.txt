№176 (16139)       
1985 оны долдугаар сарын 23.
ӨВӨЛ АЙСУЙ!

Өвсний толгой халиуран гандаж, намрын хонгор салхи намс намс үлээх ихсэж байгаа нь өвөл айсуйн дохио мөн. Өвлийн жавартай тулгарахаас өмнө үйлдвэр, аж ахуйн газар, айл өрхөд түлш, материал, түүхий эдийг хүрэлцээтэй нөөцлөх, халаалт, уур, ус, цахилгааны хангамжийг найдвартай болгон цочир хүйтрэх, цас орж зам харилцаа саатах, бэлчээр, тэжээлийн хүрэлцээ  муудах үед үйлдвэр, тээвэр, барилга, үйлчилгээний байгууллага жигд найдвартай ажиллах төдийгүй байгалийн бэрхшээл тохиолдсон мал аж ахуйн суурь, хэсэг, шеф малчдад туслалцаа үзүүлэхэд бэлэн байхыг улирлын хатуу цаг шаардаж байна. Халуун зун, намраар өвлийн тухай ярихад хэн нэг нь гайхаж болно. Гэвч өвөл биднээс их юм шаарддагийг санаж бэлтгэлийг эртнээс хангах хэрэгтэй байна. Өнөөдөр гэхэд Хэнтий, Төв, Увс аймгийн төвийн халаалтын зуухнууд тогоо, шугам сүлжээний засварын наяад хувийг хийсний гадна хэрэгцээт нүүрс 60 - 80 хувийг тээврийн цуваагаар татаж авч нөөцлөөд байна. Харамсалтай нь, өвөлжилтийн бэлтгэл хот суурин, үйлдвэрийн газар бүрт жигд биш, цаг алдаж тайвшран назгайрагсад олон байна. Налайхын нүүрсний уурхай үндсэн, бэлтгэл малталт, Шарын голын уурхай хөрс хуулах төлөвлөгөөг жил дараалан тасалдуулснаас бэлэн авах нүүрсний нөөцгүй болж, төвийн районы дулааны цахилгаан станцууд, барилгын материалын зарим үйлдвэр, уурын зуухны хэвийн ажиллагаа, цаашлаад хөдөлмөрчдийн ая тавыг алдагдуулах төдийгүй түлээ, нүүрсний ирэх онд шилжих нөөцийг ч дуусгахад хүргэсний уршгийг арилгахаар хөрөнгө, хуч их шаардах нэмэлт арга хэмжээ авч байна. 

Эхний хагас жилийн байдлаар нүүрс олборлох төлөвлөгөөний биелэлт ахицтай боловч нийт хэрэглэгчдэд бэлэн байвал зохих нөөц хангалтгүй байна. Аймаг, хотуудын дулааны цахилгаан станцуудад болон орон сууц, ахуйн үйлчилгээний байгууллагуудад нөөцлөх шаардлагатай нүүрсний хэмжээ долдугаар сарын назгай байдлаар графикт зааснаас зуу гаруй мянган тонноор бага байна. Говь-Алтай, Өмнөговь, Сүхбаатар зэрэг аймагт өвлийн бэлтгэлийн ажил сунжран цаг алдсаар байгааг холбогдох байгууллага, хариуцлагатнууд анхаарч даруй шамдуулах хэрэгтэй. 

Өвөлжих бэлтгэлийг чанартай хангах эсэх нь тээврээс багагүй хамаардаг учраас төмөр зам, авто тээвэрт ачиж, буулгах ажлыг нэн даруй зохион байгуулж жигд ажиллагааг бүрдүүлж, зам гүүрийг засварлах ажлыг шуурхайлж, машин механизмыг ажилд бэлэн байлгах бүхий л нөхцөлийг бүрдүүлбэл зохино. 

Үйлдвэрийн машин техник. тоног төхөөрөмж, байшин барилгын их засвар, өргөтгөл, шинэчлэлтийн ид их ажил, тэр дундаа цахилгаан станцуудын болон цахилгаан, дулааны шугам сүлжээний аж ахуйн тоног төхөөрөмжийн их засварыг онцгой анхаарвал зохино. Олон хот, суурины төвлөрсөн болон халаалтын зуухны засвар шинэчлэлтийн ажил хэрэгтэй сунжирч байна. Ялангуяа Нийтийн аж ахуй, үйлчилгээний Яамны системийн байгууллагуудад шинээр угсрах халаалтын 58 тогооны 20 гаруйг Барилга, Барилгын материалын үйлдвэрийн Яамны цахилгаан сантехникийн нэгдсэн үйлдвэр одоо хүртэл нийлүүлээгүйгээс, угсралтын ажил ч удаашралтай байна. Өлгий, Сайншанд, Улаангом хотын төвлөрсөн уурын зуух, дулааны гол шугамын, хэд хэдэн аймгийн төвийн дизель цахилгаан станцын өргөтгөл, цэвэрлэх байгууламжуудын угсралт тохируулгыг яаравчилж хүйтрэхээс өмнө дуусгаж, ашиглалтад заавал оруулах хэрэгтэй байна. 

Үйлдвэрийн дагналт, хоршилт, ажлын уялдаа холбоо улам нарийсахын хэрээр нэг үйлдвэрийн хэвийн найдвартай ажиллагаа нөгөөгөөс ихээхэн хамаарах болсон өнөө үед өвлийн бэлтгэлийг нийтээр жигд хангах зайлшгүй шаардлага бий болоод байна. Цахилгаан станцын ажиллагаа доголдвол дулаан, уур, усны хангамж тасалдаж, суурь машин, цахилгаан хөдөлгүүр зогсох зэргээр олон төрлийн саатал гарч гинж мэтээр нэгээс нөгөөд шилжин үргэлжилж даамжрахад хүргэдгийг үйлдвэр байгууллагын ажилчнаас эхлэн удирдаж хүмүүс хүртэлх бүх шатны хариуцлагатнууд сайтар санаж ажиллах хэрэгтэй байна. 

Үйлдвэр, аж ахуйн газар, орон сууц ашиглалтын контор, хэсэг бүр харьяалсан цахилгаан, дулааны шугам, дэд станц, зангилаанууддаа мэргэжлийн байгууллагуудын оролцоо, туслалцаатайгаар үзлэг зохиож, шаардлагатай засвар тохируулга, угаалга, цэвэрлэгээ хийх, дохиолол, хамгаалалтын реле, автомат хэрэгсэл, хэмжүүрүүдийг бүрэн ажиллагаатай болгож цахилгаан, дулаан, уур, усны оновчтой хүлээн аван, түгээн арвилан хэмнэх бүхий л нөхцөлийг бүрдүүлэх хэрэгтэй. Дулааны эрчим гүн халуун, хүйтэн усны дамжуулах шугам, түгээх зангилааны тохируулагч хэрэгслийг дур мэдэн солих, зарим айл өрх халаах гадаргыг өөрсдөө ихэсгэх зэргээр нэгэнт тохируулсан цогц системийн хэвийн ажиллагааг алдагдуулан түүний горим, уур, ус, дулааны параметрийг гажуудуулахад хүрдэг ноцтой зөрчлөөс сэргийлэхийн тулд ардын хянан шалгагчид, мэргэжилтнүүд анхааралдаа авч ажиллах хэрэгтэй байна. Орон сууц ашиглалтын конторууд харьяа байруудын халаалтын зангилаа, хуваарилах төвийн засвар үйлчилгээг чанартай хийхийн зэрэгцээ айл өрх, орцын хаалга, цонхыг сайтар дулаалуулах үүнд зориулсан төрөл бүрийн чигжээс, давуу, зүсч бэлтгэсэн цаас зэргийг нэгдсэн журмаар бэлтгэж худалдаалах зэрэг зохион байгуулалтын арга хэмжээ авбал зохино. 

Хэрэглэгчдийн технологийн өвөрмөц онцлог, аж ахуйн ач холбогдлоор нь цахилгаан, дулааны эрчим хүч, уур, усны хангамжийн зэрэглэл тогтоох, онцгой тохиолдолд түүний дагуу залгалт, салгалт хийх, гэмтэл саатлыг арилгах арга замыг ч зааж эзэмшүүлэх нь зүйтэй. Хот, суурин, үйлдвэр, албан газрын өвлийн бэлтгэлийн гол үзүүлэлт нь дулааны хангамж бөгөөд хүйтний улирал хэнд ч юунд ч хууртагдахгүй гэдгийг санаж цагийн дулаан дээр ажил хэрэгчээр бэлтгэлээ базаах нь албан үйлдвэр, аж ахуйн байгууллага, хүн бүрийн үүрэг мөн. 

