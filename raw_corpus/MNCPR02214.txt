Гэрэл гэгээ өөд тэмүүлнэ

Б.Батзолбоо хүү Германд төрсөн ажээ. Тухайн үед аав, ээж хоёр нь тэнд оюутан байж. Оюутнуудыг гуравдугаар курсээс доош бол хүүхэд гаргахыг хатуу хориглосон тул ээж нь Батзолбоо болон түүний ахыг тас нууж байгаад төрүүлсэн гэдэг. Жирэмснээ мэдэгдэхгүйн тулд сагс, гар бөмбөгийн тэмцээнд тоглож, юм юманд л оролцохыг хичээнэ. Дотны найз нараас бусад нь ээжийг нь "тарган Нараа" гэнэ. 
Ингэж явсаар хүүгээ төрүүлсний дараа Элчин сайдын яамнаас дуудаж, сургуулиас хөөх дээрээ тулж, хэрэг манджээ. Харин зээ хүүгээ авах гэж ирсэн өвөө нь "Нас бие гүйцсэн хүний амьдралын асуудалд хэтэрхий бүдүүлэг хандаж байна. Хүний эрх зөрчигдөж байна" гэж охиноо тас өмөөрчээ. Ангийнхан ч "хүүхэд гаргаад буруудсан" найзыгаа батлан даалтад авна гэснээр энэ асуудал намжив. 
Ингээд Батзолбоо хүү Сэлэнгэ аймгийн Сант суманд амьдардаг өвөөгийндөө ирлээ. Хоёр жилийн өмнө төрсөн ах нь бас тэнд байв. Өвөө, эмээ хоёр нь багш. Зээ хоёр хүүгээ алган дээрээ бөмбөрүүлж өсгөжээ. Батзолбоо багаасаа үлгэр  зохиодог хүүхэд байж. Үлгэрийнхээ үйл явдалд зориулж, зураг зурна. Дэвтэр дээр үлгэрээ бичээд хажууд зургаа зураад үлгэрийн комик маягийн юм болгочихно. Иймэрхүү аж төрж байтал аав, ээж нь сургуулиа төгсөн ирлээ. 
Хүү долдугаар ангид байхдаа Солонгосын кино үзжээ. Бүтэлгүй явдалтай залуу нэгэн бүсгүйтэй танилцан сайхан амьдрал зохиож байтал, тархины хавдартай гэдэг нь оношлогдоно. Эцэст нь хагалгаа хийлгэн эдгэрч байгаа үйл явдал кинонд гарна. Яагаад ч юм, тэрхүү киноны баатар залуугийн өвчин, зовиур өөрийнхтэй нь адилхан санагджээ. Учир нь Батзолбоогийн толгой их өвдөнө. Хамаагүй зүйл идвэл бөөлжинө, хараа муу. Тэгээд хүү өөрийгөө тархины хавдартай юм байна гэдэгт итгэсэн боловч гэрийнхэндээ хэлсэнгүй. Хүүхэд л юм болохоор өвдөхөөрөө тэгж бодчихоод, өвчин нь намдахаар мартчихна. 
Тэднийх таван хүүтэй айл. Дээрээс хоёр дахь нь Батзолбоо. Ах дүү нар нь түүнийг бодвол хөдөлгөөнтэй, жин бага. Харин Батзолбоогийн хувьд хөдөлгөөн бага, махлаг болохоор бусад нь залхуу, хөдлөх дургүй, эмээ өвөөгийн эрх хүү гэнэ. Толгой өвдөн, бөөлжиж, хараа нь муудахаар ээж нь шинжилгээ хийлгэсэн боловч ямар нэгэн ноцтой хариу гарсангүй. Бариа засал, үздэг хардаг хүнээр яваад ч үр дүнтэй юм болсонгүй. Хүү аравдугаар ангиа амжилттай дүүргэн МУИС-ийн Геологи газарзүйн факультетийн газрын менежментийн ангид орлоо. Оюутан болсон жил толгой нь тэсэхийн аргагүй өвддөг болж, хараа нь эрс муудав. Нүдний эмнэлгээр яваад, харааны шил тааруулж авах гэтэл ямар хэмжээтэй шил зүүх онош гарч өгдөггүй баахан явжээ. 
Нэг өглөө хичээлдээ явсан хүү нь эргээд ороод ирлээ. Хүүгийн хоёр нүд юу ч харахаа байжээ. Ингээд баахан эмнэлгээр яваад онош тодордоггүй. Харин "Орбита" эмнэлгийн Санжаа эмч тархины зураг авахуулахыг зөвлөжээ. Ээж нь хүүгээ хөтлөн Хавдар судлалын үндэсний төвд очиж зураг авахууллаа. Эмч нэг л баргар царайтай ээжийг нь дуудахад хүүгийн толгойд "нөгөө өвчин..." гэсэн бодол зурсхийжээ.  Харин ээжийгээ эмчийн өрөөнөөс юу ч болоогүй юм шиг царайтай гарч ирэхийг хараад хүү овоо тайвширсан гэх. Хүүгээ өнчин тархины хавдартай гэдэг онош сонссон ээж дотроо уйлж байв. Гэхдээ хүүгийнхээ санааг зовоох хэрэггүй гэсэн бодол л асгаран гарч ирэх нулимсыг нь тогтоож байлаа. Гэрийнхээ гадаа ирж хүүгээ оруулчихаад гадаа баахан суулаа. Нөхрөө дуудаж ирэхээр нь "өнчин тархины хавдар Монголд эмчлэгддэггүй гэнээ" гээд цухиртал уйлжээ. Хоёулаа уйлалдаж хэсэг тайвшраад, яах вэ гэдгээ ярилцлаа. Амьд хүн аргатай, тэд Германд сурсны хэрэг юу билээ, одоо л юу сурсан мэдсэнээ үзэх цаг боллоо. Бүх таньдаг мэддэг хүн, нийгэмлэгтээ хандъя гэж тохироод гэртээ орлоо. 
Тэд хүүдээ оношийг нь үнэн мөнөөр нь хэлэхгүй байхаар шийдэж, арай өөрөөр ойлгуулахаар тохирчээ. Үхэл гэдэг аймшигт сүүдэр ойрхон харагдаж байгаа болохоор хонгорхон хүүгээ эрх тааваар нь байлгахыг хичээж байв. Өмнө нь хорьдог байсан чихэр, шоколад гээд амттан бүрийг өгч, сэтгэлээ бага ч гэсэн тайтгаруулна. Хүн бүр хүүг нь өрөвдсөн харцаар харж, гэрт нэг л дүнсгэр байдал бий боллоо. Анагаахад сурдаг оюутан ах нь хичээлийнхээ завсар зайгаар компьютерт юм шивж, цуглуулсан мөнгөөрөө дүүгийнхээ хамгийн их мөрөөддөг гар утсыг нь авч өгөв. Ээж, аав хоёр нь Герман руу завсар зайгүй мэйл бичиж, өдөр шөнөгүй хариуг нь хүлээнэ. Ийм эмчилгээний зардал Германд 40-45 мянган евро байдаг гэнэ. Ийм түгшсэн хүлээлт гурав, дөрвөн сар үргэлжилж, хүмүүс ч Хятад руу явахыг зөвлөж байлаа. Хамаатан садан, ах дүү нар боломжийнхоо хэрээр хандив өгнө. Найзынхаа өвчинг эдгээхийн төлөө  хасах 25 градусын тачигнасан хүйтэнд хацар нүүрээ хайруулан гудамжинд хандив гуйж зогссон ангийнхныг нь бодохоор нулимс гармаар санагдана. Тэд хүнд өвчтэй найзад минь тусалж, сэтгэлийн хандив өгөөч хэмээсэн бичиг барьж хөхөө өвлийн хүйтэнд гурав дөрвөн өдөр зогсож байж олсон 750 мянган төгрөгөө авчирч өгчээ. Энэ мэт сэтгэл гаргаж тусалсан хүн цөөнгүй. 
Удаан хүлээсний эцэст Германаас сайхан хариу иржээ. Хүүг тань ийм эмнэлэгт эмчлэхээр боллоо, эмчилгээний зардлыг ийм ийм байгууллагууд ивээн тэтгэхээр болсон гэсэн тэрхүү захиаг аваад нүдэндээ итгэсэнгүй. Монголд амьдарч байсан герман найз дээрээ очиж дахин дахин уншуулж байж итгэсэн гэж байгаа. Баяртай мэдээ дуулаад ээж, аав нь хүүдээ "Миний хүүгийн толгойд жаахан уйланхай шиг зүйл байгаа юм. Түүнийг Германд авахаар болсон. Гайгүй ээ, хөнгөхөн хагалгаа" гэж хэлжээ. Ингээд тэд Герман нислээ. Хагалгаанд орохын өмнө бичсэн  Батзолбоогийн тэмдэглэл өмнө минь байна. "Тэр шөнө ерөөсөө нойр хүрсэнгүй. Нэг л айдас хүрч элдвийн юм бодогдоод, огт сэрэхгүй бол яанаа, эсвэл сэрсэн чинь хөл гар хөдлөхгүй, хэл ам эвлэхгүй болчихгүй байгаа гэж өчнөөн юм бодсоор цурам хийсэнгүй. Босоод усанд орлоо. Орлоо гэж ирж байх шиг байна. Нүд юм харахгүй болсон болохоор хүнийг дуу хоолой, хөдөлгөөнөөр нь тааж харьцдаг болсон билээ. 
Ээж: Яаж хонов, унтаагүй юм уу даа. Чи чинь айгаад байгаа юм уу гэхээр нь жаахан айгаад гэвэл за за, энэ тархины хагалгаа чинь манайд бол мухар олгой авахуулахын дайны хагалгаа юм байх чинь билээ гээд огт тоосонгүй. Нээрээ тийм юм болов уу, тэгвэл айх ч юу байхав дээ гэж бодогдлоо. Сүүлд ээжийнхээ бичсэн зүйлээс яаж шаналж зовж, нойргүй хонож, айж байсныг нь мэдсэн" гэжээ. 
Харин хүүгээ хагалгаанд орсны дараа ээжийн бичсэн тэмдэглэлийг уншъя. "Шөнөжин нойр хүрсэнгүй. 00.8 цагт хүү маань хагалгаанд орох ёстой. Одоо 00.5 цаг болж байна. Кофе буцалгаж нэг аягыг яаран сандран уухдаа чухам хэр халуун байсныг огтхон ч мэдэрсэнгүй. 
... Сувилагч асрагч бололтой том биетэй хоёр герман залуу түрдэг орон дээр хүүг минь аваад явлаа. Хагалгааны өрөөний анхааруулах улаан бичигтэй хаалга хүртэл би дагаж явлаа. 
Хүүгээ үнслээ. Гэнэт би ингээд ганцаараа үлдэж байгаа юм биш биз гэсэн бодол толгойд зурсхийв. Нэг их үүлтэй битүү манан дунд хөвөх шиг боллоо. Эмнэлэг дотор гар утас асаах хориотой тул хэнтэй ч ямар ч холбоогүй, хүүгийнхээ өрөөнд ганцаараа бүтэн зургаан цаг шаналж суулаа..." гэж бичсэн байна. Хүү нь сайн хардаг  болоод хагалгаанаас гараад иржээ. Ээжээсээ уух юм нэхэж байна. Эх үр хоёр эсэн мэнд уулзах шиг ийм их баяр баясгалан орчлон хорвоо дээр байдаг болов уу. 
Үүнээс хойш зургаа долоон сарын дараа хүүгийн  хоёр нүд нь дахин юм харахаа больж, Герман явлаа. Хагалгаанд орсон боловч баруун нүд огт хараагүй, зүүн нүд зөвхөн дотор талаараа бага зэрэг хардаг болжээ. Харин тархины хавдар эдгэх шатандаа оржээ. Хүү энэ байдалдаа гутарч суусангүй. Хоёр нүд нь бараг харахаа болсон учраас хичээлдээ явж чадахаа байв. Гэхдээ тэрээр амьдрал богинохон учраас хожим харамсахгүйгээр амьдаръя гэж шийджээ. Тэгээд гэр бүлийнхэнтэйгээ ярьж байгаад хорт хавдартай хүүхдүүдэд туслах "Эрүүл хүүхэд-Ирээдүй" нийгэмлэг төрийн бус байгууллага байгуулжээ. Учир нь хорт хавдар хэмээх аймшигт өвчний талаар хүүхдүүдэд эртнээс ойлголт мэдлэг олгох, ингэснээр урьдчилан сэргийлэх зорилготой. Хэрэв Батзолбоо хүү энэ өвчнөө бүр багадаа мэдсэн бол ингэж хүндрүүлэхгүй байсан юм.  Хүүгээ хорт хавдартай гэсэн онош сонссон цагаас эхлэн ээж нь хүүхдийн гэсэн тодотголтой байгууллага бүрийн хаалгыг тусламж эрэн татжээ. Тэр тоолонд "Танайх дундаж амьдралтай айл байна. Манайх өнчин, ядуу эсвэл траншейны хүүхдүүдэд тусалдаг" гэсэн хариу ирдэг байж. Хүүхдийн гэсэн тодотголтой л бол хүүхдийг ямар амьдралтайгаар нь ялгаварлаж болохгүй. Адилхан л тэгш үйлчлэх ёстой биз дээ хэмээн Батзолбоо ярьж байсан. Түүний санаачлан байгуулсан холбоо ямар ч хүүхдийг гадуурхан ялгаж харьцахгүй. Ээж, хүү хоёр нийгэмлэгийнхээ үйл ажиллагааны эхлэл болгон тархины хавдрын талаар 10 мянган ширхэг мэдээллийн хуудас хэвлэж тараажээ. Үүнийг хэвлэлийн хоёр ч компани ивээн тэтгэж хэвлэн өгсөн байна. Тэдний энэхүү хэвлэмэл мэдээллийн үр дүнд тархины хавдартай хоёр ч хүүхэд оношоо зөв тогтоосон тухай холбоо барьж, зөвлөгөө авчээ. 
Тун саяхан Батзолбоо хүү "Бүхнийг анагаагч зуун усны домог" номоо бичиж хэвлүүлсэн байна. Өөрийн амьдрал, бага нас, өвчнийхөө тухай гээд сонирхолтой, хөгжилтэй бас өр өвдмөөр түүх тэнд бичигджээ. Номоо мянган ширхэг хэвлэснээс талыг нь Эх нялхас зэрэг эмнэлгүүдэд тараан өгч. Мөн цусны хавдартай хүүхдүүдийг эргэж очсон гэсэн. Одоо үлдээд байгаа номоо борлуулчих юм бол нийгэмлэгийнхээ ажиллагаанд зориулахаар төлөвлөжээ. 
Хүү энэ долоо хоногийн эхээр номынхоо нээлтийг хийсэн юм. Нээлтийн үеэр тархины хавдартай Т.Дүүрэнжаргал гэдэг охины шинжилгээний мөнгийг цуглуулж өгчээ. Охин хэвтэрт байдаг ч таяг тулж, хүнээр дэмнүүлсээр номын нээлтэд яваад очсон гэсэн. Өөр шиг нь ийм өвчинтэй байсан хүүхэд эдгэсэн гэсэн гэрэлт мэдээ түүнд босч явах хүч тамир өгөө биз ээ. Батзолбоо хүү ийм гэрэл гэгээг өвдөж зовсон олон хүнд өгөхөөр ажиллаж байна. "Өөрийнхөө чадах бүхнээр хүүхдүүдэд тусална" гэж ярьж байна лээ. Хараа муу ч тэрээр компьютерт сайн. Вэб сайт хийнэ. Хүүг туслах дэмжих сайхан сэтгэлт хүмүүс байвал түүний хийсэн www.eruulhuuhed.com сайтыг сонирхож үзээрэй. Бас хүүгийг бичсэн номноос худалдаж аваарай. Сайхан сэтгэлийн тус багаддаггүй гэдэг. 
Батзолбоо хүү гэрэл гэгээт амьдрал руу тэмүүлж яваа. Бас өвдөж ядарсан хүүхдүүдэд гэрэл гэгээ шиг итгэл найдвар өгөхөөр зүтгэж байна. Хүүгийн зорьсон гэрэл гэгээт амьдралын зам уртаас урт байх болтугай. 


