Эзнээ тэжээдэг илжиг

Хүмүүс, аж амьдрал булангийн энэ удаагийн зочноор Говь-Алтай аймгийн Халиун сумын уугуул өндөр настан Б.Паланз гуай уригдлаа. Өдгөө нас сүүдэр 82-ыг зооглосон буурлыг нутаг усныхан хийгээд одоогийн хөршүүд нь ажилсаг, хөдөлмөрч ахмад хэмээн үнэлдэг юм билээ.
Тэр ч утгаараа ойр орчмынх нь 80 настай буурлаас наймтай балчир хүртэл андахгүй. Нутгаасаа гараад, нийслэлийг бараадсанаар 41 жилийг үдсэн буянтан өдгөө хотын захын хороолол дахь хашаандаа нэг илжигтэй бөгөөд тэр нь Саарал нэртэй. Түүний хувьд Сааралтайгаа нөхөрлөөд 13 жил болсон нь бяцхан түүхтэй. Илжигтэй болох нь өвлийн хүйтэн, зуны аагим халуунд хөдөөд хурга, ишиг хариулдаг байсан хүүгийн багын мөрөөдөл нь байж. Тухайн үед мөрөөдлөө биелүүлэх гэж багагүй тэмцсэн ч бүтэлгүйтсэн гэдэг. Төд удалгүй бодлоо өөрчилсөн хүү илжигтэй болох хүслээ унадаг дугуйгаар, дараа нь мотортой дугуй, эцэст нь мотоциклиор сольсон ч өнөөх бодол толгойд эргэлдсээр багагүй хугацаа өнгөрчээ. Нэг л мэдэхэд дунд сургуулиа дүүргэж хуучнаар Санхүүгийн техникумд элсчээ. Сургуулиа нягтлан бодогчийн мэргэжлээр дүүргэсэн Б.Паланз 21 настайгаасаа өндөр насны тэтгэвэрт гарах хүртлээ Усны аж ахуйн яам, Тээврийн нэгдүгээр бааз, Шинжлэх ухаан мэдээллийн төв, Худалдаа үйлдвэрийн дээд сургуулиудад тус бүр ажиллажээ. Энэ хугацаанд өнөөх хүүхэд байхын мөрөөдөл нь толгойд эргэлдсэн хэвээр байвч, түр хугацаанд хойшлуулсан гэх. Өнөөдрийг хүртэл хөдөлмөрлөхөөс уйдаагүй тэрбээр тэтгэвэрт гарсны дараа жинхнээсээ илжигтэй болохоор шийдсэн нь энэ. Удаан эрж, сурагласны ачаар "Төв аймгийн Батсүмбэр сумын нутгаас Сааралаа олсон" хэмээн Б.Паланз гуай олзуурхаж сууна лээ. Ингэхээс ч аргагүй. Саарал нь хэдий номхон, дөлгөөн ч эзнээсээ бусдад тэр бүр захирагдаад байдаггүй гэнэ. Бүр эвгүй харьцаад байвал хүүхэд адил гоморхож, зөрүүдэлнэ. Өдгөө Б.Паланз гуайн амьжиргааны эх үүсвэрийг Саарал нэртэй илжиг болгодог гэсэн. Өндөр настны хэлж буйгаар Саарал өдөрт 10-20 мянган төгрөгийн орлого олдог байна. Өөрөөр хэлбэл, нийслэлийн зам дагуу байрлах хөл хөдөлгөөн ихтэй газруудад очиход л илжгийг харсан хүн бүр зургаа авахуулах, унаж үзэх гээд тэрүүхэндээ хөлс төлнө. Одоо бол илжигтэй зураг даруулах, унаж үзэх нь тусгай үнэ тарифтай болжээ. Нэг удаа зураг авахуулах, унаж тодорхой зайг туулах нь тус бүрт 200 төгрөг төлнө. Эзэн нь Сааралаа хайрладаг болохоор насанд хүрэгчдэд унуулах дургүй. Харин хүүхдэд бол өөр. Сонирхолтой нь, илжиг нэг явсан замаасаа хэзээ ч хазайдаггүй гэсэн. Ирсэн замаараа л буцна. Тухайлбал, өдрийн цагаар буюу "ажлынхаа" үеэр илжиг жаахан хүүхэд нуруун дээрээ мордуулан Сүхбаатарын талбайг нэг удаа тойрох үүрэгтэй бөгөөд замаасаа гарна гэж үгүй. Хэдийгээр циркийн амьтан сургагчид зааныг ухаантай гэдэг ч илжиг энэ талаараа дутахааргүй онцлогтой болохыг эзэн нь магтаад авсан. Нөгөөтэйгүүр, Саарал сүүлийн 13 жилд эзнээ явган алхуулах нь бүү хэл, ачаа ч үүрүүлдэггүй болж. Эзэндээ үнэнч энэ амьтан юм л бол жуг-жуг хэмээн дуугарч дохио өгдөг гэнэ лээ. Ийм үед өндөр настан Б.Паланз илжгээ ямар нэгэн зүйл хүсч буйгаар ойлголцоно. Энэ дашрамд дурдахад, ойрын хэдэн жил тэднийх түлээ мод гэж санаа зовоогүйгээ онцолсон. Сааралд найман удаа ачиж зөөсөн гишүү мод нэг машин болдог байна. Үүний хариуд эзэн нь ч гомдоохгүй. Өвөлдөө дулаахан саравч барьж өвс, тэжээлийг нь бэлтгэхээс гадна хүйтэнд өмсүүлэх "малгай, гутлыг" тусгайлан оёж бэлтгэх жишээтэй. Учир нь илжиг толгой, хөлөөрөө даардаг болохоор тэр юм. Сонирхуулахад, илжиг тэжээгч Б.Паланз гуай ах, дүү зургуулаа бөгөөд өдгөө ах Батчулуун нь 85, дүү Отгон нь 78 настай амьд сэрүүн аж төрж буй аж. Том ахыг нь Үрчгэр гэдэг байсан гэнэ. Ах нь тухайн үед олон тэмээтэй байсныг үнэлж төр засгаас Баатар цолоор шагнаж байсныг алтайчууд гэрчилнэ. Паланз гуайтай уулзаж, ярилцаж байхдаа эцэг, эхээс хайрласан нэрнийх нь тухай лавлахад "Миний аав 1926 онд Шинжааны ард түмний бослого, тэмцэлд оролцож байсан гэдэг. Тэр үед би ээжийнхээ гэдсэнд байсан юм билээ. Аав хүү гарвал Паланз гэсэн нэр өгөөрэй гэж захиж л дээ. Аавын хэлснээр Шинжаанд эрэгтэй хүүхдийг өхөөрдөж Паланз гэж дууддаг гэсэн. Тэгээд л би ийм нэртэй болсон юм" гэв. Өндөр настны гэргийг Долгорсүрэн гэх ба илжиг тэжээж өсгөхөд түүний хувь нэмэр багагүй. Зургаан хүүхэд төрүүлж өсгөсөн энэ хоёр буурал ийн хэний ч бодож, төлөвлөөгүй шинэлэг зүйлийг олсноор хүний гар харж, гандалгүй сайхан амьдарч байна. Энэ ч утгаар хөдөлмөрч эзнээ дагасан илжиг хотын амьдралд аль хэдийнэ дасчээ. 
Чапаевын Анна

