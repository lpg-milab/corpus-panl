№203(16793)  
1987 оны наймдугаар сарын 25.  
Бодитой, дайчлагч норм

Хөдөлмөрийн нормыг яаж сайжруулах нь бүтээмжийг дээшлүүлэх нэг сурвалж мөн гэдгийг МАХН-ын Төв Хорооны III бүгд хурал дээр онцлон тэмдэглэсэн билээ. Одоогийн байдлаар олон газарт хөдөлмөрийн нормыг зөвхөн цалингийн түвшинг тохируулах үүрэгтэйгээр өрөөсгөл ашиглаж байгаагаас төлөвлөлт, хөдөлмөр зохион байгуулалтын үндэс, шинэ техникийг түргэн эзэмших, сахилга, дэг журмыг бэхжүүлэхэд тэр бүрий тууштай нөлөөлж чадахгүй байна. Нормчлолын үүргийг иж бүрнээр авч үзэхгүй өрөөсгөл ханддагаас болж хөнгөхөн буюу хуучирсан нормоор төлөвлөгөө биелүүлэх, эсвэл ажиллах хүчний элбэг хангалуун нөөцөөр түрж ихийг хийсэн болж нэр төр олох, ер нь шинэчлэл хийх сонирхлыг мохоох, ажлын цагийн ашиглалтыг сайжруулж, шинэ техник, тоног төхөөрөмжийн хүч чадлыг түргэн эзэмших шаардлагыг сулруулахад хүрдэг байна. 

Хийснээр хөлс авдаг нийт ажилчны 72, 4 хувь нь техникийн үндэслэлтэй нормоор ажилладаг боловч тэдний дотор хуучирсан, чанар, үндэслэл нь хангалтгүй нормоор ажилладаг хүмүүс цөөнгүй байгаа юм. Аж үйлдвэр, барилга, тээврийн салбарт ажилладаг хийснээр хөлс авдаг гурван ажилчны нэг нь үндэслэл муутай нормтой байна. Барилгын салбарт мөрдөж байгаа 1974 онд боловсруулж баталсан норм хуучирч, дайчлагч роль, бодит чанар нь буурчээ. Эсгий, эсгий гутлын үйлдвэр, цахилгаан сантехник угсралтын нэгдсэн трестийн бааз үйлдвэр, Дорнод аймгийн мах комбинат, хүнсний үйлдвэр, авто засварын завод, Сүхбаатар хотын мод боловсруулах комбинат зэрэг үйлдвэрийн газарт хөдөлмөрийн норм өнөөгийн шаардлагаас ихээхэн хоцорч бүтээмжийг дээшлүүлэх хөшүүрэг болж чадахгүйд хүрчээ. Үйлдвэрлэлд шинэ техник, технологи нэвтрүүлэх, зохион байгуулалтын арга хэмжээ авах бүрт хөдөлмөрийн нормыг түүнд зохицуулан шинэчилдэггүй байснаас иймд хүрсэн нь илэрхий билээ. 

хөрөнгө оруулалтыг нэлээд хувь нь үйлдвэрийн газруудыг өргөтгөж шинэчлэхэд зарцуулагдах тул удирдах, инженертехникийн ажилтнууд хөдөлмөрийн нормчлолын ажилд шинэ сэтгэлгээгээр хандаж, арга барилаа өөрчлөн сайжруулах зорилт наймдугаар таван жилд тулгарч байна. Ажилчид ээлжийн туршид жигд ачаалалтай байхаар тооцоолж, тоног төхөөрөмжийн хүч чадал, ажиллагааны горим, дамжлагын хүчийг харгалзан нормыг тогтоох ёстой. 

Техникийн үндэслэлтэй дэвшилт нормд шилжин ажилласан, юуны өмнө ажилчид нь өөрсдийн санаачилгаараа нормоо хянасан үйлдвэр, аж ахуйн газруудад 20 хүртэл хувиар нэмэгдүүлсэн үнэлгээг зохих журмын дагуу өргөнөөр хэрэглэх бололцоо бий. Үйлдвэрийн дарга нарт энэ бололцоог ашиглах санаачилга дутдаг нь үнэн хэрэгтээ эдийн засгийн аргаар удирдах зарчмыг баримталж сураагүйн гэрч мөн. Ажилчдын дадлага, мэргэжлийн ур чадвар өссөнөөр бүтээл дээшилсэн бол нормыг хянаж дэвшилттэй болгох асуудлыг тэдний санаачилгад түшиглэн ил тод зохион байгуулж, идэвх сонирхолд нь сөрөг нөлөөлөхгүйгээр шийдвэрлэж, шагнал урамшууллын хэлбэрүүдийг оновчтойгоор хослон хэрэглэх шаардлагатай байна. 

Хөдөлмөр зохион байгуулалт, урамшууллын бригадын хэлбэрийн нөхцөлд ажилбарын нормын зэрэгцээ боловсруулан мөрдөж байгаа бригадын иж бүрэн, томсгосон норм нь зөвхөн ажилбарын нормуудын механик нийлбэр биш харин хамтын хөдөлмөрийн давуу талыг бүрэн тусгасан дэвшилт норм байхаар тогтоож байвал зохино. Улаанбаатар хотын махконсервын комбинатын яс боловсруулах үйлдвэрийн ашиглах цехийн Д. Машбат ахлагчтай хөдөлмөр зохион байгуулалт, урамшууллын бригадын хамт олон үйлдвэрийн захиргаатай 1987 онд хийсэн гэрээндээ бригадын бүтээлийн нормыг өөрсдийн санаачилгаар дахин хянаж 30, 1 мянган төгрөгийн цалингийн фонд хэмнэх үүрэг авч хэрэгжүүлэн ажиллаж байгаа нь үлгэр дууриалтай, цаашид дэмжин дэлгэрүүлүүштэй туршлага юм. 

Нийгэмд багахан зүйл бүтээгээд ахиухан авах эрмэлзлийг юуны өмнө эдийн засгийн аргаар хаах зорилтыг хэрэгжүүлэхэд горимын чанарыг сайжруулахын зэрэгцээ нормд хамрагдах ажил, мэргэжлийн хүрээг өргөтгөх шаардлага хурцаар тавигдаж байна. Ажилчдын олонх  нь болдог ажилласан цагаараа хөлс авагчид, инженертехникийн ажилтан, албан хаагчдын хөдөлмөрийг шууд нормчлох талаар хөдөлмөрийн норматив шинжилгээний байгууллагууд юм бодох, идэвхтэй ажиллах хэрэгтэй болжээ. 

Яам, тусгай газрууд салбарынхаа өмнө тулгарч байгаа зорилтыг хэрэгжүүлэхтэй нягт уялдуулан хөдөлмөрийн норм, нормативын бааз байгуулах, мөрдөж байгаа нормыг хянах, салбарын хөдөлмөрийн норматив - шинжилгээний ажлын төлөвлөлтийг боловсронгуй болгох, хөдөлмөрийн нормчлолын асуудал хариуцсан инженер, эдийн засагч, техникчдийн мэргэжлийг дээшлүүлэх талаар ярианаас бүтээлч ажилд шилжих цаг болсон байна. Мөн хөдөлмөрийн нормчлолын удирдлага, зохион байгуулалтыг сайжруулах, төвлөрсөн журмаар боловсруулж баталдаг нормын мөрдөх хугацааг богиносгох, үндэслэлийг нь хангахад холбогдох эрдэм шинжилгээний институт төвийн үйл ажиллагааг нэгтгэн чиглүүлэх, цаашлаад үйлдвэр, аж ахуйн газрын хөдөлмөрийг шинжлэх ухааны үндэстэй зохион байгуулах арга хэмжээний болон нормыг хянаж дэвшилттэй болгох календарчилсан төлөвлөгөөний үндэслэлийг сайжруулах нь чухал байна. 

Таван жилийн туршид мөрдөх цалингийн тогтвортой нормативыг үйлдвэр, аж ахуй, байгууллага бүрт тогтоохдоо техникийн үндэслэлтэй хөдөлмөрийн норм, нормативуудад тулгуурлах шаардлагатай болсон одоо үед мөрдөж байгаа норм, нормативын дэвшилтэт байдлыг тогтмол хангах, хамрах хүрээг нь цаашид өргөжүүлэх талаар хөдөлмөрийн норматив - шинжилгээний албад, тэдгээрийн мэргэжилтэн, үйлдвэрийн газрын хөдөлмөрийн норм зохиогч, нормчлолын инженер, техникч, хронометрчин нар онцгой анхаарч өөрчлөлт гаргах хэрэгтэй байна. 

Манай хөгжлийн өнөөгийн шатанд шийдвэрлэж байгаа зорилтуудтай нягт уялдсан, тухайн үйлдвэр, аж ахуйн газрын нөхцөл байдал, гарч байгаа өөрчлөлт, шинэ хандлагыг үнэн зөв цаг алдалгүй тусгасан, бодитой, дайчлагч нормыг хэрэглэснээр нийгмийн шударга ёсыг бэхжүүлж, чанар, үр ашгийг дээшлүүлэх намын бодлогыг хэрэгжүүлэхэд бодитой түлхэц өгч чадна. 

