"Лу. Болдын шинэчлэл"-ийг ажлын хэсэг шалгаж эхэлжээ

Монгол Улсын эрдэс баялгийн салбараас эдийн засагт орох орлого нэмэгдэх тусам энэ салбарыг тойрсон үнэн худал яриа, албан тушаалын халаа сэлгээний сураг их сонсдох боллоо.
Манай сонин энэ салбарт болж буй үйл явдлыг анхааралтай ажиглаж, тухай бүрт нь мэдээлж байгаа. Учир нь улс орны эдийн засгийн хэтийн төлөв, ирээдүй энэ салбартай салшгүй холбоотой билээ. Шинэ агентлагийн даргын албыг аваад нэг жил ч болоогүй байгаа Лу.Болд салбартаа хэд хэдэн шинэчлэл хэрэгжүүлэхээр шийдсэний нэг нь ашигт малтмалын лиценз олголтыг цэгцлэх асуудал юм. 1997 онд Ашигт малтмалын шинэ хууль хэрэгжиж эхэлснээс хойш Монголын нийт газар нутгийн 50 шахам хувь нь лицензээр хувь хүн болоод аж ахуйн нэгжүүдийн эзэмшилд очсон нэртэй боловч цааш үнэ хүргэн дамлан худалддаг хэдхэн хүний гарт төвлөрөөд байгааг засч залруулах гол зорилгыг "Лу.Болдын шинэчлэл" агуулж байгаа юм. Улс орны эрх ашиг гэж ярих дуртай хүмүүсийн сэтгэлд аргагүй нийцэх учиртай энэхүү шинэчлэлийг харин зарим хүн эсэргүүцэн Захиргааны хэргийн шүүхээс гадна гомдоллож болох бүхий л газруудад "зарга мэдүүлсэн". Энэ дагуу Үйлдвэр худалдааны яамны сайдын зөвлөл хуралдаж, АМГТХЭГ-т шалгалтын хэсэг томилон ажиллуулахаар шийдсэн тухай манай сонин мэдээлсэн. Ажлаа саяхан эхэлсэн шалгалтын хэсгийн бүрэлдэхүүн харин тун сонин бүтэцтэй аж. Үйлдвэр худалдааны дэд сайд Ц.Энхтүвшингийн ахалж байгаа энэ багт Ажил олгогч эздийн холбооны гүйцэтгэх захирал Х.Ганбаатар, "Петровис" компанийн ерөнхий захирал Ж.Оюунгэрэл, ШУТИС-ийн багш, доктор, профессор, "Монголын алт МАК" корпорацийн дэд ерөнхийлөгч Ц.Энхболд нарын хүмүүс орсон тухай хэвлэлд бичжээ. Ажлын хэсэг янз бүр байдаг ч төрийн байгууллагын ажил албыг хувийн хэвшлийнхэн шалгаж байгаа тохиолдол анхных нь байж магадгүй юм. Тэр тусмаа Ашигт малтмал газрын тосны хэрэг эрхлэх газарт ажлаа шалгуулдаг компаниуд тус газрыг шалгах болсны учрыг гайхах хүмүүс цөөнгүй байна. Төрийн ажил албанд хувийн хэвшлийнхэнд үзүүлж болох болохгүй янз бүрийн мэдээлэл байхыг үгүйсгэхгүй. Гэтэл хувийн бизнес эрхэлдэг хүмүүсээр төрийн байгууллагыг шалгуулах нь хэр зохимжтой вэ? Ер нь энэ мэт байдлаас харахад төрийн хэрэг бүрэн дампууралд ороо юу гэх сэтгэгдэл төрөхөөр байна. Уг нь мэргэжлийн хяналтын алба гэдэг байгууллага хүртэл байгуулаад хяналт шалгалтаа даатгаагүй бил үү. Бас шалгалт эрхэлсэн сайд хүртэл байгаа биз дээ энэ Засгийн газарт. Дээрх ажлын хэсэг АМГТХЭГ, Геологийн төв лаборатори, Геологийн судалгааны төв гэсэн гурван газрыг шалгах ажээ. Хуучнаа баримтлагсдын матаасаар хийгдэж байгаа тус шалгалт эхэлчихээд байгаа бөгөөд одоогийн байдлаар "хов жив сонсож" байгаа сурагтай. 

