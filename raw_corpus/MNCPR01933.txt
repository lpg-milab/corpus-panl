Цэцгийн сайхныг үхэр мэддэггүй

-Үндэстэн мөхөхийн Үндэс суурийг Боловсролын Яамны боловсроогүй түшмэд тавьж байна- Д.МӨНГӨНДАЛАЙ Энэ үгийг аав минь хэлж билээ. Гоо сайхны мэдрэмжгүй бол үхрээс ялгаа юу ч байх билээ. Бид үхрээс ялгаатай нь цэцгийн гоо сайхныг мэдэрдэг. Үхэрт хивж болж л байвал цэцэг хичнээн үзэсгэлэнтэй байлаа гээд түүнийг харж баясах, сэтгэлийн таашаал авах мэдрэмж үгүй. Гоо сайхны мэдрэмж авдаггүй бол бид хүн дүрстэй үхэр л болж хувирах дээрээ тулна.
Бичиг үсэг сурсан цагаасаа л уран зохиолоор амьсгалж, уран зохиолоор мөрөөдлөө хийж, хүмүүжиж ном унших тусам оюун ухаан минь тэлж, ертөнц хийгээд хүний сэтгэлийн мянган утсыг эндээс эрж хайж, сэтгэхүйгээ хөгжүүлж, ном намайг жинхэнэ утгаар нь хүн болгосон билээ. Тийм болохоор дунд сургуулийн сургалтын үндсэн хөтөлбөрөөс уран зохиолын хичээл хасагдаж, сонгон шалгаруулалтаар сурах болж байгааг сонсоод үнэхээр цочирдлоо. Энэ шийдвэр нь ирэх хичээлийн жилээс эхэлж хэрэгжих гэнэ. Үүнийгээ бас монгол хэлний хичээлтэй хамтатгаж байгаа гэдэг нэрийн доор булзааруулан тайлбарлах аж. Тиймээс БСШУЯ-ны энэ харанхуй шийдвэрийг аялдан дагаж яавч болохгүй. Үндэстэн мөхөхийн үндэс суурийг боловсролын яамны боловсроогүй түшмэд тавьж байна. Үүнийг сонсоод өнөө муу хэдэн зохиолч нар минь л түрүүлж дуугаран өргөх бичиг бариад гүйсэн. Гэвч нааштай хариу сонсоогүй л байна. Одоо БСШУЯ-ныхан монголчуудыг хөгжим сонсохоо боль гэж хэлэх л үлдэж дээ. Ном уншихаа зогсоож, хөгжим сонсохоо болиод, уран зураг, сонгодог урлагаа уландаа гишгэвэл хүн дүрстэй үхэр болж хувирна. А.Пушкиний "Евгений Онегин"-ий Татьянагийн дүрээс эмэгтэй хүний эр нөхөртөө үнэнч байхыг ойлгож, Л.Толстойн "Дайн ба энх"-ийг уншин түмэн баатрынх нь үйл явдалд сүлэлдэн, "Анна Каренина", "Сэхээрэлт"-ийг уншиж сэхээрч, дэлхийн хамгийн анхны туульсын зохиол болох "Махабхарата", "Одиссей"-г амтлан ертөнцийн түүхийг олж харсан билээ. Уолт Уйтмений "Өвсний навч"-ийг уншин, Р.Таагүрийн яруу тансаг найргийг цээжлэн, яруу сайхны мэдрэмжтэй болсон минь үнэн. Хар нялхаасаа түмэн зүйлийн амтат номонд татагдан, босон суун, салж ядан уншиж, баатруудынх нь хувь заяаны төлөө санаашран мөрөөдөлдөө умбадаг байлаа. Махатма Гандигийн "Миний намтар"-ыг уншиж сэтгэлийн хат сууж байв. Миний хүү одоо тэгвэл юу мөрөөдөх вэ. Эргэн тойронд минь яруу найрагч, зохиолчид уран бүтээлээ туурвин, цэцэрхэж, омгорхож, шатаж явахыг харж би хүмүүжсэн. Намайг бага байхад ном их уншсан хүүхдийг шагнаж урамшуулдаг, "Номын сайн нөхөр" гэж олон ном уншсан хүүхдийг шалгаруулдаг байж билээ. Хоёрдугаар ангидаа долоо хоногт арав гаруй ном уншиж "Номын сайн нөхөр" үнэмлэх гардаад баатар болчихсон юм шиг онгирч байснаа санаж байна. Ном гэдэг ямар амттай, ямар уужим ертөнц болохыг Монголын ирээдүй болсон хүүхдүүд уншиж таньж, номонд хайртай, зөв хүн болж төлөвшөөсэй. Тиймээс ч бид уран зохиолын хичээлийг үндсэн программаас хасагдаж байгааг эсэргүүцээд байгаа юм. Бяцхан хүү минь надаас үлгэр ярьж өгөхийг хүсч шалж хошуугаа цорвойлгоход нь би үнэхээр баярладаг. Хүүгээ автомат тоглоом тоглож, нүдээ чилээхийн оронд мөрөөдөлтэй амьдарч номоор хүмүүжээсэй гэж боддог. Н.Герцений "Туулсан замд төрсөн бодол" номыг уншиж би сэтгүүлч болох мөрөөдлөөр жигүүрлэсэн. Мэргэжлээ сонгоход минь ном л надад тус болсон. Монголын ирээдүй болсон хүүхдүүдийн оюун санаанд халдлага хийж уран зохиолын амтат хичээлийг хасч байгааг хараад үндэсний сэхээтнүүд маань ч ам хамхин дуугүй суулгүй дуугарах биз. Яахав бидний бага байсан үеийг бодвол техник технологи хөгжөөд цахим ертөнц ноёрхож байгаа нь үнэн. Гэвч уран зохиолгүйгээр хүүхэд минь хүмүүжнэ гэж бодохоос дунд сургуульд сураад ч яах юм гэсэн бодол төрж байна. Гадаад хэлтэй болгоно л гэж байна. Эх хэлээ мэдэхгүй, үндэсний соёл түүхээ үзэхгүй байж яаж гадаад хэл сурах вэ дээ. Манай утга зохиолын хүрээнийхэн ч энэ тал дээр үгээ хэлнэ байх. Ирээдүй үе минь цэцгийн сайхныг мэдэрдэг "цэцгийн толгой тасалдаггүй" цэвэр ариун хүн болж хүмүүжээсэй. Цэцгийн сайхныг мэддэггүй "үхэр" битгий болчихоосой. 
Д.Мөнгөндалай
