№282 {17499)    
1989 оны арван нэгдүгээр сарын 25.
Хэрэглээний соёл

Нийгмийн гишүүн бүр үйлдвэрлэн бүтээхийн зэрэгцээ байнгын хэрэглэгч байдаг билээ. Хумүүсийн амьдрал сайжрах тусам хэрэглээний шаардлага нэмэгдэж, хүрээ нь өргөждөг. Тэрхүү байнга өсөн нэмэгдэж буй хэрэгцээг нийгэм аль болох бүрэн хангахын төлөө бүхнийг зориулдаг нь социализмын жинхэнэ хүнлэг чанарын гол үзүүлэлт мөн. 

Хэрэглээ бол нэгэн ёсны соёл юм. Чухамдаа манайд өргөн хэрэглээний бараа таваар хүрэлцээгүй бодит бэрхшээлийн зэрэгцээ хэрэглээний соёл дутаж нэмэгдэл бэрхшээл учруулдаг байдал ч нуух аргагүй илэрхий байна. 

<< Эдээр биеэ чимэхээр, эрдмээр биеэ чим >> гэж ард түмэн ярьдаг нь учир утгатай уг юм. Бид хэрэглээний соёлын тухайд ярихдаа дутагдаж гачигдаж байгаагаа ч бас үрэгдүүлж, соёлгүй хандаж байгааг ч нэгэн адил дэнслэн даах ёстой. Бидний амьдрал хангалуун байна гэдгээр бүхнийг нууж хаах, эсвэл юм юмаар дутагдаж хоосорч байгаа мэтээр бүхнийг үгүйсгэхийн аль аль нь бодит үнэнд харшилна. 

Ажилчин, малчин, бүтээлч сэхээтний бий болгосон хэрэглээний зүйл нь өнөөдөр хүмүүсийн материалын болон оюуны хэрэгцээг хангахад зориулагдаж байгаа бөгөөд өөрсдөө хийж чадахгүй боловч хэрэгцээтэй байгаа зарим зүйлээ ах дүү социалист орнууд, тэр ч байтугай хөрөнгөтөн орнуудаас ч үнэ харгалзахгүйгээр худалдан авч нийлүүлэхийг эрмэлзэж байна. Бид үндсэн хэрэгцээгээ өөрсдөө хангах чадалтай болохын тулд үйлдвэрлэн бүтээх чадвар дадлагаа сайжруулж хөдөлмөрийн хамт олноос төдийгүй хүн бүр өөрсдөөсөө шалтгаалах бүхнээрээ эх орондоо, ард түмэндээ тус хүргэх ёстой юм. Нөгөөтэйгүүр арвилан хэмнэхийн ухаанд ухамсартай суралцах, хэрэглээний соёлоо эрс дээшлүүлэх шаардлагатай байна. Өргөн хэрэгцээний барааны гачигдал үнэн хэрэгтээ эдийн засгийн хоцрогдлоос шалтгаалсан төдийгүй манай хүмүүсийн хэрэглээний соёл, ёс суртахууны арга барилын хоцрогдол ихээхэн нөлөөлж байгааг ухаарч, авах өгөхийнхөө утгыг цэгнэн үзэх хэрэгтэй болж байна. 

Хун ардынхаа сайн сайхан аж байдлыг дээшлүүлж хэрэглээний зүйлийг элбэг дэлбэг болгоход манай намын бодлого чиглэж ард түмний өргөн хэрэглээний бараа үйлдвэрлэлтийг өргөжүүлэх талаар удаа дараа тогтоол шийдвэр гаргаж, хэрэгжүүлэхэд байнга хяналт тавьж ирлээ. Хэрэглээний бараагаар бүрэн хангах асуудал үйлдвэрлэх хүч, хөрөнгө чинээ, олдоц зэргээс шалтгаалах, ихээхэн хүч чармайлт, хугацаа шаарддаг учраас үүнд шинэ сэтгэлгээ, арга барил, шуурхай овсгоо гаргах ёстой. Барааны саван, угаалгын нунтаг, шүдний оо гэхчлэнгийн ойр зуурын бараагаар хөдөлмөрчид, хөдөөд хүүхдийн хувцас ялангуяа гутал хүрэлцэхгүй байгаа нь үнэндээ бид бүхний өөрсдийн арчаагүйгээс хариуцсан яам газруудын санаачилга, идэвх дутсанаас голчлон шалтгаалж байна. Нөгөө талаар хүмүүсийн хэрэглээний соёл дутмагаас арвилан хэмнэхгүй, үрэлгэн цамаан зан гаргах, зохисгүй хэрэглэх, нэгийг бүтээхийн тулд нөгөөг сүйтгэх, хийсэн бүтээснээ буруу хуваарилах, үрэгдүүлж муутгах зэргээр давхар хохирол учруулдаг дутагдал нийтлэг байна. Ухаалаг, зохистой хэрэглээ нь хувь хүмүүс, өрх гэрийн орлого, түүнийг зарцуулах нарийн тооцоотой бас холбоотой. Өрхийн орлого улсын дунджаас доогуур мөртлөө товхийсэн амьжиргаатай айл өрх хот, хөдөөд олон байдаг. Гэтэл өрхийн орлого нь улсын дунджаас дээгүүр мөртлөө цалингаа хүргэхгүй, хэрэгцээгээ зөв зохицуулахгүй даржин амьдардаг айл өрх ч бас цөөнгүй бий. Ухаалаг зохистой хэрэглээ, түүнийгээ эзэмших соёл жигд биш байгаагаас иймд хүрсэн нь тодорхой юм. 

Тэвчиж явцуу амьдрах, эсхүл үрэлгэн хэрэглэх хоёрын аль аль нь манай өнөөгийн социалист аж төрөх ёсонд харш билээ. Орлого багатай, ам бүл олонтой айл өрх, гэр бүлд улсаас хөнгөлөлт, мөнгөн болон бусад тусламж үзүүлдэг боловч үүнд найдаад хүн ам, айл өрх өөрсдийн санаачилга, бололцоог ашиглан аж амьдралаа өөд татах, юмхнаар юм хийх сэтгэлгээ гаргахын оронд юм бүхнийг улсаас авах, бэлэнчлэх хандлага бас л амь бөхтэй байна. Туслах аж ахуй эрхлэхээс авахуулаад хуучин хувцсаа засаж сэлбэх, орон сууцаа тордох, үйл мэтгэх, дарх хийх хүртэл юм юманд овсгоо гаргах нь айл өрх, хувь хүний тухайд бас нэг том үзүүлэлт болох нь чухал юм. 

Өрх гэр, хувь хүн өрхийн төсвийг зохистой зохиож, орлогоо зөв хуваарилж сурах, гэр бүлийн гишүүдийнхээ нас, бие бялдарт тохирсон хоол хүнс, хувцас хунараар хангахад сайтар бодож боловсруулсан өрх гэрийн хэрэглээний бодлого ч шаардагдаж байна. Өрх гэрийн нэлээд эзэд нэг бол баярхаж балгалзах, нэг бол харамч занд дийлдэж бага насны хүүхдэдээ ч сүү, жимс, цагаан идээ зэрэг өсөх өндийхөд нь зайлшгүй хэрэгтэй хоол тэжээлд гар татах. эсвэл үнэтэй тавилга, шил, толь хөөцөлдөх төдий өрөөсгөл хандлагатай байна. 

Баянхонгор аймгийн хэд хэдэн суманд сургуулийн хүүхдийн өвлийн гутал ховор учраас том хүний 180 - 200 төгрөгийн үнэтэй гутлыг 5, 6 дугаар ангийн эмэгтэй хүүхдэд авч өгөхөөс аргагүйд хүрсэн байна. Гэтэл хот, суурингийн зарим хүүхэд маяг хөөцөлдөж гангалах, эсвэл гутал, хувцсаа тахлуулж гамтай эдлэхийн оронд шинээр нь шахам хог руу хаях ч тохиолдол их байна. 

Зөвхөн нийслэл хотын бүх гуанз, цайны газраас хаягдсан хоолны үлдэгдэл нь 20 мянган хүнтэй хотын долоо хоногийн хүнстэй тэнцэхээр тооцоог эдийн засагчид гаргасан нь манай хэрэглээний соёлын хоцрогдлын гэрч мөн. Бид хоолныхоо орцыг ихдүүлж илүүдэл болгон хаях муу занд сурчээ. Намрын ургац хураах үеэр ногоотой хоолны сарын ажил зохиож, гэрт ч, нийтийн хоолны газарт ч ногоотой шөлөөр шахаж залхаах мөртлөө хавар, зуны эхэн сард болохоор хүнсний ногоо тасардаг нь бас л хэрэглээний соёлын доголдол, саалиа базаахаар саваа бэлтгээгүйн балаг, үрэлгэн, ухаалаг бус хэрэглээний нэг илрэл юм. 

Зөвхөн идэх уухаар, эдлэх өмсөхөөр манай хэрэглээ хязгаарлагддаггүй бөгөөд ном унших, хэвлэл захиалах, кино, жүжиг үзэх, биеийн тамир, спортоор хичээллэх, дуу дуулах, хөгжим тоглох, зураг зурах зэрэг оюуны соёлын хэрэгцээ маань ч өргөжиж байна. Гэвч соёлын хэрэгцээг хангах асуудлыг өнөөдөр тун ч дутуу анхаарч энэ талын гачигдал барагдахгүй байна. Соёлын сайн хэрэглэгч байх нь зүй ёсны шаардлага болж байгааг төсөв төлөвлөгөөний болон соёлын байгууллагууд ноцтой анхаарч хөдөлмөрчдийн энэ талын хэрэгцээг шуурхай хангахад санаа тавих цаг болжээ. 

Хэрэглээний өндөр соёл төлөвшихөд хамт олон, хувь хүмүүсээс бодит хэрэгцээгээ зөв ухамсарлаж, ухаалаг хэрэглэж сурах, эрүүл мэндэд хортой архи, тамхи мэтийн зохисгүй хэрэглээг нийгэмд ч, хамт олонд ч, хувь хүмүүст ч ашигтай соёлжилтын боловсронгуй хэрэгцээгээр түрэн гаргах хэрэглээний бүтцийг боловсронгуй болгох, түүнд тавих өөрийн хяналтыг нарийсгах ухамсартай уйл ажиллагаа шийдвэрлэх үүрэг гүйцэтгэнэ. 

Зохистой, ухаалаг хэрэглээ, түүнийг эзэмших соёл нь нийгэм, хамт олон, бие хүний соёлын чухал бүрэлдэхүүн хэсэг, эдийн засгийн оновчтой хэмнэлтийн систем нэвтрүүлэх нэг хэрэгсэл, манай аж төрөх ёсны чухал шинж учраас түүнийг зөв төлөвшүүлэх нь нам, улс, олон нийтийн байгууллагын анхаарах чухал асуудал байх ёстой. 

