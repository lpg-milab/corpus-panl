Л.ДАШНЯМ

ХАНЬ

	Лхүндэв хайгуулын ажилд явуулах болсныг дуулаад жигтэйхэн их баярлав.
	"Одоо нэг ингэх болсон доо. Хэдэн ч жил үлдээхэв. Энә газар муугий нь хийгээд сайн болдог юм бол болохоороо л боллоо" гэж баярлахын сацуу бас явах болсноо зөвтгөн бодов. Гэвч түүний сэтгэлийг өөртөө зөв өгсөн  энэ өчүүхэн бодол ч бус өөр нэгэн бодол юу юунаас илүү баярлуулж байсан юмсанжээ. Юу гэвэл эхнэр нь эртэд
	-Одоо ч хоёр хүү минь овоо болчихлоо. Аав ээж хоёр нь юм сурах, үзэх завтай боллоо доо ашгүй гэж суусныг мартаагүй явжээ.
	Замдаа дэлгүүрээр орон хэдэн ширхэг лаазтай мах, ганц хоёр кило хиам, боорцог авав. Бас хоёр хүүдээ нэг нэг шоколад авлаа.
	"Дагийд юу авах вэ? За юу авдаг юм бэ? Ямар хүүхэд биш, юманд явах боллоо гээд л юм авч өгөөд байвал сүүлдээ юу болох юм бэ?" гэж бодов.
	Тэгснээ бас сэтгэл нь хүрсэнгүй нэг шил үнэртэй ус авахаар боллоо. "Нэгэнт авсных олигтойхноос нь авнаа. Тэр польш ус гэдгээс нь л авъя" хэмээн хүүхнүүдийн дунд орон оочирлож, хойно урдаасаа чичүүлэн, элдэв сайн муу үг сонсон, нааш цааш болж байж арай гэж нэг юм хүрсэн чинь нөгөө сүр болоод байсан уе нь "может быть" гэсэн нэртэй нэг муу хуруун чинээхэн юм байлаа.
	"За яахав өчнөөн зогсчихоод ямар болилтой нь биш ямар ч байсан авдаг хэрэг! Гэвч дэндүү жижигхэн юмуу. Тоохгүй бол яахав? Их гоё ус юм байх аа, хүүхнүүд бүүр сүйд бололцоод л байна гэхгүй юу ... Ерөөсөө хоёрыг авъя. Нэгд жаахан ч юм, хоёрт хараад нээрэн сайхан ус болохоор нь олныг авч дээ гэж бодог!"
	Лхүндэв худалдагчийн өмнө ийнхүү хоромхон зуур олон юм бодон, шийдэж амжив.
	Тэгээд гэртээ их баяртай ирлээ.
	- Хөөш Дагий, хөгшин нь хайгуулд явах болчихлоо.
	- Хаашаа?
	-Таван толгой руу гэнэ.
	-Аль зүг рүү байдаг юм бэ?
	-Говь руу.
Дагий хийж буй юмаа оролдон хэсэг чимээгүйхэн болов. Хоёр хүүхэд нь
	-Юу гэнээ, юу гэнээ? Аав хаашаа явна. гэнээ? гэсээр гүйлдэн ирж, аавынхаа хоёр талаас бүчин зуурав.
	-Аав нь холоо явна. Май та хоёрт энэ чихэр авсан гэж халааснаасаа нэг нэг шоколад гаргаж өгөв.Тэгээд эхнэр рүүгээ эргэн
	-Хөөш Дагий, чамд хөгшин нь нэг догь юм авлаа! гэж чангаар өгүүлэн ойртон очвол цаадах нь юмаа хийж дуу шуугүй зогсоно.
	-Би чамд...
	-Чи тэгээд хэдэн сараар явах юм бэ?
	-Мэдэхгүй, хоёр сар л биз.
	-Чи ч олон л сар байгаасай гэж бодож байгаа л даа.
	-Ерөөсөө явж үзээгүй юм чинь тэгэлгүй яадаг юм бэ?
Дагийгийн царай хувьсхийн
	-Чамайг байхгүйд энэ хүүхдүүд чинь өвдвөл яах юм бэ? өөрөө л болж байвал ... гэснээ хоолой нь зангиран, дуугүй болов.
	-Дагий минь чи юунд ингэж байдаг юм бэ? Хоёул эхлээд зөвлөе.
	-За юугаа зөвлөдөг юм бэ? Чи намайг, энэ хүүхдүүдээ бодоход яадаг юм бэ? Эртэд чамайг нэг хуралтай байсан орой бид яаж үнхэлцгээ хагалцгаах шахлаа... гэснээ уйлж гарав.
	Лхүндэв яах учраа олж ядан
	-Үгүй чи ... чи жаахан байзнаадах л даа гэсээр очиж мөрий нь тэвэртэл ширүүн нь аргагүй хойш нь түлхэж
	-Намайг дандаа л го-го... гомдоож байдаг. Тэр жил бас яалаа. Хүү-хүү... хүн...
	-Тэр жил бас яасан юм бэ?
	Дагий гомдон уйлж, нулимсаа арчин
	-Аа тийм үү, Тулгааг хариугүй гарах болчихоод, тогоо шиг гэдэстэй байхад чи хайгуулд явна, хайгуулд явна гээд л байгаа биз дээ?
	-Тэгээд ямар явсан уу? Явсан ч гэхнээ одоо аль хэзээний юм бэ дээ. Дөрвөн жил өнгөрлөө. Чи ерөөсөө огт нэг ийм худлаа юмны төлөө ... Битгий ингэж илүү явдал болж байгаач! хэмээн инээмсэглэн зогсов. Дагий нэлээн үзэлцэх янзтай
	-Тиймүү. Би л очиж яриагүй бол чи явчих л байсан. ЁСТОЙ хүний үнэргүй... Чи ерөөсөө яв, яв! Тэр даргадаа очиж хэл! Нялх нойтон хүүхэдтэй явж чадахгүй гэж хэл!
	Лхүндэв гартаа нөгөө хуруун чинээн шилтэй хоёр "может быть"-ээ хөөрөг шиг эргэлдүүлэн, хооронд нь харшуулан, өнхрүүлэн оролдсоор
	-За Дагий минь, тайвширч үз. Юманд чинь бас учир байна. Чи бод л доо? Гэтэл Дагий тип тапхийн нааш цааш хэд алхсанаа
	-Ерөөсөө чамайг хэлдэггүй юм бол би өөрөө хэл нээ, тэгж ярихгүй! гэсээр үүд рүү ухасхийв.
	Лхүндэв урдуур нь орж барьж автал хэрэндээ сүрхий чадалтай гараа угз татан авч цааш гүйв.
Нэг ингэхээрээ санасандаа хүрч байж салах дуртайг нь мэдэх тул Лхүндэв дэмий л
	-Үгүй ер ямар хэрэг байнаа? Чи эхлээд миний үгийг сонсооч! Хэрэв явахгүй болбол... гэж аргадангуй гуйв.
	Дагий түүний үгийг дуулсан шинж алга. Өлгүүрийн дэргэд очин, "Ямар хувцас өмсөх вэ?" гэсэн шиг жаал эргэлдсээр шар пальтогоо шүүрч аваад хагас дутуу өмсөн гарч одов.
Хоёр хүүхэд нь бүүр айж гайхаж гүйцжээ.
	-Танай ээж чинь ийм л хүн дээ. За одоо яахав... гэж хүүхдүүддээ сулхан хэлж, санаандгүй зөөлхөн сүүрс алдав.
	... Дарга юу гэдэг бол? Урдаас нь зад загнаад хөөгөөсэй! Эсвэл зөөлөн сэтгэлтэй хүн болохоороо, "Энэ удаа явуулахаа больё" гэх болов уу, аль эсвэл "за бид харж үзье ээ. Уг нь нөхөр Лхүндэвийг одоо нэг явуулах нь зүйтэй юм байгаа юм даа. Одоо энэ чинь залуу боловсон хүчнийг... гээд л баахан учирлах бол уу, За юу л болбол болог!" гэж бодов.
	Дэлгүүрээс авчирсан юмаа гарган шүүгээнд хийгээд, хоёр хүүхэд нь иднэ гээд болохгүй болохоор у, нэг лаазтай мах задаллаа.
	"Эсвэл жаахан тэгж явж байгаад, замдаа уур нь гараад эргээд ирэх биз. Энэ чинь ийм том болсон хүүхдүүдтэй байж намайг нэг удаа хайгуулд явуулчихад яах вэ дээ" гэж бодно. Дагий алга л байв.
	Гурвуулаа плиткээ залган лаазтай махаа халааж идэв.
	"Золиг чинь үнэхээр манай ажил руу гүйгээд явчихлаа шүү. Зовмоор юм боллоо доо, зүгээр. За байз... Нээрэн ч энэ жилдээ больдог юм билүү. Энэ хоёр гэв гэнэт л халуурч бүлээрээд унавал Дагий маань ч үнэхээр хэцүүднэ дээ. Юмыг яаж мэдэхэв. Хүүхэд, хаврын тэнгэр хоёр адилхан юм чинь өнөө гайгүй байснаа маргааш яаж ч мэднэ. Намайг байхгүйд айж сандарна. Ерөөсөө өөрөө ярьдаг байж дээ..."
	-Аав та хаашаа явах гэж байгаан?
	-Хайгуулд явна.
	-Хол явах уу? Москва шиг бүүр хол уу?
	-Их холоо явна? Говь явна.
	-Та надад арав үсэрдэг гялгар хар ... яагаав дээ эндээ нэг ийм дугуйтай буу авчирч өгөөрэй.
	-Та надад "Тавийн" хүүхлээс ч том хүүхэлдэй авчирч өгөөрэй.
	Аав нь инээмсэглэн
	-Та хоёр аавыгаа байхгүйд айх уу?
	-Үгүй ээ. Юу гэж айдаг юм бэ. Ийм том болчихсон юм чинь. Эмээ чөтгөр гэж байдаггүй гэж байна лээ.
	Лхүндэв чимээгүй инээмсэглэж суув.
	Тэгтэл үүд торхийн дуугарч Дагий нэг гартаа том тортой юм, нөгөө гартаа цаасанд боодолтой баахан чихэр боов барьсаар орж ирэв.
	-Уур хүрээд урагшаа гүйж явтал дэлгүүрт жигтэйхэн тарган мах гарч байна. Чамайг өглөөнөөс хойш хоолгүй яваа юм болохоор... Тэгээд ч тэр хайгуул майгуулдаа явах болчихвол яаж хоол ундгүй явах вэ дээ! гэсээр өрөөн дотуур нааш цааш тип тапхийн гүйн алдан явав.
	Хүний ханиа гэж... амьдралын сайхан нь заримдаа энэ л нэг ороо бусгаа байдалд байх шиг санагднам бус уу.
							
1973-10-14 
