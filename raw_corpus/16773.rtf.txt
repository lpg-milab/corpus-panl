№183(16773)     
1987 оны наймдугаар сарын 1.
Хаяанд чинь өвөл!

БНМАУ-ын Сайд нарын Зөвлөлийн хуралдаанаар саяхан төлөвлөгөөт болон цаг үеийн ажлын явцыг хэлэлцээд мал аж ахуй, хот, суурины өвөлжилтийн бэлтгэлийг хангах ажилд хүч, анхаарлыг төвлөрүүлэхийг нийт байгууллагад даалгасан билээ. 

Хадлан, тэжээл бэлтгэх, ургац хураах ажлыг шуурхай гүйцэтгэхийн хамт түлээ, нүүрс, өргөн хэрэгцээний барааг хэрэглэгчдэд хүргэх, орон сууц, сургуулийн хичээлийн болон дотуур байр, эмнэлэг, цэцэрлэг, яслийн барилга, цахилгаан, дулааны станц, шугам сүлжээний тоног төхөөрөмжийн засвар, үйлчилгээг чанартай хийснээр хүйтний улиралд явуулах үйлдвэрлэлийг үр дүнтэй болгох, үйлдвэр, завод, цахилгаан станцуудыг найдвартай жигд ажиллуулах, хөдөлмөрчдийн тав тухтай аж төрж, өндөр бүтээмжтэй ажиллах, хүүхэд, багачуудын эрүүл энх өсч бойжиход таатай нөхцөл бүрдүүлэх болно. 

Өнгөрсөн жил зуншлага сайтай, харьцангуй бага хүйтэрсэн боловч түүнд хууртагдан цалгардсан хөдөө аж ахуйн нэгдэл, сангийн аж ахуй, зарим томоохон хот, суурины хувьд өвөл хүнд сорилт болсныг одоо л эргэн санаж дүгнэлт хийж, тодорхой ажил эртээс зохиох хэрэгтэй байна. Урьд жилийнхтэй харьцуулбал хадлан тэжээл авах, мал сүргийг оторлож таргалуулах ажлын явц удаашралтай, бусад салбарын өвлийн бэлтгэл ч харьцангуйгаар үзэхэд хангалтгүй байна. Хадлан авах тохиромжтой хугацаа үндсэндээ дуусах Дөхөж байхад улсын хэмжээгээр бэлтгэвэл зохих хадлангийн хоёр хүрэхгүй хувийг авсан нь ажлын явц туйлын удаашралтай байгааг харуулж байна. Бэлтгэсэн тэжээлийн нөөцийг ноднин өвөл, хавар ихээхэн хэрэглэсэн нөхцөлд хадлангийн ажлын явц ийм Байгаа нь малыг тарган тавтай өвөлжүүлэх, хаваржуулахад ноцтой бэрхшээл учруулж болзошгүй болоод байна. 

Мал сүргийн өвөлжилтийн бэлтгэлийг хүн амьнхаас салгаж үзэх нь өрөөсгөл хандлага мөн. Өнгөрсөн намар Багануур хотын нийтийн аж ахуй, орон сууцны өвлийн бэлтгэлийг зохих ёсоор хангасан үнэлэлт авсан хэдий боловч өвөл нь хариуцлага алдаж, цахилгааны хангамж тасалдахад дулааны станц, цахилгаан, дулааны шугам сүлжээний инженертехникч, ажилчид тийм онцгой тохиолдолд өндөр сахилга, зохион байгуулалттай, шуурхай ажиллах сэтгэл зүйн бэлтгэлгүй байснаас аваарыг  даамжруулан бүхэл бүтэн хот, томоохон үйлдвэрийн хэвийн амьдрал, үйл ажиллагаанд муу нөлөө үзүүлж улсад ихээхэн хохирол учруулжээ. Дурдсан газар хүмүүсийн ажлын уялдаа " холбоо муу, бий болсон онцгой байдалд хэн яаж ажиллах, юу хийхийг яв цав тогтоож. аваарь саатлын үед ажиллах арга барилд сургаагүйн хор холбогдол олон сая төгрөгийн гарлагад хүргэсэн ю >> . Түүнчлэн Дорноговь аймгийн эрчим хүчний үйлдвэрлэлийн бэлтгэлийг ор нэр болгож ирснээс Сайншанд хотын хөдөлмөрчдийг жилийн жилд цахилгаан дулаанаар тасалдуулж байлаа. Гал алддаг айлыг одоо бүү хэл дээр цагийн бүдүүлэг үед ч арчаагүй залхуугийн хар гай гэж ард олон жигшин үздэг байсан. Гэтэл эх орны хөгжил дэвшлийн бахдам ололтыг эзний ёсоор эдлэх санаачилга дутаж, төв, орон нутгийн үйлдвэр, завод, аж ахуйнууд машин техник, тоног төхөөрөмж, үйлдвэрийн болон иргэний барилга, орон сууцны их засвар, өргөтгөл, шинэчлэлтийг цагт нь шуурхай хийлгүй назгайрч суусаар өвлийн жавартай тулгарч тух алддаг зохисгүй явдал арилаагүй хэвээр байна. 

Төвийн эрчим хүчний системийн дулааны цахилгаан станцуудад үндсэн, туслах тоноглолын их засварын ажлыг бэлтгэл сайтай зохион байгуулж ажлын явц, чанар нь урьд жилүүдийнхээс ахицтай байгаа боловч Улаанбаатарын IV цахилгаан станцын гүний худгууд, вагон хөмрөгч зэрэг онц чухал байгууламжид их засвар хийгээгүй, Чойбалсан хотын дулааны цахилгаан станцын тоноглолын засвар удааширч байгаа ноцтой дутагдлыг цаг алдалгүй арилгах хэрэгтэй болж байна. Ховд, Өлгий, Сайншанд, Улаангом хотын төвлөрсөн халаалтын зуух, шугам сүлжээний туршилт, зарим аймгийн болон сумдын дизель цахилгаан станцын өргөтгөл, засварыг ч яаралтай дуусгах цаг болжээ. 

Төмөр зам, авто тээврийг оновчтой ашиглан цахилгаан, дулааны станц, халаалтын зуух, хөдөлмөрчдийн хэрэгцээнд нүүрс, түлшний зохих нөөцийг бий болгох нь өвлийн бэлтгэлийн чухал хэсэг мөн. Гэтэл Улаанбаатарын IV цахилгаан станц зэрэг хэд хэдэн газарт өдийд байвал зохих нүүрсний нөөц бараг хоёр дахин бага байна. Төв, орон нутгийн үйлдвэр, аж ахуйн газрууд ургацын тээвэр эхлэхээс өмнө нүүрсийг үндсэнд нь нөөцөлж авсан байхаар бодож, ажлаа зохицуулах хэрэгтэй. 

Нүүрсний уурхайнуудад хөрс хуулах ажлыг дулааны улиралд түрүүлүүлэн хийж уулын ажлын цаашдын өрнөлтийг хангах ёстой. Цахилгаан, дулааны шугам сүлжээ, дэд станц, хуваарилах байгууламжуудын хүч чадал, шугамын огтлолыг оновчтой болгон шинэчлэх, засвар үйлчилгээг чанартай хийж өвлийн их ачааллын үед инженерийн шугам сүлжээг хамгийн оновчтой горимоор ажиллуулах бэлтгэлийг хангаж, эрчим хүчний нөөцийг хэмнэх бодлогыг хэрэгжүүлэх нөхцөлийг бүрдүүлэх шаардлагатай байна. 

Төв, суурин газар, албан байгууллагын төвлөрсөн халаалтын зуухны засвар, шинэчлэлтийн ажлыг түргэтгэх талаар нийтийн аж ахуй, үйлчилгээний Яам онцгой анхаарч, өвлийн их ачааллаас өмнө ашиглалтад оруулах төлөвлөгөөтэй барилгын явцад захиалагчийн зүгээс хатуу хяналт тавьж, барилга угсралтын ажлыг эрчимжүүлэх хэрэгтэй. 

Өвлийн бэлтгэлийг иж бүрэн хангахад бага жижиг зүйл гэж байхгүй учраас ажиллагчдын ээлжийн амралтыг цаг үеийн кампанит болон бусад ажлыг хохироохгүйгээр зохицуулан эдлүүлэх, хүйтний улиралд хэрэглэх ажлын тусгай хувцас, хамгаалах хэрэгслийг хүрэлцээтэй болгохын хамт хувийн бэлтгэлийг нь хангуулбал зохино. 

Өвлийн жавар хэнийг ч алаг үзэхгүй, тэр тусмаа хариуцлага, санаачилга, зохион байгуулалтгүй салан задгай байгууллага, хүмүүсийг юуны түрүүн нэрвэнэ гэдгийг зуны дэлгэр энэ цагт л улам ноцтой санаж ирэх өвлийн бэлтгэлийг бүх шугамаар нийт салбарт амлалт, үг хэлээр биш бодит ажил үйлсээр бүрэн хангах хэрэгтэй байна. 

