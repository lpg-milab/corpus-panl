Жаамаагийн УХААН

Ардын жүжигчин Лоолийн Жамсранжав алтан тайзаа үүрд орхин одлоо. Монголын орчин цагийн тайз, дэлгэцийн урлагт чимэг болон гялалзаж, тэнгэрлэг урлагийн гэгээн асрын өмнө элин халин дүүлж явсан эрхэмсэг жүжигчин маань бурхны оронд залран одлоо.
Алс Ховдын хязгаар, Мянгадын шилээс ирсэн малчны хүү Жаамаа анагаахын сургуулиас урлагийн сургууль руу урваж, жүжигчин болсноос хойш эрдмийн театрын тайзнаа тавь шахам жил жүжиглэхдээ М.Горький "Шаарлагдсан хүмүүс" жүжгийн Лука, Ф.Шиллер "Хар санаа, хайр сэтгэл" жүжгийн Фердинанд, А.Чехов "Интоорын цэцэрлэг" жүжгийн Трофимов, Э.Войнич "Овод" жүжгийн Овод, У.Шекспир "Отелло" жүжгийн Яго, "Гамлет" жүжгийн Гамлет, "Ромео Жульетта" жүжгийн Лоренцо, "3-р Ричард ван" жүжгийн Эдуард зэрэг сонгодог урлагийн сор бүтээлүүд, Ч.Чимэд "Босгон дээр" жүжгийн Ишхүү, Ч.Лодойдамба "Итгэж болно" жүжгийн Төмөр, Ч.Ойдов "Далан худалч" жүжгийн Сэнгээ, Ч.Чимэд "Маш нууц" жүжгийн Батаа, Б.Лхагвасүрэн "Тамгагүй төр" жүжгийн Арчуг зэрэг дүрүүдийг үзэгч түмнийхээ сэтгэлд хоногштол амилуулсан уран дүрийн мастер, ухааны бядтай жүжигчин байлаа. Саявтархан эрдмийн театрынхаа өвөл цагийн нээлтийн ажиллагаанд оролцож, "Саран хөхөө" жүжгийн Дагдандоржийн дүрдээ гялалзтал тоглож, үзэгчдийнхээ нижигнэсэн алга ташилтааар мялаалган мэхийн ёсолж зогссон Жаамаагийнхаа цоргисон алаг нүд, цовоо тунгалаг инээдийг дурсах л эрхтэй үлдлээ бид. Жаамааг монголын театрын тайзнаа жүжигчнээр нэрлүүлж, алдар хүндийн замыг нээж өгсөн бүтээл бол Ч.Чимэдийн "Босгон дээр" жүжиг юм. Жүжигчин Л.Жамсранжав Ишхүүгийн ирээдүй өөдрөг сайхнаар эргэж буй уг дүрийн эмгэнэлтэй атлаа инээдэмтэй, зөрчилтэй атлаа дуурайлалтай шинжийг чадварлаг гаргасан юм. Жаамаагийн тоглолтонд Ишхүүгийн туулж өнгөрүүлсэн, амьдралаас үлдсэн дадал заншил, заль ухаан, түүний чинадад гэрэлтэх цайлган сэтгэл, хүсэл зориг, итгэл тэмүүлэл нь уг дүрийн эерэг сөрөг шинжийг бүрдүүлж, орон зай, цаг хугацааны нэгдэл дунд үнэн, энгийн байдлаар тодрон гарсан нь онцлог байлаа. Өөрөөр хэлбэл Л.Жамсранжавын уг дүр гаднах байдлаараа, өмссөн зүүснээр даржин дорой, хүний нүдэнд муугаар олзлогдох нэгэн боловч сэтгэл цагаан, зовлон үзэхийн хэрээр хэрсүүжиж, амьдралын ухаан сууж яваа "Эвдрээгүй хүн"-ийг дүрсэлсэн юм. Хүний баяр бахдал, түгшүүр гуниг, гомдол, тунирхал, итгэл мөрөөдөл зэрэг сэтгэлийн олон өнгө шингэсэн Ишхүүгийн дүр бол зан чанарын хувьсал, өөрчлөлтийн нарийн мэдрэмж шаардсан сэтгэхүйн дүр бөгөөд энэ өөрчлөлтийг Л.Жамсранжав гутранги үзэлтэй хүнийг өөдрөг бадрангуй үзэлтэн болж хувиртал өсгөж, мөн ялгаж гаргасан билээ. Ишхүүгийн дүрээр даллага авсан Жаамаа сонгодог болон үндэсний жүжгийн, эмгэнэлт бөгөөд инээдмийн аль ч дүрд жүжиглэх нөөш чадавхи бүхий жүжигчин гэдгээ батлан харуулсан юм. Л.Жамсранжав У.Шекспирын оргил "таван трагеди"-д тоглосон онцгой гавьяатан бөгөөд 1976 онд Улсын драмын театрын тайзнаа Б.Мөнхдоржийн найруулсан "Отелло" жүжгийн Ягогийн дүрд театрын түүхнээ нэгэн шинэ үзэгдэл болсон юм. Л.Жамсранжавын Яго нь бидний дунд нууцлагдан оршсоор буй өнгөлөн далдлагдсан Яго байлаа. Муу санаатан гэж хэнд ч үл итгэгдэм нүдэнд дулаахан, соёлтой байрын, даруухан, ухаалаг шинжийн Ягог Л.Жамсранжав гаргахдаа жүжгийн туршид үнэн нүүр царайгаа "нууж" тоглосоор эцэстээ дэлгэгдэхэд үзсэн бүхэн харамсан уулга алдахаар уран хийцтэй дүрийг бүтээсэн билээ. Жаамаа "ганц хүний театр" Монголдоо анх удаа гаргаж ирсэн бөгөөд театрын тайзнаа Гамлетад тоглосон туршлагадаа тулгуурлан радио жүжиг (1989 он), CD (2002 он) бүтээлүүдээ гаргаж, жүжигчин хүн хэрхэн хөдөлмөрлөж болдог, нэг жүжигчин хичнээн дүрд зэрэг хувилж чаддагийн үлгэрийг үзүүлж өгсөн билээ. Жаамаа тайзны бүтээлүүдээс гадна "Нөмрөг хадны цуурай", "Улаанбаатарт байгаа миний аавд", "Энэ хүүхнүүд үү", "Говийн нүдэн, "Хүний амь", "Баянбулагийнхан" зэрэг кинонуудад хайр энэрлийн уянгалаг дүрүүдийг амилуулж, жүжиглэхүйн ур ухааны өвөрмөц нэгэн өнгө төрхөөр дэлгэцийн урлагийг чимсэн ард түмний хайртай жүжигчин байлаа. Л.Жамсранжав дүрийн судалгааг ул суурьтай хийдэг, аливааг маш олон талаас эргэцүүлэн дүгнэж хардаг, түүнийгээ түмэн янзын шүүлтүүрээр шалгадаг, нягт нямбай, няхуур чамбай жүжигчин бөгөөд, бөхөөр бол угсраа сүлжээ олон мэхтэй, барьц ханасан үед тэрнийгээ хийдэг, даанч хийгүй бөх юм. Тэр хэрээр Жаамаа дүр болгоныхоо хийг нь шахаж, усыг нь шавхаж дууссан цагт тайзнаа гарч үзэгчдийн өмнө мэхийн ёслох эрхийг өөртөө өгдөг төрөлхийн чанд зарчимтай, төмөр мэт сахилгатай жүжигчин байлаа. Л.Жамсранжавын дүрүүд хийгүй, өөгүй байхын хэрээр хэн болгоны мэлмийг нээж, ухааныг тэлж байдагсан. Тухайлбал Жаамаагийн бүтээсэн дүрүүдээс дүрийнх нь ухаанаас гадна өөрийнх нь ухааныг олж харж болдог онцлогтой билээ. Жүжигчний амьдрал, уран бүтээлийн тухай ном байдаг болохоос жүжигчин өөрөө ном бичиж байсангүй. Үүнийг монголд анх эвдсэн хүн бол Жаамаа юм. Тэнгэрлиг урлагийн тэнэгэр их орон зайд хамтран туурвиж, ханьсан нөхөрлөж явсан нөхдийнхөө тухай сэтгэлийн халуун үг, ухааны уран шаглаагаар дуурьсан бичсэн "Миний аз жаргал, миний уйтгар гуниг" номоо үзэгч, уншигч түмэндээ өргөн бариад сонгодог жүжгүүдэд ажилласан туршлагадаа түшиглэн дараачийн номоо бичнэ гэсэн гэгээн өөдрөг хүсэлтэй явсан юмсан. Үнэхээр аз жаргал, уйтгар гуниг холилдож байдаг хорвоо юм даа. Энэ удаад аз жаргалыг уйтгар гуниг дийллээ. Эрхэмсэг Жаамаа эрдмийн театрынхаа тайзнаа дахиж мэхийн ёслохгүй ч монголын ард түмэн бүтээсэн дүрүүдээр нь бахархаж, Жаамаатайгаа үүрд хамт байх болно. 
Урлаг судлалын ухааны доктор, найруулагч Н.ГАНХУЯГ 
