Дууны найруулагчдаа л их загнуулдаг

Монголын телевизүүдийн шилдэг хөтлөгчөөр шалгарсан "TV 5" телевизийн сэтгүүлч Г.Ганбаяртай уулзаж ярилцлаа.
-Шилдэг хөтлөгч болсонд тань баяр хүргэе. Телевизийн салбарт хэд дэх жилдээ ажиллаж энэ шагналыг хүртэв? -1997 оноос эхлэн радио телевизтэй холбогдсон. Эхлээд телевиз рүү 2000 онд орсон. Шилдэг хөтлөгчийн хувьд энэ шагналыг авъя гэж бодоогүй. Урдах ажлаа л хийгээд явж байлаа. Яахав, ийм наадам болно гээд манай ажлын хамт олон ярилцаж байгаад ямар, ямар номинацид өрсөлдөхөө хэлэлцээд л явуулсан. Анх бол Монголын үндэсний телевизэд ажиллаж байлаа. Тэр үед манай одоогийн захирал Сарангэрэл эгч шинэ телевиз нээнэ. Манайд хамтарч ажиллах уу гэдэг санал тавиад л "ТҮ 5"-д орсон. -Таны ихэнх нэвтрүүлэг шууд цацагддаг. Ялангуяа спортын салбарт өөрөө голыг нь нугалж буй харагддаг? -Би өөрөө шууд нэвтрүүлэгт дуртай. Бүх юм нь бодит. Алдаа нь ч тэр, амжилт нь ч тэр. Яагаад ч юм шууд нэвтрүүлэг хийхэд их урамтай. Магадгүй FM-д ажиллаж эхэлсэнтэй маань холбоотой байх. Харин спортын нэвтрүүлгийн хувьд анх 2004 оны Афины олимпоос эхлээд л ажиллаж эхэлсэн. Би эхэндээ айж байсан л даа. Сарангэрэл захирал "Ажилла, чи л чадах ёстой" гэж хэлсэн. Тэгээд ч миний үүрэг учраас хийгээд эхэлсэн. -Спортын наадам, олимп гэдэг бол том. Тэгэхээр мэдэхгүй спорт тохиолдож байсан биз? -Байлгүй яахав. Бид мэдэхгүй, Монголд орж ирээгүй. Тайлбарлах холбоод ч байхгүй спорт олон шүү. Гэхдээ интернэт гэж сайхан юм байна. Спорт тоглоом гэдэг чинь харьцангуй амархан. -Цагийн зөрүүгээс шалтгаалаад шөнөжин шууд нэвтрүүлэгтэй үе байдаг. Амралтаа яаж зохицуулдаг вэ? -Яг наадам эхэлсэн үед амралт гэх ойлголт байхгүй болдог л доо. Шууд нэвтрүүлгийн үеэр ядрахаа ч мартчихсан байдаг. Хажууд нэг хүн ажлаа хийгээд байхад би нойрмоглоод байлтай биш. Нэг хэцүү юм нь цагийн зөрүү. Дууссаны дараа Европ ч юм уу, тухайн орных нь цагт орчихдог. Грекээс дамжуулахад яг л европ цагт орчихсон. Өдөр нь нойр хүрээд л. Сая Дохад ч мөн адил байсан. Тэгэхээр эргээд хэвийн, монгол цагтаа орох хэцүү байдаг шүү. Би найз нартаа доха цагаар амьдарч байна. Би грек цагаар амьдарч байна, ажлаа зохицуулаарай гэж хошигнодог юм. -Амралтын өдрүүдээр гардаг нэвтрүүлгийг чинь үзээд Насаа та хоёрыг гэр бүл болсон, үгүй гэж хүмүүс маргалддаг. Үүнд тайлбар өгөөч? -Бидний "Х", "Ү" хөтөлбөр Монголын телевизийн урлагт шинэ хуудас нээсэн. Бид үүнийг зорьсон. Мэргэжилтнүүд ч бидний хөтөлбөрийг өндөр үнэлдэг. Мөн чөлөөтэй уран бүтээл хийхэд тусалсан, хайрцганд бариагүй Сарангэрэл захиралдаа баярладаг. Яахав гэр бүлийн хувьд манай нэвтрүүлгийн нууц. Удахгүй та бүхнийг шинэ зүйлтэй учруулна. -Эмэгтэй даргатай байх хүнд үү? -Үгүй шүү. Харин ч эсрэгээрээ байдаг. Манай дарга их урам зоригтой, шийдэмгий хүн. За бол за. Үгүй бол үгүй. Алдаа гарвал засна. Манай Насаа, Мөөнөө, Одко, Онон, Манлай гээд нэг үеийн хэдэн залуусыг жинхэнэ сургасан. Илүү дутуу зан байхгүй шаардлагатай, их том зорилт тавьдаг. Түүндээ хүрч чаддаг хүн гэж хэлнэ дээ. -Танайхан чинь анх бүгд оюутан байсан гэлүү? -Арай ч үгүй ээ. Гэхдээ Манлай чинь өнгөрсөн жил л сургуулиа төгссөн ш дээ. -Телевизээр гараад эхлэхэд хүмүүсийн хандлага өөрчлөгдөнө биз? -Хүмүүс хэлдэг л дээ. За телевизээр гараад л байна уу. Од болоод л байна уу гэх мэтээр хэлдэг. Найз нөхөд ч мөн адил тойрч суухдаа инээлддэг л юм. Энэ чинь миний ажил шүү дээ. Амьдрал маань болсон байна. Бусадтай л адил. -Шууд нэвтрүүлгийн үед алдаа гарах, хөгтэй явдал их тохиолдох уу? -Зөндөө байна. Телевиз өөрөө багийн ажил. Айлын хойморт ганц би гараад байгаа мэт боловч миний ард олон хүн байна. Тэдний алдаанаас болоод хүндрэл учирдаг л даа. Зурагтаар гарч байгаа нь би болохоор. Тухайн үед уурлаад, бухимдаад байлтай биш. Аль болох зөвөөр авч гарахыг хичээдэг. Үүн дээр л телевизийн хөтлөгчийн ур чадвар харагддаг. Ганц алдаанаас болоод нүд нь гөлөгнөөд, үг хэлээ алдаад байж болохгүй. Шууд нэвтрүүлэг хөтлөгчийн бэлэн байх ёстой бас нэг давуу тал л даа. -Таны хувьд бусад телевизүүдээс сонирхож үздэг нэвтрүүлэг бий юу? -Нэг их үзээд суух зав байдаггүй. Суваг гүйлгэх явцдаа л хараад өнгөрөхөд мэдэгддэг л дээ. Хэн хийсэн, юу үзүүлэх гэж байгаа зэргийг нь ойлгодог. Гадны телевизийг ч мөн адил. Ямар техник технологи ашиглаж, ямар аргаар хийж алийг нь тусгаж авах боломжтой байгааг нь ажигладаг. Харин зарим хүмүүс хэлдэг л дээ. Та нар Оросын нэвтрүүлгээс хуулсан байна гэж. Би үүнтэй санал нийлдэггүй юм. Дуурайж л байг. Тэд чинь телевизийн урлагийг өндөр хэмжээнд хөгжүүлсэн, ололт амжилтыг нь үзчихсэн орон. Төрийнхөн ч гэсэн туршлага судална гээд гадны орон руу явдаг биз дээ. -Анх эфирт гарахдаа хэр сандарч байв? -Би яагаад ч юм гайгүй байсан шүү. Гэхдээ "ТҮ 5"-аа нээх гээд 2003 оны нэгдүгээр сарын 1-нд л их сандарч байсан. Өмнө нь үндэсний телевизэд жил гаруй ажил хийсэн туршлагатай хүн ш дээ. Юу бодож сандарсан гэхээр би чинь бүтэн шинэ телевизийн нүүр царай болох ёстой байлаа. Хүмүүс Ганбаяр гэж мэддэг болсон байлаа. Тиймдээ ч хүмүүс хүлээж авах болов уу гэдэгт л их айж байсан биз. Эфирт гарч байгаа надаас л ар дахь хүмүүсийн маань хөдөлмөр шалтгаалах ёстой байдаг. Анх Сараа захирал Монголд шинэ телевиз байгуулна гэхэд асар хол сонсогдсон юм. Харин манай захиралын их урам зоригтой, дайчин чанар нь ч бидэнд эрч хүч өгсөн. -Одоо Монголын телевиз бүл нэмсэн. Ганбаяр үзэгчдээ алдахгүйн тулд цаашид ямар шинэлэг зүйл хийх гэж байна? -Олон телевиз гарч сонголт өрсөлдөөн бий болж байна. Өмнө нь хүн гурван кино сонгож үздэг байсан бол одоо 12 болж. Өмнө нь ганц "Цагийн хүрд" үздэг байсан бол одоо 12 мэдээг харьцуулж үзэж байна. Тэгэхээр бидний баримталж буй гол зарчим бол мэргэжлийн талдаа орох. Сонирхогч биш, оюутан биш байх хэрэгтэй. Мэргэжлийн өндөр хэмжээнд очоод өөрсдийгөө боловсруулж, залуусаас хоцрохгүй л байж чадвал бид үзэгчтэй байна, өрсөлдөөнд ялна. -Та ямар машин унадаг вэ? -Тоёото. Машин гэснээс төмөр хөлөгт маш дуртай. Манай аав, өвөө жолооч байлаа. Би чинь багадаа машины кабинд л өнждөг хүүхэд явсан. Манай гэрийнхэн надаар тоглоод, том болоод эхнэрээ гоё машинаар солих уу гэж асуудаг байсан юм. -Хэдэн жилийн өмнө "Агшин" гэдэг нэвтрүүлгийг монголчууд шимтэн үздэг байлаа. Тэгэхээр таны "Х", "Ү" хөтөлбөр хэдэн жилийн настай бол? -Ер нь цаг цагаараа байдаггүй гэдэг биз. "Агшин" бол АНУ-аас эхлэлтэй нэвтрүүлэг. Улмаар Зөвлөлтөөс дамжаад манайд нэвтэрсэн. Миний нэвтрүүлэг хэзээ дуусахыг цаг хугацаа л харуулах байх. -Ингэхэд та сонин хэр уншдаг вэ? -Би нийтлэл унших их дуртай. Өдөр тутмын "Өдрийн сонин", "Зууны мэдээ", "Өнөөдөр" гурвыг уншихад л хангалттай. Нэг бүрчлэн уншихгүй ч гүйлгэж хараад хэрэгтэй зүйлсээ уншдаг. -Зарим сонин дээр таны тухай мэдээлэл байдаг. Хэзээнээс эхлээд бичигдэх болов? -Удаж байна аа. Ихэвчлэн муулсан байх юм. Гэхдээ дандаа од хүмүүстэй холбосон байдаг шүү. Заримтай нь дайралдахдаа тухайн сониных нь өмнөөс л уучлалт гуйчихдаг. -Телевизийн урлагтай хэдэн жил холбоотой байх бодолтой байна. Цаашдын төлөвлөгөө? -Чамайг хүн үзэхээ больсон байна. Одоо болно, баяртай гэсэн үед л явна даа. Яахав компанийн тодорхой хувьцаа эзэмших тохиолдол бий. Мөн ирэх есдүгээр сараас оюутан болох бодолтой явна. Гадагшаа гарах, Монголдоо сурах эсэхээ хараахан шийдээгүй. -Та чинь сэтгүүлч биш байх аа? -Би эдийн засагч мэргэжилтэй. Мастер хамгаалсан. Одоо докторант болох санаатай. -Дуртай спорт? -Хөлбөмбөг. -Олимпийн наадам шууд дамжуулсны үр дүн гарав уу? -Гаралгүй яахав. Афины наадам чинь 2004 оны есдүгээр сарын эхэнд дууссан. Тэр намар Спортын төв ордны бүх секц дугуйлан хүүхдээ багтаахгүй байсан. Бүр олимпийн наадам үзээд буудлагын спортоор хичээллэж мастер болсон хүүхэд бий. Энэ бол телевизийн, мэдээллийн хэрэгслийн хүч шүү дээ. Мөн өнгөрсөн жил хөлбөмбөгийн дэлхийн аварга шалгаруулах тэмцээнийг шууд дамжуулахад Монгол даяар хөл бөмбөгөөр  амьсгалсан. Гүзээгээ унжуулсан ах нар л хүүхэдтэйгээ нийлээд бөмбөг өшиглөдөг байлаа. Бид 3000 бөмбөг багачуудад тараасан. Бас шууд дамжуулсны үр дүнд бидэнд давуу байдал гарсан. Манай телевиз анх эрх олгооч гэж гуйдаг байлаа. Одоо бол эсрэгээрээ. Бид чинь Олон Улсын олимпийн хорооноос баталж авсан цорын ганц телевиз шүү. -Хамт тайлбарлах хүнээ олоход хүндрэлтэй байдаг уу? -Энэ бол хамгийн том бэрхшээл л дээ. Манайхан чинь тамирчин, дасгалжуулагч, ерөнхий нарийн бичгийн дарга гурвын нэгийг л явуулдаг. Тэднээс тамирчин нь зардал мөнгө, спонсор хайгаад хадуураад өгнө. Гэтэл ихэнх дасгалжуулагч орос школтой. Тэгээд л манай орос гээд эхэлнэ дээ. Харин ерөнхий нарийн бичгийн дарга нь холбооныхоо үйл ажиллагааг сурталчлах жишээтэй. Энэ бүхэн чинь шууд нэвтрүүлгийн үеэр их тохиолдоно. Тэгээд л яриаг нь өөртөө хандуулах, эсвэл шууд зогсоох үе гарна. Мөн боксынхон хажууд зүгээр суухгүй, хоёр тийшээ дальдчаад л өөрөө зодолдох гэж байгаа юм шиг л болно. Энэ болгонд би дууны найруулагчдаа л их загнуулдаг. Наад хүнээ зүгээр суулга гээд. -Үзүүлэх спортын төрлөө яаж сонгодог вэ? -Эхлээд монголчууд оролцож байгаа төрлийг. Дараа нь их спорт үзүүлнэ. Зарим холбоодынхон маш хэцүү. Манай спортыг үзүүлсэнгүй гээд л загнаж өгнө. Катарт болсон Азийн наадмын боксын тэмцээний дараа миний гар болон ажлын утас шатах шахсан шүү. Би л У.Мөнх-Эрдэнийг хожигдуулчихсан юм шиг. -Таны бага нас аль дүүрэгт өнгөрөв. Багадаа хэр бужигнуулдаг байв даа? -Хоёрдугаар анги хүртлээ Дамбадаржаад байлаа. Дараа нь XIII хороололд ирсэн. Гэр хороололд байхдаа их л ажилсаг байсан юм. Гэтэл байранд ороод залхуурах болсон доо. Гэхдээ нэг ажил хиймээр болоод ирэхээр гэр орноо хэнээс ч дутахгүй сайхан цэвэрлэчихдэг. Энэ тал дээр ямар ч эмэгтэйтэй өрсөлдөхөд бэлэн байна шүү. Багадаа бол их даруухан, тооны хичээлдээ сайн, хичээл номтой их ойр хүүхэд байсан. Олон олимпиадад амжилттай оролцож, дээгүүр байранд орж явсан даа. Үүний хүчинд ямар ч сэдвээр хэн нэгэнтэй ярилцаж чадна. -Та залуу хүн. Монголын залуусыг хараад ямар дүгнэлт буух юм? -Хэрвээ би Гадаад хэргийн сайд байсан бол Монголын бүх залууг өндөр хөгжилтэй орнууд руу явуулмаар санагддаг. Тэд буцаад л ирнэ. Хэзээ ч цаашаа алга болохгүй. Ядаж л соёлтой, боловсролтой болоод ирнэ шүү дээ. Гэхдээ боловсролтой, соёлтой сайхан залуус олон байна. -Энэ жил телевиз үзэгчдээ ямар наадамтай хамт байлгах вэ? -Манай Улсад боксын Ази тивийн аварга шалгаруулах тэмцээн ирэх зургадугаар сарын 4-нд эхэлнэ. Үүнийг шууд дамжуулна. Мөн зөвхөн шууд дамжуулахын зэрэгцээ Азийн бусад улсад цацах төлөвлөгөөтэй ажиллаж байна. Үүнийг манайхаас өөр ямар ч телевиз чадахгүй. Түүнчлэн Бразилд болох жүдо бөхийн ДАШТ, Москвад болох боксын дэлхийн аварга зэргийг үзүүлнэ. Мөн бусад томоохон тэмцээн уралдааныг үзэгчдээ цаг алдалгүй шууд дамжуулах болно. 
Б.Бадмаа
