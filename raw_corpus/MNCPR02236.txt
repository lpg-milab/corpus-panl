
Хилс хэрэгтнийг өмгөөлж хэлмэгдсэн хүн

Монголын төр, нийгмийн нэрт зүтгэлтэн Дашийн Дамбын мэндэлсний 100 жилийн ойг тэмдэглэн өнгөрүүлэхээр МАХН-ын Удирдах зөвлөлөөс ажлын хэсэг байгуулжээ.
Булган аймгийн ЗДТГ-тай хамтран зохион байгуулж буй уг ажлын эхлэл болгож эрдэм шинжилгээний бага хурал өчигдөр боллоо. Хуралд түүний үр хүүхэд, намын удирдах хүмүүс оролцож, академич Ж.Болдбаатар "Дашийн Дамбын амьдрал үйл ажиллагаа" сэдэвт илтгэл тавьсан юм. Д.Дамба нь 1939 онд МАХН-ын Төв хорооны нарийн бичгийн даргаар сонгогдон 1959 оныг хүртэл дэвшин ажиллахдаа улс орныхоо болон МАХН-ыг ардчилахын төлөө зүтгэж ирсэн нэгэн. Тэрбээр удирдах ажлаа хийж яваад хилс хэрэгт холбогдсон бөгөөд 1990 онд цагаатгагджээ. Д.Дамба "Порт Артурын хэрэг" гэгчийг судлах комисс байгуулж хилс хэрэгт холбогдсон хүмүүсийн гэм буруугүйг тогтоон суллах, хууль ёсыг зөрчсөн хууль хяналтын болон ДЯЯ-ны ажилтнуудад хариуцлага хүлээлгэх, гэмт хэрэгтэнд хүч хэрэглэхийг зөвшөөрсөн Намын төв хорооны нууц тогтоолыг хүчингүй болгох, гэм буруу нь тогтоогдоогүй нөхцөлд баривчлах ялыг таслан зогсоох тухай тогтоол гаргаж чадсан нь тухайн үедээ төдийгүй одоо ч үнэлж баршгүй гавьяа болон үлджээ. Тэр бас дэлхийн хоёрдугаар дайны жилүүдэд Зөвлөлтийн ард түмэнд туслах төв комиссын даргаар ажиллахдаа Зөвлөлтийн улаан армид дулаан хувцас, хүнс, хагас сая орчим морь зэрэг 100 гаруй вагон ачаа явуулж байсан нь түүхэнд үлдсэн байна. Түүнчлэн нэг хүнийг тахин шүтэхийн хор холбогдлын тухай анхлан дуугарч 1956 онд МАХН-ын IV хурлаар Х.Чойбалсанг тахин шүтэж байсныг анх удаа албан ёсоор шүүмжилж, хилсээр зэмлэгдсэн зарим хүний нэрийг хянах тухай асуудал дэвшүүлэн баяр ёслолын байдалтай болж өнгөрдөг байсан бүгд хурлын уламжлалыг эвдэж байсан удаатай. Тус хурал дээр Д.Дамба, Ю.Цэдэнбал нар Х.Чойбалсанг тахин шүтэж байсан асуудлаар нэлээд маргасан аж. Тухайн үеэс тэр хоёрын хоорондын зөрчил ихээхэн гүнзгийрсэн гэдэг. Бүгд хурлын дараа Д.Дамба нэг хүнийг тахин шүтэхийн хор уршгийн эсрэг суртал ухуулгаа тууштай явуулж ДЯЯ-наас 1937-1947 онд шийдвэрлэсэн улс төрийн хэргүүдийг нягтлан шалгах комисс байгуулан ажиллуулжээ. Үүний үр дүнд 1957 оны долдугаар сард Б.Баасанжав, Ж.Сэнгэдорж, С.Мягмар нарын 36 хүнийг цагаатгаж чадсан байна. Түүгээр ч зогссонгүй ЗХУ-д аваачин хэлмэгдүүлсэн Монголын удирдах хүмүүсийн тухай асуудлыг ЗХУКН-ын Төв хороонд албан ёсоор тавьсны үр дүнд Зөвлөлтийн тал Монголын удирдагчдад ногдуулсан ялыг хэрэгсэхгүй болгосон ЗСБНХУ-ын дээд шүүхийн цэргийн коллегийн шийдвэр материалыг манайд ирүүлж байжээ. Тэрбээр бас яр тэмбүү, сүрьеэ өвчиндөө баригдаад байсан тухайн үеийн монголчуудыг эрүүлжихэд чухал үүрэг гүйцэтгэсэн хүн. 1957 онд Зөвлөлт Засгийн урилгаар БНМАУ-ын Сайд нарын Зөвлөлийн дарга Ю.Цэдэнбал тэргүүтэй төлөөлөгчид айлчлал хийжээ. Эл төлөөлөгчдийн бүрэлдэхүүнд Төв хорооны нэгдүгээр нарийн бичгийн дарга Д.Дамба багтсан байна. Тэднийг ЗСБНХУ-ын Сайд нарын Зөвлөлийн дарга Н.А.Булганин хүлээн авч "Би Монголын ард түмнийг хэзээнээс хүндэтгэж ирсэн. Миний бие Зөвлөлт Засгийн газрыг тэргүүлж байгаа үедээ Монголын түүхэнд үлдэхүйц тусламж үзүүлмээр байна. Та бүхэн юу хүсч байна" гэжээ. Д.Дамбын санаачилгаар төлөөлөгчид "Яр тэмбүү, сүрьеэ өвчнийг устгах тусламж авъя" гэж ярилцахад Ю.Цэдэнбал дарга "Энэ хүнтэй анх удаа уулзаж байж ийм заваан асуудал тавих эвгүй юм" гэхэд Д.Дамба "Зөвлөлт нөхдөөс нуух зүйл юу байхав вэ. Энэ асуудал монголчуудын хувьд амин чухал" гээд хамт явсан Б.Ширэндэвээр орчуулуулж дээрх асуудлыг илэн далангүй ярьжээ. Үүнийг нь Н.А.Булганин "Маш чухал хойшлуулшгүй зүйл байна. Нэн даруй анагаах ухааны баг бүрэлдэхүүн явуулъя. Зардлынх нь 50 хувийг ЗХУ даана" гэжээ. Энэ дагуу 1950-иад оны эцсээр Монгол орон даяар нүүрлээд байсан арьс өнгө, сүрьеэ өвчнийг эмчлэх урьдчилан сэргийлэх ажил өрнөж манай хүн ам эрүүлжсэн түүхтэй. Түшээт хан аймгийн Дайчин вангийн хошуу одоогийн Булган аймгийн Тэшиг суманд 1908 онд мэндэлсэн тэрбээр хар багаасаа нутгийн номч Дашдоржид шавь орж А үсэг, ацаг шүд заалгажээ. Улмаар хошуу дамжааны дээд шатанд суралцуулахад ой тогтоолт, сурах чадвар өндөр тул хэдхэн сар суугаад төгсч байж. 1920-иод онд ардын засгийн бодлогыг хэрэгжүүлэхэд бичиг номтой хүн ховор байснаас Булган хан уулын хошууны эвлэлийн товчлох хорооны галч, зарлага, бичээч хийж, Тэшиг сумын нарийн бичгийн дарга, байцаагч, хошууны намын хорооны ня-бо, бичиг хэргийн эрхлэгч, хошууны ХЗЭ-ийн хорооны даргаар тасралтгүй дэвшин ажиллаж байжээ. Түүний удам судрыг хөөвөл нутаг усандаа нэртэй уран дархан хүмүүс байсан бөгөөд Манж чин улсын үед сайн ноён хан аймгийн Далай Чойнхор вангийн харуулын албанд зүтгэж байсан хүмүүс гэнэ. Эцэг Даш нь харуулын албаны үүргийг олон жил дараалан гүйцэтгэж байсан төдийгүй баруун зүгийн байлдаанд оролцож явсан партизан аж. Д.Дамба бага нас, гэр бүлийнхээ тухай нэгэнтээ "Аав маань унааны ганц морио шар, цагаан тосны өрөнд өгчихөөд уйлаад хоцорч байсан" гэж дурссан байна. Өдгөө түүний үр ач нийлээд гуч гаруй хүн болжээ. Хүү эдийн засгийн ухааны доктор Гонгор, түүхийн ухааны доктор Сүхболд, охин Наранцэцэг, Наранцацрал нь нэртэй төгөлдөр хуурч болж түмэн олондоо хүндлэгдэн явна. Тэрбээр нам, төрийн өндөр албан тушаалаас халагдаад Хөвсгөл аймгийн Их-Уул сумын мал аж ахуйн машинт станцын даргаар томилогдон ажиллажээ. Улмаар 1962 онд Улаанбаатарт буцан ирж ХААДС-ийн орлогч захирлаар 15 жил ажиллан тэтгэвэрт суугаад 1989 онд өөд болсон байна. Төр, нийгмийн зүтгэлтэн Д.Дамбын мэндэлсний 100 жилийн ойн хүрээнд нийслэлд түүний нэрэмжит гудамж бий болгох, амьдарч байсан байранд нь дурсгалын самбар байрлуулах, амьдрал үйлийг нь тусгасан гэрэл зургийн үзэсгэлэн гаргах, унаган нутаг Тэшигт нь дурсгалын хөшөө босгохоор болжээ. 
Д.Цогзолмаа
