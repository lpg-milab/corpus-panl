Т.РИНЦЭН 
 
КОМИНТЕРНИЙ ТӨЛӨӨЛӨГЧИЙН ТУСЛАХ
 
<<БӨ-87-88>> гэсэн хөнгөн тэрэгний зөөлөн сандал налан 50 гаруй насны махлаг биетэй дунд хирийн нуруутай нэгэн хүн барьсан сониноо их л хичээнгүйлэн уншиж сууна. Тэр хүнд энэхэн үед уншиж буй сониноос нь илүү анхаарал татах гоц өөр зүйл ер үгүй бололтой. Сүүлдээ тэвчээр алдаж сэмхэн дэргэд нь очоод: 
- Уучлаарай, Булгамбай гуай. Танаас би нэгэн зүйл лавлаж асуумаар байна гэхэд Булгамбай гуай сониноо эвхэлгүй над руу дурамжхан харснаа, 
- За за, асуу асуу гэв 
- Таныг коминтерний төлөөлөгчийн жинхэнэ туслах нь явсан гэж манайхан ярилцахыг сонсов. Энэ үнэн үү? Булгамбай гуай атираа тогтсон хүрэн бор царай нь туяаран гэрэлтэж инээмсэглэх аядсанаа царайгаа төв болгон баруун халааснаасаа хайрцагтай тамхиа гарган ороонгуутаа 
- Тар арай л хэтрүүлж байх шив дээ. коминтерний төлөөлөгчийн жинхэнэ туслагч нь ч юу юм бэ, зүгээр л гар хөл, хэл ам нь болж явсан тал байж болох юм гээд машины урд гэгээвчээр алст цайвалзанхан харагдах цаст сарьдгийн оройг ширтэн тамхиа сорсон нь миний хөндсөн асуудлыг нэхэн санаж хариу өчих бэлтгэл болох мэт. 
Эрэгнээсээ халин давалгаалсан омогт Ховд голын ус татран нүүдлийн шувууд нутгийн минь тэнгэрээр зэл татан өмнө зүгийг чиглэж, гангар гунгар дуугаран өнгөрч байсан 1930 оны намрын нэг таатай өдөрсөн. Хошуу тамга маань ардын эрхт төрөөр солигдож, анхны сумын захиргааны хэдэн цагаан гэрүүд босов. Түүний баруун талд дөрвөн зуугаад метрийн зайд нэгэн омбогор бор гэр барьжээ. Гэтэл тэр гэрийн гадуур хэдэн өдөр өнгөрөхөд ер хүн харагдахгүй нэг л эл хуль оргино. 
Нэгэн өглөө нөгөө омбогор бор гэрийн үүдэнд дунд хирийн нуруутай урд нь энэ нутгаар огт үзэгдээгүй хачин маягийн хувцастай хоёр хүн харагдах бөгөөд мөн гэрээс бас арав эргэм насны хүү байн байн орж гарах нь олны анхаарлыг аандаа татах болдог юм байна. Тэд сумын төвөөр ажил албатай улс бололтой байснаа төдхөн нөгөө хоёр хүн сумын доохон талд холгүй байсан Булгамбай гуайн гэрээр хааяа орж аавтай нь элдэв юм ярилцдаг болжээ. Эд хаанахын юун улс болохыг арав гаруйхан настай агсан Булгамбай яахан мэдэх билээ. Тэр намрын цэлмэг нэг өдөр Согогийн голыг уруудан хэдэн ямаагаа хариулан гэр рүүгээ зүглэж явтал нөгөө хоёр хүний нэг нь хүүхдээ дагуулан Булгамбайн замыг амдан ирээд дууджээ. 
Булгамбай урд нь таних болсон болохоор шууд яваад очжээ. Нимгэндүү царайтай тунгалаг зөөлөн харцтай тэр хүн хүүхэддээ нэг үг хэлэх шиг болсноо Булгамбайг харж халааснаасаа хоёр чихэр гаргаж өгөөд толгойг нь илж, сайртаж энд тэндээсээ цус нэвчсэн хөлийг нь өрөвдөнгүй харж: 
- Бид аавд чинь хэлье. Чи манайд бай! Манай хүүтэй хоёул хамт тоглоно. Гоё сайхан хувцас өмсөж ном сурч сургуульд орох болно гэх нь тэр 
- Ингээд би аавынхаа зөвшөөрснөөр тэдний өргөмөл хүү нь шиг байх боллоо. Сургууль байгуулна гэж хоёр гурван гэр барьсан боловч эхний үед нэг ч хүүхэд ирсэнгүй. Нөгөө хоёр хүний царай, сэдсэн ажил нь бүтэмж муутай байгаа болохоор нэг л баргар оргиод үе үе санаа алдан гүн бодолд ордог байлаа. 
Би тэдний ямар зорилгоор энд ирснийг ярианаас нь болон ааваасаа мэдсэн болохоор тэдэнд туслахсан гэж хичээх боловч юугаараа туслах ч билээ яваад, хаа ч хүрэх билээ. 
Дээр өгүүлсэн омбогор бор гэрт ирсэн энэ хоёр хүний нэг нь Чарип Отепов, нөгөө нь Абай Касымов гэдэг байв. Эд ардын хувьсгалын анхан үед хасгийн ард түмний дотор нам, эвлэлийн байгууллага, ардын сургууль байгуулахад туслалцах зорилгоор манай намын тусгай урилгаар зөвлөлт улсаас ирсэн коминтерний төлөөлөгчид байжээ. Тэдний зорьсон ажил нь түмэн олны дэмжлэгээр тууштай бүтэж байсан авч, сургууль байгуулах ажил туйлын урагш муутай байв. Энэ үед нөгөө хоёр хүнийг хасгийн молда /лам/ баяд феодалууд нүд үзүүрлэн хялайж, улаан оросын элч, мусулман шашны дайсан олж устган оргүй тонилгох хэрэгтэй. Эдний үгэнд орж, үр хүүхдээ сургуульд оруулж хэрхэвч болохгүй. Тэр сургуульд орсон хүүхэд эргээд эцэг эхээ алах ном сурдаг юм гэсэн айхтар хортой цуу тараасан нь айлаас айлд хүнээс хүнд хуй салхи шиг агшин зуур тархан дэгдэж байв. 
Нэг орой би байсан айлынхаа хүүхэд Карлтай гэрийн гадаа тоглож байтал Абай, Чарип хоёр намайг дуудан гэрт оруулж: 
- Чи энэ гутал, малгай хувцсыг цөмийг нь өмс, чамд улсаас үнэ төлбөргүй өгч байгаа юм. Өнөө орой гэртээ хариад маргааш орой хавийнхаа айлын хүүхдүүдтэй хамт тогло! Хувцас чинь муухай болчихно гэж битгий зов. Дахиад хувцас өгнө. Хүүхдүүд чамайг сонирхож энэ хувцсыг чинь хэн өгөв? Аав чинь өгөв үү? Гэж асууж шална. Тэгвэл миний орсон сургуулиас өглөө, тэнд би хувцастай болоод зогсохгүй, гучаадхан хоногийн дотор ном сонин уншдаг боллоо гээд энэ сониныг халааснаас гаргаад <<хүн бүхэн тэгш эрхтэй, хүүхэд бүхэн сурах ёстой>> гэсэн энэ гарчгийг уншиж өгөөрэй, хувцас хунарынхаа тухай ч үнэн мөнөөр нь ярьж өг. Болж өгвөл ямар ч хамаагүй хэдэн хүүхэд дагуулж ирэхийг бод гэв. 
Би багшийнхаа даалгаврыг хэлсэн ёсоор нь тун сайн биелүүлж, хоёр хоногийн дараа өөрийн зиндааны тарчиг амьдралтай манайхтай ойролцоо байсан хэдэн айлын сайн таних Хөгсөгөөн, Мулигсан, Күлэндээ зэрэг таван хүүхэд дагуулан очиж анхны хичээлээ заалгаж билээ. 
Тэр намрын нэг орой би байсан айлынхаа морь унаад гэртээ очиход аав минь гэрийн гаднаас намайг их л зовонгуй угтаж шивнэнгүй дуугаар: 
- Чи бушуухан буц! Морио сайн гуяд! Өнөө шөнө баян хасгууд ардын засгийн бодлогоос урван тэрсэлж Алтай шинжаан руу оргон зайлах гэж байна. Тэгэх мөртөө нам эвлэлийн зарим хүмүүсийг амьдаар баривчилж, чиний байсан зөвлөлтийн хоёр багшийг хүүхдийнх нь хамт алах гэнэ. Би чамд хэл хүргэх унаа ололгүй мунгинаж байсан маань энэ. За бушуулаарай гэх нь тэр. 
Харанхуй ч боллоо. Би ч модон дундуур гарсан жим замаар морины чадал мэдэн давхисаар тэдэн дээр хүрч оронгуутаа учир явдлыг товчхон өгүүлээд, тэдний хамаг нууц албан хэргийг авалцан бид гэрээс гараад дөнгөж модны захаар орж амжих үед морин төвөргөөн тачигнан, хүмүүс хашгиралдан манай гэрийг мод шийдэм, бороохой барьсан хүмүүс бүслэн авч хавирган сарны сүүмгэр гэрэлд сэгэн дээр амьтан шиг арзганаж харагдав. Аавын минь хэлсэн үг зөрөөгүй яг таг таарч, урвагчид сумын захиргаа сургууль байгууллагуудыг бусниулж толгойгчдыг нь баривчлан аваачив. 
Сумын төвд яйжийсан хэдэн гэр, сандарч гүйлдсэн хүмүүс харагдахаас өөр юмгүй. Абай Чарип хоёр нурах шахсан омбогор бор гэртээ дахин ирж дүнгэр дүнгэр ярилцаж байснаа намайг дуудаж: 
- Чи эр хүн байна. Эх орон ард түмнийхээ төлөө нэг чухал үүрэг гүйцэтгэ! Чамд бид туйлаас итгэж байна гэхэд нь би 
- За гэв 
- Чи наадах бүх хувцсаа тайлж энэ муу навсайсан хувцаснуудаа шалавхан өмс! Бид өгсөн энэ хоёр бичгийг төмөр утас жингийн зам, Ховд голыг огтлон гарсан тэр газар /одоогийн аймгийн төв/ голын хөвөөнд бярвааз дээр байгаа нэг орон хүнд хүргэж өгөөрэй! Замаар явж болохгүй голоо дага! Хүн амьтан бараг дайралдахгүй байх. Хэрэв чамд /энэ бичигт/ ямар нэгэн хүн саад хийхийг оролдвол тулалдахаас битгий буц! гээд долоо үсэрдэг гар бууг арван дөрвөн сумтай өвөртлүүлээд нөгөө хоёр бичгийг бүсэнд минь тайлагдахааргүй чанга ороон зангидаад ард нуруу минь шургуулав. 
Бичгийн гадна талд, давхин яваа морины туурай, яаран ниссэн шувууны зураг байгаа нь маш яаралтай гэдгий нь илэрхийлж байлаа. Би шалавхан гарч гол уруудлаа. Тэгэхэд арван дөрвөн настай байв. Миний очих газар одоо санахад тойруу замаар 60 шахам км зайтай учир явган хүнд тийм ч ойрхон зам биш нь тодорхой. Би голдуу даваанаас бусад газар нохой шогшоогоор шогшиж явлаа. Замд саад тохиолдсонгүй. Аймшигтай нь гэвэл орой дээр минь ойрхон махчин шувууд эргэлдэнэ. Халуун гэж жигтэйхэн. Ядарсан ам цангасныг өгүүлээд баршгүй. Хамаг бие хар хөлс нэвчиж, зарим газар хорсож байв. Хөлийн ул халуу оргиж хөндүүрлэн лугшина. 
Мандах нартай уралдаж гараад жаргах нарны өмнөхөн бярваазны орос А.И.Ждановын тэнд хүрч бүсээ тайлахад хар хөлс цутгасан нуруунаас минь нөгөө бичиг ховхрон унав. Тэднийх намайг тухтай амраагаад маргааш нь морь унуулан буцааж билээ гэхэд нь: 
- Та коминтерний төлөөлөгчийн аргагүй л туслагч бөгөөд ардын хувьсгалын ололтыг бэхжүүлэхэд бас яахын аргагүй оролцож, хувь нэмэр өгсөн ариун үйлстэн ахмад хүмүүсийн нэг байна шүү гэхэд Булгамбай гуай маг маг инээж: 
- Тийм нь ч тийм байж болох л юм. Үүнээс өөр надад улс нийгэмдээ бүтээчихсэн гавьтай зүйл юухан байх билээ гэв. 
1932 онд Монголтрансын харьяа монгол тээхийн жолооч нарын түр курсийг төгссөн Баян-Өлгий аймгийн Ардын Депутатуудын Хурлын Гүйцэтгэх Захиргааны жолооч Какивайн хүү намын гишүүн Булгамбай гуай тус аймгийн анхны тээвэрчдийн нэг. Ган хөлгийн жолоон дээр тасралтгүй 40 шахам жил суусан 30 шахам жилд нь аймгийн гүйцэтгэх захиргааны даргын тэрэг барьж жил бүр олон зуун төгрөгийн хэмнэлт гаргадаг байна. 
Булгамбай гуай ардын нам, засаг төрийнхөө үйл хэргийн төлөө өдий хүртэл хүчин зүтгэж яваагаа гары нь ганзганад, хөлий нь дөрөөнд хүргэсэн Зөвлөлт Холбоот Улсын иргэн Чарип Отепов, Абай Касымов нарын ач гавъяа хэмээн дурсан явна. 
