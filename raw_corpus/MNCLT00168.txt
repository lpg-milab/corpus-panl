Д.НАМДАГ 
 
НЭГЭН ЭКИПАЖИД БОЛСОН ЯВДАЛ 

Ховдоос Улаанбаатарт эргэх онгоц тэнгэрийн муухайд бүтэн хоёр өдөр саатаж, гурав дахь шөнөө өнгөрүүллээ. Энэ бол өдөр тутам хэдэн мянган километр нисэх үүрэгтэй бөгөөд түүнгүйгээр дэмий цаг нөхцөөж чадахаа больсон экипажийнханд бөөн уйтгар. Иймд тэд цаг тутамд тэнгэрийн байдлыг ширтэх зуураа эргэх замын буудал бүрээс агаарын байдал ямар байгааг радио холбоогоороо асуун лавлаж байлаа. Үүнд хойт зам Завхан аймгийн төв базаалтай биш байх боловч буух бололцоотой. Урд замын Говь-Алтайн төв хэрхэвч буух боломжгүй, Хойд замын Архангайн төвд тэнгэр тунгалаг агаар тогтуун байхад урьд замын Баянхонгорын төв базаахгүй боловч буух боломжтой. Гэтэл Улаанбаатар гэвэл урин дуудах мэт бүрэн сайхан. Ер нь урд өдрүүдэд ийм байсан бөгөөд одоо ч ийм л аж. Харин санаснаас гуравдахь өдрийн өглөө эрхбиш засрах нь уу гэмээр болж ирэв. Гэвч Улаанбаатараас цаг уурын мэдээ зарлахдаа Ховд аймгийн нутагт өөрчлөлтгүй гэсэн нь хэн бүхний сэтгэлд зовуур төрүүлсээр аж. Иймд экипажийнхан түр зуурын сэгийсэн дээр нь эндээс сугаран авъя гэж хэлцэн тохиролцов. Гэтэл авч явах хүмүүс хаана вэ? түрүүчийн хоёр өдөр онгоцны буудлын бяцхан байшинд багтаж ядан чихцэлдээд орох гарах бүрд: "Одоо явах болоогүй юу?" гэж ам амандаа шуугилдаж, чихэнд чийр болж байсан бол одоо хэн нь ч алга. Үнэндээ тэд цөхөрсөн байв. Экипажийнхан ч цөхрөнгөө барсны хувьд, нөхөд минь битгий бухимд. Бид тэнгэрийн байдал засармагц гайгүй та нарт зарлая гэж амлан тараачихсан байв. 
Иймд одоо яаран зарлах хэрэгтэй болжээ. Аймгийн төвийн радио холбоо, утас шөрмөс өөр бусад хэлдэг хөдөлдөг бүхнийг хөдөлгөлөө. Энэ нь бараг бүтэн цэг үргэлжилсэн тул тэнгэрийн байдалд түр зуурын өөрчлөлт орсныг ашиглах гэсэн экипажийнханд маш их хугацаа шиг байлаа. Гэвч хүмүүсийн цугларсан нь нэгэн зэрэг. Тэр мөртөө онгоцонд орохдоо дараалал баримтлахыг мартан ухаан жолоогүй зүтгэн цаг алдуулах нь бас ч хэцүү. Эцсийн хүн гэвэл нэг залуухан эмэгтэй, давхар биетэн. Энэ хүүхэн хаана ямар ажилтайг хэн мэдлээ. Ер нь эр нөхрөө дагаж ирсэн гэрийн сахиул ч байж мэднэ. Юу ч атугай төрөхөө ойртоход Улаанбаатарт байдаг аав ээж дээрээ очих гэж яваа юм байж. Харин энэ дашрамд тэмдэглүүштэй нь хүүхнийг хүргэж ирсэн хоёр залуу онгоцны хаалган дээрээс буцахын оронд заавал оруулж суудал олгож өгнө гэж үйлчлэгч хүүхэн Ганьдмаатай зөрөлдөн хэг ёг үг хаяснаас нь үзэхэд дүрэм журмыг баримтлагчид биш болох нь илэрхий. 
Зорчигсод суудлаа эзэлж онгоцны хаалга нэг мөсөн хаагдмагц хоёр мотор ээлж дараагаараа асаж сэнс нь эргэлдэн, хүнгэнэх дуу нь үргэлжлэв. Ихэд хөрсөн моторыг зохих хэмжээнд нь хүртэл халаахад бас хэдэн минутын хугацаа шаардагдана. Энэхэн зуур тэнгэрийн аягүйцэл ширүүсч цас шороо хоёрыг манаруулахад хүрсэн нь экипажийнханд мөн л түгшүүр. Гэвч Ганьдмаа зорчигсдод тэнгэрийн муухайг сануулан хүн бүр суудлын даруулга бүсийг сайтар бэхэлж авахыг сануулмагц онгоц хөдлөн улмаар хурдаллаа. 
Ганьдмаа зорчигчдын өмнө ирж, бие чангалан зогсож "Эрхэм хүндэт зорчигчдоо, энэ удаа та бүхэн АН-24 онгоцоор нисэж байна. Онгоцны экипажийн бүрэлдэхүүнд ахлах нисэгч Шаравжамц, хоёрдугаар нисгэгч Даваажав, механикч Батсүх, мөн холбоочин Дэмбэрэл, үйлчлэгч нь би. Миний нэр Ганьдмаа. Бид одоо Завхан, Архангайг дайрах хойт замаар явж байна. Урд зам гэвэл Алтай, Баянхонгор, Өвөрхангайг дайрна. Энэ бидний зам хэдэн зуун километрээр ойр байдаг. Нислэгийн хугацаа 4 цаг. Та бүхэнд тавтай нисч, зорьсон хэргээ гүйцэтгэхийг экипажийнхаа өмнөөс хүсэн ерөөе" гэв. Энэ дашрамд Ганьдмаад эгцлэн харсан хүмүүсийн дундаас онцлон харагдсан нь давхар биетэй хүүхэн. Тэрбээр нуруу гэдийлгэн, сандлын ар түшлэгт наалдуулан амьсгаадан сууна. Дараа нь нэг толигор тунгалаг царайтай ахимаг настай авгай. Түүний хагас ангайсан амны нь баруун талын соёо алт. Өмссөн дээл зузаан сэгсүүргэн дотортой алтан саа эмжээртэй хүрэн торго. Тэрбээр хараа дээгүүр, хир баргийн хүнийг тоомгүй шинжтэй бөгөөд одоогоор түүнд хажуудаа тэвэрсэн хоёр литрийн багтаамжтай халуун савтай юмыг л энхрийлж байгаагаас өөр юм алга. Дараа нь нэг залуухан хүүхэн. Царайгаар базаахгүй боловч засаж чимэглэсэн нь сүрхий. Дархан хотын нэхий дээлийн үйлдвэрийн тэргүүн хийцтэй нэхий дээл өмссөн. Толгойдоо цагаан шаргал сорт булган малгайг чихэндээ тулган дарсан нь уг царайг нь ихэд дээш татжээ. Гутал нь зузаан ултай урт түрийтэй , хүрэн өнгийн сайхан савхи. Гэвч тэр Ганьдмаагийн хэн бүхэнд анхааруулахыг ихэд хичээнгүйлэн ярьсныг сонсохын оронд гоё цүнхнээсээ бяцхан толь гарган бараг хамрынхаа үзүүрт тулган бариад уруулынхаа будгийг сэлбэн сэргээж байсанд Ганьдмаа сэтгэл гонсойн гомдоход хүрч байлаа. Тэгээд хажууд нь ямар хүн сууж буйг сонирхоход хүрсэн бөгөөд тэр нь оюутан болов уу гэлтэй хуучирсан хар пальтотой нэг залуу. Хүүхэн түүнд ер царай өгөхгүй байгаагаас Ганьдмаа энэ хоёрын хооронд хайр дурлалын харьцаа яавч байхгүй гэж бодов. Бусад хүмүүс цөм жирийн. Албан хаагч, ажилчин, малчин хувийн хэргээр яваа энгийнхэн болох тул Ганьдмаад нэгэн жигд харагдсанаас өөр юм алга. 
Ганьдмаа тэндээсээ нисэгчдийн кабинд орлоо. Энд хүмүүс царай дүнсгэр бодол болсон төдийгүй хоор зуураа зөрөлдсөн бол уу гэлтэй үзэгдэнэ. Урьд өмнө энэ экипаж иймэрхүү явсан удаагүй. Цаг ямагт баяр баясгалан, ялангуяа ахлагч Шаравжамц 12 жил агаарт нисэхдээ хөмсөг зангидаж байсан удаагүйгээрээ нэрд гарсан хүн байлаа. Ганьдмаа гайхан юу болсныг асуухад холбоочин Дэмбэрэл: 
- Сая Улаанбаатарт Ховдоос гарч амжсанаа мэдэгдэхэд харин биднийг Говь-Алтайгаар дайрахыг шаардав гэж бухимдуухан хэлэв. Үүнд Ганьдмаа Ховдоос гарсаар 100 гаруй километр явснаа харуусав 
- Юунд тэр вэ гэж лавлан асуухад 
- Говь-Алтайд Их хурлын депутат гэнэ үү. Улсын баатар малчин өвчтэй байгаа юм байж. Тэгээд түүнийг заавал авчир гэж шаардав гэж Дэмбэрэл хариулав. Энэ тухайд Ганьдмаа наад цаадыг бодохын оронд шууд хүнд өвчтөнийг эрхэмлэн: 
- Тэгвэл одоо урагш эргэхэд л болоо бишүү? гэхэд 
- Хонгор минь Говь-Алтайд буух боломжгүй байна 
- Яагаад тэр вэ? 
- Яагаад гэнэ шүү! Энэ тэнгэр! Хөндлөнгийн салхины хүч 20-21-д хүрч байгаа энэ гэж Дэмбэрэл уцаарлан хариулав. Үнэндээ онгоц буухад хөндлөнгийн салхины хүч, секундэд 18 метрээс дээш байвал, онгоцыг хажуу тийш шидэхэд хүрдгийг Ганьдмаа олонтой сонсжээ. 
Үүнээс цааш бас хараа 100метрээс дотогш байвал буух газар онгоц хүлээн авдаггүйг мэдэх тул 
- Хараа хэд байгаа бол? гэж асуувал мэдээжээр Говь-Алтай хоёр хүн хоорондоо төөрөхөөр л байгаа биз гэв. Ахлагч Шаравжамц үг дуугүй явснаа: 
- Тэр хараа ч яахав олонтой буусан газрын баримжаа мэдэгддэг хэмээн амандаа өгүүлснээ, алив чи Говь-Алтайтай ахин ярилц гэлээ. Дэмбэрэл чагнуураа чихэндээ суулгаж, радио долгионы залгууруудыг хөдөлгөн: "Байна уу, байна уу, Говь-Алтай" гэж үргэлжлүүлэн дуудав. 
Харилцан ярилцах нь тэр дорхноо бүтсэн бөгөөд Говь-Алтайн салхины хүч арай зөөлөрч байгаагаас гадна, аймгийн удирдах хүмүүс өвчтөн хүний тухай сандран тэнгэр ширтэх, онгоц нэхэх хоёроос өөр юу ч үгүй байгааг мэдэгдэв. Энэ даруй Шаравжамц: 
- За, дүүрсэн хэрэг гэж шийдэмгий өгүүлэв. Энэ шийдвэрийг эсэргүүцэх хүн алга. Тус бүрийн сэтгэлд салхи. Салхи ер юу болгох бол гэсний цаана өвчтөн сандарч буй хүний амь, өөрийн газрын алдар нэр, амин хувийн үүрэг хариуцлага энэ бүхэн нэгэн зэрэг бодогдоно. Онгоцны хүч хоёр мотор боловч энэ тухай бодолцох мэт дуу нь чангарч хөндлөнгийн салхинд дайвалзав. 
Ганьдмаа энэ удаад ард суусан зорчигсдод анхаарал тавин, дотор аягүйцвэл хэрэглэдэг цаасан дугтуйнуудыг тарааж өгөхөөр орлоо. Энэ зуур онгоц хямарсан үүлс ба үелзүүр салхинд хэдэргэт замаар машин явж байгаа мэт сэгсчин донсолж хүмүүсийн царай шарланги, санаа сэтгэл шаналалтай яваа нь нүдэнд илхэн. Тэр дундаас түрүүчийн толь барин уруулаа будагч ганган хүүхэн хажуугийн залууг түшин унаж тэврүүлээд, өгсөн дугтуйг авах чадалгүй хажуугийн залуугаар авахуулж байгааг үзэхэд бүр ч унаад өгсөн байв. Харин санаснаас тунгалаг царайт гоё авгай ер давгүй халуун савтай цайнаасаа аягалан ууж байх бөгөөд дугтуй өгөхөд авахаас татгалзан толгой сэгсэрч байх нь бахдал ч юм шиг бодогдов. Энэ дашрамд Говь-Алтай дайрах чухал хэрэг болсныг дурдахад хүмүүс эсэргүүцэл тавихын оронд тус бүрнээ санал алдан толгой сэгсрэв. 5000 метрийн өндрөөс онгоц доошлов. Доош харахад уул толгодын орой үелзэн буй хүчит цасан шуурганд хохилзон харагдана. Доошлох тусам газрын бараа тодрохын оронд бүдгэрэх нь аймшиг. Гэвч Шаравжамц хуучин олонтой буусан газарт баримжаа байдаг гэсэн ёсоороо буусан бөгөөд эсэн мэнд. Улаан хэрээс тэмдэгтэй эмнэлгийн битүү машин, суудлын машины хамт манарсан шуурган дундуур хүрч ирэхэд онгоцны хаалганд шат тавигдлаа. Эмнэлгийн машинаас дамнуурган орон дээр битүү хучаастай хүнд өвчтөнийг хоёр хүн дамнан гарч шат өөд авирахад Ганьдмаа хаалгаа нээв. Энэ даруй хөндлөнгийн шуурга хүч түрэн онгоцонд орж хүн бүхний нүүр өөд хүйтэн ус цацах мэт болжээ. Суудлын машинаас аймгийн удирдах хүмүүс буугаад онгоцонд орж буй өвчтөнд эрүүл мэнд болон эргэж ирэхийг ерөөх дашрамдаа дамнагч хоёр хүнд Улаанбаатарт хүргэж өгөөд эмнэлэгт хэвтүүлэн өдөр бүр эргэж, аймаг руу мэдэгдэж байхыг даалгав. Гэтэл уг өвчтөн хариу үг хэлэхийн оронд шүд зуун янцаглахаас цаашгүй байгааг үзэхэд үнэхээр сэтгэл зовом хүнд байгаа нь илэрхий. Эдгээрээс гадна онгоцонд дөрвөн хүн нэмэгдэн суув. 


Энэ удаа юм бүхэн маш яаруу. Зорчигчид ч яаран явахын мөрөөдөс. Экипажийнхан ч яаран сугаран гарахын мөрөөдөс. Тэр дундаа Ганьдмаа хүнд өвчтөнийг хурдан хүргэхсэн гэхдээ хаалга үүдээ яаран түгжиж авав. Гэтэл санаснаас энэхэн зуурт нүүр нүдгүй шуурч байсан шуурга намдаж хүч нь нэлээд буурч байжээ. Онгоц аймшиггүйгээр хөдлөн хурдалж газраас тасран дээш хөрлөө. Газарт гарч болох аюул даруй тэнгэрт гарсан мэт 4000 метрийн өндөрт гарч тэргүүн зэргийн хурдаар явж байтал онгоц гэнэт уул мөргөх мэт дугтарснаа доош уналаа. Энэ бол агаарын цөмрөл. Энэ тухайд цочоогүй, сандраагүй, дуу алдаагүй хүн нэг ч үгүй. 
Ганьдмаа зоригчдыг үзэхээр ирэв. Хамгийн түрүүн Их хурлын депутат баатар малчны төлөө сэтгэл зовох аж. Дэргэд нь очиход чимээ алга. Өнгөрчихөөгүй байгаа даа гэж бодон айдас хүрч: 
- Энэ хүн яаж байн? гэхэд дэргэдэх хүн нь 
- Мэдэхгүй. Саяын ширүүн донсолгооноос хойш чимээгүй л болсон гэв. 
Үүнд Ганьдмаагийн сэтгэл палхийж хучлагыг нь сэм сөхөж үзвэл ашгүй амьд. Нүүрэнд нь халуун хөлс дааварлаж нам тайван унтаж байв. Дараа нь давхар биетэй хүүхэнд анхаарал тавихад амьсгаа дээр, нүүр минчгэр ихэд тамирдаж яваа нь илэрхий. Гэвч хажууд суусан ахимаг настай нэг малчин байрын хүн түшиг тулгуур болж яваад нь сэтгэл тайвшран амрав. Дараа нь ганган хүүхнийг ажихад дэргэдэх залуугийнхаа өвөр дэр тэгнэн унасан төдийгүй нэг гараар нь тэврүүлж, нөгөө гарт нь дугтуй дүүртэл огиулсан бохирдлоо бариулсан байх тул Ганьдмаа түүний нь авч шинэ дугтуй өгөв. Энэ зуураа Ганьдмаа энэ хоёрыг өөрийн эрхгүй хувь заяа нь ингэж холбож байгаа байхнээ гэж бодон нэг талаар инээд хүрч, нөгөө талаар баяр хүргүүштэй бодогдов. Гэтэл гоё авгай ер ажиггүй. Алтан бөгжтэй сайхан хуруугаа эргүүлж тойруулан хуруу хумсаа цэвэрлэж байв. Бусад хүмүүс зүс царай мэдэгдэхүйц өөрчлөгдсөн байх боловч цөм хөгжилтэй. 
Түрүүчийн донсолгоонд айсан, сандарсан цочсоноо инээдэм болтол хэлэлцэх тул өөрийн эрхгүй даган баясалцахад хүрэв. Ганьдмаа урьд кабинд орж зорчигсдынхоо амар мэнд явааг мэдэгдэв. Гэлээ ч Шаравжамц хүнд өвчтөнийг Улаанбаатарт яаран хүргэхийг эрхэмлэн Баянхонгор, Өвөрхангай хоёрт буухгүйгээ мэдэгдлээ. Ингээд зүүн тийш явах тусам салхины эрч эрс бууран, үүл шингэрч хурц нар тусах болсон нь юутай сайхан. Гэтэл бас ахин сандрал. Зорчигчдын нэг "Хүүе та минь хүүхэд, хүүхэд" гэж сандран орж ирлээ. 
- Юун хүүхэд гэж гайхан асуухад 
- Энд хүн төрөх гэж байна гэх нь тэр. Үүнд цөм сандарлаа. 
Улаанбаатар хүртэл хоёр цагийн зай байна. Тэр болтол тэсвэрлээд байж болдоггүй юм болов уу гэж Даваажав хэлэв. Юуны чинь тэсвэрлэх. Тэсвэрлэж болохгүй юм төрөхөд л байдаг байх. Алив Ганьдмаа цаад хүмүүс дотор чинь эрх биш эх барьж чадах хүн байж мэднэ гэж Шаравжамц хэлэв. 
Ганьдмаа зорчигсод дээр ирлээ. Хөөрхий давхар биетэй хоёр хүнээр түшүүлснийхээ дунд дуу тавин ёолж байлаа. 
- Хүүе та минь гарах хүүхдийг эх барьж авч чадах хүн байна уу гэж дахин давтан асуухад хүмүүс бие биеэ харахаас өөр ямар ч хариу алга. Ганьдмаагийн сэтгэлд өнөөх ахимаг настай гоёмсог авгай орж түүнийг л яавч чадах биз гэж бодогдов. Тэгээд түүнийг эгцлэн харахад авгай тэр юухан байхав гэх мэт дээгүүр харан инээмсэглэж байгаад бүүр ч итгэн: 
- Алив авгай минь та л нэг чадах байж мэднэ гэж тулан очив. Гэтэл авгай дээгүүр харсан инээмсэглэлээ орхин буруу харлаа. Ганьдмаагийн сэтгэл гутарсан нь жигтэйхэн. Арга буюу гэдрэг эргэж кабинд орж чадах хүн алга байгааг хэлэхэд: 
- Тэгвэл чи өөрөө гэж тушаав 
- Бурхан минь, би чадах байтугай үзээ ч үгүй 
- Тэр юуны хамаа гээд Шаравжамц Дэмбэрэлд хандан 
- Алив чи Улаанбаатартай ярь. Дэмбэрэл гайхан 
- Юу гэж ярих вэ? гэхэд Шаравжамц 
р Хүүхэд яаж эх барьж авдгийг асуу. Ганьдмаа чи сайн тогтоож ав гэлээ. 
Энэ бол тун бэрхтэй хэрэг. Гэвч хүн өөрийн эрхгүй юманд тулгарахдаа мөн өөрийн эрхгүй хөдөлдөг аж. Улаанбаатарын иргэний нисэх онгоцны радио холбооны газар эх нялхас барих талаар үнэхээр тасархай тул тэнд бас бөөн будлиан. "Байна, байна Улаанбаатар гэж хариу өгснөө-Аан, юу гэнэ ээ? ... Хүн төрөх өө? Хүүхэн юмуу? .. Одоо яана аа... Үгүй тэгээд яа гэж.. Эх барих аа. Түргэн тусламж дууд гэж үү? Дуулж байна, дуулж байна. Бүү мэд. Энд мэдэх хүн алга... мэдэхгүй, мэдэхгүй миний санаанд ч чадах хүн алга... Аан, за? Юу гэнээ? ... Хэнээсээ? Хошууч Онцол гуайн эх, зөв. Тэр зааварлаж чадна ... одоохон, би хүн явуулъя машинаар... байна уу, байна уу. Хүн явсан. Ирэхтэй нь зэрэг би эндээсээ залган ярилцуулъя" гээд холбоо тасарлаа. Иймд одоо хүлээх л хэрэгтэй болов. Гэвч хүн бүрийн сэтгэл хошууч Онцолынд машин очих, очсон хойноо эхэд нь учирлах, учир мэдүүлсэн хойноо радио холбоон дээр авч ирэх, ирсэн хойноо холбоо залган ярих энэ бүхнийг санахад бүхэл бүтэн жилийн хугацаа байх шиг санагдана. Гэлээ ч хүлээх гэснээрээ хүлээхээс өөр ямар ч аргагүй болох нь илэрхий. Гэтэл баатар малчныг хүргэж яваа хүний нэг нь: 
- Хүүе та минь та нар яачихваа. Тэр хүүхэн чинь юу юугүй төрөх дээрээ туллаа гэсээр кабинд орж ирлээ. 
- Үгүй бид Улаанбаатараас эх барих заавар авах гэж хүлээж байна гэхэд 
- Тэр хэрэггүй ээ, энд хүн бэлэн байна 
- Хэн бэ? 
- Манай депутат утас шөрмөс, хайч хөвөн, марль олж ир гэж байна. Энэ ч бас хачирхалтай. Тун саяхан үг хэлэх тэнхэлгүй байсан хүнд өвчтөн гэнэт эх барих дээр хүрснийг хэн ч итгэхэд бэрх. 
Гэвч экипажийханд энэ тухайг бодох завдал байсангүй. Ганьдмаа онгоцонд хэзээ ямагт бэлэн байдаг аптекаа шүүрэн авч зорчигсдын кабинд үсрэн орлоо. Депутат баатар малчин хөл дээрээ зогсож байхаар барахгүй хүүхний дээлийг нөмгөлүүлэн, сандлын өнцөг тэврүүлэн суулгаж ханцуйгаа шамлаж байлаа. Ганьдмаа аптекаа өгөх зуураа эмнэлгийн хүнээс сонссоноо санан: 
- Баатар гуай, суулгаснаас хэвтүүлбэл дээр биш үү гэхэд 
- Зүгээр, суугаа нь дээр байдаг юм гэж баатар маань шийдэмгий өгүүлээд, өлгийдөх юм одоохон олж ир гэж тушаав. Ганьдмаа эргэн үсэрлээ. 
Санаанд нь цонхны хөшиг өөрийн нь өрөөнд байнга байдаг хөнжил дэвсгэр, цагаан даавуу, дэр тэр бүхнийг хуулан хумьж авчрав. Ингэснээр сэтгэл амсхийж хүмүүсийг ажихад нийтдээ энэ төрөлт юу болох бол гэж сэтгэл догдлон хамрынхаа үзүүрийг ширтэхээс цаашгүй байхад гоёмсог авгай ханцуйгаараа амаа таглан нүд буруулан цонхруу ширтэж байгаа нь үнэргүй байгаа юмыг үнэрлэн ой нь гутаад ариун биед минь бузар бохир үсрэх вий гэж байж ядаж байгаа нь илэрхий. Ганган хүүхэн өнөөх залуугаа тэврэн цээжий нь дэрлэн нүд анисныг харахад дэргэдээ юу болж буйг мэдэх сөгөөгүй байгаа нь илэрхий. Гэтэл хөнгөрөх гэж буй хүүхэн аль болохоор аяар дуугарахыг хичнээн шүд зуун ёолж байснаа тэсвэрлэшгүйд хүрэн дуу алдаж бүх тэнхээгээрээ ёолж гарлаа. Эцэст нь гэнэт хүүхдийн дуу. Эхээс гаруут агаарт цохигдон анхныхаа амьсгалыг авч байгаа нь тэр байж. Эх барих баатар ч спиртээр гараа цэвэрлэн амаа марлиар боож байснаа утаж хайч хоёрыг шүүрэн авч доош бөхийв. Тэгээд дэмий сонирхохын үүднээс өнгийснийг үзэн ядах байдлаар зандран хориглов. Харин Ганьдмаа боож авах гэж байгаа тул эх барихыг бүрэн чөлөөтэй харж байлаа. Гэхдээ сэтгэлд нь юмыг яаж мэдэх вэ. хэрэв онгоцонд ахин ийм явдал гарвал... гэсэн нэг бодол эргэлдээд эцэст нь болох л юм байна гэж сэтгэл ханан баярлалаа. Баатар малчин "гүйцлээ, бүх юм зүй ёсоор болсон" гэж дээш өндийсөн нь хэн бүхэнд бахархал. Ялангуяа энэ онгоцны экипажийханд. Бусдын өмнө "манай онгоцонд хүн төрсөн" гээд дараа нь энэ тухайд эхлээд хичнээн сандарсан... Гэтэл хүнд өвчтэй явсан Их хурлын депутат гэнэт босож эх барьсан энэ бүхнийг ярихад бас бодоход ч өөрцгүй ямагт баяр бахархал болж байхыг санан санан баярлах аж. 
Ер нь энд хүн төрсөн тухайд баярлахгүй байгаа нь гоёмсог авгай, ханцуйгаараа амаа таглан аль түрүүн цонх руу ширтсэн чигээрээ суусаар байгаа нь баясахын оронд үзэн ядсаар байгаагийнх. Хоёрдахь нь ганган хүүхэн өдий болтол дэргэдээ юу болж байгааг олж анхаарах чадалгүй яваа нь түүнд харамсалтай ч байж мэднэ. Онгоц Улаанбаатарт ойртож алгуур доошилж эхлэв. Эргэн тойронд үүлгүй. Доор газар тов тод. Уул толгодын бараан өнгө түүний оройн барзгар сарзгар хад чулуу алган дээр байгаа мэт ялгаран харагдана. Үүнд хүмүүсийн сэтгэл тэнэгэр. Юм бүхэн амгалан тайван болсны хувьд хүнд өвчтөн баатрыг анхаарах цаг болсон аж. Түүнийг эв эрүүл хүний ёсоор сандал дээр суухад хүргэж яваа хоёр хүн "Хүүе та хэвтэж үз" гэж нэгэн зэрэг сугадан авлаа. Зүгээр би суузная гэж баатар хэлэв. Ганьдмаа дэргэд нь нялх хүүхдийг энхрийлэн тэвэрч байснаа: 
- Нээрэн та хэвт. Одоо Улаанбаатар орсоор эмнэлэгт хэвтэх хүн гэвэл баатар нээрэн тийм дээ хэмээн босож биеэ чагнаснаа: 
- Үгүй миний бие зүгээр хэмээн доош суух гэтэл нөгөө хоёр нь "Бид итгэхгүй байна" хэмээн эмнэлгийн дамнуургыг өмнө нь тавилаа. 
- Би ч бас итгэхгүй л байна гээд баатар маань дамнуур дээр хэвтэж өвчтөн хүний маягаар хучуулав. Буух цаг болоход хүмүүсийн бие хөнгөрөн нүд сэргэсэн бөгөөд ганган хүүхэн ч дээш өндийн зууралдсан залуугаас биеэ салгаж авлаа. Дотор нь тун базаахгүй байгаа нь илт мэдэгдэм байвч үс зүсээ яаран янзалж, уруулынхаа будгийг сэлбэн сэргээхэд хүрэв. Онгоц зөөлнөөр газардан зогсоход түргэн тусламжийн хоёр машин яаралтай нь аргагүй ирж явлаа. Гэлээ ч онгоцон дахь хүмүүс тус тусынхаа гар тээшийг барин гарах гэж чихцэлдэх тул түргэн тусламжийнхан өвчтөнөө хүмүүс гарч гүйцсэний дараа авууштай болжээ. Хүмүүс гарахдаа Ганьдмаад баяртай "зам зуурт сайн явж ирснийг нөхөддөө мэдэгдэж баяр хүргээрэй" гэж гар сунган барьж байхад янтгар авгай "Баларсан хар юманд сууж чухам арай гэж ирэв байна" гэж амандаа үглэсэн бөгөөд үүнд нь Ганьдмаа дуугарсангүй. 


Ер нь Ганьдмаа түүнийг хүний үнэргүй хар амиа бодогч гэж үзэж байсныхаа хувьд дуугарахгүй гаргах юм шүү гэж бодож байсан аж. Хүмүүсийн эцэст хүүхнийг чадах ядахаараа арчилж явсан залуу чемоданы нь барин би чамайг хүргэж өгнө шүү гэсэн байдлаар сэтгэл хангалуун зогсож байв. Гэтэл хүүхэн "Алив чи миний чемоданыг" хэмээн гараас нь шүүрэн аваад түрүүлэн гарав. Араас нь залуу үг дуугүй дагалаа. Хүүхнийг онгоцны хашаанаас гармагц такси машинаас өндөр залуу эр угтан авав. Хүүхэн түүнд чемоданаа өгөн биеэ тэврүүлээд машинд суухдаа өнөөх залууг эргэж харсан ч үгүй. Эцэст нь өнөөх залуу "одоо миний явах автобус хаана вэ?" гэсэн мэт ийш тийш харан эргэлдэв. Үүнийг ч Ганьдмаа мөн олж харсныхаа хувьд замын хань, зам зуураа хүнийг ашиглах ба хүнд ашиглагдах гэж ингэхийг хэлэх вий гэж бодох. Хүмүүсийн шувтарганд эх нялхсын эмч, сувилагчийн хамт онгоцонд орж ирлээ. Тэгээд тэд онгоцонд эсэн мэнд хүн төрснийг нүдээр үзэнгүүтээ хичнээн их сонирхон бахархсаныг энд өгүүлэх юун. Өгүүлүүштэй нь эмчээс "энэ хүүхдийг эх барьсан нь хэн бэ?" гэхэд баатар малчин "Би" гэж хучлагаа хуулан босож "Та нар сэтгэл зоволтгүй. Бүх юм зүй ёсоор болсон. Харин эх нь тун тамирдуу байгаа байх. Та нар очингуутаа шөл л өгч үз. Хонины өөхгүй, давс султай шөл байдаг юм шүү" гэж зааварлав. 
Баатарын энэ үг бол монгол хүний үг. Монгол хүн монгол биендээ хэдэн мянган жилийн турш хэрэглэсээр ирсэн арга. Ер нь одоо үзвэл баатар малчин бие бадриун, царай хүдэр, гар хуруу нь лужир. Ийм хүн эх барьсан байх гэж үү гэмээр. Гэвч малчин хүний санаа сэтгэл хүн мал хоёрын төлөө. Иймээрээ ч малчин баатар Ардын Их Хурлын депутат, ахлагч Шаравжамц, туслах Даваажав, механик Батсүх, холбоочин Дэмбэрэл нар төрсөн хүүхэд, төрүүлсэн эх хоёрт баяр хүргэн үдэж гаргахаар ирлээ. Этгээд тус тус тусынхаа санаа сэтгэлийг хэрхэн илчилснийг энд дурдах юун. Дурдууштай нь үр төрүүлсэн эх гэнэт ам нээн "Эрхэм хүндэт ах нар, үеийн эмэгтэй Ганьдмаа та бүхэн надад санаанд багташгүй сайхан тусламж үзүүлсэн, би чин сэтгэлээсээ баярлаж байна. Ер нь би хүн хүнээ хүндэтгэн харилцан бие биеэ түшилцэхэд л хүн байдаг гэж боддог байсныхаа үнэн зөвийг та бүхнээс олж харлаа. Иймд миний энэ хүүхэд энэ онгоцонд ингэж төрснөө хэзээ мэдэх болсон цагаасаа эхлэн хүн, ёстой та нар шиг хүн болж явна гэдэгт би бат итгэж байна" гэж бэлэн зэлэн өгүүлсэн нь гайхалтай, юунд гэвэл энэ хүүхэн урд өмнө ёолохоос өөр ганц ч үг дуугараагүйн  хувьд хэн боловч үүнийг бүрхэг бүдүүлэг эрх чөлөө эдлэхийн оронд очиж зовиурлахад дарагдсан амьтан гэж үзэж үл тоомсорлууштай байсан бол дээрх үгийг хэлснээрээ тийм биш үе тэнгийхнийхээ дунд дур мэдэн ангалзах, ах зах хүмүүсийн дэргэд бие тоон бардамнах зэргээс гадуур байдаг жинхэнэ монгол эмэгтэйн төв дарууг баримтлагч болох нь илэрсэн бөгөөд үүнд нь ч хамаг гоо сайхан нь нуугдаж байжээ. Өөрөөр хэлбэл өнгө үзэмжийн гоо сайхнаас далдын гоо сайхан бол мөнхийн гоо сайхан байдгийг энд онцлон тэмдэглэе. Эх нялхсын түргэн тусламж эх хүүхэд хоёрыг авч одмогч дараачийн түргэн тусламжийн хүмүүс залган авч орж ирлээ. Тэд үнэхээр хүнд өвчтөнийг авах гэж яваадаа маш яаруу. Эмч нь орж ирэнгүүтээ:"Өнөөх хүнд өвчтөн хаана вэ?" гэж ийш тийш харан эрэлхийлэв. Хариуд нь хэнэггүйхэн зогсож буй баатар малчныг "Би байна" гэж биеэ заахад эмч: 
- Та юу гэж ихээр гайхан харлаа 
- Тиймээ. Би уг нь анх аймгаас гарахад тун базаахгүй байсан. Гэтэл зам зуур яагаадыг мэдэхгүй гэнэт зүгээр болчихов гэж баатар гуай өөрөө гайхан хэлэв. 
Эмч үл үнэмшин хм гэж толгой сэгсрэн баатрын царайг эгцлэн харж ажсанаа "За тийм байдаг байж" гэж нэг үе бодсоноо "Юу ч атугай одоо эмнэлэгт очиж үзүүлсэн нь дээр шүү дээ"гэв. Баатар гуай ч "Өө тэгэлгүй яахав" гэж уриалгахнаар хэлэв. 
Ингээд хойшид чухам юу болсныг товчхон дурдахад Улаанбаатарын ..дугаар эмнэлгийн эмч нар баатар малчны биеийг сайтар судлан шинжлээд бөөрөнд бий болсон чулуу уг байрнаасаа хөдлөн бөөрний ажиллагааг гэнэт зогсоосноос ширүүн өвчлөөд дараа нь сууж явсан онгоц нь агаарын цөмрөлтөнд орсноос хүчтэй дугтрал гарахад өнөөх чулуу хуучин байрандаа ороход бие нь зүгээр болж гэсэн онош тогтоожээ. 