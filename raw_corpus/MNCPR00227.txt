Харвингаа авахуулах хагалгаанд ороод амиа алдав

Эх нялхас, эрдэм шинжилгээний төвд нэг залуу саяхан харамсалтайгаар амь насаа алджээ. Хүүхэд төрүүлэх эх, өвчнөө эмчлүүлэх гэсэн хүүхэд зорьж очдог энэ том эмнэлэгт насанд хүрсэн хижээл эр нас барсан нь түүнийг эмчлэгч эмчтэй нь холбоотой аж.
110 гаруй кг жинтэй түүний илүүдэл өөхийг авах мэс ажилбарыг ЭНЭШТ-ийн Эрүү нүүрний мэс заслын тасгийн эрхлэгч Ц.Алтаннамар хийжээ. Мэдээж энэ хагалгааг талийгаач өөрөө хүсч хийлгэсэн гэсэн. Харамсалтай нь, тэрбээр энэ хагалгааны дараа нас баржээ. Ц.Алтаннамар эмч уг нь "Намар" гэсэн нэртэй хувийн эмнэлэгтэй гэсэн. Гэвч улсын эмнэлгийн хагалгааны багаж хэрэгслийг хувийнхаа эмнэлгийн багаж төхөөрөмжөөс илүүд үзэж өөрийнхөө эмнэлэгт хэвтэж байсан залууг ЭНЭШТ-д авчран нууцаар хагалгаа хийжээ. Ц.Алтаннамар эмчид мэргэжил нэгт нөхдүүд нь төдийгүй эмчлүүлэгч өвчтөнүүд нь "Алтан гартай эмч" хэмээн ам сайтай байдаг юм билээ. Тэрбээр төрөлхийн гажигтай болон ахуйн осолд орсон хүүхдэд гоо сайхны хагалгаа хийх үүднээс ЭНЭШТ-дөө эрүү, нүүрний мэс заслын тасгийг анх нээн ажиллуулсан гэсэн. Түүний ээж нь ч эрүү нүүрний мэс засалч гэсэн. Тиймээс Ц.Алтаннамар эмчийг удам залгасан эмч гэж хэлж болох. 2005 онд АНУ-д гоо сайхны мэс заслын курс төгсч, тус улсын лицензийг авч байсан Ц.Алтаннамар эмч хувийн эмнэлэгтээ харвин соруулах мэс заслыг хэд хэдэн удаа хийж байсан юм байна. Талийгаач залуу ч урьд нь нэг бус удаа харвингаа соруулж байж. Гэвч дахиад л жин нь нэмэгдчихдэг байсан гэж эх сурвалжууд ярьж байсан. Тиймээс харвингаа мэс заслын аргаар бүрмөсөн авахуулахыг хүссэн гэнэ. Харамсалтай нь, энэ удаагийн мэс ажилбар үйлчлүүлэгч, эмч хоёрын аль алинд нь амжилт авчраагүй аж. Эл хэрэгт өдгөө эрүү үүсгэжээ. Ц.Алтаннамар эмч мэдүүлэгтээ талийгаачаас 3,8 кг өөх авсан гэж хэлсэн байна. Тэрбээр гоо сайхны мэс засалд хамтран оролцсон нойрсуулагч эмч болон өвчтөний түүхийг бичсэн гээд нийт таван сувилагчийн хамт ажлаасаа халагдаад байгаа. Талийгаач нь 33 настай, компанийн захирал нэгэн байсан гэх. Түүний гэргий нь хоёр хүүхдийнхээ хамт гадаадад амьдардаг аж. 
Д.Навчаа
