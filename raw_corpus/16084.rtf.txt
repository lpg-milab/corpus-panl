№121 (16084)           
1985 оны тавдугаар сарын 21.
Бүхнийг оторчдод

Мал сүрэгтээ дээд зэргээр тарга хүч авахуулж, өөхөн ургац хуримтлуулах, отрын аяндаа малчид, орон даяар гарлаа. Отор бол төл хүлээн авч бойжуулах, хаврын тариалалтыг чанартай хийж, намрын ургацыг хаягдалгүй хураахын нэгэн адил нийтийн анхаарлыг татах онцгой хариуцлагатай, чухал кампанит ажил мөн. Мал оторлон таргалуулахад бэлтгэлээс нь эхлээд явц дунд нь байнгын анхаарал, халамж тавьж байх ёстой. Одоо манайд мал оторлон таргалуулах талаар үлэмжхэн туршлага хуримтлагджээ. 

Өнгөрсөн онд << Манай шефэлсэн үйлдвэрлэл >> булан << Үнэн >> сонинд нээж отрын үе шат бүрийн амжилт, туршлагыг судлан нийтэлж, хангай, говь, хал, хээрийн бүсэд бог мал оторлон таргалуулах аргын талаар БНМАУ-ын хөдөлмөрийн баатар, улсын аварга малчдын зөвлөлгөөг өөрсдөөр нь бичүүлсэн билээ. 

Хөвсгөл аймгийн Цагаан-Уул сумын мал өсгөдөг нэг нууц нь нам, захиргааны байгууллага, нэгдлийн зөвлөл отрын бэлтгэлийг эртээс хангаж, мал бүрт жилээ даах тарга хүч авахуулах, авсан таргыг тогтоохын ач холбогдлыг ойлгуулах, оторчдын ахуйн хангамж, соёл, үйлчилгээг сайжруулах зэрэг олон чухал арга хэмжээ авч малчдын идэвх санаачилгыг өрнүүлдэгт байгаа юм. Оторчдод мал таргалуулах талаар үзүүлэх сургууль, уулзалт зохион байгуулах үйлдвэрлэлийн даалгавар өгч, малчид ч өөрсдөө үүрэг амлалт авч ажиллажээ. Тэргүүний оторч малчдын туршлагыг дэлгэрүүлэх талаар нам, улс, олон нийтийн байгууллагууд тусгайлан анхаарч, мал оторлон таргалуулах ажилд нийтийн хүч, санаачилгыг төвлөрүүлэх ажлыг далайцтай хийх шаардлагатай. Өнгөрсөн онд энэ талаар нэлээд ахиц гарч улсын хэмжээгээр оторт гарсан нийт малын 97 хувь нь дунд, дундаас дээш тарга хүч авч чанарын тодорхой үр дүнд хүрсэн юм. Малд дээд зэргийн тарга хүч авахуулахын үлгэр жишээг Сүхбаатар аймгийн Халзан сумын << Хөдөлмөр >> нэгдлийн хоньчин М. Моовон, Булган аймгийн Баян-Агт сумын << Их ирээдүй >> нэгдлийн хоньчин Д. Бямбаа, Өвөрхангай аймгийн Хужирт сумын << Энх тайван >> нэгдлийн хоньчин Д. Гончиг нарын зэрэг БНМАУ-ын хөдөлмөрийн баатар, улсын аварга малчдын туршлага үзүүлж байна. Тэд юуны урьд оторт бэлтгэл сайтай гарч, өвс бэлчээр, ус хужрын хангамжийг сайжруулан, малын бэлчээрлэх хугацааг уртасгах, малд тарга авахуулахад саад бэрхшээл учруулах бүх хүчин зүйлийг нэг бүрчлэн анхаарч шийдвэрлэх зэрэг иж бүрэн аргаар хандаж сайн үр дүнд хүрдэг. 

Мал сүрэгт дээд зэргийн тарга хүч авахуулах асуудал гагцхүү малчдын хичээл зүтгэлээр бүрэн шийдвэрлэгдэнэ гэхэд учир дутагдалтай бөгөөд оторлон таргалуулах ажлыг заавар журмын дагуу зохион байгуулах, суурь, малчин бүрийн үүрэг хариуцлагыг бүрэн ухамсарлуулах үзэл суртал, соёл  хүмүүжлийн  тодорхой ажил, түүний үр дүнгээс отрын олз хамаарна. Отрын нээлт хийж, штаб байгуулж төлөвлөгөө график гаргаснаар санаа амарч, отрын үе шат, малчдын ажлын онцлогийг тусгасан үр нөлөөтэй байнгын дайчин шуурхай ажлыг сулруулан ор нэр болгодог дутагдал нэлээд сум, нэгдлүүдэд амь бөхтэй зууралдаж байгааг арилгах хэрэгтэй байна. Мал оторлон таргалуулах зорилт, үүнд яаж туслах тухайг сумын бүх байгууллага, удирдах ажилтан, сонгуультан, идэвхтэн, ухуулагчдад урьдаас мэдүүлж үйл ажиллагааг нь намын байгууллага нэгтгэн чиглүүлэн үр нөлөө бүхий гоц бүрэн арга хэмжээ авах, юуны урьд отрын ач холбогдол, малчин нэр бүрийн гүйцэтгэх үүрэг, ажиллах аргыг тухайн аймаг, сум, бригад, малчдын жишээгээр тайлбарлан таниулж, хамт олны чармайлтыг нэгтгэн зохион байгуулж, байнгын удирдлагаар ханган, улс төр, соёл  хүмүүжлийн  олон хэлбэрийн ажил зохиох шаардлагатай. 

Мал сүргийг оторлон таргалуулахын тулд өнгөрсөн онд зохиосон ажлаас дүгнэлт хийж, сайн арга хэлбэрийг хэрхэн баяжуулах, гарсан дутагдлыг яаж арилгах тухайд төрөлжүүлсэн семинар, зөвлөлгөөн, уулзалт, өдөрлөг, үзүүлэх сургуулийг нарийвчлан төлөвлөж хийх ёстой. Отрын штабыг оторчдод туслах, үйлчлэх, сургаж мэдүүлэх, мэдээлэх, уралдааны шуурхай зохион байгуулах идэвхтэй ажлын хэрэглүүр болгож удирдах хариуцлагатнууд шууд гартаа авч, хяналт, шалгалтыг эрчимтэй зохиох нь чухал. 

Мал аж ахуйн сууриудаар малчин мэргэжлийн ухуулагч, ухуулагч зохион байгуулагчдыг явуулж зөвлөлгөө өгүүлж, ололт амжилтыг ахиулах, дутагдал арилгаж, тасалдлыг хэрхэн нөхөх арга туршлагыг эзэмших тодорхой асуудлаар ярилцлага, таниулга хийж, судалгаатай дүгнэлттэй ажиллах ёстой. Алсын оторт явсан малчдыг ахуйн төрөл бүрийн үйлчилгээ, худалдаа, соёл, урлагаар байнга үйлчилж, эрэлт хүсэлтийг нь шуурхай барагдуулах, нэг үгээр хэлэхэд бүхнийг оторт зориулбал зохино. 

Отрын үеийн уралдааныг богино хугацаанд дүгнэж, үр дүнг нь хамт олонд тухай бүр мэдээлж, ил тод байлгах, сурталчлах, ажлыг шинэ шинэ арга хэлбэрээр зохиохын дээр оторчдын ар гэрийнхэнд үйлчлэх, өргөн айлсалт зохион байгуулж, соёл хүмүүжлийн төрөл бүрийн ажил явуулж байхад намын байгууллагууд анхаарлаа төвлөрүүлэх хэрэгтэй. Аймаг сумаас шеф албан байгууллагуудыг оролцуулан оторчдод ухуулга үйлчилгээний иж бүрэн бригад гаргаж, малчдын ажлын амжилт, туршлагыг сурталчлах, зааж туслах ажилтай нягт холбож өгөх нь зүйтэй. 

Төв, орон нутгийн хэвлэл, радио, ханын сонинд отрын талаар байнга шуурхай тусгаж нийтлэлийн мөрөөр зохиох ажлыг эрс сайжруулах, оторчдод соёлын үйлчилгээг ойртуулахад соёлын байгууллагын ажлыг чиглүүлж, хэвлэл радио, клуб, улаанбулан, номын сан, киноны ажилтныг өргөнөөр оролцуулбал зохино. 

Оторт малчдыг гаргаснаар ажил дуусах биш харин эхлэх учраас энэ ажлын бүхий л үе шатанд социалист уралдаан өрнүүлж тал бүрийн анхаарал, халамжийн төвд байлгаж, малд тарга хүч авахаас тогтоохын хооронд зогсоо зайгүй ажиллах хэвшил бий болгох нь намын байгууллагын хяналт, удирдамж, туслалцаанаас ихээхэн шалтгаална. 

