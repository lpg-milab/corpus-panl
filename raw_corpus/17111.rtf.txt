№208 (17111) 
1988 оны наймдугаар сарын 30.
Өвс тээвэр

<< Зуншлага сайтай, хадлангийн нөөц ихтэй төвийн болон зүүн чиглэлийн зарим аймагт хадлан, тэжээл бэлтгэлийн явц удаан, дарш, гар тэжээл бэлтгэх, өвс тээвэрлэх ажлын эрч хүч сул, тэр ч байтугай нэлээд газар назгайрах байдал ч ажиглагдаж байна. Түүнчлэн бэлтгэсэн өвс тэжээлийн чанарыг алдуулахгүй тээвэрлэж хадгалах явдал чухал байна >> гэж нөхөр Ж. Батмөнх саяхан хөдөө аж ахуйн цаг үеийн зарим тулгамдсан асуудлыг авч хэлэлцсэн МАХН-ын Төв Хорооны Улс төрийн Товчооны хуралдаан дээр хэлсэн байна. Өнгөрсөн өвөл, хаврын цаг агаарын хахир хэцүүг нүдээр үзэж, бэрхшээлийг үүрч туулсан малчин, тээвэрчин, удирдах ажилтан, жирийн хөдөлмөрчин хэнд ч энэ заалтын утга учир, түүнийг хэрэгжүүлэх ач холбогдол нэн ойлгомжтой юм. 

Одоогийн байдал ч уг асуудалд нухацтай хандахыг тал бүрээр сануулж байна. Үүнд улсын фондод нөөцлөхөөр 80 гаруй мянган тонн өвс хадаж нуруулдсаны дөнгөж гучаад хувийг орон нутаг, төмөр замын цэгүүдэд тээвэрлээд байгаа нь ургац хураалтаас өмнө хэдийнэ гүйцэтгэвэл зохих ажилд ихээхэн хугацаа алдаж цалгардсаныг харуулж байна. 

Есдүгээр сарын нэгний дотор улсын фонд, төмөр замын цэгүүдэд 33 мянган тонн, түүний дотор Баянхонгор, Говь-Алтай, Өмнөговь аймагт 13, 5 мянган тонн өвс тээвэрлэж хүргэх үүрэг амлалт авсан Тээврийн Яам зөвхөн хуваарь хийж доод шатны байгууллагадаа дамжуулснаар санаа амарч, зохион байгуулах, хянаж шалгах биет ажлыг хэрэг дээрээ орхигдуулснаас амлалт, биелэлт хол зөрж байна. тээврийн хэрэгслийн хөдөлгөөн ихтэй зун, намрын цагт сахилга, зохион байгуулалтыг дээшлүүлж, хяналт шалгалтыг үр нөлөөтэй болгож автомашин бүрийг бүтээмжтэй сайн ашиглаж чадахгүй байгаагаас л өвс тэжээлийн тээвэр удааширч дараачийн ажилд хүндрэл учруулж болзошгүйд хүрлээ. 

Ургац хураалт эхлэхийн өмнө өвс тэжээл тээвэрлэж, орон нутгаас буцахдаа ноос, цөцгийн тос зөөх, цаг агаарын болон тээвэр зохион байгуулалтын тааламжтай хугацаанд уг ажлын голыг нугалах үүрэгтэй авто тээврийн 22, 27 дугаар бааз, автокомбинатад парк ашиглалтын коэффициент дунджаар дөнгөж 0, 53 - 0, 60 хүрч байснаас төлөвлөсөн ажил тасалдсан байна. Нийтийн хэрэгцээний авто тээвэртэй өрсөлдөн зориулалтын бус тээвэр хийхээр хөөцөлдөж ачаа эрж сурагладаг зарим яам, тусгай газрын авто тээврийн байгууллагууд ч намрын ээлжит ажилд туйлын хойрго хөдөлж, наймдугаар сарын аравдыг хүртэл өвс тээвэрлэх даалгаварт ажилд үндсэндээ ороогүй байлаа. 

Өнгөрсөн өвөл, хаврын цаг агаарын хүндрэлээс хамгийн ноцтой дүгнэлт хийсэн байгууштай зарим аймгийн удирдах хүмүүс улсын фондод өвс бэлтгэх, татаж нөөцлөх ажилд гайхмаар алгуурдан хайхрамжгүй хандаж, олон зуун километрийн цаана өөр аймгийн нутгаас очиж өвс бэлтгэх, ачиж тээвэрлүүлэх хүнд хүчир ажилд голдуу эмэгтэйчүүд, хүүхэд, хөгшид явуулж ор нэр болгох, төмөр замын цэгт нэгэнт ирсэн хуваарьт өвсөө буулгах, татаж авах ажлыг ч удаашруулж, тээврийн хэрэгсэл, эргэлтийг сааруулж давхар давхар хохирол чирэгдэл учруулсаар байна. 

Өвлийн бэлтгэлийн хамгийн чухал хэсэг өвс тэжээл татаж нөөцлөх ажлыг шалтгаангүйгээр алгуурлан хавар болтол сунжруулдаг, зуд нөмөрч, мал зутарсан үед асар их илүү зардал чирэгдэлтэйгээр нийтийн дайчилгаа гаргуулж нисдэг тэргээр ч өвс тээвэрлүүлэхдээ хүртэл тэвддэг ноцтой дутагдлын тодорхой эздэд хариуцлага хүлээлгэдэггүйгээс дутагдал давтагдан даамжирч байна. 

Чанартай, арвин хадлан бэлтгэж, улсын фондын цэгт тээвэрлэх ажлыг зэрэг эхэлж хамт дуусгах нь зөвхөн мал аж ахуйн үйлдвэрлэлийн төдийгүй, улс ардын аж ахуйн нийт салбарын хэвийн үйл ажиллагааг хангахад онцгой ач холбогдолтой юм. Хадлан бэлтгэж, хэрэглэх газар, өвөлжөө, хаваржаа, улсын фондын цэгт татаж нөөцлөхдөө салангид байдлаар зохион байгуулж сунжруулдаг, хугацаа алдан өвсний чанарыг муутгадаг дутагдлыг эцэс болгох хэрэгтэй. 

Үр тариа хураах, сүрэл боож бэлтгэх ажлыг ч тээвэрлэлттэй нь уялдаатай зохион байгуулах ёстой. Хөдөө аж ахуйн байгууллага, орон нутгийн удирдлагын зүгээс улсын фондын өвс, сүрэл бэлтгэх ажлын явц, чанарт биечлэн хяналт тавьж, газар дээрээс нь худалдан авч, нөөцлөхийг эзний ёсоор шууд хариуцдаг журамд шилжих зорилгоор фондын цэг хүртэлх буюу улсын хариуцдаг өвс тэжээл тээвэрлэлтийн хөлсний төлбөр тооцооны аргад зохих өөрчлөлт оруулж, фондын өвс, сүрэл бэлтгэх, тээвэрлэх ажлын санхүүжилтийн журмыг эдийн засгийн шинэчлэлийн арга барилаар өөрчлөн сайжруулж шинэ механизм бий болгох ёстой. Өвс, сүрлийг ачих, хүлээн авах цэгт заавал жинлэж тээврийн зардлыг зөв тодорхойлж тээвэрчдийн хөдөлмөрийн хөлс, шатахуун, тосолгооны материалын зарцуулалтын нормыг тусгайлан судлан шалгаж, улмаар олон жилийн турш хий гүйцэтгэлээр << зохицуулдаг >> архаг зөрчлийг арилгах, өвс, сүрлийг бэлтгэсэн даруйд нь чанарыг муутгахгүй тээвэрлэхийн төлөө тээвэрчдийн хүлээх хариуцлага, сонирхлыг өндөржүүлэх эдийн засгийн хөшүүрэг ч шаардагдаж байна. 

Аж ахуйн салбар, нэгж бүр бодит хэрэгцээгээ зөв тооцоолон ургац хураалтад чиргүүл, трактор өргөн хэрэглэж автомашиныг өвс, сүрэл тээвэрт зориулан чөлөөлөхийн хамт ачих, буулгах болон бичиг баримт бүрдүүлэх зэрэг ажилд хүнд суртал гаргахгүй хөнгөн шуурхай хандаж, тээврийн хэрэгслийг аль болохоор саадгүй болгож чадвал намрын ээлжит ажил цаг хугацааны хувьд давхацлаа ч ажлаа шуурхай амжуулахад элбэг хүрэлцэх тээврийн хэрэгслийн хүч чадал манайд байгаа гэдгийг онцгой анхаарах хэрэгтэй юм. 

Өвс тэжээл татаж нөөцлөхийг цагт нь амжуулаагүйн алдагдлын хэмжээ өвөл, хаврын хүнд нөхцөлд тээвэр, мал аж ахуйд учруулах хохирлын нийлбэр төдийгөөр биш улс ардын аж ахуйн нийт салбарыг хамран давтагдах үржвэрээр хэмжигдэх учиртайг хатуу санаж, хүч боломжоо бүрэн дайчилж, дутагдал доголдлыг шуурхай таслан зогсоож, ажлын явцыг эрс эрчимжүүлэхийг төв, орон нутгийн нам, захиргаа, олон нийтийн бүх шатны байгууллага, тээвэрчид, механикжуулагч, хөдөлмөрчин бүр эзний ёсоор анхаарвал зохино. 

