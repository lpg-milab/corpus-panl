№47(16950)
1988 оны хоёрдугаар сарын 24.
Улс төрийн удирдагч

<< Намын аль ч байгууллагын ажлын гол нь хүнтэй ажиллахад чиглэх учиртай. Тэр тусмаа сум нэгдэл, сангийн аж ахуйн намын байгууллагын анхаарлын төвд малчид, хөдөлмөрийн хамт олны эрх ашиг, эрэлт хэрэгцээг бүхэлд нь тавих ёстой. Малчдын санаа бодол, идэвх санаачилгад жинхэнэ ёсоор тулгуурлан ажиллах хэрэгтэй >> гэж МАХН-ын Төв Хорооны IV бүгд хуралд тавьсан илтгэлдээ нөхөр Ж. Батмөнх онцлон тэмдэглэсэн билээ. Намын байгууллага хүнтэй ажиллахаасаа илүү аж ахуйн ажлаар хөөцөлдөж. хүн болоод хүний хүчин зүйл, нийгмийн асуудалд бага анхаарч байсан нь сэтгэлгээ, арга барилын хоцрогдол байлаа. 

Өргөн олон хөдөлмөрчид, малчдын санаа бодлыг судлан, нягтлан тунгаан шинжиж улмаар мал аж ахуйн үйлдвэрлэлийг хөгжүүлэх, малчдын нийгмийн асуудлыг сайжруулах дорвитой том зорилтыг Намын Төв Хороо бүгд хурлаараа дэвшүүлэн тавьсан нь үнэн хэрэгтээ өөрчлөлтийн чанартай онцгой үйл явдал боллоо. Бүгд хурлын дараа хөдөө нутгийн холбоо. нийтийн үйлчилгээний чанарыг дээшлүүлэх, тэмээний аж ахуйг хөгжүүлэх, тэмээчдийн хөдөлмөрийг урамшуулах, худалдаа, нийтийн хоол, ТМС, цэцэрлэгийн багш, ажилчин, ажилтны цалин хөлсийг нэмэгдүүлэх зэрэг хүний хүчин зүйлийн ролийг өндөржүүлэхэд чиглэсэн олон чухал тогтоол шийдвэр гаргаж намын заалт шууд бодит ажил болон хэрэгжиж, коммунистуудын үг ажил хоёрын нэгдэл хангагдаж байгаад хөдөлмөрчид талархаж байна. 

Сайхан сайхан шийдвэр төдий л дорвитой хэрэгжихгүй, бодит ажлаар тэр болгон бататгагдахгүй өнгөрдөг байсан цаг бий. Хөдөлмөрийн хүний бодол санаа, эрэлт хүсэлтийг сайтар судалж мэдэхгүйгээр амьдралаас хөндий шийдвэр, удирдамж гаргаж тэр нь өргөн олныг дайчилсан бүтээлч ажил болохгүй, цаасан дээр үлдэж хоцордог дутагдлаас ангижирч, намын ажлын практикт коммунистууд, хөдөлмөрчдийн санал бодлыг судлах, гаргах шийдвэртээ түүнийг өргөн тусгах, хэрэгжүүлэх үйлсэд өргөн олныг өөрсдийг нь идэвхтэй оролцуулах талаар зарчмын зарим өөрчлөлт гарч байна. Эрдэнэт, Улаанбаатар хот, Увс, Хөвсгөл зэрэг аймгийн намын байгууллагын ажилтнууд хөдөлмөрчидтэй нүүр тулж уулзан, аймаг орны тулгамдсан асуудлыг шийдвэрлэх арга замыг зөвлөн ярилцаж, нээлттэй захидлын өдөрлөг зохиох, олон түмний саналыг анкет, асуулгын хуудсаар цуглуулан судалж. дүгнэх зэргээр аж ахуй, нийгэм соёлын салбарын амьдралд тулгамдсан асуудлыг газар дээр нь хүмүүсийн дундаас танин мэдэхийг эрмэлзэж байна. 

Дорнод аймгийн намын хороо шинэ он гарсан аймгийн төв, сум нэгдэл, сангийн аж ахуйд тусгай групп томилон гаргаж мал аж ахуй нийт суурь фермийн малчид, мэргэжилтэн, албан хаагчидтай уулзаж, зургаан мянга гаруй хүний санал авч ойрын хугацаанд хийх ажлын удирдамж, чиглэлдээ тусгажээ. Ийм эхлэлийг үзүүлбэр төдий бус харин гүн гүнзгий, ул суурьтай байнгын үйл ажиллагааны хэмжээнд хүргэн хэвшүүлж, шийдвэр тогтоолын заалт үзэл санааг ажилд бодитой нөлөөлөх хэмжээнд хүртэл боловсруулж нягталж гаргаж байвал зохино. Хөдөө орон нутагт мал аж ахуйн мэргэжилтнийг малчны хүүхдүүдээс шилж сонгохоос эхлээд сургуульд суралцуулж бэлтгэх, ажил дээр нь өсгөн дадлагажуулах, амьдрал ахуйг анхаарч халамжлах зэрэг байнга санаа тавих ажил дутмагаас малын эмч, техникч зэрэг мэргэжилтнүүд тогтвор суурьшилтай, бүтээлч чанар, санаачилга хангалтгүй байдаг. Тэрчлэн тэднийг юм л бол элдэв комисс, штабын бүрэлдэхүүнд оруулж өөр ажил хөөцөлдүүлж. бичиг цаастай зууралдуулан, албан тасалгаанд нь суулгадаг өрөөсгөл хандлагыг өөрчлөх ёстой. Нөгөөтэйгүүр мэргэжилтнүүдийн санал судалгааг харгалзахгүйгээр үржил - селекц, газар тариалан, усжуулах систем байгуулах зэрэг нарийн мэргэжлийн ажилд захиран тушаах аргаар дур зоргоор авирладаг удирдах ажилтан цөөнгүй байдаг байна. 

Өвөрхангай аймгийн Тарагт сумын нэгдлийн малчин П. Содном хариуцан маллаж байгаа зургаан зуу гаруй нэг хүртэлх настан малдаа хэрэглэх өвс тэжээл, хужир шүү татах, өвөлжөө бууцанд буух унаа. хөсөг нэгдлээсээ олон удаа гуйж хүсч бүр цөхрөөд арга буюу аймгийн намын хорооны нарийн бичгийн даргад учир байдлыг танилцуулан хүсэлт тавьжээ. Үүнийг сонссон сум, нэгдлийн дарга нар нь уг малчныг байх суух газаргүй болтол аашлан зандарч, шүүмжлэн зэмлэж байжээ. 

Нам, ард түмний холбоог хэлбэрэлтгүй бэхжүүлэх, хөдөлмөрчдийн санаа бодол, идэвх санаачилгад жинхэнэ ёсоор тулгуурлаж ажиллахад захиргааны тулган шаардах, командлах, хүнд суртлын арга нэгэнт үеэ өнгөрөөсөн хуучин үзэгдэл учраас итгэл үнэмшил төрүүлэх, хөдөлмөрийн хамт олны санаа бодол, хүмүүжүүлэх, өөрөө удирдах чадварт түшиглэх, хүн нэг бүрт учир ялгавартай хандаж сургаж хүмүүжүүлэх, соён гэгээрүүлэх, ухамсрыг нь жолоодох урлагт намын ажилтан суралцах ёстой. 

Улс төр, ёс суртахуун, ажил төрөл, амьдралын түвэгтэй асуудал тохиолдоход хүмүүс юуны өмнө намын байгууллагад хандан зөвлөлгөө тусламж хүсдэг чин сэтгэлийнхээ үгийг хэлдэг, түүнд нь намын ажилтан үлэмж анхааралтай хандан зөв шийдвэр гаргахад нь улс төрийн буурь суурьтай зөвлөлгөө өгдөг, хүнд хүний ёсоор тусалдаг байх нь онцгой ач холбогдолтой юм. Чухам үүнд л намын байгууллага. Намын ажилтны нэр хүндийн давуу тал, олныг татах, оройлон манлайлах, араасаа дагуулах хүч чадал нь оршино. Тэгэхдээ намын байгууллага хүнд туслах нэрийдлээр захиргаа, олон нийтийн байгууллага, аж ахуйн ажилтны гүйцэтгэх үүргийг шүүрэн авч, зэрэгцэн хөөцөлдөх биш харин хүний хүчин зүйлийг дайчилж хамт олны улс төрийн удирдагч, хөдөлмөрчдийн эрх ашгийг илэрхийлэгч, тэдний өөрсдийн нь байгууллага байж, өөртөө ямагт ордер шаардлага тавьж. ажлаа шүүмжлэлтэй үнэлж, өөрөө санаачлан, хүнтэй ажиллах арга барилаа цаг үргэлж өөрчлөн боловсронгуй болгох ёстой. 

