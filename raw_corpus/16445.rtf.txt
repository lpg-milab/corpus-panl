№168(16445)               
1986 оны долдугаар сарын 15.
Хөдөө аж ахуй, аж үйлдвэрийн интеграц 

Эрчимжүүлэлтийг чиг баримжаа болгох намын их хурлын заалтыг хэрэгжүүлэхэд үйлдвэрлэл, хөдөлмөрийн зохион байгуулалтыг шинэчлэн сайжруулах явдал нэн чухал ач холбогдолтой. Зохион байгуулалтын үлэмж үр ашиг бүхий ийм шинэ хэлбэрүүдийн нэг нь салбар, үйлдвэр хоорондын интеграцийг хангах хоршилт юм. Хоршилт нь хөдөө аж ахуй, аж үйлдвэрийн аль алины хүрээнд хөдөлмөрийн бүтээмжийг илүүтэй дээшлүүлдэг төдийгүй, цаашид гүнзгийрэн хөгжихдөө хөдөлмөрийн хуваарийн шинэ дээд хэлбэр технологийн хувьд харилцан уялдаа бүхий үйлдвэрлэлийн нягт хамтын ажиллагаа болсон салбар хоорондын интеграцчиллын тодорхой хэлбэрт гарцаагүй хүргэдэг. Хүч, чармайлтыг нэгтгэн хорших нь К. Марксын тодорхойлсноор уг чанартаа цоо шинэ үйлдвэрлэх хүчийг бий болгож байгаа хэрэг мөн учраас нам түүнд их ач холбогдол өгч байна. 

МАХН-ын XIX их хурал << Хөдөө аж ахуйн үйлдвэрлэлд эрчимтэй аргыг аль болохоор нэвтрүүлэхийг чухалд үзвэл зохино. Аж ахуй дундын хоршоолол болон хөдөө аж ахуй, аж үйлдвэрийн интеграцийг хөгжүүлэх, одоо нэгэнт байгаа төрөлжсөн, орчин үеийн аж ахуйнуудыг бэхжүүлэхээс гадна шинээр байгуулна >> гэж заасан билээ. 

Намын хөдөө аж ахуйн орчин үеийн бодлогын хэрэгжилтийн үр дүнд үйлдвэрлэлийн нөхцөл нь байгаль, цаг уурын нөлөөллөөс улам улам ангижирч, аж үйлдвэрийнхэд ойртон, үйлдвэрлэлээ аж үйлдвэрийн үндсэн дээр эрчимтэй эрхлэн явуулдаг хөдөө аж ахуйч үйлдвэрийн газрын тоо жил ирэх тутам олширч байна. Саалийн механикжсан ферм, мал бордох талбай, мал төллүүлэх болон өсвөр мал эрчимтэй тэжээж бордох бааз, цогцолбор, гурил тэжээлийн үйлдвэр, хамгаалагдсан хөрсний болон усалгаатай тариалан нь аж үйлдвэрийн үндсэн дээр үйлдвэрлэлээ эрхлэн явуулж байна. Эдгээр нь манай хөдөө аж ахуйн үйлдвэрлэлийн технологид гарсан чанарын шинэ дэвшил бөгөөд хөдөө аж ахуйн үйлдвэрлэлийг эрчимжүүлэх, хөдөө аж ахуй, аж үйлдвэрийн интеграцийг төлөвшүүлэх зорилтыг хэрэгжүүлэх бааз суурь мөн. 

Хөдөө аж ахуй аж үйлдвэрийн интеграцийн хэлбэрээр хөдөө аж ахуйн бүтээгдэхүүнийг үйлдвэрлэх, боловсруулах ажиллагааг хорших эхлэлийг зүүнхараагийн хүнсний комбинат, Хархорины гурил тэжээлийн үйлдвэр, хүнсний комбинат, Шарын голын консервын заводыг түшиглүүлэн тавьж, зарим үр дүнд хүрч байна. Харин тэдгээрийг хөдөө аж ахуй аж үйлдвэрийн нэгэн цогцолборт нэгтгэн, удирдлага төлөвлөлтийг төвлөрүүлэх, аж ахуй, эдийн засгийн талаар харилцах механизмыг манай шинжлэх ухаан эдийн засгийн төв байгууллагууд өдий болтол нарийн үндэслэлтэй боловсруулан шийдвэрлэж өгөөгүйгээс хоршилт нь хөдөө аж ахуйн зарим төрлийн бүтээгдэхүүн авч боловсруулах төдий шатанд л байна. Түүнчлэн хөдөө аж ахуй аж үйлдвэрийн интеграцийг зөвхөн аж үйлдвэрийн газруудыг томруулан, хөдөө аж ахуйн улс, хоршооллын байгууллагуудыг байршуулчихаад бэлэн бүтээгдэхүүнийг авч байх мэтээр өрөөсгөл ойлгож, тэдгээрийн хооронд зайлшгүй байх удирдлага, төлөвлөлт, хөрөнгө оруулалт, үнэ, санхүүгийн нарийн харилцааг нь хөгжүүлэн бэхжүүлэхгүй байгаагаас хоршилт иж бүрэн гүнзгийрэхгүй, явц нь удаашралтай байна. 

Ер нь салбар хоорондын интеграцийн хэлбэрийг тууштай, дорвитой зохион байгуулах зоримог эхлэл санаачилга дутагдаж байна. Аяндаа бий болох мэт ойлгон хүлээж суух, хэт болгоомжлон хөндлөнгөөс ажиглах, салбарын явцуу эрх ашгийг хөөцөлдөх өрөөсгөл хандахын аль аль нь шинэ сэргэг энэ хөдөлгөөнд ноцтой саад бэрхшээл болж байгааг анхаарвал зохино. 

Хөдөө аж ахуйн, аж үйлдвэрлэлтийг эрчимтэй үргэлжлүүлэх, үйлдвэрлэлээ аж үйлдвэрийн үндсэн дээр эрхлэн явуулдаг хөдөө аж ахуйн үйлдвэрийн газруудыг олшруулах, хөдөө аж ахуйн бүтээгдэхүүнийг аж үйлдвэрийн аргаар боловсруулах хэмжээг эрс нэмэгдүүлэх, салбарын доторхи болон хөдөө аж ахуй, аж үйлдвэрийн салбар хоорондын хоршилтыг гүнзгийрүүлэх ажлыг төлөвлөгөөний үндсэн дээр хэрэгжүүлэх нь аж үйлдвэр, хөдөө аж ахуйн улс хоршооллын байгууллагуудын хамтын том зорилт мөн. Юуны өмнө одоогоор эхлэл нь нэгэнт тавигдаад байгаа салбар дундын хоршилтын зохион байгуулалтыг газар тариалангийн бүтээгдэхүүнийг дахин боловсруулах үйлдвэрүүдээс гадна мал аж ахуйн бүтээгдэхүүнийг тухайн орон нутагт нь боловсруулахад чиглэсэн хөнгөн, хүнсний аж үйлдвэрийн газруудыг түшиглүүлэн бий болгох талаар Хөнгөн, хүнсний үйлдвэрийн Яам, Хөдөө аж ахуйн Яам, эдийн засгийн төв байгууллагууд, шинэ чармайлт гаргах хэрэгтэй байна. Түүнчлэн аж ахуйн дотоод болон анхан шатны нэгжүүдийн хоорондын хоршилтыг гүнзгийрүүлэх нь интеграцийг төлөвшүүлэхэд чухал урьдчилсан нөхцөл мөнийг анхаарах ёстой. 

Шинжлэх ухаан, эдийн засгийн холбогдох байгууллагууд хөдөө аж ахуй, аж үйлдвэрийн интеграцийг хөгжүүлэх шинжлэх ухааны үндэстэй нарийн аргачлал, аж ахуйнуудын хоорондын эдийн засгийн харилцааны механизмыг бүтээлчээр боловсруулж хэрэгжүүлэхэд эрдэмтэд, мэргэжилтнүүдийн хүчийг системтэй чиглүүлэх хэрэгтэй байна. 

Хөдөө аж ахуйн үйлдвэрлэлийг эрчимжүүлэх, хөдөө аж ахуй аж үйлдвэрийн интеграцийг төлөвшүүлэн хөгжүүлэх асар их ач холбогдол бүхий зарчмын шинэ зорилтыг хэрэгжүүлэхдээ аж үйлдвэрийн үндсэн дээр үйлдвэрлэлээ эрхлэн явуулдаг нарийн төрөлжсөн үйлдвэрийн газруудыг цаашид улам бэхжүүлж, төслийн хүч чадалд богино хугацаанд хүргэх үйлдвэрлэлийн үр ашгийг дээшлүүлэхийн зэрэгцээ нэгдэл дундын үйлдвэр, нэгдэл дундын хоршооллыг өндөр үр ашигтай хөгжүүлэх асуудлыг нэгэн адил зохистой шийдвэрлэх нь чухал байна. 

