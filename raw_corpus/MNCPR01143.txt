"Нэг зүрх" тоглолт эрхэмсэг, сонгодгийн туйл болов

Одоогоос сар гаруйн өмнө урлаг соёлын одод цэнхэр дэлгэцээр "Нэг зүрх" хэмээн ахин дахин давтахад архи, шар айрагны далд сурталчилгаа биз гэж таамаглаж байв. 
"Нэг зүрх"-ийн нууц өнгөрөгч амралтын өдрүүдэд тайлагдаж, олон хүний оюуны ангааг тайлав. Энэ сарын 13-ны үдэш "UB palace"-ийн концертын их танхим "Классик жем"-ийн цоглог залуусын аялгуу дуунд автаж, үзэгчдийн оргилсон сэтгэлийн давалгаанд умбав. "Тоглолтын эхний хэсэг дэлхийн болон Монголын сонгодог урлагийн сор бүтээлүүдээс бүрдсэнийг та бүхэн сая сонирхлоо" гэж хөтлөгч зарлах мөчид замын түгжрэлээс үүдсэн багагүй бухимдалтай орж харамсах сэтгэл төрөв. Өмнөх зууны жар далаад оны уянгын дуунуудаар амилсан удаах хэсэг хурсан олонд оргилуун, аз жаргалтай дурсамжийг бэлэглэж, ханаран найгаж суудлаас нь өндөлзөхөд хүргэж байлаа. "Соёл эрдэнэ" чуулгын дуучин Б.Баяр агсны "Ар цармын цэцэг"-ээр уянгын давалгаа эхэлж, Соёл урлагийн их сургуулийг хэдхэн оны өмнө дүүргэсэн мэргэжлийн дуучин авьяаслаг дөрвөлийн хоолойн увидас алдар, бишрэлийн одыг алган дээрээ тавьцгаав. Олон хутагтаараа алдартай Завханы уугуул Энхтайван "Мөнгө" дуугаараа олны танил болсон ДБЭТ-ын дэргэдэх "Нюанс" хамтлагаас гарсныхаа дараа "Классик жем" хамтлагийг байгуулсан нь тийм ч том алдаа биш байсныг энэ орой санан дурсах хүн олон байсан нь лавтай. Эл хамтлагийн гишүүн Уянга Хөвсгөл нутгийн охин. Дуурийн театрын тайзнаа ОХУ-ын алдарт дуучинтай "Богем" дуурийн арид дуулснаас хойш "Монголын дуурийн ирээдүй" хэмээх үнэлэлтийг хүртэж, дуурийн эх орон Италид удахгүй сурахаар одох гэж байгаа юм. Дуучин Мөнхбат Төв аймгийн театраас урлагийн гараагаа эхэлсэн бол Туяаг "Монголын хамгийн нарийн хоолойтой дуучин" гэж мэргэжил нэгтнүүд нь үнэлдэг юм байна. Тоглолтын хамгийн оргил хэсэг нь "Хэрвээ хүмүүс цэцэгхэн гэвэл Хээр талын хэнзхэн сарнай, би" гэж Туяаг дуулан гарч ирэхэд хамтлагийнхан нь тэвэр дүүрэн сарнайн баглаа барьж танхимд суугаа ээжүүддээ тэмүүлсэн нь сэтгэл хөдөлгөм үйл явдал байв. Хүн бүхэн босч тэр азтай сайхан ээжүүдэд талархсанаас гадна эргэн тойрны хүмүүс нулимсаа барьж чадалгүй ханцуйгаараа арчиж байсан билээ. Дагестаны ардын найрагч Расул Гамзатовын "Тогоруу" дууны бадгаар эхэлсэн орос дууны цуглуулгаа дуулах үед танхим тэр чигээрээ хөвөлзөн давалгаалж, урлагийн гайхамшигт ховсоор жигүүрлэн байлаа. Ардчилсан намын дарга Ц.Элбэгдорж, дэд дарга Д.Дорлигжав нарын олны алдартай хүмүүс ч хүндэтгэлийн сэнтийд эл тоглолтын халуун уур амьсгалд өөрийн эрхгүй автан байгаа нь ажиглагдсан. Үндэсний дуу бүжгийн эрдмийн чуулгын бүжигчдийн шинэ тавилттай уран налархай бүжгүүд тайзыг гоёх нандин чимэг болсныг үзэгчид бишрэлтэйгээр хүлээн авсан. Тоглолтын төгсгөл хэрд ардын жүжигчин Н.Жанцанноровын "Цагаан суварга" аялгуунд гавьяат жүжигчин Д.Сосорбарам Чингэс хааны их төрийн бэхи адил цав цагаан дээл бүхий гарч ирж "Алаг дэлхийд төрсөн минь учиртай" шүлгэн цацал өргөсөн нь цаанаа нарийн учиртай аж. "Классик жем"-ийн дөрвөн залуу дорнын их найрагч Б.Явуухулангийн "Би хаана төрөө вэ" дууг дуулахын угтал энэ байсан юм. Хорь гаруй жилийн өмнө "Үүрийн туяа" хамтлагийн дуулсан "Миний эх орон, сайхан эх орон Минж булгын сор шиг орон" дууг цангинуулж өндөрлөсөн тоглолт эх орноо хайрлахын ариун урмыг олон хүнд хайрласнаараа "Нэг зүрх"-тэй байхын мөн чанарыг өгүүлж, утга учиртай амьдрахын гэгээн бодлыг үлдээв. Тус тоглолтын зөвлөх найруулагчаар ажилласан гавьяат жүжигчин Д.Сосорбарам "Монголд мэргэжлийн гурван мянган үзэгч байхад л ард түмнийг ариусал гэгээрэлд хөтөлж чадна. "Нэг зүрх" цэвэр мэргэжлийн, жинхэнэ сонгодог боллоо" гэсэн. БСШУЯ-ны Соёл, урлагийн газрын дарга, гавьяат жүжигчин Г.Эрдэнэбат өөрийн "цэргүүд"-дээ баяр хүргэж, дуучин Энхтайванд "Соёлын тэргүүний ажилтан" цол, тэмдгийг нь гардууллаа. Тоглолт үзсэн бүхний хүслээр болдогсон бол "Классик жем"-ийн-хэн цөмөөрөө л энгэрээ мялаалгахад болохгүй гэх газаргүй байсан юм. Ардын уран зохиолч Б.Лхагвасүрэн нэгэн шүлэгтээ "Эгэл боргилын туйл болсон" хэмээсэн нь бий. "Нэг зүрх"-ийн хувьд эрхэмсэг, сонгодгийн утга, агуулгыг өндөрт өргөсөн гэхэд нэг их хилсдэхгүй болов уу. 
Л.Батцэнгэл
