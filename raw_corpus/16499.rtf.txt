№222 (16499)
1986 оны есдүгээр сарын 16.
Нэгдлийн бие даасан ажиллагаа

МАХН-ын XIX их хурал << Сангийн аж ахуй, хөдөө аж ахуйн нэгдэлд үйлдвэрлэлийг зөвхөн байгуулан удирдах арга барилыг сайжруулж, орлогоороо зарлагаа нөхөж, ашигтай ажиллах зарчмыг хатуу мөрдүүлэх нь чухал байна >> гэж заав. Хөдөө аж ахуйн нэгдэл хоршооллын секторт намын заалтыг хэрэгжүүлэхийн тулд тэдгээрийн зөвлөлийн үйл ажиллагааг шаардлагын түвшинд хүргэн, төлөвлөгөөт төвлөрсөн удирдлагыг социалист ардчиллын зарчимтай зөв хослуулах үндсэн дээр нэгдэлчдийн бүтээлч санаачилгыг газар бүр жигд өрнүүлэх нь чухал байна. Нэгдэл, хоршооллын байгууллагын бие даасан бүтээлч ажиллагааг хангах асуудал ч дээрх шаардлагаас шууд урган гарч байгаа юм. 

Үүнд удирдлага, зохион байгуулалтын ажил шийдвэрлэх үүрэг гүйцэтгэдэг. Удирдлага, зохион байгуулалт сайтай газарт тогтворжсон, зорилго үүргээ мэдэж, биелүүлж чаддаг хамт олон бүрэлдэж, улс, нийгмийн өмнө хүлээсэн үүргээ ямар ч шахалт шаардлагагүйгээр биелүүлж, өөрөө асуудлаа оновчтой, зөв шийдвэрлэж чаддаг. 

VII таван жилийн төлөвлөгөө биелүүлсэн нэгдэл, хоршооллын байгууллагад судалгаа хийхэд зохион байгуулалтын хувьд бүгд тогтворжсон, удирдах ажилтан, мэргэжилтэн нар бүтээлтэй суурьшилтай ажиллаж байгаа нь ийм амжилт олохын үндэс болсон байна. Баян-Өлгий аймагт хөдөө аж ахуйн байгууллагын бие даасан ажиллагаа хангахыг илүү анхаарч, үйл ажиллагаагаа явуулахад дотоод хэрэгт нь хэт оролцохыг зогсоож, аймгаас удирдах удирдлагыг технологийн болон төлөвлөлт хяналт шалгалтын асуудалд чиглүүлсэн нь зүйтэй юм. Тус аймгийн намын хороо, АДХ-ын гүйцэтгэх захиргаанаас сум, нэгдэл, аж ахуйд байнга төлөөлөгч томилж, хөдөө аж ахуйн цаг үеийн ажлыг нь гардан удирдуулдаг байсныг болиулж, сум нэгдэл хариуцсан шалган туслах группийг мэргэжилтний оролцоотойгоор оны эхэнд байгуулж, аливаа ажлын бэлтгэл, явц, зохион байгуулалтыг шалгаж, туслах чиглэлээр ажиллуулж байгаа нь аж ахуйн бие даасан ажиллагааг хангаж, нэгдлийн зөвлөлийн хариуцлагыг дээшлүүлэхэд чухал нөлөөтэй болжээ. 

Аж ахуйн бие даасан ажиллагаа нь удирдлагын хууль эрх, эдийн засгийн мэдлэг, аж ахуйг хөтлөх чадвараас их хамаарна. БНМАУ-ын хөдөлмөрийн баатар Г. Лодойхүү, Р. Минжүүр, Ү. Аварзад, Н. Намжиг, Баянхонгор аймгийн Бууцагаан сумын << Ургац >> нэгдлийн дарга, Ардын Их Хурлын депутат Г. Жамсран зэрэг нэгдэл, хоршооллын байгууллагын тэргүүний дарга нар өөрсдийн аж ахуй, түүний салбар, нэгжийн бие даасан үйл ажиллагааг хангахад цаг, хүч, ухаан зарж ажилдаа амжилт гаргасаар байна. 

Зарим аймаг, яам, тусгай газрууд нэгдлийн зөвлөлийн дотооддоо шийдчихээр асуудлыг төвлөрүүлэн авч үзэх, нэгдлийн санал оролцоогүйгээр шийдвэр гаргаж, хөрөнгө хүчийг нь тарамдуулах, аар саар асуудлаар төлөөлөгч томилох зэрэг тэдний ажилд хөндлөнгөөс хэт оролцож, бэрхшээл учруулдаг дутагдлыг МАХН-ын XIX их хурал дээр шүүмжлэн буруушаасан билээ. Өөртөө хөрөнгө мөнгөтэй нэгдлүүдэд төлөвлөгөөнд тусгагдаагүй, гүйцэтгэгч байгууллагагүй материал, тоног төхөөрөмж хүрэлцэхгүй, тэдгээрт зайлшгүй шаардлагатай зарим хөрөнгө оруулалтыг зөвшөөрдөггүй мөртлөө хөрөнгийн эх үүсвэргүй нэгдэл, хоршооллуудад алдагдалтай, үр ашиг багатай объектыг зээлээр бариулдаг дутагдал Ховд, Завхан, Дорнод зэрэг аймгийн төлөвлөгөөний байгууллагын ажилд гарсаар байна. Зарим нэгдэл хөрөнгийн эх үүсвэрээ тооцоолж үзэхгүй хэр хэмжээнээс давсан хөрөнгө оруулалт төлөвлөж, эцэст нь хүү торгуульд ордог дутагдал бас бий. 

Өнгөрсөн таван жилд олонхи аймагт нэгдлийн санал, санаачилгаар аж ахуй дундын хоршоолол, байгуулж, нэгдлүүддээ үйлчлэх туслах чиглэлээр ажиллуулж эхэлсэн боловч аймгийн АДХ-ын гүйцэтгэх захиргаад заримынх нь чиглэл, салбарыг өөрчилж алдагдалд оруулан хоршсон нэгдлүүддээ дэмжлэг туслалцаа үзүүлэх биш санхүүгийн тусламж авахад хүргэжээ. Тухайлбал Завхан аймгийн Шар тал, Дорнод аймгийн Баян-Өлзийт, Баянхонгор аймгийн << Номгон >> хоршоолол ийм байдалд оржээ. 

Хөдөө аж ахуйн нэгдэл, хоршооллын байгууллагын бие даасан ажиллагааны нэг чухал тал нь аж ахуйн тооцоо нэвтрүүлж, орлогоороо зарлагаа нөхөн өөрийгөө санхүүжүүлэх зарчмыг хангах явдал мөн. Үүнийг эдийн засгийн албаны ажлыг өнөөгийн шаардлагад хүргэн, салбар нэгжид аж ахуйн дотоод тооцоо нэвтрүүлж, төлөвлөлт, бүртгэл, хяналт шалгалтын ажлыг сайн зохион байгуулан, салбар нэгжийн хамт олон, гишүүн бүр эрхэлсэн үйлдвэрлэл, ажлаа эдийн засгийн мэдлэгтэй тооцоотой хийснээр шийдвэрлэнэ. Ийм ч учраас санхүү зээл, төлбөр, тооцооны холбогдох бүх заавар журмыг хянаж, хоршооллын байгууллагын бүтээлч, бие даасан үйл ажиллагааг хангахад чиглүүлэх нь зүйтэй. Санхүү банк, хууль, арбитрын байгууллагын нэлээд заавар журмыг нэгдэл, хоршооллын байгууллагын үйл ажиллагааг шинэ шаардлагын түвшинд хүргэх чухал хөшүүрэг болтол нь өөрчлөн сайжруулахыг анхааруулсан МАХН-ын XIX их хурлын заалтыг түргэн хэрэгжүүлж үр дүнд хүрэх хэрэгтэй байна. Яам, улсын хороо, тусгай газруудаас нэгдэл, хоршооллын байгууллагын үйл ажиллагаатай холбогдуулж аливаа шийдвэр, заавар, журам гаргахдаа Хөдөө аж ахуйн нэгдлийн холбооны дээд зөвлөлтэй хамтрах буюу түүний зөвшөөрлийг тухай бүр авдаг байх ёстой. 

Санхүү, эдийн засгийн талаар бэхжих явдал нэгдэл, хоршооллын байгууллагын бие даасан ажиллагааг хангах чухал нөхцөл мөн. Иймд ашигт ажиллагааны зохистой түвшинг хангаж, алдагдалгүй ажиллах, санхүү, төлбөрийн чадвараа бэхжүүлэхэд хоршоолсон аж ахуйн удирдагч, мэргэжилтэн бүр хүч чармайлтаа дайчилж удирдлага зохион байгуулалтыг орчин үеийн үйлдвэрлэл хөтлөх шаардлагын түвшинд байлгаж, арвилан хэмнэлт, аж ахуйн тооцооны зарчмыг хоршоолсон том аж ахуйгаас эхлээд суурь, малчин бүрийн өдөр тутмын ажилд нэвтрүүлж, социалист овсгоотой ажиллаж сурах хэрэгтэй байна. 

