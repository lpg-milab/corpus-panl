№ 122  (16085)          
1985 оны тавдугаар     сарын 22
Залуучуудын нийгмийн төрх

Манай орны хүн амын бүрэлдэхүүнд залуучуудын эзлэх хувь жилээс жилд өссөөр байна. << Манайд гайхамшигтай сайхан залуу үе өсөж бойжиж байна. Залуу үеийнхэд сайн суралцаж, сайхан амьдарч хөдөлмөрлөх бүх нөхцөлийг бүрдүүлэхийн тулд манай нам, төр хэлбэрэлтгүй анхаарал халамж тавьж байна. Манай хөвгүүд, охид социалист интернационализмын үзэл санаа, ахмад үеийнхээ дайчин, хувьсгалч, хөдөлмөрч уламжлалд хязгааргүй үнэнчээр хүмүүжих ёстой >> гэж нөхөр Ж. Батмөнх цохон тэмдэглэсэн билээ. Залуучууд өндөр соёл, боловсролтой, мэргэжлийн ур чадвар сайтай, ахмад үеийнхээ арвин баялаг туршлага, ард түмний дэвшилтэт уламжлал, тэргүүний зүйл бүхнийг уйгагүй эзэмшиж, шинжлэх ухаан, техникийн сүүлийн үеийн ололт амжилтаар зэвсэглэж түүнийг ажил хөдөлмөртөө шуурхай нэвтрүүлэгч байхын хамт улс түмний найрамдал, пролетарийн интернационализмын зарчимд чин үнэнч, халуун эх оронч бөгөөд нийгмийн хамгийн идэвхтэй хэсэг мөн. Манай залуу үеийнхний онцлог шинж чанар, нийтийн идэвхтэй төрх, байр суурь нь юуны урьд хөдөлмөр үйлдвэрлэлийн хүрээнд хурц тодорхой илрэн харагдаж байх ёстой. Залуучууд төлөвлөгөөт зорилтоо хугацаанаас нь өмнө биелүүлэх, үйлдвэрлэж байгаа бүтээгдэхүүнийхээ чанарыг дээшлүүлэх, нэгэнт хүрсэн амжилтаа даван гарч шинэ өндөрлөгт хүрэх эрмэлзэлтэй ажиллаж байна. 1984 оны төлөвлөгөөг 20 мянга гаруй залуу урьтан биелүүлж, 1800 гаруй эвлэлийн гишүүн VII таван жилийн гавшгайч болов. Одоо залуучуудын 1700 шахам гавшгай бригадад 21 мянга гаруй хүн хамрагдсан байна. Энэ нь тэдний нийгмийн шинж төрхийг илтгэн харуулах чухал үзүүлэлт мөн. Зөвхөн сайн хөдөлмөрлөж, их бүтээл гаргах зорилтоор өнөөгийн залуу хүний эрмэлзэл хязгаарлагдахгүй бөгөөд үйлдвэр, байгууллага, улс орныхоо хөгжлийг түргэтгэхэд аль болох их хувь нэмэр оруулах, ажил амьдрал, хөдөлмөрөө баялаг агуулгатай, сонирхолтой болгох, үйлдвэрлэх бүтээгдэхүүнийхээ чанар үзэмжийг байнга дээшлүүлэхийн төлөө тууштай тэмцэх тэмүүлэл улам бүр баттайгаар төлөвшин тогтож байна. Манай залуучууд социализмын байгуулах үйл хэрэгт хөдөлмөрөө, авьяас чадвараа шавхан зориулах явцад өөрсдийгөө хөгжүүлэн бие хүний шинж төрхийг эзэмшиж, зөвхөн үйлдвэрлэгч бүтээгч төдийгүй, нийгэм, улс төрийн идэвхтэй үйлчид болж хүмүүжих ёстой. 

Нийгэм улс төрийн амьдралын хүрээнд залуучуудын гүйцэтгэх үүрэг улам бүр нэмэгдэж, удирдан зохион байгуулах үйлдвэрлэлийг эрхлэн хөтлөх ажилд биечлэн оролцож энэ талаар өргөн эрх эдэлж байна. Одоо Ардын Их Хурлын депутатын 12, 2 хувь, орон нутгийн ардын хурлын депутат таван хүний нэг нь 30 хүртэл МАХН-ын гишүүдийн 25 гаруй, шинээр элсэгчдийн 85, 7 хувь нь 35 хүртэлх насны залуучууд байна. 

Манай залуучуудын нийгэм улс төрийн үйл ажиллагааны үр дүн, өгөөж байнга нэмэгдэх нэг гол болзол нь тэдний ухамсар, тал бүрийн хүмүүжил, мэдлэг өнөөгийн залуучуудын сонирхол зөвхөн улс орны дотоод асуудлаар хязгаарлагдахгүй, энх тайван, намжмал байдлыг бэхжүүлэх, цөмийн дайны аюулыг сэрэмжлэн зайлуулах, олон үндэстний залуучуудын найрамдал нөхөрлөлийг бэхжүүлэхийн төлөө үе тэнгийн нөхдийнхөө хамт идэвхтэй үйл ажиллагаа явуулахад чиглэж байна. 

Залуучуудын нийгмийн дүр төрхийг тодорхойлох бас нэг чухал үзүүлэлт нь тэдний ерөнхий соёлын түвшингийн өсөлт, соёлч боловсон байдал, сурч мэдэх тэмүүлэл бөгөөд нийгмээс олгосон бололцооны үрээр залуу үеийнхний соёл боловсролын түвшин жилээс жилд дээшилж байна. Ардын боловсролын хуулийн дагуу сургуулийн насны бүх хүүхдийг арван жилийн боловсролтой болгох зорилт хэрэгжиж, хүн амын, ялангуяа залуучуудын боловсролын түвшинд чанарын өөрчлөлт гарч, 20 - 30 насныхны дундаж боловсрол сүүлийн арваад жилд мэдэгдэхүйц нэмэгдлээ. 

Боловсролын түвшин өсөхийн хамт ерөнхий соёлын болон техникийн боловсрол нэмэгдэж, техникийн сэтгэлгээ зохион бүтээх авьяас нь хөгжиж байх ёстой. Ажилчин, залуучуудын ном унших, хэвлэл захиалах, үзвэр үзэх, хөгжим сонсох хэрэгцээ өсөж сайн дурын уран сайхан, урлагийн янз бүрийн үзлэгт оролцогчдын олонхи нь залуучууд болж байгааг тал бүрээр идэвхжүүлж, тусалж, чиглүүлж байж тэдний нийгмийн идэвхийг өрнүүлбэл зохино. Социалист байгуулалтын үйл явц гүнзгийрч, нам, төр, олон нийтийн байгууллагын үзэл суртал хүмүүжлийн олон талт ажил, залуучуудын өөрсдийн бүх талын идэвхтэй үйл ажиллагааны үр дүнд тэдний үнэлэмж баримжаалал, эрэлт, хэрэгцээ, сонирхлын шинэ цогцолбор бүрэлдэж, социалист байгуулалтыг жинхэнэ ёсоор гардан бүтээгч идэвхтэй бие хүмүүс болж төлөвших ёстой. Энэ бүхнийг соргогоор тусган авч залуучуудтай ажиллах арга барилыг боловсронгуй болгож, туршлагатай ахмад үеийн халамжаар тэтгэн хоёр үеийн нэгдлийг хангаж, тэдний эрэлт хэрэгцээнд тулгуурлан, шинэ хэлбэр, агуулгаар соёл хүмүүжлийн ажлыг баяжуулах нь юуны урьд ХЗЭ-ийн болон ардын боловсролын байгууллага, эцэг эх, хамт олон, үйлдвэр, аж ахуй, соёлын байгууллагуудын эрхэм чухал зорилт мөн. Олон мянган охид, хөвгүүд иргэний болон нийгмийн амьдралын идэвхтэй хэсэг болсноороо хүн амын ажил эрхлэлт, хөдөлмөрийн нөөцийн ашиглалт, хуваарилалт, ажиллах хүчний бэлтгэл, сургалт, шинэ хүний хүмүүжил зэрэг нийгмийн томоохон асуудлуудад нарийн хандаж, социологийн үүднээс шийдвэрлэх шаардлагыг зүй ёсоор тавьж байна. 

Залуу үеийнхнийг нийгэм улс төрийн гүн бат мэдлэгээр зэвсэглэж, тэдэнд нийгэм, ажил хөдөлмөр, ахуй амьдралдаа коммунист ёсоор хандах үзэл, дадал заншлыг төлөвшүүлэн тогтоох асуудал бол бүх нийтийн үйлс юм. Залуучуудын дунд зохиох үзэл суртал хүмүүжлийн ажлын шинжлэх ухааны үндэслэлийг батжуулах, арга, хэлбэрийг төгөлдөржүүлэхдээ өнөө үеийн залуучуудын нийгмийн төрхийг бүрэлдүүлэх, эрэлт хэрэгцээг харгалзсан иргэн далайцтай цогцолбор ажил зохиох нь нам, улс, олон нийт, аж ахуй, соёлын бүх шатны байгууллагын онцгой үүрэг мөн. 

