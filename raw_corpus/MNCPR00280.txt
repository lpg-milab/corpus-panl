И.Бетанкуртын эрүүл мэнд муу байна

Колумбийн хувьсгалт зэвсэгт бүлэг (FARC) Конгрессийн экс дөрвөн гишүүнийг суллалаа. Тэд өчигдөр тусгай нислэгээр Венесуэлийн нийслэл Каракас хотын нисэх буудалд газардаж олон жил хагацсан ар гэрийнхэнтэйгээ уулзав. Венесуэлийн Ерөнхийлөгч Уго Чавес суллагдсан хүмүүстэй уулзсаны дараа FARC-ийн толгойлогч Мануэль Маруландад хандан "Бид Ерөнхийлөгчийн сонгуульд нэр дэвшиж байсан Ингрид Бетанкуртыг суллахаар хөөцөлдөж байх хооронд түүнийг өөртэйгээ ойр байлгахыг тушаах ёстой. Энэ арга хэмжээг яаралтай авах хэрэгтэй. Учир нь Бетанкуртын бие маш муу байгааг чи мэдэхгүй байгаа байх. Түүнд анхаарал халамж тавих ёстой" хэмээн мэдэгдэв. Эдүгээ партизануудын олзонд үлдсэн цорын ганц эмэгтэй нь Ингрид Бетанкурт болж байгаа ажээ. "Бетанкуртын бие муу байгааг суллагдсан хүмүүс хэллээ. Ингридийг чөлөөлөх гэж ямар их хүчин чармайлт гаргаж байгааг FARC-ийнхан ойлгох ёстой" хэмээн У.Чавес нэмж хэлэв. Түүний зуучлалын ачаар Глориа Поланко де Лосада (эмэгтэй), Орландо Белтран Куэльяр, Луис Эладио Перес, Хорхе Эдуардо нар суллагдсан юм. Тэднийг Каракаст онгоцоор авчрахад төрөл төрөгсөд нь угтаж авчээ.
Гурван хүүхдээрээ тойруулан баярын нулимс унагаж байгаа Конгрессийн гишүүн асан Глориа Поланко эрх чөлөөг эргүүлж өгсөн хүмүүст талархал илэрхийлээд, Ерөнхийлөгчийн сонгуульд нэр дэвшигч асан Ингрид Бетанкуртын бие их муу байгаа хэмээн Венесуэлийн телевизэд ярьжээ. Конгрессийн гишүүн асан Луис Эладио Перес "Яг 23 хоногийн өмнө, хоёрдугаар сарын 4-нд Ингрид Бетанкуртыг цөөхөн хэдэн минут харсан. Түүний эрүүл мэнд их муу харагдаж байсан. Ер нь босогчид барьцааны хүмүүстэй их бүдүүлэг харьцдаг. Ингрид маш хүнд нөхцөл байдалд байгаа болохоор дэлхий даяараа түүнийг суллахыг шаардахыг уриалж байна" гэв. 
Тэрээр мөн хоёр жилийн өмнө Бетанкурттай таарсан тухайгаа ярьжээ. Түүнийг өөр хүмүүсийн хамт туугаад явж байсан бөгөөд Ингрид зугтах гэж оролдоод чадаагүй юм байна. Харин FARC өчигдөр гаргасан мэдэгдэлдээ "Бид хангалттай олон хүнийг суллалаа. Одоо Колумбийн Засгийн газар манай хүмүүсийг шоронгоос суллахыг хүлээж байна. Үүнээс нааш дахиж хүн суллахгүй" хэмээн онцолжээ. 
Бэлтгэсэн Н.Мөнхжин 