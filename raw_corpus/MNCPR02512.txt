Зөөлөн, амирлангуйг бэлгэдсэн зүрхнээс уяатай Баянговь нутаг

Ихэмсэг дүр нь ухаарлыг тэлсэн сүмбэр буурал уулстай, хулангийн давхиа цуцаам говийн уудам тал хоолойтой миний нутаг нэг л амгалан амарлингуй. Энэ бол өмнийн цэнхэр говийн чимэг шүтээн болсон, Их Богд уулын өвөр талыг эзэгнэсэн, хуучнаар Эрдэнэ бандид хутагт ламын гэгээний Их шавийн нутаг эдүгээ Баянхонгор аймгийн Баянговь сум. Өөрийн аймгийн Баянцагаан, Баянлиг, Шинэжинст, Богд, Жинст сумд, Өмнөговь аймгийн Гурвантэс, Сэврэй сумтай хиллэн 446,2 мянган га газрыг эзлэн оршдогоос 79,О мянган га нь улсын тусгай хамгаалалттай ариун дагшин нутаг билээ. Шиврээ бороо шивэгнэж ангасан газар дэвтэн хүчит техникийн хүрд дугуйг чангаасан өдөр Их Богд уулынхаа үүлэн дунд сүмбэрлэх оргилыг алсаас харан бас тан руугаа сэтгэл яарч явна. Цавчим өндөр хавцлын алхмын ч газар үл харагдах орчинд уулын хүчит салхины хөгжим мэт бас заримдаа хачин зэвүүн авиа уруйн урсгалын чимээ, шамарган борооны хуйлрах шуугиантай хослон сүрийг үзүүлж, хажуу бөөрөөс хүйт оргиулан байхуйд том чулуун дээгүүр догшрох урсгалын хүчийг машины гэрэлд ажиглан Монголын уран зохиолын сэтгэхүйн өгүүллэгийн мастер, ардын уран зохиолч С.Эрдэнийн "Тээр жил Их Богдын өвөрт тасхийм хүйтэн өвлийн шөнийн оддын дор зүүрмэглэх цагаан оргилыг нь ширтэн ахуйд "од одтойгоо хүүрнэлдэх" хорвоод хүн уул хоёр ч сэтгэлийнхээ нандин нууцыг хэлэлцэж болох мэт санагдсан сан." "... Энэ уул элдвийг сэтгэн бодохын хишиг хүртээж билээ. Бид 5-6 км өгсөж Хүүхэний хөтөл дээр гарч ирэхэд Их Богдын хос оргил үүлэн дунд давхарлан зүмбэрлэж, үүлэн завсраар өглөөний наран элч энергиэ гийгүүлэн тусахуй хүн малын жаргалын орон болсон Бургатайн голын айлуудын аргалын цэнхэр утаа голд буусан будантай хамт эгц дээшээ хөөрч, ногоон зүлгэн дээр нь хонь мал асгасан сувд шиг үзэгдэн холдох тусмаа өнгө ялгаран тодрох тосон будгийн зураг шиг нүд баясгана. Бургатайн гол нь Өлзийт, Тариат, Ноён, Их Богд дөрвөн уулын дунд Их Богдын өвөр зоонд орших баруун хойноос зүүн тийш хэлтийдэн тогтсон Баянговь сумын Залаа багийн нутаг бөгөөд хуучин цагт адуучид энд нутагладаг байв. Нутгийн айлд буутал машин дуугарах шиг сонсогдсон нь уул чимээ өгч хад асга нурж байгаа явдал аж. 1957 оны арванхоёр дугаар сарын 4-нд 11 цаг 38 минутад Их Богд ууланд 11,5 баллын хүчтэй газар хөдлөлт болж Ноён, Өлзийт зэрэг салбар уулсаас эхлэн Торомхоны хөндий хүртэл 1ОО орчим км ангал ан цав үүссэний ул мөр одоо ч хэвээрээ. Их уулын бэл дэх өвөр Цагаан голын Ихэрийн сайрмагт байсан Баянговь сумын төв, сургууль нурж азаар үдийн завсарлага таарч олон хүүхэд эсэн мэнд үлдсэн. Энэ үед уулын ноён оргилд ойрхон байсан Тэхийн бөндгөр гэдэг уул хугаран Битүүтэйн гол болон хөндийг даран унаснаас Оюу, Номин, Бэндэрьяа гурван нуур үүсч эдүгээ байгалийн дурсгалт, үзэсгэлэнт газар болжээ. Манай аав аймаг орж эгчдээ хоол хүнс дөхүүлчихээд Мухарын хөндий өгсөж явтал унаж яваа тэмээ нь байсхийгээд таварцаглаж унаад байж. Учрыг эс олон байтал гэнэт том том чулуу нурж буухыг харж газар хөдөлснийг сая мэдэн хүн, тэмээ хоёр уралдан зугтаж талд хүрч амь гарсан гэж ярьдаг. "Нарийны гол руу ундны усанд явсан буурал маань гол алга болчихож гэсээр хоосон савтайгаа ирсэн, өглөө нохой маш их хуцаад байсныг анзааралгүй тэр өдөр ачаалан нүүж аюул болох шахаж билээ. Нохой их мэдрэмжтэй амьтан шүү" хэмээн ээж хуучилдаг. Харин усгүй болсон Нарийны рашаан булаг 4О жилийн дараа ирснийг би сайн мэдэх юм. Энэ голын тулхтай сайхан өвгөд Б.Ишдагва, Б.Тогоо, П.Сүхтогоо, Б.Чимэддагва, Ц.Дагва, Ж.Лхагва ах нар бүгд алга. Тэдний сайхан сэтгэл, зочломтгой зан, "пижигнэж" наргисан сайхан яриа сургамжтайгаа их ууландаа мөнхөрчихөж. Говь-Алтайн нурууны ноён оргил Их Богд уул 3957 метр өндөрт мөнх цаст оргилоо Орог нуурандаа тольдон, мөнхийг бэлгэдэн сүрлэг дүнхийнэ. Оройгоороо нугын хөрстэй, галт уулын хүрмэн чулуулагтай, байц цавчим хаданд нь аргаль янгир, ирвэс дүүлж, үнэг чоно, хярс харайн хойлог, ёл, харцага, тас, бүргэд ниссэн, тарвага хошгирон, сарлагийн бух дошсон өвөртөө Ичээтэй, Хөмсөг, Арцан, Их ба Нарийн хүрэмт зэрэг уулын түргэн урсгалт "хад цоолсон цамнаа" бүхий рашаан голуудтай цэнхэр говийн "хангай" билээ. Энэ онд төрийн тусгай хамгаалалтад авч байгалийн цогцолборт газар болсон байна. Өвөр Цагаан гол. Голын зүүн хөвөөнд Баянговь хэмээх суурин нийслэлээс 8ОО-аад км, аймгийн төвөөс 245 км зайтай оршино. Тус сум 771 өрхтэй 28ОО-гаад хүн амтай 11О.113 толгой малтайгаас 94.419 ямаатай, жилдээ 3О орчим тонн ноолуур бэлтгэдэг. 2001 онд ган, зудын аюулд өртөн 21.000 толгой малтай үлдэж зарим нь өвөлжөө бууцаа зараад нүүж байсан ч уулынхаа буян нөмөр, хөдөлмөрч, зөв сэтгэлээр мал сүрэг ийнхүү өсчээ. Сумын төв эрчим хүчний нэгдсэн системд холбогдон малчин айл бүрийн гадаа орос, хятад мотоцикль, машин, морь, тэмээг орлон "сойлттой", хийн зууханд цай чанан нар, салхины үүсгүүр, мотор тавган антенны хүчээр зурагтын олон суваг сольж сууна. Эмнэлэг, сургууль, холбоо, соёлын төв орчин үеийн тоног төхөөрөмж техник хэрэгслээр боломжийн хангагдаж буй бололтой. Манай нутаг ашигт малтмалаар туйлын элбэг. Баянтолгой, Баянхөөвөр, Баян-Овоо, Их баян зэрэг баян нэртэй олон газартай тул Баянговь гэж нэрлэсэн түүхтэй. Алт, зэсийн асар их нөөцтэйгөөс гадна төмрийн хүдэр, нүүрс, Нүүдэй Цахиурт орчмын цахиур болон шөрмөсөн чулуу, зос шохой, билүүн чулууны ордуудтай. Байгаль түүхийн дурсгалт газар цөөнгүй. Говийн дархан газрын "Б" бүсийн заган шугуйт Гурилын хоолой, Гурван бамбуу, палеонтологийн ховор олдвор динозавр тарзаврын яс, өндөг, чулуужсан мод бүхий байгалийн "музей" болсон Бүг, Цавын хоолой, Цагаан булагийн бүрд орчмын эртний хүний мөр, гулгуур хад, Цагаан голын Байшинтын хийдийн туурь, Өрхт, Нарийн цахирын рашаан булаг түүний ойролцоох Бор цахир, Цагаан толгойн газрын өрх нүх, агуйнууд Бургатайн гол дахь Чингисийн үеийн болон Жаа овгийнхны гүүн зэлний гадас, тахилгат овоо дөрвөлжин булш хиргисүүр, Тариатын нуруу, Баянгийн хадны сүг зургууд, мөн нурууны давтагдашгүй тогтоц бүхий Балин цохио, Баянхөөвөр Баян-Овооны чулуужсан модны үндэс зэргийг цухас дурьдаж болно. Дархан цаазтай болон ховордсон амьтад хулан, хавтгай, аргаль, янгир, ирвэс,мөн талын чоно, хар сүүлт, хадны суусар зэрэг амьтад бүхий нутаг билээ. Энэ бүхнийг түшиглэн "Монгол хаан экспедишн" компанийн захирал, Ж.Өлзийбодьжав нутгийн хөгжилд хувь нэмэр оруулж буйгаас гадна говь нутагт ховорхон байдаг жуулчны баазыг сумын төвөөс долоон км зайтай Цагаан голын үзэсгэлэнт тохойд байгуулсан нь өрнө, дорнын жуулчдын очих газрын нэг болоод байгаа бололтой. Манай сум ажил үйлсээрээ манлайлагч хөдөлмөрч хүмүүс олонтой. АИХ-ын анхны депутат Ц.Чимэд, улсын сайн малчин Б.Жигмэд нарын таван сайн малчин, БНМАУ-ын аварга тууварчин Б.Гүнхэн, БНМАУ-ын аварга малчин Р.Даш, улсын залуу аварга Д.Мандах, Монгол Улсын аварга тэмээчин Х.Чимэддорж, Монгол Улсын сайн малчин Ш.Жанжаа, С.Өлзийбат, Хоршоодын холбооны дээд зөвлөлийн "Шилдэг хот айл" шагналт Т.Батхүлэг, 1992 оны шинэ Үндсэн хууль батлалцсан цорын ганц малчин Л.Дүйсэнсанги агсан, аймгийн Иргэдийн хурал, төр захиргааны туршлагатай ахмад ажилтан,эдүгээ "Монгол Болгаргео" ХК-ийн захирал Л.Пүрэвгял, гавьяат агрономич Г.Нэргүй, хийсэн бүтээснээрээ генералын энтэй хурандаа Ц.Бямбаа, Л.Дашцэрэн, Япон улсад Элчин сайдаар ажиллаж байсан, БНАСАУ-д суугаа Онц бөгөөд Бүрэн эрхт Элчин сайд С.Хүрэлбаатар, Үйлдвэр, худалдааны яам, ГХЯ-ны ГХХАГ-ын орлогч даргаар ажиллаж байсан Ч.Энэбиш, нам төрийн өндөр албан тушаал хашиж явсан Г.Адъяа, Р.Дамба, 2О орчим жил сум нэгдлийг удирдсан Д.Рэнцэндорж, Я.Жанцандорж, Я.Чулуунбат, В.Лхагвасүрэн нарын амжилт бүтээлийн эздээрээ нутгийнхан бахархдаг юм. Нутгийн олны хүндлэл болсон босоо хөх уулын өврөөс "Мандах бүртгэл" дээд сургуулийн захирал, доктор С.Өлзийбат, Чингис хааны өв соёл музейг өөрийн цуглуулгаар үүсгэн байгуулсан урлаг судлалын ухааны доктор, уран барималч С.Бадрал, хэл бичгийн ухааны доктор Д.Ганболд, хэл шинжлэлийн ухааны доктор Л.Даш агсан, доктор Д.Гэрэлмаа доктор Д.Төмөрпүрэв, бүх шинжлэх ухааны тэгш мэдлэгтэй "доктор" палеонтологич, гадаад хэлний багш Н.Мягмар нарын олон хүн төрөн гарч мэдлэгээ түгээж явна. Зөвхөн боловсролын салбараас С.Сэрээ, Н.Батдорж, Ш.Дагва, Г.Баасанхүү нарын 3О шахам багш Ардын гэгээрлийн болон Боловсролын тэргүүний ажилтан цол тэмдгээр шагнагджээ. БНСУ-ын Ханяний их сургуульд газар хөдлөлт соронзон орон судлалын чиглэлээр докторын зэрэг хамгаалахаасаа хэдхэн хоногийн өмнө зуурдаар амь эрсэдсэн геофизикч Л.Эрдэнэдалай агсан манай нутгийн төдийгүй Монголын бахархах залуусын нэг байсан. Баянговь сумын төвөөс баруун өмнөдөд нүд бэлчээвэл төрийн шагналт, ардын уран зохиолч Д.Пүрэвдоржийн алдарт "Сэгс Цагаан Богд" найраглалын Анагай гурван цоохор Ажин гурван ширдэг Ах дүү гурван хаалга..." ... Нэр нь хүртэл шүлэг Нээрээ сайхан нутаг... минь цэнхэртэнэ. Энэ нь Цоохорын болон Өрхтийн багийн нутаг. Анагай гурван цоохрын энэ нуруунд яруу найрагч, анхны дипломатчийн нэг Сүхийн Доржпалам төрсөн бөгөөд түүнийг залгамжлан мөнгөн үеийн түүчээ яруу найрагч МЗЭ-ийн шагналт Ванхүүгийн Батбаяр төрж өсөн "Үзэхийн аргагүй намхан Хүрэхийн аргагүй өндөр" "толгоддоо" "Цээжний морьд"-оо эмээллэн "Гэгээн чимээ" чагнан "Заяаны минь цацар дор"-оо бичсээр "Цэнэж гишгэсэн өлмий доороос хатгах Цэцгэн доторхи өргөс ч бадаг шүлэг байлтай" "Ээжийн өгсөн ертөнц"-дөө даруухан аж төрсөөр цагаас эрт мөнхөрсөн дөө. Их Богдын наранд ойрхон бүлээн дулаан өвөр, сайн энерги нь эндхийн уугуул суугуул хэнийг ч үл ялган сайн сайхны заяа замд оруулдаг нь учиртай. Манай нутгийн эрдэмт лам хувилгаад энэ ууландаа аж төрж байсан. Жаргалантын амны ёстой тэнгэрийн гэмээр энэ нутагт олны хүндэлдгээр "шар багш" хэмээх, миний аавын авга Ц.Сангидорж төрсөн билээ. Мөн "Өврийн багш" нэрээр алдаршсан Жамбалзундуй хувилгааны гэрийн буурь уулын өвөр Задгай хэмээх газар одоо ч бий. Миний ах лам О.Чимэдцэрэн ч уулынхаа өвөр голд нутаглан буянаа түгээж байлаа. Өвөр Цагаан голын эхэнд өвөрмөц сонин тогтоцтой Баян толгой хайрхан оршино. Энд ардын жүжигчин, урлагийн гавьяат зүтгэлтэн, хөгжмийн зохиолч Г.Бирваа агсан төрсөн гэдэг. Булган сүүлтэй түүнийг улбаалан Хилийн цэргийн дуу, бүжгийн чуулгын найрал дууны багш, хөгжмийн зохиолч Ж.Батхүлэг ч Баянговиороо овоглосон алдрын эзэн болох ойртжээ гэдгийг түүний тайлан тоглолт харуулна билээ.
Ж.ТӨмӨрЧӨдӨр


