Орон сууцны тооллогод гар ч багтана

Хүн ам, орон сууцны ээлжит тооллого 2010 онд болно. Үндэсний статистикийн хороо дэргэдээ энэхүү тооллогыг дагнан хариуцах нэгж байгуулжээ. Тус хорооны Хүн ам, орон сууцны тооллогын товчооны дарга Л.Ган-Өлзийтэй ярилцлаа.
-Хүн ам, орон сууцны тооллого хэзээнээс эхлэх вэ. Танай товчоо гардан ажиллах уу?
-Энэ оны нэгдүгээр сарын 25-наас мөрдөж эхэлсэн Хүн ам, орон сууцны улсын тооллогын тухай хуулийн 12 дугаар зүйлд заасны дагуу манай товчоо байгуулагдсан. 
Өөрөөр хэлбэл тооллогыг дагнан хариуцсан байнгын ажиллагаатай мэргэжлийн нэгж нь. Тооллого хоорондын судалгааны мэдээлэлд дүн шинжилгээ, гүнзгийрүүлсэн судалгаа хийх чиг үүрэгтэй ажиллах юм. Өмнө нь манайхтай төстэй товчоод тооллого явагдахаас өмнө бэлтгэлээ ханган, дүнгээ нэгтгэж танилцуулаад үйл ажиллагаагаа зогсоодог байсан юм. Харин манайх байнгын ажиллагаатайн дээр ээлжит болон завсрын тооллого хийнэ. Мөн мэдээлэл цуглуулж, боловсруулан, үр дүнг олон нийт, Төрийн байгууллагуудад хүргэх болно. Бас үнэлгээ хийх, хүн ам, хөгжлийн харилцан хамаарлыг судална. Мөн тооллогын бүхий л үе шатад оролцогч байгууллагуудыг арга зүй, мэргэжлийн удирдлагаар хангах юм.
-Ер нь манай улс хэзээнээс хүн амаа тоолж ирсэн юм бэ?
-Манай өвөг дээдэс эртнээс хүн, мал, цэрэг дайчдаа тоолж ирсэн. Богд хаант Монгол Улс 1918 онд хүн амын тооллого явуулсан тухай баримт ч бий. Манай орон шинэ үеийн түүхэндээ 1935 оноос хойш 2000 он хүртэл 6-12 жилийн давтамжтайгаар, найман удаа хүнээ бүртгэсэн. 
-Өмнөх тооллогуудын хувьд хэр үр өгөөжтэй болж байв?
-Тооллого тус бүр өөр өөрийн онцлогтой л доо. Тухайлбал, 1969-2000 оны тооллогыг орон сууцныхтай хамт явуулсан. Манай улс хуучнаар социалист орнуудын эдийн засгийн хамтын ажиллагааны байгууллагын гишүүн байсны хувьд 1963, 1969, 1979, 1989 оны хүн амын тооллого явуулсан. Харин 2000 онд хийсэн хүн ам, орон сууцны тооллого төвлөрсөн төлөвлөгөөт эдийн засгийн харилцаанаас зах зээлийн эдийн засгийн харилцаанд шилжиж байсан үе. Иймээс НҮБ-ын аргачлал, зөвлөмжийн дагуу хийгдсэн анхны ажил нь болсон. Түүнээс өмнө эдийн засаг, нийгмийн тогтолцоо нь энэ үйл ажиллагааг хуульчилж өгөх шаардлагагүй байсан юм. Зөвхөн тухайн цаг үед тооллого явуулах эрх зүйн орчинг Сайд нарын Зөвлөлийн тогтоолоор бүрдүүлдэг байсан юм. 
-Тэгэхээр 2010 оны хүн, ам, орон сууцны тооллого их онцлогтой болох нь ээ?
-Монгол Улс анх удаа хуулийн тусгайлсан заалтуудыг баримтлан  хүн ам, орон сууцны тооллого явуулах гэж байна. УИХ-аас энэ оны нэгдүгээр сарын 3-нд Хүн ам, орон сууцны улсын тооллогын тухай хуулийг баталсан. Олон улсын жишигт нийцсэн мастер төлөвлөгөөг боловсруулан хэрэгжүүлэх гэж байна. Ингэснээр технологийн дэвшил ашиглан, богино хугацаанд их мэдээлэл цуглуулж, боловсруулах боломж бүрдэнэ. Түүнчлэн хороо, багийн төвшинд тооллогын нэгжийн зураглалыг орчин үеийн техник хэрэгсэл ашиглан хийж гаргана. Улмаар анх удаа газар зүйн мэдээллийн сан байгуулах боломжтой болно. 
-Хүн ам, орон сууцны ээлжит тооллого тов зарласан цагаас эхэлнэ гэж ойлгож болох уу. Жишээлбэл 2010 оны нэгдүгээр сарын 9-ний шөнийн 24 цаг 59 минутад төрсөн хүүхэд энэ удаагийн хүн амын тооллогод хамрагдахгүй гэсэн үг үү?
-Тийм ээ. УИХ-ын хоёрдугаар сарын 8-ны өдрийн 18 тоот тогтоолоор 2010 оны хүн ам, орон сууцны ээлжит тооллогын товыг нэгдүгээр сарын 9-10-нд шилжих шөнийн 00 цагаар тогтоосон. Энэ нь 2010 оны нэгдүгээр сарын 9-ний шөнийн 24 цагаар тасалбар болгон нэгдүгээр сарын 10-ны 00 цагаас эхлэн улс орон даяар тооллогоо нэгэн зэрэг эхэлнэ гэсэн үг. 2000 оны тооллогыг долоо хоногт багтаасан юм билээ.
-Уг нь тооллого бүтэн жил хагасын дараа болно биз дээ? 
-Тооллого Монгол Улсын нутаг дэвсгэр дээр тухайн тооллогын хугацаанд /Тухайлбал 2010 оны нэгдүгээр сарын 9-ний 24.00 цагийн байдлаар/ амьдарч байгаа гадаадын харъяат, харьяалалгүй хүмүүс, гадаадад амьдарч, ажиллаж байгаа өөрийн орны иргэдийг нэг бүрчлэн тоолно. Тэднээс өрхийн байдал, удам угсаа, гарал үүсэл, нас, хүйс, яс үндэс, суурьшил, боловсрол, ажил эрхлэлт, орон сууцны нөхцөл зэрэг асуулгаар бүрэн хэмжээний судалгаа хийнэ. 
-Олон улсын төвшинд хүн ам, орон сууцны тооллогыг хэдий хугацаанд хийдэг юм бол. Манай улсынхтай хэр нийцэж байна вэ?
-Тооллого олон үе шаттай, бэлтгэл шаарддаг. Тиймээс НҮБ-аас гишүүн орнууддаа хүн амын тооллогыг наад зах нь 10 жилд нэгээс доошгүй удаа хийхийг зөвлөмж болгодог юм. Хөгжингүй орнуудад таван жил тутам завсрын тооллого явуулдаг. Манай улс ч 2010 оноос хойш таван жил тутам завсрын тооллого хийхээр хуульчилсан. Тооллогын тов тогтоох болон Улсын комисс байгуулах тухай УИХ-ын тогтоол гаргуулсан. Ерөнхий сайдаар удирдуулсан Тооллого зохион байгуулах Улсын комиссын анхдугаар хурал өнгөрсөн сарын 17-нд болж, ажлын төлөвлөгөө, гишүүдийн ажлын чиг үүргийг баталсан. Удахгүй нийслэл, аймаг, сум дүүрэгт салбар комисс, түр товчоо байгуулна. Ер нь тооллогын үеэр үндсэн болон түр ажлын байранд олон хүн хамрагдан ажилладаг юм. Тухайлбал, 2000 оны хүн ам, орон сууцны улсын тооллого явуулахад нийт 30 мянга орчим хүн хамрагдсан. 
-Иргэд чухам юун дээр илүү анхаарах хэрэгтэй вэ?
-Хуулийн дагуу Монгол Улсын нутаг дэвсгэрт оршин суугаа Монгол Улсын иргэн, мөн нутагт 183 хоногоос дээш хугацаатай оршин сууж байгаа болон оршин суухаар эрх бүхий байгууллагаас зөвшөөрөл авсан гадаадын харьяат хүн, харьяалалгүй хүнийг хамруулахаар заасан. Үүнээс гадна гадаадад оршин суугаа Монгол Улсын дипломат төлөөлөгчийн болон консулын газар, олон улсын байгууллагад ажиллаж байгаа монголчууд, тэдгээрийн гэр бүл, хилийн чанадад ажиллаж, суралцаж байгаа болон хувийн хэргээр оршин суугаа Монгол Улсын иргэдийг тоолох юм. 
-Харин орон сууцны тооллогод ямар барилгуудыг тооцох юм бэ?
-Орон сууцны тусдаа байшин, нийтийн зориулалттай орон сууцны барилгын доторх сууц, бүх төрлийн гэр, нийтийн байр, сууцны бус зориулалттай бусад байр, талбай зэргийг хамруулна. Иймд хувь хүн бүр тооллогод эртнээс бэлтгэлтэй байж, асуулгад үнэн зөв хариулт өгөх нь чухал. Манай ажилтнууд айл өрх нэг бүрээр орж, бүх хүнийг тоолж, хүн ам зүй, эдийн засаг, нийгэм, газарзүй, шилжих хөдөлгөөн, орон сууцны нөхцөл гэсэн дөрвөн багц 20 гаруй асуулгаар хариулт авахаар хуульчилсан.
Ж.Цогзолмаа 