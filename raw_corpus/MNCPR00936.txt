Монгол төрийн музей нээгдэх үеэр Чингис хааны хөргийг хамгийн чухал үзмэрт тооцно

Зам тээвэр аялал жуулчлалын яамны Аялал жуулчлалын бодлого, зохицуулалтын газрын дарга А.Ганбаатар ярьж байна.
-Үзэсгэлэнгийн үеэр тур оператор, зочид буудал, жуулчны бааз, аялал жуулчлалын байгууллагууд үйл ажиллагаагаа сурталчилж бүтээгдэхүүнээ борлуулах, хамтран ажиллах гэрээ байгуулах боломжтой. Гол нь Их монгол улс байгуулагдсаны 800 жилийн ойг тэмдэглэн өнгөрүүлэх ажлын хүрээнд Монгол орны аялал жуулчлалын идэвхтэй улирал эхлэхээс өмнө зохион байгуулж байна. Өмнө нь аялал жуулчлалын үзэсгэлэнг гуравдугаар сард, бүр дөрөвдүгээр сард буюу жуулчлалын улиралтай нь тулгаж хийдэг байсан. Энэ үеэр аялал жуулчлалын багц саналуудаа дэлгэн үзүүлж гэрээ хэлцлүүд эрт хийгдэх боломж гаргав. Ер нь бол 800 жилийн ойг тэмдэглэх Үндэсний хорооноос зохион байгуулж байгаа томоохон ажлууд нь эндээс эхэлж байна. ОХУ, Япон, Тайванийн аялал жуулчлалын болон манай 100 орчим байгууллага, тур оператор, арав гаруй зочид буудал, гар урлалын 20 гаруй аж ахуйн нэгж оролцож байгаа. MITF олон улсын мөн аялал жуулчлалын үзэсгэлэн зохион байгуулна. Аялал жуулчлалын мэдээллийн төвийн салбарыг Бээжин хотод байгуулна. Аялал жуулчлалын сурталчилгааны тухай, Монгол Улсын виз олгох журамд өөрчлөлт оруулах асуудлаар Засгийн газарт санал оруулж шийдвэрлүүлэхээр төлөвлөчихсөн. Дашрамд хэлэхэд энэ жил жуулчны тоо өмнөх оны мөн үеийнхээс 15 хувиар өссөн. Салбарын орлого гэхэд л энэ жил мөн 8-10 хувиар өсөх мэдээтэй байна. Олон улсын хэмжээнд зохион байгуулагддаг үзэсгэлэнд бүх орон төрийнхөө оролцоотойгоор, нэгдсэн зохион байгуулалтаар оролцдог. Тэр байтугай улс орныхоо имижийг бүрдүүлж ганцхан төрлийн сурталчилгаа хийдэг. Хятад, Солонгос, Америк, Латин Америк, Япон гээд л бүгд өөрсдийнхөө имижээр нэг зүйлээ сурталчилж, тэндээсээ нэг үр дүнтэй буцдаг. Солонгос гэхэд киногоороо, Латин Америк нь бүжгээрээ гээд л. Алдаршсан жүжигчнийхээ гэрийг үзүүлэх аялал ч гэх юм уу, янз бүрийн сонирхолтой хөтөлбөр гаргаад л жуулчнаа татаж байна. Гэтэл манайх ёстой л эцэггүй хүүхдүүд шиг энд, тэнд байрлаж оролцдог нь хүнд хүрэхдээ хүчгүй болж цалгарддаг. Манай ордонд монгол төрийн музей байгуулагдах гэж байна. Тэндхийн хаадын музейгээс Чингис хааны оригиналь зургийг шинэ технологиор барласаныгаа бэлэглэнэ гэсэн. Мөн шаазан вааран дээр Чингис хааны зургийг барлаад бэлэглэнэ гэсэн. Хаадын музейд ялангуяа Юань гүрний үеийн мэдээлэл асар их байдаг юм байна. Тэндээсээ монголтой холбоотой мэдээллийг мөн шинэ музейн нээлттэй холбогдуулж илгээнэ гэсэн. Манай зүгээс төр засгийнхаа хэмжээнд бас хүсэлт гаргах боломжтой. Тэр Чингис хааны оригиналь зургийг манайд хадгалж болохгүй юу гэдэг асуудлаар. Ямартай ч тэр зургийг түр хугацаанд байршуулах мэт асуудал шийдэгдэх боломжтой гэж А.Ганбаатар тайлбарлалаа. 
Б.ХАЖИДМАА
