ТЭД ХЭНИЙ ТӨЛӨӨ ЯМАР ХУРАЛ ХИЙВ ЭЭ?

Монголын улс төрийн хилс хэргээр хэлмэгдэгсдийн холбооноос өчигдөр хэвлэлийн бага хурал зарлаж, сэтгүүлчдийг цуглуулж мэдээлэл хийлээ. Хурал зохион байгуулагчдын дотор Г.Аким, Д.Нинж, Н.Цэрэн-Очир гээд ихэнх нь сэтгүүлч хүмүүс байв. Хурлыг Монголын улс төрийн хилс хэргээр хэлмэгдэгсдийн холбооны тэргүүн н.Дашнамжил нээсэн бөгөөд сэтгүүлчдэд тарааж өгсөн "Мэдэгдэл" гэж толгойлсон нэг хуудас цаасан дээрх материалаа үг үсгийн зөрөөгүй уншсанаар эхэлсэн юм. 
Харамсалтай нь, тэр мэдэгдэлд нь улс төрийн хилс хэргээр хэлмэгдэгсэн мянга мянган гэмгүй хүний талаар дурдахаасаа илүүтэй Хамбын овоонд алагдсан олон зуун ламын цогцсыг тээрэмдэж, цац суварга босгосон нь хамгийн зохистой үйл ажиллагаа болсон, үүнийг гардан хийсэн бурханч лам Г.Пүрэвбатын түмэн зөв, харин энэ ариун үйлдлийнх нь төлөө хэвлэл мэдээллээр янз бүрээр бичих хэрэггүй, үүнийг бид шийдвэртэй эсэргүүцэж байна, Хамбын овоонд болсон аллагын ул мөрийг бид устгаагүй, харин тал бүрээр баримтжуулан мөнхжүүлсэн хэмээн тэнд байсан бүх сэтгүүлчдэд баахан сургаал айлдсан. Нэг хуудас цаасны ар өвөргүй бичсэн албан мэдэгдлээ уншиж дууссаны дараа сэтгүүлч Г.Аким "Устгалцсан хүмүүсийн нэг болж байгаа учраас би хэвлэлийн бага хуралд оролцож байгаа юм. Дам сургаар эсвэл хүний даалгавраар юм бичихээ болиоч ээ, сэтгүүлчдээ. Буг гэж хэлээд байгаа тэр бурханч лам чинь миний номыг мөнгө гаргаад хэвлүүлсэн. Буг хүн ийм буян хийдэг юм уу. Тэр хүнийг Х. Чойбалсан, Д.Сүхбаатар хоёрын шарилыг чандарласан гээд л бичиж байна. Монголын Засгийн газрын ордныг хүүрийн талбайгаас салгаж өглөө. Юу нь буруу байгаа юм бэ? Тэр хүн хийхгүй ч өөр нэгэн хийх л байсан шүү дээ. Өөр зорилготой, өөр хүнийг шүүмжлэх гэсэн байж болно. Тэгвэл зүгээр ажлаа хийгээд явж байгаа хүнийг битгий золиослооч. Сонгуулийн үеэр Ардчилсан холбоо эвсэл Г.Пүрэвбатын авсан тэр гавлын яснуудаар плакат хийгээд л явж байсан шүү дээ. Үнэн юм үнэнээрээ байх ёстой. Шал худлаа юм бичсэн хүнийг шал худлаа өмөөрөхөө болиоч" гэж хэлчихээд хурлыг орхин гарсан. Харин "Ардчилал" сонины хариуцлагатай нарийн бичгийн дарга Цэрэн-Очир "Өдрийн сонин"-оос хүн байгаа бол тэр Дашрэнцэндээ очиж хэлээрэй хэмээн тушааж, танхим тойруулан харсаар яриагаа эхэлсэн юм. Тэрбээр Г.Пүрэвбат ламыг Ерөнхийлөгчийн шашны зөвлөх гээд бичсэн. Худлаа наагаад байгаа байхгүй юу. Ясчин гэж биччихээд түүнийгээ хүндэтгэлтэй үг гэж зарлаад байх юм. Яс барина гэдэг хүндэтгэлийн үг, ясчин гэдэг доромжлолын үг. Бурханч ламын талаар "Өдрийн сонин" зургаан удаа, "Дээдсийн хүрээлэн" дөрвөн удаа, "Улс төрийн сонин" 7-8 удаа гээд нийтдээ хэвлэлд 30 гаруй удаа ламтныг худлаа гүжирдсэн. Бүх сонин бичсэн тоолонгоороо, тэр талбайн хэмжээндээ уучлалт гуйх ёстой. Тэгж байж шүүхийн шийдвэр цайрна уу гэхээс тэгэхгүй бол ялаа л үүрнэ" гэж заналхийлнэ лээ. Дараа нь шүүх эмнэлгийн шинжээч эмч Хамбын овооны яснуудад шинжилгээ хийсэн дүгнэлтээ танилцуулсан. Энэ мэтчилэн хурал хийлгэсэн хүмүүс ээлж дараалан бурханч лам Г.Пүрэвбатыг өмгөөлж, сэтгүүлчид болон хэвлэл мэдээллийн хэрэгсэл рүү дайрсан мэдэгдэл хийсээр асуулт асуух боломжгүйгээр хурлыг тараасан юм. Үнэндээ бол сэтгүүлчдэд тарааж өгсөн хоёр хуудас танилцуулгаас харахад Улс төрийн хэргээр хэлмэгдэгсдийн холбооноос зарласан хэвлэлийн бага хурал арай өөр сценариар явагдах байсан бололтой юм билээ. Яагаад гэхээр "Монгол дахь хэлмэгдүүлэлтийн тухай товч мэдээлэл" гэдэг гарчигтай тамга дарж баталгаажуулсан материал нь илүү үнэнд ойрхон байсан бол, "Мэдэгдэл" гэх нөгөө хуудас материал нь зөвхөн Хамбын овооноос гарсан ясыг хэрхсэн талаар буюу Г.Пүрэвбат ламыг өмөөрсөн баримтаар дүүрсэн байсан. Хэвлэлийн бага хурлын дараа Цэрэн-Очиртой уулзаж зарим зүйлийг тодруулсан юм. -Хамбын овооны суваргыг хаанахын ямар шийдвэрээр босгосон бэ? -Нийслэлийн Иргэдийн төлөөлөгчдийн хурлын шийдвэрээр босгосон юм. Тэнд 16 га газар зааж өгсөн. Тэгээд тэнд нь босгосон хэрэг. -Тэндээс 575 гавлын яс гарсан гэдэг тоо байна. Харин босгосон цац суваргад 400 гаруй нь орсон гэсэн. Үлдсэн гавлын яснууд хаана байгаа вэ? -140-өөд гавлын яс шүүх эмнэлэг болон Анагаах ухааны чиглэлийн гурван сургууль дээр байгаа. -Таны хэлсэн газруудад бүгд байгаа юу? -Ихэнх нь. Хамбын овооны цогцолборт хийх гэж байгаа хэсэг яс бий. Тэдгээр гавлын яс хаана байгааг хэлэхгүй. -Ингэхэд ямар шийдвэрээр тэр яснуудыг тээрэмдээд байгаа юм бэ? Үлдсэн гавлын яснуудыг бас тээрэмдэх үү? -Хэлмэгдүүлэлтэд өртөж хүмүүсийг үй олноор нь хөнөөсөн тохиолдолд хүндэтгэх үүднээс тэгдэг дэлхийн жишиг байдаг. Ямар ч байсан МАХН-ын шийдвэрээр тээрэмдээгүй. Үлдсэн гавлын ясны тухайд хэвээр нь байлгана. -Би таны түрүүнд шүүмжлээд байсан сонины сурвалжлагч байна. Та нарын хийлгэсэн хэвлэлийн бага хурлаас харж байхад та бүхэн өөрсдөө Хамбын овооноос гарсан лам нарын цогцсоор улс төржөөд байгаа юм биш үү? Энэ удаагийн мэдээллийг "Өдрийн сонин"-ы эсрэг, сэтгүүлч Г.Дашрэнцэнгийн эсрэг, лам Г.Пүрэвбатыг өмгөөлөн хийж байгаа мэдэгдэл гэж ойлгож болох уу? -Болохгүй. Бид улс төржөөгүй. Энэ бол өвөг дээдсээ хүндэтгэсэн зүйл болохоос улс төр биш. 
Н.Саранчимэг

