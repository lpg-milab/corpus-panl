Хөшөөтийн ил

Ховд хотоос урагш зүглэж Манхан сум ороход наян километр, тэндээс Зэрэг хүрэхэд дал, харин эндээс Хөшөөтөд буухад мөн ийм хэмжээний зай туулах ажээ.
Жаран ес хүлэглэн аймгаас гарч давхиад Манханыг өнгөрч Зэрэгийн баруун хойд хаяанд явтал нэгэн хүн гар өргөсөнд зогсч түүнийг суулгаад хөдөллөө. Энэ хүнийг Жалцавын Батсүх гэх агаад саяын бидний машинд суусан газраа Чацарганын эх гэдэг нэртэй гэж хэлж өгөв. Тэр Зэрэг суманд хүргүүлэхээр ийн явахдаа ам хуурай явсангүй, бид ч нутаг орны сонин хачинг асууж сурав. Ерөнхий сайд асан Ц.Элбэгдоржтой хамт найм төгссөн, ангийн нь нөхөр юм байна. Бид чинь хоёр жижигхэн тогжгор хүүхэд явдаг байлаа гээд сүрхий яриасах төлөвтэй болж иртэл Зэрэгт ирээдэхэв. Тэгээд зуур замын нөхрийг буулгаад Хөшөөтийг зорилоо. Алтан тээлийн хөндий дэрс ерхөгтөө шаргалтаад, бог бод мал бишгүй их ажээ. Хамт явсан хүмүүс мал сайхан өсч байна. Зудны жилүүдэд (2001, 2002) энэ хөндий эзгүйрчихсэн юм шүү дээ, мал ч буянтай юм аа, цаг сайхан бол дороо л өсчих юм гэж ярьж явав. Нээрээ ч, энэ уудам хөндий малаар дүүрэн байдгийг нь, эзгүйрч үгүйрснийг нь, одоо ингээд цоохортож, харлагтаад багширсан малтай болсныг аль алийг нь л харлаа даа. Баатархайрхан уулын судаг жалгын ус бэл рүүгээ зад тавин тэлж хөлдөөд, тэндхийн сархиаг жалгуудад "гүүр" тавиад өгчээ. Ер саадгүй давхиад хөндийн баруун урд хаяанд ирж Бор хавцгайт хэмээх амыг өлгөж зогсоод бяцхан азнасхийлээ. Баатархайрхан уулын өмнө бэлийн тэр дэнжид хачин амгалан сайхан бөгөөд хаврын нэг их сайхан тавиу өдөр шиг налайх нь дулаахнаас дулаахан. Бараг л унтаад өгмөөр санагдана. Ямар ч чимээ аниргүй. Тэгээд тэндээс мөнөөх уужим амыг өгслөө. Уг нь Хөшөөтөд энэ амны урд талын хөндий буюу Мөрөнгийн амыг өгсч очих ёстой л доо. Гэвч мөс их хөлдсөн, машин явахад садаатай байж магад хэмээн үзсэн тул энэ хувилбараар яваа хэрэг. Тэр дороо л Хөшөөтийн суурингийн араас очих уулын бэлийн огторго зам руу гарч, урагш хурдалж зорьсон газар очиход их үд болж байлаа. Энэ бол Ховд аймгийн Дарви сумын нутаг, Цэцэг сумын Хөшөөт багийн төв юм. Бүхний мэдэхээр ойрын үед хэвлэл мэдээллийн хэрэгслээр ид бичигдэж, яригдаж байгаа газар. Хорт бодис агуулагдаж байгаа, бас тиймгүй гэх хоёр талцсан хандлага байдлыг Хөшөөт хэмээх энэхүү уурхайн тосгон бий болгочихоод байгаа билээ. Хөшөөт нь Сутай хэмээх үзэсгэлэнт сайхан уулын яг ар хормойд юм. Мөнх цаст Сутайн суурь хөлгөн биеийн чанх хойд бие дор юм. Хөшөөт бол Сутайг өргөж гэзэг дарсан шадар саахалт уулс юм. Ан амьтан, эрдэс баялаг, мал сүргээр өгөөмөр баян байхын эртний даллагатай суутай, цуутайн учир Сутай хэмээн нэрлэсэн гэх домогтой. Урьд унааны ганц морьтой эр энэ ууланд ирж айлаас хэд гурван хонь авч маллаад, хотоор дүүрэн хоньтой болсондоо үлэмж баярлан баясчээ. Тэгээд хундан цагаан хонины хишиг буянтай хундан цагаан уул минь хэмээн ерөөж шившин, сүншиг оршоосон гэх бөлгөө. Сутай омгийн хундан цагаан хонь нь Монголд алдартай. Хөдөлмөрийн баатар С.Цогтгэрэлээс эхлээд олон арван улсын аварга малчин энэхүү Сутайгаас төржээ. Тиймийг гэрчлэн буман цагаан хонины баярыг 1975 онд Дарви сумнаа хийж байсан түүхтэй юм байна. Буман цагаан хонины нутаг бол Сутайн уулс, Хөшөөтийн гол ажээ. Суут буман цагаан хоньт Сутайд аюул занал нүүрлээгүй байгаасай. Улирагч зууны жаран есөн оны дөрөвдүгээр сарын 12-нд Хөшөөтийн уурхайд ханаа шийрлэсэн анхны тавын хоёр уурхайчин эдүгээ тэнд амьдарч байна. Дугарын Сумъяа, Жүгдэрийн Хоролсүрэн гэх хоёр залуу эр тэртээ онд Говь-Алтайн Жаргалан сумын Цахиуртын уурхайгаас гурван нөхрийн хамт Хөшөөтийг зорин иржээ. Хөшөөтийг Цахиуртын салбар уурхай болгон нээж, шангий нь татсан түүхийн эхлэл энэ. Д.Сумъяа, Ж.Хоролсүрэн гуай нарын амьдралын түүх бол Хөшөөтийн түүх юм. Хоёр хөгшний нэг нь долоо, нөгөөх нь есөн хүүхэдтэй. Тэд нар нь бүгд л энэ Хөшөөтийн Хуурай хөндлөнгийн дэвсэгт төрж хүн болжээ. Өдгөө Хуурай хөндлөнгийн дэвсэгийн эхэнд хоёр өвгөн, тэдний үр хүүхдүүд бас бус иргэн нийлсэн хагас зуун хүнтэй бяцхан суурин оршиж байна. Харин дэвсэгийн доод биед өнөөх хорт бодис оруулж ирсэн гэх компанийн торон хашаа, харуул хамгаалалт бүхий байгууламж байх ажээ. Хуурай хөндлөнгийн дэвсэг бол морь үсэргэж, наадам хийхээр уудам цагаан газар. Одоо тэнд дэвсэгийн эхнийхэн нь үзүүрийнхнээсээ түгшиж аюуссан, дэвсэгийн үзүүрийнхэн нь эхнийхнийгээ ажиж чагнаархсан хүйтэн уур амьсгал үүрлэжээ. Хуурай хөндлөнгийн дэвсэгийн дундуур, нэг нэгнээ харж тандсан хоёр талын дундуур гарч "МонЭнКо" компанийн өрөмдлөг хийсэн дэнж дээр очлоо. Энэ дэнжийг Гурилын замын дээд дэвсэг гэдэг аж. Эрт цагт, баруун талаас Тэтэгийн даваагаар давж ирсэн хятад жинчдийг Тэтэг хэмээх сайн эр тэргүүтэн тонож, гурил будааг нь авчихаад байдаг байснаас үүдэн тийнхүү нэрийдсэн гэнэ. Чөрхөлж хөтөлсөн тэмээдийн нь ард хонх дуугарч л байвал жинчид цуваагаа бүрэн бүтэн гэж тооцдог байж. Гэвч тэгж хонх дуугарч явахад нь л сайн эрс хэдийнэ гавшгайлж, цуваа жингийн тэмээдээс хоёр гурвыг сугалж аваад, хонхтой тэмээний бурантгийг юу ч болоогүй мэт хавчуулж орхидог байжээ. Хөшөөт хэзээний хүйтнээрээ зартай нутаг тул хятад жинчдийг дэвсэг уруудан бээрч явахад сайн эрс нам гүмхэн, энэ мэтээр чадчихаад байдаг байснаас үүдэн Гурилын замын дэвсэг нэртэй болжээ. Тэтэгийн шивээ гэж тэрүүхэн баруунтайд буй гэнэ. Тэтэгийн даваа бол Хөшөөтийн суурины баруун талын даваа бөгөөд Цэцэг, Дарви сумыг заагладаг ажээ. Сайн эрсийн сав богцоо дүүргэдэг байсан Гурилын замын дээд дэвсэг одоо хүнд араа хөдөлгүүрт машины мөрөөр хэгзлэгдсэн, хүний нутгийн хятадуудын орхиж явсан хувцас хунар, шил шаазан, ухаж орхисон газар зуухны туурь болжээ. Гурилын замын дэвсэг өнгөрсөн зун Хятад замын дэвсэг болсон юм уу даа. Хөшөөтийн сууринд тавь гаруйхан хүн байдаг бол өнгөрөгч зуны саруудад эдгээр хүмүүсээс даруй долоо дахин их хятад энд ажиллажээ. Тавин монгол, гурван зуун тавин хятад. Монгол газрын нэгэн дэвсэгт зуссан хоёр өөр орны хүмүүсийн тооны энэ харьцаа хэтэрхий хол зөрүүтэй байгаа биз. Өрөмдлөг хийсэн зарим цэгт гялгар ууттай цагаан зүйлийн үлдэгдэл газраас цухуйж үзэгдэнэ. Уг нь дарж булсан боловч Хөшөөтөд уулын хөх салхи өдөр шөнөгүй хүүгэж байх тул тийнхүү ил гаргасан бололтой. Дэвсэгийн бүхий л талбарт цоохортуулан өрөмдлөг хийсэн байх ажээ. Гурилын замын дэвсэг будлиудуухан хүн гурил зуураад хавь ойроо үйрмэг үлдэгдлээр бусниулчихсан юм шиг л харагдана. Эл дэвсэг тийш Хөшөөтийнхөн малаа бэлчээхгүй байгаа юм байна. Газраас цухуйж харагдаж байгаа тэр цагаан зүйлийг идчихвий, юу ч байгаа юм билээ гэж болгоомжилсноос тэр. Гэвч тэр цагаан зүйл салхиар хөөрөгдөн бургиж урд талын уул хөндийгөөр тархаж байгаа нь нүдээр үзэхэд илт байна. Гурилын замын дэвсэгийн яг урд дор нь цуут Сутайгаас эх авсан Хөшөөтийн гол толийтол хөлдөн мэлтийнэ. Хөндий дүүрэн тэлжээ. Хөшөөтийн гол бол гангар цагаан Сутайн мөнх цасны шимээл, баруун уулсын охь рашаануудын нэг юм. Гурилын замын дээд дэвсэгийг урагш хөндлөн гатлаад, Хөшөөтийн голыг туучин гарвал хөндийн урд ирмэг нь сайхан цагаан ар газар байна. Энэ арыг Цагаан ар, Цагаан нуруу ч гэж нэрлэдэг байна. Монгол Улсын Үндсэн хуулийн Цэцийн дарга Ж.Бямбадорж энэхүү Цагаан арын хөвүүн ажээ. Бүх хуулийн дээр одоо энэ хүн сууж байна. Ирээдүйн гавьяат хуульч хөвүүн Цагаан арынхаа нурууг давж ирэн Хөшөөтийн голоосоо адуугаа усалж байсан байх. Гурилын замын дэвсэгтээ хонь хургаа хариулж л байсан байх. Суут Сутайн сайн хөвгүүдийн нэг бол тэр билээ. Хөшөөтийн гол уруугаа жирийсээр Алтан тээлийн хөндийн өмнө үзүүрийг бүхлээр нь эзэлсэн уудам тариан болон хүнсний ногоон талбайд очно. Тэнд тарьсан тариа, ногооноос Ховд нутгийн ард түмэн хүртэн аж төрөх бөлгөө. Хөшөөтийн хөндийг даган хорин дөрвөн жижиг булаг оршино. Эдгээр рашаан булгууд ходоод, элэг цөсөнд сайн гэх бөгөөд үүнийг бичигч хүүхэд ахуйдаа нэгэн булгаас нь хүртэж байхад, хамт явсан ахмадууд архи гаргадаг гэлцэж байсан нь санагдана. Хөшөөтөд Устай хөндлөн хэмээх нэгэн уст ам байх. Тэр амны ус эдүгээ тасарч хөлджээ. Мөнөөх өрөмдөгчид ийнхүү хэрчиж орхисон байна. Устай хөндлөнгийнхөө тасрахыг үзсэн Д.Сумъяа, Ж.Хоролсүрэн гуай нар амьдралын түүхээ ярина. Хөшөөтийн анхны дарга Калик хэмээх казах эр байжээ. Халиг гэцгээдэг байж дээ. Халиг даргын үе л бололтой. Хоёр өвгөн өрөмдөгч, эксковаторчин, тракторчин, тэсэлгээчин гээд бүгдийг хийдэг байж. Өглөө эрт тав гучид л өрмөө халаахаас ажил эхэлдэг байсан байна. Хүйтэн нь даанч нэг хүйтэн байсан гэж байгаа. Ямартаа л өвөлжин хүйтэн төмөрт хайруулсан гарын нь арьс хавар гуужаад, айлын тавагтай идээнд хүрч болдоггүй л болчихдог байсан даа гэж хөгжилдөн ярьцгаана. Хөшөөтийн суурингийн умарт Баатархайрханы нуруу ирж төгсөх нь хүрэн улаан уулстай. Энэ газар газар зүйн байршил, цаг уурын онцлог ихтэй. Маш хүйтэн. Ямартаа л эрт цагт тэмээтэй жинчин шүлсээ нулимахад хорголжин мөс болоод подхийтэл унадаг байсан гэх. Эр хүн бие засахад шээс нь шууд мөстөн шомбойчихдог хүйтэн гээд төсөөлөхөөр баримжаа төрөх биз. Уурхайн суурингийнхан хавар эртээ гэгч таргаа идчихнэ. Хавар гуравдугаар сард л мал нь шинэ ногоо идчихнэ. Цас их унадаг болохоор их эрт зун болно. Гэвч өвөл бас дахин яаран ирнэ. Хөшөөтийн цэцэг долдугаар сарын арван таванд хагдарч, эднийхэн наймдугаар сард л нүүрс түлж эхэлдэг байсан гэхээр Хөшөөт их өвөрмөц онцлогтой нутаг юм. Гэвч энэ бүхэн урьдын зүйл болон үлджээ. Одоо тэрхүү цангинам хүйтэн байхаа больсон байна. Цагаан цэцэг дохихын өмнө бусдын хүмүүс ирээд талхалчихдаг болсон байна. Үргэлжлэл бий 
Б.Золбаяр