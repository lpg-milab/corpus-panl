№26 (15989)        
1985 ОНЫ НЭГДҮГЭЭР САРЫН 30.
ДАЛД НӨӨЦ БОЛОЛЦООГ АШИГЛАЯ

Нийгмийн үйлдвэрлэл, түүний гаднахь хүрээн дэх бүхий л нөөц бололцоог дайчлан ашиглах нь материал баялгийг шинээр бий болгохтой адил өндөр ач холбогдолтой, аж ахуйг социалист ёсоор эрхлэн хөтлөх чухал хэрэглүүр мөн. 

Хамгийн бага зардлаар эцсийн өндөр үр дүнд хүрэх, төрөл бүрийн нөөц бололцоог ашиглах, нэгэнт бий болсон баялгийг үр ашигтай, гамтай, зүй зохистой, тооцоотой хэрэглэх зарчмыг үйлдвэрлэл, ахуйн үйлчилгээ, соёлын хүрээнд хэвшүүлэх намын эдийн засгийн бодлогын ийм чиг шугамыг хэрэгжүүлэхийн төлөө манай нийт хөдөлмөрчин идэвхтэй тэмцэл өрнүүлсний дүнд улс орны үйлдвэрлэлийн потенциалыг бүрэн дүүрэн ашиглах, материаллаг нөөцийг зүй зохистой зарцуулах, арвилан хэмнэх талаар тодорхой амжилт гарч байна. Зөвхөн долдугаар таван жилийн эхний дөрвөн жилд улс ардын аж ахуйн хэмжээний материаллаг зардлын цэвэр өсөлтийн 15 орчим хувийг хэмнэлтээр хангасан баримт манайд ашиглагдахгүй нөөц асар их байгааг харууллаа. 

Социалист аж ахуйн давуу тал, түүнийг эрхлэн хөтлөх арга барилд агуулагдаж байдаг далд нөөцийг илрүүлэн ашиглах замаар үйлдвэрлэл, үйлчилгээний ажлын үр ашгийг дээшлүүлэх талаар цаашдаа улс ардын аж ахуйн салбар бүрт онцгой анхаарал тавих хэрэгтэй байна. Юуны урьд нөөц ашиглахыг зөвхөн материаллаг биет зүйлийн хүрээнд хамааруулан өрөөсгөл ойлгох, хэмнэх даалгаврыг биелүүлэхийн тулд л арвилан хэмнэдэг мэтээр явцуу боддог дутагдлыг арилгаж, хэмнэлтийн бодлогыг цогцолбор шинжтэй явуулах нь чухал юм. Эдийн засгийн сэтгэлгээний зарим хоцрогдлоос болж хэмнэлт, нөөцийн асуудлыг хялбарчилж технологийн дамжлага, орцын норм, жорыг дур мэдэн өөрчлөх, зайлшгүй бүтцийг ядууруулах зэргээр технологийн сахилгыг ноцтой зөрчдөг нь бүтээгдэхүүний чанарт муу нөлөө үзүүлдэг. Механик хэмнэлтээс болж хэмжээ тохироогүй гутал, хувцас, үйлдвэрлэх, амт чанар, өнгө үзэмжээр сайнгүй хүнсний зүйл хийх, нэгэнт хийсэн зүйлийг дахин засварлах, гологдол болгон үргүй зардал гаргах зэрэг ноцтой дутагдал газар авахад хүрдэг байна. 

Аливаа хэмнэлт бол бүтээгдэхүүний чанарт сайн нөлөө үзүүлэх, үйлдвэрлэлийн үр өгөөжийг нэмэгдүүлэх, хөдөлмөр хөнгөвчлөх, цаг хожих, ажлын хурдыг нэмэх эцсийн хэмжүүрээр тодорхойлогдоно. 

Манай үйлдвэрлэлийн ихэнх салбарт хамгийн том нөөц болох ажлын цагийн ашиглалт, хэмнэлт хангалтгүй байна. Цагийн үргүй гарздал аж үйлдвэр, барилга, тээвэрт тууштай буурахгүй байгаагаас гадна захиргааны боломжийн чөлөө авалт их байна Эмнэлэг, ахуйн үйлчилгээ, хотын тээврийн материаллаг баазыг бэхжүүлэх талаар тодорхой өгөөжтэй арга хэмжээ авах нь Улаанбаатар зэрэг томхон хотуудад цаг хэмнэлтийн хувьд ихээхэн ач холбогдолтой юм. Худалдаа. ахуйн үйлчилгээний цэг салбаруудын ажиллах цаг автобус такси, нисэх онгоц, галт тэрэгний хөдөлгөөний хуваарийг зохицуулах. харилцан уялдуулах ажлыг эрчимтэй болж чадаагүйгээс хөдөлмөрчид унаа хүлээх, дараалалд удаан зогсох, ахуйн элдэв шаардлагаар чөлөө авах зэргээр цаг алдах үзэгдэл хараахан арилаагүй байна. Түүнчлэн ажлын ээлжийн доторхи алдагдлыг арилган, цагийг нягтруулан хөдөлмөрийн бүтээмжийг дээшлүүлэх хүчин зүйлийг ажлын байр бүрт эрчимтэй хэрэглэх талаар албан үйлдвэрийн газар жигд бус ажиллаж, цагийн их нөөц алдаж байна. Ажлын цагийн ашиглалтыг сайжруулах, нийгмийн болон хувь хүний цагийг үр дүнтэй ашиглах, хэмнэх хүмүүжлийг хүчтэй болгох нь эцсийн дүнд нийгмийн баялгийг давсжуулахад тус дөхөм үзүүлнэ. 

Мэргэжилтэй боловсон хүчний оюуны потенциалыг өгөөж, үр дүнтэй ашиглах, тэдний ажлын болоод чөлөөт цагийн ашиглалтыг нягтруулах, мэргэжлийн ур чадварыг дээшлүүлэх, давхар мэргэжил эзэмшүүлж хэд хэдэн техник зэрэг ажиллуулах, ажил мэргэжил хавсран ажиллах боломж, нөөц бий болгох нь чухал юм. Явцуу шат дамжлагыг арилгах, хүнд хүчир хөдөлмөрийг механикжуулах, хямд төсөр, дэвшилт материал, технологи бий болгох, үүний тулд залуучуудын. шинийг сэдэх, зохион бүтээх авьяасыг хөгжүүлж, энэ хөдөлгөөнийг чиглэл, зорилготой системтэй удирдвал зохино. 

Социалист аж ахуйг төлөвлөгөөтэй удирдах, үйлдвэрлэлийг өдөр тутам шуурхай зохион байгуулах ажлын арга барилд ч ихээхэн нөөц агуулагдаж байна. Тухайлбал, эргэлтийн хөрөнгийг нормативт хэмжээнд байлгах, эргэцийг түргэтгэж бага зардлаар их үр дүнд хүрэх нь уг чанартаа тэр хэмжээний материал, түүхий эд, мөнгөн хөрөнгийн нөөцийг хэмнэхтэй адил юм. Өнгөрөгч оны байдлаар улс ардын аж ахуйд бэлэн байсан нийт материаллаг нөөцийн тэн хагас нь буюу нормчлогдсон хэмжээнээс бараг хоёр дахин их зүйлийг үйлдвэр, аж ахуйн газрууд нөөцөлж байжээ. Иймд нормчлолыг боловсронгуй болгох, материал, түүхий эдийг үйлдвэрлэлийн нэгжид нормативаас хэтрүүлж нөөцлөхөд хүргэхгүй байхуйцаар бэлтгэн нийлүүлэлтийн үйл ажиллагааг оновчтой зохион байгуулах хэрэгтэй. 

Хөдөлмөрийг оновчтой зохион байгуулж, бүтээмжийг нь дээшлүүлэх олон төрлийн хүчин зүйлүүдийг гүйцэд ашиглах юм бол бас ихээхэн хэмжээний нөөц олж болно. Долдугаар таван жилийн эхний гурван жилд улс ардын аж ахуйн голлох салбаруудад хөдөлмөрийг шинжлэх ухааны үндэстэй зохион байгуулах талаар төлөвлөсөн арга хэмжээг бүрэн хэрэгжүүлээгүйгээс тэдгээрийн дүнд олох ёстой байсан ашиг 23 хувь, харьцангуйгаар хэмнэх хүний тоо 14, 6 хувь буурчээ. Түүнчлэн зохих бэлтгэлийг хангасны үндсэн дээр үйлдвэрлэл, үйлчилгээний хүрээнд ажлын байрыг аттестатчилах, уг ажлын явцад гарсан дэвшилт өөрчлөлтөд бодитой дүгнэлт өгч, тэдгээрийн потенциалыг дайчлах тодорхой арга хэмжээ авбал мөн л ихээхэн шинэ нөөц ашиглагдах болно. 

Манай үйлдвэр, аж ахуй, үйлчилгээ, соёлын байгууллага, хөдөлмөрийн хамт олон бүр, яамд тэдгээрийн дэргэдэх нам, олон нийтийн байгууллагууд төрөл бүрийн нөөц бололцоог, ялангуяа далд нөөцийг илрүүлэн ашиглах асуудлыг намын эдийн засгийн бодлогыг амжилттай хэрэгжүүлэх нэг чухал хэрэглүүр гэж үзэж таван жилийн шийдвэрлэх, хариуцлагатай оны зорилтыг тоо, чанарын талаар жигд ханган биелүүлэхэд хөшүүрэг болгон нөөц бололцоогоо цэгнэн үзэж, хүчээ дайчлан ажиллах нь чухал байна. 

