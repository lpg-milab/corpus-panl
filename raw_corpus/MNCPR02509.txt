
Зохиолч Б.Нямаагийн шатарчин хүүхдүүд

Зохиолч Батын Нямаа агсан нь Монголын буриадуудын дундаас төрсөн ХХ зууны нэр алдартай сэхээтнүүдийн нэгэн төлөөлөгч яахын аргагүй мөн. 
"Араараа модтой Биндэрьяа" романаараа овоглосон тэрбээр нэгдлийн дарга олон жил хийсэн, амьдрал мэддэг бас олон роман бичиж, ур чадварын хувьд асар их туршлагатай хүн гэж шүүмжлэгч, судлаач С.Байгальсайхан нэгэнтээ тэмдэглэсэн байдаг. үүнийг өгүүлэгчийн хувьд зохиол бүтээлийг нь амтархан уншдаг, шатарчин хүүхдүүдийг нь бүр сайн мэддэг, надтай нэгэн үед "64" буудал дээр өрсөлдөж явсан хоёрдугаар хүү Түмэнбаяртай нь үерхэж найзалдгийн хувьд энэ их хүний гэр бүлийнхний тухай бичих эрхтэй ч, үүрэгтэй ч юм. Эрхэм зохиолч маань Хан Хэнтийн бэлд, Онон мөрний хөвөөнд (Өнөөгийн Хэнтий аймгийн Батширээт сумын нутаг "Гурван харуул" гэдэг газарт) 1928 онд Батын ууган хөвүүн болж төржээ. Эцэг Бат нь түүнийг дөнгөж ой хүрч байхад цэргийн албанд мордсоноос хойш ор сураггүй алга болсон гэдэг. Нямаа гуай хүүхэд ахуйгаасаа эцгийнхээ сургийг гаргахаар хичээсэн боловч "тагнуулын үүрэг гүйцэтгэхээр хилийн чанадад гаран, эсвэл "тагнуулч" болгон золиосонд гаргасан байж болох" гэж цэрэгт хамт татагдсан үеийнхэн нь шивгэнэдэг байжээ. Одоо ч тусгай архиваас ямар нэгэн баримт, нотолгоо олдоогүй аж. Аавынхаа хувь заяаны тухай бодож үе үе шаналсаар тодорхой зүйл юу ч олж мэдэлгүйгээр 1996 онд хорвоогийн мөнх бусыг үзүүлжээ. Хар нялхаараа өнчирсөн ч баян чинээлэг, хоёр эхнэртэй Яримпил өвөөдөө эрхлэн өссөн тэр хэлмэгдүүлэлтийн харгис хатуу хар шуурганаар ээжээсээ бусад бүх л үнэт зүйлээ алджээ. Өвөө нь болоод ойр дотны хамаатан садангийн эрчүүд нь толгой дараалан баригдаж, Орост цөлөгдөж, тэндээ үрэгдэж, зарим нь цаазлуулсан байна. Энэ тухай болон амь зуух мал, хөрөнгө, өөдтэй өнгөтэй бүхэн нь хураагдаж, хот нь харласныг Нямаа гуай зүрх шимшрэн дурсдаг байжээ. Хүүхэд насандаа хатуу хөтүү хүнд зовлон амссан ч амьдралын өмнө тэрээр сөгдөж сөхөрсөнгүй. Сургуульд сурахын сацуу, ээж дүү нараа тэжээхийн тулд хүчир хүнд ч аль олдсон ажлыг хийсэн гэдэг. Эрийн цээнд хүрсэн 20 насандаа цэргийн албанд мордож домогт Д.Нянтайсүрэнгийн (сүүлд Улсын баатар болсон) командалж байсан Өндөрхааны дивизид хуваарилагдан цэргийн алба хаажээ. Танкчин байснаараа бахархан, "Шилдгүүдийг сонгон авдаг байсан юм" хэмээн дурсах дуртай. Цэрэгт мордсон анхны жилдээ нэг оныхонтойгоо барилдахдаа бараг л бүгдийг нь хаядаг байсан гэнэ. Харин халагдах үедээ нэгийг нь ч хаяж чадахгүй болсон юм байж. Тэрээр энэ тухайгаа дурсахдаа "Миний муугийнх биш, бөх болно гэдэг угаас, цаанаасаа, удмаас заяатай юм шиг. Та нарын дундаас бөх төрөхгүй" гэж эрэгтэй хүүхдүүддээ инээмсэглэн ёжтойхон өгүүлдэг байжээ. үүнийг нэг л учиртай хэлж дээ гэж бодмоор. Хөвгүүд нь бөх биш шатарчин болсон юм. Тэрбээр Хэнтий аймгийн Биндэр сумын "Бүтээлч" нэгдлийн даргаар олон жил үр бүтээлтэй ажилласан. Ямар сайндаа зохиолч нөхөд нь "Батын" гэхээсээ "Биндэрийн" Нямаа гэдэг байхав дээ. Бага залуудаа уран зохиолын аль ч номыг ёстой л үг үсэг алгасахгүй уншдаг байсан гэдэг. Хотод дөрөвдүгээр бага сургуульд нэг хэсэг сурч байхдаа шүлэг бичиж түүнийгээ радиогоор уншиж байжээ. Анхны томхон уран бүтээл нь "Хүндэт зочин та хэн бэ?" гэдэг найраглал. Энэ бүтээл нь тусдаа ном болж хэвлэгдэж гарахад (Тэр үед энэ нь их л ховор тохиолдол байж дээ) Нямаа гуай их л баярлаж байсан гэдэг. Сүүлдээ яруу найрагч болж чадахгүйгээ мэдэрсэн ч юмуу үргэлжилсэн үгийн зохиол руу оржээ. Түүний бүх л зохиол бүтээлийг энд дурдах нь илүүц биз. Зохиол бүтээлээс түмэнд их түгж илүү "алдаршсан" нь "Төөрсөөр төрөлдөө" кино мөн. Энэ киноны баатруудын үг, яриаг үзэгчид бараг цээжээр мэддэг нь зохиолчийн ур чадвар олон түмэнд хэрхэн хүрснийг нотолно. Энд би Б.Нямаа гуайн уран бүтээлд үнэлэлт, дүгнэлт өгөхийг зорьсонгүй, тэгэх ч мэргэжлийн хүн биш. Энэ талаар үр хүүхдүүдээс нь асуухад "Бид ч үнэлж, дүгнэдэг хүмүүс биш мэргэжлийн судлаач, шүүмжлэгчид, уншигч, үзэгч олон түмэн тунгаах биз" гэж хариулдаг. Гэхдээ л аавынхаа зохиол, бүтээлийн тухайд өөрсдийн санаа бодол, байр суурь тэдэнд байдаг нь ажиглагдсан. Нямбуугийн Нямдорж анхны шүлгүүдээ Нямаа гуайд уншиж, бас ч зарим санаа, зөвлөгөө авдаг байсан аж. Н.Нямдорж "Буриад" шүлгээ "Нямаа ахдаа" гэж "хаягласан" юм. Ж.Бямбаа зохиолч (эхнэр нь буриад гэдгээр бахархдаг байжээ) Нямаа гуайнд ирэхэд тэр үед оюутан байсан ууган хүү Төмөрхуягийнхаа Ленинградаас бичсэн захидлыг үзүүлж л дээ. Тэрхүү захианд "Хөөрхий Бямбаа гуай", "Хорвоогийн өнгө" романдаа амьдралын үнэнийг цаг үеэсээ түрүүлэн бичиж дээ" гэсэн өгүүлбэр байсанд шүүмжлүүлж, элдвээр адлуулж явсан зохиолч "Яасан ухаалаг хүү вэ" гээд уйлж байсан гэнэ. Нэг удаа үүрээр Чойжилын Чимэд зохиолч Нямаа гуайн хашааг давж орж иржээ. Тэр жаахан халамцуу явсан байна. Тэднийд ярьж суусаар өглөө болгожээ. Тэгээд сургуулийн насанд хүрээгүй Тунгалаг охиноос "Миний шүлгүүдийг мэдэх үү?" гэж тулгах маягтай асууж. Нойрмогхон ч Тунгалаг "Аргалын утаа бургилсан...", "Саарал шинелээ тайлаагүй..." гээд дуржигнуулж гарчээ. Чимэд гуай ч баясаж "Хараач, энэ бяцхан охин миний шүлгүүдийг цээжээр мэдэж, уншиж байна. Тэгэхээр би Явуу, Пүрэвдорж хоёроос агуу юм байна" хэмээн хөхөрч байсан гэдэг. Б.Нямаа гуай сайн зохиолч төдийгүй, сайн хань, сайн эцэг, сайн сурган хүмүүжүүлэгч байв. Түүний тухай бичихдээ, шатарчин хүүхдүүд, ач нарынх нь талаар дурдахаас өмнө Намжил гуайг эс оролцуулбал ёстой алдас болно. Орь залуу насандаа Нямаа гуайтай гэрлэж, цэргийн албанаас халагдах хүртэл нь хүлээж байсан энэ буриад ээж, эмээ Нямаагийнхны жинхэнэ баталгаатай "ар тал" нь байжээ. Одоо ч тэрээр уян зөөлөн, ухаалаг чанараараа гайхагддаг. Энэхүү эрхэм буриад эмэгтэй үгүйсэн бол юун Нямаа, юун хүүхдүүд гэж тэднийхнийг бүр дэндүү сайн мэдэх нутаг усныхан нь ярьдаг юм билээ. Зохиолчид миний бүтээлийн хамгийн сайн "хянагч" гэж гэр бүлийн хүнээ үнэлдэг. Д.Намжил гуай ч мөн ялгаагүй. үүнтэй холбогдуулан нэгэн жишээ хэлэхэд нэгэн залуу судлаач, шүүмжлэгч Б.Нямаа зохиолчийг тэнгэрт хальсны дараа туужуудаар нь магистрын цол хамгаалахдаа нэг л зүйлийг шүүмжилжээ. Тэр нь гэрээрээ дүүрэн толь авдар шүүгээтэй атлаа байнга оторлодог чинээлэг малчны тухай юм. "Тийм их тавилгатай айл үргэлж отроор нүүдэллэж байснаар дүрсэлсэн нь итгэл үнэмшил муутай болжээ" гэж дүгнэжээ. Шүүмжлэгч маань магистрын ажил гэж хэвлүүлсэн номоо тэврэн хөөртэйгөөр Намжил гуайд үзүүлсэн байна. Номыг нь уншаад нөгөөх шүүмжлэлтэй өгүүлбэр дээр тогтон "Өвгөн минь иймэрхүү гэнэн алдаа хийхгүй л дээ. Чинээлэг малчин чинь заавал илүү гэртэй байдаг юм даа" гэж ёжтойхон өгүүлжээ. Спорт, урлаг, шинжлэх ухааныг хослуулсан шатар хэмээх оюуны агуу их тоглоом, Нямаагийнхны амьдралын салшгүй нэг хэсэг, гол агуулга болсоор ирсэн. Нямаа гуай шатар дажгүй тоглодог, Зохиолчдын хороондоо дээгүүр ордог нэгэн байж. Төрийн шагналт, ардын уран зохиолч Дэндэвийн Пүрэвдорж "Нямаатай шатар тоглоод дийлэхгүй болохоороо Маршил минь, энэ муу буриадуудыг 37 онд бүгдийг нь устгачихгүй яав даа" гэж егөөдөхөд нөгөөдөх нь эгдүүцсэн маягтай "Муу Лувсан" гэж дуугарсан хэмээн "Улаан гэрийн хоригдол" номондоо эелдгээр дурссан байдаг. Зохиолчийн хүүхдүүд, ач нар Монголдоо нэртэй төдийгүй, гадаадад танигдах шатарчид болсон. Тухайлбал, хүү Төмөрхуяг, Түмэнбаяр, Төрбат, Төвсанаа, охин Тунгалаг нар улсын аварга цол хүртжээ. Гэхдээ энд нэг тайлбар хийх шаардлагатай. Н.Түмэнбаяраас бусад нь насанд хүрэгчдийн аварга юм шүү. Гэхдээ л миний найз Түмэнбаяр Нямаагийнхнаас анхлан, 1973 онд болсон Ж.Самбуу гуайн нэрэмжит Монгол Улсын идэрчүүдийн аварга шалгаруулах Олон улсын нээлттэй тэмцээнд тэргүүн байр эзэлсэн юм. Ууган хүү Төмөрхуяг агсан Монголын шатрын ертөнцийг нэгэн цаг үе эзэлсэн Ч.үйтүмэн, Л.Мягмарсүрэн, Ж.Лхагваа, П.Жигжидсүрэн нартай ач тач үзэлцэж хожиж, хожигдож явсан. Тэр ялахдаа уран сайхан нүүдэл хийдэг том зиндааны шатарчин байсан юм. Н.Төмөрхуяг үндэсний мастер болоод удаагүй олон улсын чанартай тэмцээнүүдэд амжилт үзүүлж Монголын нэрийг дэлхийд дуурсгаж "Олон улсын мастер" цол хүртсэн. "Хүүхдүүд минь намайг дагаж сайн шатарчин болохгүй нь, би аав шигээ зохиолч болж чадахгүйтэй адил юм" гэж талийгаач минь ярьдаг сан. Дэндүү авьяаслаг шатарчин Төмөрхуягийн хүүхдүүд энэ спортоор нэрд гараагүй ч муугүй шатарчид. Сонгосон мэргэжлээрээ ажиллаад сайхан л явцгааж байна. Энд би зохиолч аавын шатарчин хүүхдүүдийн тухай өгүүлэхдээ Түмэнбаярын хэлсэн үгийг иш татмаар байна. "Манайхан дотроо шатар тоглохдоо тааруухан нь дүү Түвшинтөгс, гэхдээ бидэндээ л хүрэхгүй болохоос чанартай дэд мастер" гэсэн юм. Н.Түвшинтөгс 1996-2000 онд Монгол Улсын Их хурлын гишүүн байсан. Зоригийг нас барсны дараа Монголын шатрын холбоог тэргүүлж Зоригийнхоо бодож санаж, төлөвлөж байсан Монголоосоо их мастер төрүүлэх зорилгыг нь биелүүлсэн юм. Харин "тааруухан" шатарчин Түвшинтөгсийн хүүхдүүд ёстой лут шатарчид. Том охин Батцэцэг (Одоо Бээжин дэх манай ЭСЯ-нд дипломат алба хашиж буй) Монгол Улсын насанд хүрэгчдийн гурван удаагийн аварга бол, бага охин Батчимэг нь АНУ-ын шатрын ертөнцөд өөрийн орон зай, байр суурийг нэгэнтээ олжээ. Батчимэг АНУ-д зохиогддог эрэгтэй шатарчид оролцсон олон тэмцээнд амжилт үзүүлэн "Эрэгтэй мастеруудыг ангуучлагч" алдар хүртэж явсан. Хүү Батзориг, охин Баярцэцэг нар нь үндэсний мастерын зиндааны шатарчид юм. Дашрамд дурдахад Баярцэцэг АНУ-д америк оюутнуудтай англи хэлээр улс төр, эдийн засгийн сэдэвтэй халз мэтгэлцээнд оролцож тэргүүн байр эзэлжээ. Нэрт зохиолчид нэг онцлог чанар байжээ. Тэр нь "Бүгд биеэ даа. Хэнд ч царай бүү алд. Өөрийнхөө хувь заяаг өөрөө шийд" гэдэг зарчим. Хүүхдүүд, ач нар нь гадаад, дотоодын их дээд сургууль төгсөхдөө, төр, засгийн хариуцлагатай алба хашихдаа ааваасаа ч, "гаднаас" ч ямар нэгэн дэмжлэг аваагүйг би гэрчилнэ. "Ах Төмөрхуяг Ленинградад Герциний нэрэмжит Багшийн дээд сургууль, дүү Түвшинтөгс Москвад Эрчим хүчний дээд сургууль, бусад дүү нар маань Монголдоо их, дээд сургууль төгсгөсөн. Бусадтайгаа харьцуулах юм бол дүү Тунгалаг Ленинградын Их сургууль, би Москвагийн их сургууль гээд л дэлхийд цуутай их сургуулиудыг дүүргэсэн" хэмээн хятад судлаач Түмэнбаяр маань "онгирдог" юм. Б.Нямаа гуай түүний удмаараа шатарчин хүүхдүүд, ач, зээ нарын тухай товчхон боловч зориглон өгүүлэхийг зорьсон минь энэ юм. 
