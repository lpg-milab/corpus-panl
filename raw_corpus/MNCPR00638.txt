"Сэтгүүлч гэдэг бол миний хувьд сэтгэл зүрхээ зориулан ажиллаж чадах цорын ганц мэргэжил юм"

Монголын хэвлэл мэдээллийн салбарын шилдэг нийтлэлчид, залуу үеийнхний хамтран гаргаж буй "Шинэ Эрх чөлөө" нийгэм-улс төрийн сэтгүүлийн анхны дугаар худалдаанд гарсан тухай манай сонин мэдээлсэн билээ. Тус сэтгүүлийн ерөнхий редактор Ц.Оюунчимэгтэй уулзаж, шинэхэн сэтгүүлийнх нь талаар ярилцлаа.
-Сэтгүүлээ яагаад "Шинэ Эрх чөлөө" гэж нэрлэх болов оо? -Бид хэдийгээр үг хэлэх, хэвлэн нийтлэх гээд ардчилсан орнуудад хэдийнэ түгээмэл болсон эрх чөлөөг олж авсан боловч энэ бүхнийг өнөөдрийн өндөрлөгөөс харахад "бидний хүссэн эрх чөлөө ийм биш" гэж хэлмээр санагдаад байдаг юм. Учир нь бид эрх чөлөөгөө нүдэнд үзэгдэж, гарт баригдахгүй арга замаар алдсаар байна. Бас эрх чөлөөнийхөө мөн чанарыг ч тэр бүр ойлгохгүй байна. Иймд бид 17 жилийн өмнө эрх чөлөөгөө олж авсан, тэгээд л боллоо гэж тайвшрах бус харин өдрөөс өдөрт өөрийн эрх чөлөөг шинээр нээж, шинээр олж авч, түүнийгээ хамгаалж явах учиртай юм гэдэг үүднээс сэтгүүлээ "Шинэ Эрх чөлөө" гэж нэрлэсэн. -Нэг хэсэг сонинуудын тоо олширсон. Гэтэл одоо сэтгүүлийн "бум" болж байна гэж ярих боллоо. Нийгэм, улс төрийн сэтгүүл гаргах болсны учир юу вэ? -Нийгэм, улс төрийн чиглэлээр дагнасан мэдээлэлтэй сэтгүүлийг уншигчид хэр хүлээж авах талаарх судалгааг бид хийсэн л дээ. Эндээс ямар үр дүн гарсан гэхээр уншигчид зугаа цэнгээний мэдээллийг голлон сэтгүүлүүдээс авч, харин нийгэм, улс төрийн мэдээллийг сонин, телевизээс авдаг болох нь тодорхой болсон. Ингээд бид уншигчдад сэтгүүлээр дамжин хүрэхгүй байгаа мэдээллийн энэ орон зайд нийтлэлийн бодлогоо зориулсан юм. -Танай сэтгүүл нийтлэлийн бодлогодоо юуг голлон баримтлах вэ? -"Шинэ Эрх чөлөө" сэтгүүлийн нийтлэлийн бодлого нь ардчилал, хүний эрх, эрх чөлөөний үзэл санааг түгээн дэлгэрүүлэх, үнэ цэнийг нь ойлгуулах, нийгмийн сэтгэл зүйд хүний эрх, эрх чөлөөг эрхэмлэн дээдлэх эерэг хандлагыг төлөвшүүлэхэд чиглэгдэх болно. -"Авлигын эсрэг сэтгүүл" гарлаа гэж мэдээлэгдсэн. Танай сэтгүүл авлигын тухай байнга нийтлэх үү? -Харамсалтай нь, авлигын асуудлыг бид бүх салбараас олж харах боломжтой байна. Ямар л сэдэвт анхаарлаа хандуулна, тэндээс нь авлига гарч ирээд байхыг үгүйсгэхгүй. Ер нь бол ардчилал, хүний эрх, эрх чөлөөний сэдэв манай нийтлэлийн бодлогын гол цөм нь юм. Бид хариуцлагатай сэтгүүл зүйг хөгжүүлэхийг зорилгоо болгож байна. Энэ нь манай сэтгүүлд бодит баримтгүйгээр юу ч нийтлэгдэхгүй гэсэн үг. Бид зөвхөн авлига гэлгүй гол сэдвээр сонгож авсан асуудал бүрийг "Хандлага, Тэргүүн өгүүлэл, үзэл бодол, Мөрдөгч, Мэргэжлийн хүний үг, Нийтлэлчийн үг, Фельетон, Эссэ" гэсэн булангуудад задалж, олон талаас нь дэлгэн харуулахыг зорино. -"Шинэ Эрх чөлөө" сэтгүүлд эрх чөлөөний булангууд харагдсан. Энэ талаар тодруулахгүй юу? -Эрх чөлөөний сэдвээр нийт таван булантай. Жинхэнэ эрх чөлөөт монгол хүн гэж хэнийг хэлэх вэ, эрх чөлөө хэрхэн бидэнд ирсэн юм, мөн эрх чөлөө гэдэгт бид юуг ойлгох ёстой юм гэдгээс л эхэлнэ шүү дээ. Ямар ч байсан оюутан залуусын хувьд судлагдахуун болж, шинэ санааг өгч чадахуйц хэд хэдэн нийтлэл, эссэг дугаар бүртээ бэлтгэнэ гэж бодож байгаа. Энэ дугаарт гэхэд л хуульч Х.Тэмүүжин, "Америкт суралцсан тэмдэглэл" номын зохиогч Ц.Оюунгэрэл нарын нийтлэл, "Урбанек" компанийн захирал Б.Лхагважавын ярилцлага байна. Үүний зэрэгцээ цаашид олны анхаарлын төвд байдаг улстөрчид эрх чөлөөгөө хэрхэн эдэлж байгаа, мөн хаана хамгийн ихээр эрх чөлөө үгүйлэгдэж байгааг ч бас байнга сурвалжлан нийтлэх болно. Мөн эрүүл мэнд, боловсрол, байгаль орчин, спорт, урлаг, шинжлэх ухаан технологи, амжилтын үндэс, үйл явдал зэрэг сэдвээр байнгын булантай. Бас "10 асуулт" VIP ярилцлагын булан, Улс төрчийн барометр маань уншигчдын сонирхлыг ихэд татах болов уу. -Танай сэтгүүлийн нийтлэлийн бодлогын онцлог нь юу вэ? -Бид нийтлэлийн бодлогодоо хүний эрх, эрх чөлөөг дээдэлнэ. Хэнийг ч үндэс угсаа, хэл соёл, боловсрол, нийгмийн гарал, хөрөнгө чинээ, эрхэлсэн ажил, албан тушаал, үзэл бодол, шашин шүтлэг, гадаад төрх байдал, арьсны өнгө, нас, хүйс, бэлгийн чиг хандлага, эрүүл мэндээр нь ялгаварлан гадуурхахгүй байх зарчмыг баримтална. Мөн уншигчид, нийтлэлчдийнхээ үзэл бодлоо чөлөөтэй илэрхийлэх эрхийг нь ямагт хүндэтгэх болно. -"Шинэ Эрх чөлөө" сэтгүүлд бичсэн нийтлэлчдийн нэр анхаарал татаж байсан? -Бид хэвлэл мэдээллийн шилдгүүдийг сэтгүүлдээ бичихийг урьсан юм. Бидний саналыг хүлээн авч, хамтран ажиллаж байгаа нийтлэлчдэдээ туйлын их баярлаж явдгаа энэ дашрамд илэрхийлье. Манайд зууны шилдэг нийтлэлч Баабар, фельетонч Б.Цэнддоо, яруу найрагч Р.Эмүжин, мөн А.Батпүрэв, Л.Мөнхбаясгалан, Б.Золбаяр, Д.Оюунцэцэг, Ц.Оюунгэрэл, Х.Тэмүүжин, Ц.Цэвээнхэрлэн нарын шилдгүүд бичиж, С.Цогтбаяр шог зургийг нь зурдаг гэдгийг би бахархалтайгаар хэлэх байна. Учир нь бид уншигчдадаа хамгийн шилдэг нийтлэл, өгүүлэл, эссэ, фельетон, сурвалжлагыг уншуулж, тэдний хошин шогийн мэдрэмжийг нь өдөөж байхыг зорьж байгаа. Цаашид ч редакцийн зүгээс нийт хэвлэл мэдээллийн байгууллагууд болон сэтгүүлчид, гэрэл зурагчидтай маш өргөн хүрээнд нээлттэй хамтран ажиллана. -Чөлөөт нийтлэлчид, оюутан залуустай хэрхэн хамтран ажиллах вэ? -"Шинэ Эрх чөлөө" сэтгүүлээс "Шилдэг бичлэгийн уралдаан" байнга зарлаж байх болно. Уралдаанд оролцогчдыг насны хязгаар, хэвлэл мэдээллийн байгууллагад ажилладаг, үгүй гэсэн үзүүлэлтүүдээр огт хязгаарлахгүй. Манай шуудангийн болон и-мэйл хаягаар захидал явуулсан хүн бүрт бид уралдааны болзлоо илгээж байгаа. Манай сэтгүүлийг уншигч, захиалагч хэн боловч энэхүү уралдааны зарыг олж харах боломжтой. Энэ оны долдугаар сард зарласан уралдааны эхний шалгаруулалтыг есдүгээр сарын 15-20-ны үед дүгнэж, хэвлэл мэдээллийн хэрэгслээр мэдээлнэ. -Танай сэтгүүлд залууст зориулсан ямар мэдээлэл гарах вэ? -Манай сэтгүүлийг гадаадад суралцаж, ажиллаж буй залуус маань их сонирхож, яаж захиалах вэ гээд бидэнд захидал ирүүлж байгаа. Бид улс бүхэн рүү шуудан илгээх тарифыг судалж, захиалгын үнийг тогтооно. Бас манай сэтгүүл дэлхийн шилдэг сургуулиуд, эрүүл мэнд, ардын уламжлалт сургаал, урлаг, спорт, амжилтад хүрэх арга замын тухай мэдээллүүдийн хөтөч нь байх болно. -Шинэхэн сэтгүүл гэхээр боловсон хүчний бодлого нь ямар байгаа бол, эднийд ажилд оръё гэвэл ямар шаардлага хангах хэрэгтэй бол гэж сонирхох хүмүүс цөөнгүй байгаа. Энэ талаар? -Бид нэгэнт сэтгүүл зүйд шинэ хандлагыг төлөвшүүлэхийн төлөө ажиллаж байгаа учир нэлээд өндөр шаардлага тавина. Зөвхөн сэтгүүлч мэргэжлээр төгссөн гэдэг үзүүлэлт хангалттай биш. Үүний зэрэгцээ аль нэг мэргэжлээр суралцсан байх гэсэн шаардлага давхар тавигдана. Жишээ нь, эдийн засгийн сэтгүүлч байлаа гэхэд эдийн засгийн мэргэжилтэй, дээр нь сэтгүүл зүйн тодорхой хэмжээний боловсролтой байхыг шаардаж байгаа. Одоогоор яг ийм шаардлага хангасан хүмүүс үнэнийг хэлэхэд ирээгүй л байна. Гэхдээ залуус маань боловсролдоо маш их анхаардаг болсон учир санаа зовохгүй байгаа. Бид дахин ажлын зар явуулна. Манайд ажиллах хүмүүсийн хувьд мэдлэг боловсролын зэрэгцээ тухайн хүний ажил хэрэгч чанар, асуудалд нухацтай хандах чадвар, уйгагүй үнэн мөнийг эрэлхийлэх эрмэлзлэл, хувь хүний төлөвшлийн чиг хандлага, итгэл даах эсэх гэсэн үзүүлэлтүүд анхаарлын төвд байхын зэрэгцээ хүний эрх, эрх чөлөөний мэдрэмжийг нь хамгийн түрүүнд харгалзан үзэх болно. -"Шинэ Эрх чөлөө" сэтгүүлийн ерөнхий редактор өөрийнхөө тухай юу ярих нь сонирхолтой байна? -Миний хувьд харьцангуй хожуу хэвлэл мэдээллийн салбарт ажиллаж эхэлсэн л дээ. 1990 оны ардчилсан хувьсгал ялсны дараа нийгэмд гарсан их өөрчлөлт маш олон хүнийг мэргэжлээ солих, шинэ ажил мэргэжилд суралцахад хүргэсэн. Тэдний нэг нь би. Анх геохимичийн мэргэжил эзэмшсэн бол тэр үед мэргэжлийн чиг хандлагаа өөрчилж, яг би өөрөө бол сэтгүүлчийн мэргэжлийг сонгосон. Гэвч шууд энэ чиглэлээр орон тооны ажил хийх боломж олдоогүй. 1998 оноос эхлэн идэвхтэн бичигчээр тэр үеийн "Ням гариг", "Ардын эрх" сонинуудад бичиж эхэлсэн. Миний сэтгүүлч болох зам урт удаан байлаа. Төрийн ба улс төрийн ажил, хүмүүнлэгийн үйл ажиллагаанд оролцохын зэрэгцээ би байнга бичсээр л байсан. Дараа нь "Инфо" сонины эрхлэгчээр ажилласан маань надад олон зүйлийг ойлгуулсан. Сэтгүүлч гэдэг бол миний хувьд сэтгэл зүрхээ зориулан ажиллаж чадах цорын ганц мэргэжил юм. -Ярилцлагынхаа төгсгөлд уншигчдадаа хандаж юу хэлэх вэ? -Манай сэтгүүл энэ оны есдүгээр сараас эхлэн тогтмол хэвлэлийн захиалгад орсон сайхан мэдээг дуулгая. Эх орны маань өнцөг булан бүрээс сэтгүүлээ захиалах боломжтой боллоо гэсэн үг. "Монголын шилдэг сэтгүүлчдийн нийтлэлийг сар тутам хүргэж чадах анхны сэтгүүлийн уншигч, захиалагч болсондоо Та хэзээ ч харамсахгүй" гэж уншигчдадаа хэлмээр байна. Таны сонголт, миний сонголт, бидний сонголт "Шинэ Эрх чөлөө" сэтгүүл байг. Та манай сэтгүүлийн уншигч, захиалагч болсноор Монгол Улсад ардчиллыг бэхжүүлэх үйлсэд хамтран зүтгэгч маань байх болно. 
Ж.Гангаа

