Гурван сая ам.долларын буцалтгүй тусламжаас татгалздаг Сангийн яам байх гэж...

Боловсрол, соёл, шинжлэх ухааны сайд П.Цагаантай ярилцлаа. -Оюутны жагсаал, цуглаан гээд ойрын үед танай салбартай холбоотой бухимдлууд их байна. Энэ юунаас болсон гэж та үзэж байна вэ?
-Монголын оюутны холбооны төлөөлөлтэй манай яамны удирдлагууд өчигдөр уулзаж, ярилцсан. Тэдний тавьсан шаардлагыг Ерөнхий сайд, Сангийн сайд зэрэг бусад хүмүүстэй хамтран шийдвэрлэхээр ажиллаж байна. Бид МОХ-той хамтран ажиллаж ирсэн уламжлалаа цаашид ч үргэлжлүүлнэ. Энэ дашрамд хэлэхэд монгол орны хөгжил, тусгаар тогтнолын нэг чухал баталгаа бол эрдэм мэдлэгтэй, эх оронч үзэлтэй залуу иргэдийг өсгөж бойжуулах явдал. Ийм учраас Монгол Улсын боловсролыг ойрын арван жилд хөгжүүлэх мастер төлөвлөгөөг манай салбарын шилдэг эрдэмтэн, мэргэд боловсруулаад дуусч байгаа. Энэ ажлын хүрээнд манай яам боловсролын салбарт элэгтэй, хөрөнгө оруулагчидтай олон дахин уулзаж, хөөцөлдсөний үр дүнд боловсролын салбарт хандивлагчдын зээл, тусламжийг зохицуулдаг, хөрөнгө оруулдаг механизмыг буй болгож ажиллуулж байгаа. Үр дүн ч муугүй, гэрэл гэгээтэй зүйлүүд харагдаж байна. Гэтэл сайн юманд садаа мундахгүй гэгч л болоод байна. -Ямар садаа байна гэж? -Улсын төсөвт дарамт болохгүй, ирээдүйд ямар ч өрийн дарамт үүсгэхгүй буцалтгүй тусламжаас татгалздаг албан тушаалтан байна. -Уучлаарай, тэр хүн хэн бэ. Та нэр хэлж чадах уу? -Чадалгүй яахав. Сангийн яам, Сангийн яам ч гэж дээ Сангийн яамны Төрийн нарийн бичгийн дарга гэхэд таны санаанд багтах уу? Санхүү, эдийн засгийн яамны Төрийн нарийн бичгийн дарга Хүрэлбаатарын өнгөрсөн жилүүдэд явуулсан бодлого, сайддаа өгсөн зөвлөмж, дүгнэлт, шийдвэр энэ бүхэн нь боловсролын салбарт өнгөрсөн жилд хуримтлагдсан асуудлуудын нэг учир шалтгаан байсан гэж хэлэх бүрэн үндэстэй. -Яагаад. Тэр яасан гэж? -2004 онд Сургалтын төрийн сангаас оюутнуудын авсан 8 тэрбум 200 сая төгрөгийн зээлийг хүчингүй болгуулсан нь өнөөдрийн болон ирээдүйн оюутнуудын авах ёстой зээлийн эх үүсвэрийг хумьсан. Энэ нь улс төрөөс оноо авах гэсэн ядмаг арга байсан байж болох юм. Ингэлээ гээд эцэст нь арыг нь дааж чаддаг байх хэрэгтэй шүү дээ. Гэтэл Төрийн санд олгох мөнгөний дүнг нэмэгдүүлэхгүй, эх үүсвэрийг багасгаад, манай яамнаас санал болгосон Сургалтын төрийн санд хамрагддаг оюутнуудын тоог хэт бууруулж батлуулсан. -Энэ ч яахав болоод өнгөрсөн асуудал байж болох юм. Тэгвэл энэ хүн одоо яаж ажиллаж байгаа гэж... ? -Миний хамгийн эгдүүцэж байгаа зүйл бол өнгөрсөн дөрөвдүгээр сараас хойш Дэлхийн банкнаас боловсролын салбарт 3 сая ам.долларын буцалтгүй тусламж авахаар бид ярьсан. Дэлхийн банкнаас төсөл эхлүүлэх судалгаа хийж, тусгай баг гурван удаа ирсэн. Манайхыг хариуцсан захирал нь хүртэл ирж Сангийн сайдтай уулзсан. Гэтэл хоёр сарын өмнөхөн л "тусламж өгөөч" гэж сайдаараа захидал бичүүлчихээд, одоо өгье гэтэл, өмнөөс нь бид авахаа болъё, бодъё гэж ёжилж байгаа нь боловсролын салбарынхны эгдүүцэл, дургүйцлийг хүргээд зогсохгүй үндэсний эрх ашгийн эсрэг хийж буй нүгэл гэж ойлгогдож байна. Дэлхийн банкинд явуулсан сайдынх нь ч захиа цагаан дээр хараар энэ байна. -Энэ гурван сая долларыг юунд зарцуулах ёстой байсан юм? -Хөдөөгийн сургуулийн менежмент, багш нарын үнэлэмж, урамшууллыг боловсронгуй болгох, орчин үеийн, явуулын авсаархан номын сан байгуулах чухал төсөл байгаа юм. Дахиад хэлэхэд үүнийг буцалтгүй тусламжаар хийхээр төлөвлөчихсөн байсан. Төсөвт ямар ч дарамт, өр үүсгэхгүйгээр шүү дээ. Хэрвээ өнөөдөр боловсролдоо ингэж хүйтэн, цэвдэг хандаад байвал ирээдүйд манай улс боловсролгүй, харанхуй, иргэдээр дүүрч, магадгүй харамласан мөнгөнөөсөө хоёр дахин өндөр үнээр шорон барих хэрэг гарах ч юм билүү. Намайг хатуу хэлж байна гэж бүү гомдоорой. Өнөөдрийн нөхцөл байдал яг л ийм байна. Сангийн яам маань жилийн доторх юмыг харж чадахгүй байна уу, эсвэл хувийн явцуу эрх ашгаар боловсролд хандаад байна уу гэдгийг бодож үзэх хэрэгтэй. -Яагаад буцалтгүй тусламжаас татгалзаад байгаа нь үнэхээр сонирхолтой байна? -Мянганы сорилтын сангаас бараг л мөнгө авчихсан юм шиг хоёр, гурван жил ярилаа, энэ хүн. Урьд нь доноруудын зөвлөгөөн жил бүр болж 300-аад сая ам.долларын тусламж амладаг байсан, тэр нь ч алга. Урьд нь Сангийн яамны хийдэг л байсан ажил. Энэ бүхэн нэгийг хэлээд байгаа хэрэг биш үү. Гэтэл 3 сая долларын буцалтгүй тусламжийг боловсролд, хүүхдүүдэд өгье гэхэд татгалзлаа. Тэгсэн хирнээ тэр өдрөө ирээдүйн татвар төлөгчдөд дарамт үзүүлэх 300 сая долларын зээл авахаар үхэн хатан зүтгээд байгаа нь хачирхалтай биш үү. Эвслийн Засгийн газар байгуулагдаад 2005 оны улсын төсөвт ийм ийм өөрчлөлт оруулаарай гээд Хүрэлбаатарт үүрэг өгөхөд "за" гэж гарчихаад тэр чигт нь УИХ-д өргөн барьчихсан хүн байгаа юм. Үүнийгээ дараа нь цаг байгаагүй гэж тайлбарласан. -Уучлаарай, тэр хүн ийм дураараа авирладгийг бодоход их том хаалт, халхавчтай хүн юм болов уу? -Ганц нэг хүнд үйлчилж, амиа хоохойлдог байж болох л юм. Гэхдээ ийм зарчимгүй, ёс суртахуунгүй хүмүүс эвслийн Засгийн газрын үйл ажиллагааг зарим талаар чөдөрлөж, саармагжуулж, тус биш тушаа болж байна. Энэ хүний Төрийн нарийн бичгийн даргаар ажиллах хугацаанд Төрийн өмчийн сургуулиудад ганц ч төгрөгийн хөрөнгө оруулаагүй, илүү гарсан мөнгийг нь хурааж авдаг, ямар ч дэмжлэггүй болгосон. Түүнээс болоод төрийн өмчийн сургуулиуд оюутнуудынхаа тоог нэмж, маш олон оюутнууд элсүүлдэг болсон. Эргээд сургалтын чанарт ч муугаар нөлөөлсөн. Мөнгөний ханш, инфляцийн уналттай холбогдуулаад цэцэрлэгийн хүүхдийн хоолны мөнгийг нэмье гэхээр бас л мөнгө байхгүй гэсэн. Уг нь бол хэдхэн сая төгрөгийн асуудал шүү дээ. Засгийн газрын хуралдаан дээр төсвийн орлогыг нэмэгдүүлэх боломжгүй, аргагүй гээд л яриад байсан. Гэтэл 30, 40 тэрбумаар нэмэгдүүлэх боломж байсан л байна ш дээ. Тэгэхээр тэр ажлаа мэдэхгүй байна л гэсэн үг. Хэрвээ өнөөдөр цэцэрлэгийн хүүхдүүд өлсөж, төлөвлөгдсөн байшин барилга баригдахгүй, багш нарын цалин хөлс муу, номын сан тааруу, оюутны тэтгэлэг олгогдохгүй байгаа бол Сангийн яамны Төрийн нарийн бичгийн дарга Ч.Хүрэлбаатарын санаатай бөгөөд санамсаргүй, үл бүтэх үйл ажиллагаатай холбохоос өөр аргагүй. Эсвэл дээшээгээ, нэг бол доошоогоо заачихаад суудаг гэмгүй царайтай, хүнд сурталтнууд нийгмийг бухимдуулж байна. Энэ хүн ажилдаа хэт догширсон байна. Иймэрхүү ёс бус хүмүүстэй зарчмын тэмцэл хийнэ, ингэснээр эвслийн Засгийн газрын нэр хүндэд халгаатай биш сайн зүйл болно. Ард түмэн шударга бус, ийм зүйлтэй тэмцэхийг хүсэн хүлээж, шаардаж байгаа. Жил гаруй тэвчээртэй харлаа. Одоо тэвчээр алдагдаж байна. Миний багын, ясны хүмүүжил бол шудрага бус явдлыг үл тэвчих. -Та Сангийн сайд байсан хүн. Ингэхэд та боловсролд яаж хандаж байсан юм бэ? -Боловсролыг бүх талаар дэмждэг байсан. Боловсролын салбарыг хөгжүүлэх анхны хөтөлбөрийг Азийн хөгжлийн банктай хамтарч эхлүүлж байлаа. Хүрэлбаатарыг эрдэм ном сурахад нь төр лав 40, 50 сая төгрөг зарцуулсан. Энэ хүн паартай байшинд өссөн байж болно. Хөдөөгийн амьдрал, хөдөөгийн сургуулийг мэддэггүй хэрнээ манай яамнаас илүү мэддэг юм шиг мэдэмхийрч, хошуу дүрэх нь зохимжгүй. Буцалтгүй тусламж олоод ирэхэд татгалзана гэж байж болохгүй. Аягүй бол түүнийг өөр зүйл рүү гулсуулах дотор бодолтой ч байж мэдэх юм. Энэ нь боловсролын салбарт хор хохирол саад хийхээс гадна манай улсад олон улсын байгууллагаас хандах хандлагад ч сөрөг нөлөө үзүүлж болзошгүй. Ингэснээр үндэсний эрх ашгийн эсрэг үйлдэл хийж байна. Монгол Улс буцалтгүй тусламжаас татгалзах хэмжээнд хөгжсөн улс биш. Ядуурал, ажилгүйдэл, боловсролгүй хүмүүс их байна. Ганц хүний балаг багаддаггүй юм байна. Өнөөдөр нийгэмд болж буй бухимдал, оюутнуудын тавьж буй шаардлага бол дөрөв, тавхан сая долларын дотор шийдчих асуудал. Гэтэл ийм юмыг зориуд хагас дутуу шийддэг. -Албан тушаалтантайгаа хариуцлага тооцох бололцоо Засгийн газарт хэр байдаг вэ. Эсвэл аль нэг хууль, намаа урдаа барьчихаад байдаг юм болов уу? -Төрийн албаны хууль, намаар халхавчлагдчихсан иймэрхүү хүмүүстэй байвал улс орон яаж хөгжих юм. Хүрэлбаатар бол Сангийн яамны Төрийн нарийн бичгийн даргаар хоёр ч засгийн үед ажилласан, яамны аппаратыг зангидаж, толгойлдог, энэ хүний оролцоогүй ямар ч ажил явахгүй. Сайдад зөвлөгөө өгдөг, шийдвэр гаргахад оролцдог, олон нарийн асуудлуудын урьд өмнөх түүх, учир шалтгааны талаар мэдэх, мэдээлэл ихтэй хүн. -Оюутнууд Засгийн газрын 233-р тогтоолыг хүчингүй болгох шаардлага тавьсан. Энэ хэзээ батлагдсан тогтоол юм бэ? -Одоо яригдаад байгаа 233-р тогтоолыг 2003 онд батласан. Төрийн албаны хуулийг хүчин төгөлдөр байсаар байтал төрийн албан хаагчдад хуулиар олгогдсон эрхийг нь эдлүүлэхгүй асуудал боловсруулж, Засгийн газраар шийдвэр гаргуулсан хүний нэг нь аанай л энэ гэмгүй царайлсан нөхөр байгаа юм. Оюутны сургалтын төлбөрийн он дамжсан 2,3 тэрбум төгрөгийн асуудал байгаа. УИХ-ын чуулган дээр Монгол Улсын Ерөнхийлөгч Н.Энхбаяр үг хэлэхдээ боловсролын салбар дахь өмнөх онуудын өрийг шийдэх нь зүйтэй гэж хэлсэн. Бас л шийддэггүй. Номын өргөө баръя гэхээр мөнгөгүй гэнэ, цэцэрлэгийн хүүхдийн хоолны мөнгө нэмье гэхээр мөнгө байхгүй гэдэг. Гэтэл мөнгө байгаа л байхгүй юу. Энэ хүн ямар бодлого, үйл ажиллагаа явуулаад байгаа нь их сонин байна. 

