Оройтсон борооны дараахь Оюу Толгой нутгаар

Энэ намар Өмнөговийн Ханбогдын орчмоор хоёр өдөр зүсэрсэн бороо орж ган тайлагдсан байна. Уг нь хангай нутагт сан бол энэ бороог оройтсон бороо гэдэг. Говьд, дамаа цөлд тийм биш ажээ.
Хамхуул бөмбийтөл бурзайн Галба нутаг зуны дунд сар лугаа дуниартан ногоорчээ. Энд тэнд тогтоол ус гялтайх нь хавар нь ирээгүй бороо, хангайд хүртээгүй хур намартаа яагаад цөлд заяав гэмээр. Нутгийн зон олон хэлэхдээ манайд орсон бороо оройтдоггүй. Харин Оюу Толгой төсөл их л оройтож байна даа гэлцэж байна. Залгуулаад уг төсөл уурхайгаа гүйцээлгүй больчих вий дээ гэж зовнино. Оюу Толгойн орд газрыг хэрхэн ашигтайгаар ашиглах тухай яриа, хэлэлцээр явагдаж, зарим үед эсэргүүцэл тэмцлийн хэлбэрт тулахдаа ч хүрч дуулиан татаад байгаа. Алаагүй үнэгний арьс шиг шаргалтах говийн хөрсөн дор хэр зэрэг их баялаг байгаа. Тэнд булаалдах хэдий хэмжээний алт, зэс байгааг хэрхэн яаж нотолдог талаар Оюу Толгой төслийн дэд ерөнхийлөгч ноён С.Санждоржоос дэлгэрэнгүй мэдээлэл авсан юм. Тэрээр уг орд газарт эхнээс нь ажилласан, хийж үзээгүй ажил бараг үгүй нэгэн аж. Оюу Толгойн талаарх тоо баримт, мэдээлэл хангалттай байдаг бөгөөд хэзээ ч лавласан бэлэн сайтууд байгаа тул тэр болгоныг давхардуулах нь илүүц биз ээ. С.Санждорж мэдээлэхдээ, Оюу Толгой дахь орд газар одоогоор хэмжээ, агуулгаараа дэлхийд хоёрт орох агуу том зэсийн уурхай гэдгийг нотолсон гэв. Хамгийн том уурхай Индонез улсад бий. Оюу Толгойгоос арай багавтар тэгсэн атлаа үлэмж их олзворлолт явуулдаг Чили зэрэг Латин Америкийн орнууд удаад нь ордог аж. Өмнөговьд том уурхай нээгдсэн тухай итгэл үнэмшлийг энд өрөмдсөн 1900 гаруй цооног нотолдог юм байна. Илээр ашиглахаар төлөвлөсөн хэсгээ өрмөөр сийчээд хэмжээ, байршлыг нь бүрэн тогтоосон тул одоо тэнд нэмж тандах шаардлагагүй болсон. Гагцхүү Монголын төр, засаг юу гэсэн хариу өгөхийг л хүлээж байгаа. Зарим нь Айвенхоу Майнзын яриад байгаа их баялгийн талаар эргэлздэг. Сайтар рекламдаж байгаад хувьцаа босгон арилжаад алга болж мэднэ гэсэн хар сэр явдаг. Энд үнэхээр их баялаг байна гэж зүгээр яриад байдаггүй аж. Цооногоос гаргаж авсан дээжээ тээрэмдээд уутлан сонирхогч талууд руу илгээнэ. Хамтад нь адилавтар атлаа огт баялаггүй дээж бас дайж явуулна. Дэлхий дээр гол төлөв "АМЕС" гэдэг хөндлөнгийн байгууллага уул уурхайн баялгийн хэмжээг нотолдог гэнэ. Худлаа тооцоо гаргасан лабораторийг "заваан нөхөр" гээд дахиж дээжээ шалгуулдаггүй тул одоо бүх газар бодитой мэдээ өгдөг болсон аж. Нэг удаа манай Геологийн төв лаборатори ийн хэлүүлэхээ алдсан тал бий. Эрдсээ шинжлүүлэхээр очсон компани ажлын өрөөнд нь орж ирээд ширээн дээр өлөн тоос байхыг ажиглан бөөн юм болж байжээ. Тэгэхээр Рио Тинто зэрэг дэлхийн хэмжээний том компаниуд нэг бүрчлэн шалгаж оношилсны эцэст сая эцсийн шийдвэр гарч буй нь энэ юм. Анх 1999 онд Торонтогийн бирж дээр олон орноос ирсэн геологичдийн өмнө Оюу Толгойг танилцуулж дуулиан болгосон байдаг. Ийм их зэсийн баяжмал нэг дор бас байдгаа гэж үнэндээ гайхаж байсан шүү. Бид одоо газрын гүнээс олзворлох хоёр дахь хэсгээ эцэслэн дуусгах ажлаа хийж байтал төсөл зогсонги байдалд орлоо гэж С.Санждорж ярив. Тэр гүний уурхай нь Монголдоо анхных болох тул маш хянуур хандаж байгаа аж. Газрын өнгөн хөрсийг яаралгүй байгаль орчинг бага бусниулан олборлох энэ уурхай бас их өвөрмөц бололтой. Долоон метр диаметр бүхий бүдүүн цооногийг нийт хүдрийн уланд тултал бариад дороос нь дээш олборлох юм байна. Хэрэв уурхай байгуулагдвал ойрын 25-30 жил хэрэглэх усны эх үүсвэрийг уйгагүй хайгуулджээ. Ус Оюу Толгойн өмнө ба хойно орших Галбын говь, Гүний хоолой гэдэг газруудад байгааг нээж. Баруун урагш сунаж тогтсон Галбын говь тэр аяараа асар том гүн ангал хэлбэртэй зураглал гардаг. Ухаандаа тэр том ай сав олон сая жилийн тэртээ элс, шавраар дүүрч эртний далай нуур булагдсан мэт юмуу даа. Гүний хоолой ч мөн ялгаагүй. Хайгуулчид Галбын говийн усыг орхиод дан Гүний хоолойг хангалттай гэж үзжээ. Тэндээс нийт 90 км хүртэлх зайд цувруулан ухах худагнуудаас бүдүүн төмөр хоолой угсран усаа татан уурхайн дэргэд хиймэл нуур байгуулах аж. Зэсийн баяжмалд хэрэглэх усыг дахин дахин хэрэглэж болдог тул энэ асуудал түвэг багатай шийдэгдэх юм байна. Хэт гүнээс сорох ус нь өнгөн хөрсний дээрх ургамал, мод бутанд нөлөөлөх боломжгүй. Бас орчмын хэрэглээний худгуудад шавхрах аюул учрахгүй гэсэн тооцоо гарчээ. Говийнхон энэ орчмыг сонин тохиолдлоор Оюу Толгой, Гүний хоолой хэмээн яг оноод нэршсэн нь гайхалтай. Газар доорх ус нь дангаараа цэлэлзээд байдаггүй элс, хайрган завсар шургасан тогтоц юм байна. Усны хувьд нэг ийм. Зэсийн баяжмалыг Гашуун Сухайтын боомтоор урагш нь арилжих нь мэдээж. Төмөр зам барих хувилбарыг аль ч талууд ашиггүй гэж үзжээ. Хятадын умард хил хүртэл 120 км засмал зам тавьж, том даацын тэргээр тээвэр хийх боломжийг судалжээ. Гашуун Сухайт хүртэлх өнөөгийн зам тэр гэх тэмдэггүй салаалан газрын хөрсийг хэрчиж дуусч байгаа. Ялангуяа боомт нээгдэх үеэр Говийн их дархан газраар хүртэл наймаачид дурын зам гарган амьтан ургамалд сөрөг нөлөөлдөг. Тэгэхээр энд ганц сайн замтай болох явдал хэд хэдэн талын ач холбогдол үзүүлж болохыг бүгд ойлгодог юм байна. Тээвэрлэх зэсийн баяжмал гэдэг нь уурхайгаас гаргаж авсан хүдрийг "хагас боловсруулсан бүтээгдэхүүн" болтол ялгаж 25-30 хувьд зэсийн оролцоо байх шороо тээнэ гэсэн үг аж. Энэ мэтчилэн таван жил зөв замаар шороо тээж мөнгөжиж аваад цэвэр зэс нэрэх үйлдвэртэй болно. Тэр үед гүний уурхай нээгдэнэ. Ер нь нийт баяжмалын 80 хувь нь гүний уурхай дотор бий гэж үздэг. Ойрын зорилт гэвэл гурван жилд багтаагаад баяжуулах үйлдвэр, зам, цахилгаан, усан сангаа бариад авах санаатай. Тавантолгойн нүүрс бас хажууд нь байдаг. Цогц үйл ажиллагаа явуулах болтол бүх юм нь хажууд бэлэн байгаа нь уг нь үнэн. Тэгэхээр тэрийг яах вэ гэх асуулт бүрийн хариулт олдох тутам хар сэр төрөх нэг зовлон байдаг нь гачлантай. Айвенхоу Майнз дээр "Гео Мандал" компани нэгэн өвөрмөц гэр барьж байв. Гэрийн шалыг цементлэн, доогуур нь ороомог маягийн халаагуур угсарч. Шалыг автомашин лугаа тосоол гүйлгэн халаана. Дөрвөн гэрийн дунд нэжгээд "оо", усанд орох газрыг төвлөрүүлэн гэр тус бүр рүү ханыг нь ярсан хаалганд холбожээ. Уг гэр хоёр хаалгатай, зуух хэрэглэдэггүй, ноольтой, ариун цэврийн өрөөтэй, хаалгыг нь уламжлалыг дуурайсан атлаа вакуум цонхны материалаар хийсэн, үнэн супер юм. Манай гэр хорооллыг ингэж шийдвэл мөн сайхан аа. Экологийн цэвэр орон сууц гэрийг орчин үетэй эрлийзжүүлсэн ийм 348 ширхэг өргөө барьж ажилчдаа оруулах гэнэ. Гадаадын мэргэжилтнүүд ч тэнд төвхнөх бололтой. Гадаад гэснээс энд нийт 24 орноос ирсэн 100 гаруй иргэн байна. Янз бүрийн л ажил хийдэг бололтой. Эдний хамгийн гол ажил болох өрмөн дээр эхэндээ гадаадынхан зонхилж байсан бол одоо монголчууд дагнах болж. Манайхны богино хугацаанд нарийн мэргэжил эзэмшдэг чадварыг гадаадынхан их гайхдаг гэнэ. Өрөм гэж юу байдаг тухай ойлголтгүй явсан хүн одоо гадаадын уурхайд уригдан очдог боллоо гэж дэлхийн хамгийн мундаг өрмийг эзэмшиж буй Э.Батжаргал хэлсэн юм. Ер нь уурхайн ертөнцөд ур чадвартай өрөмдөгч ажилд авна гэсэн зар байнга явдаг агаад өрмийн ажил хайж байна гэсэн мессеж байдаггүй гэнэ шүү. Тэр өрмийн машин нь 24 цаг тасралтгүй асаалттай байж газрын гүнг шаардлагатай гэж үзвэл таван км хүртэл нүхэлж чадна. Ийм машин дэлхий дээр хоёр байдгийн нэг нь Оюу Толгойд иржээ. Хожим уурхай дуусвал хөрсийг нь битүүлэх нөхөн сэргээлтийг одооноос тандаж байгаа гэж Олон нийттэй харилцах албаны ажилтан н.Баярмаа хэлсэн юм. Ямар ургамлаар хожим бүрэх вэ гэж олон оролдлого хийсний эцэст хайлаас мод хамгийн их найдвар хүлээжээ. 300 гаруй хайлаас суулгахад бараг бүгд ургасан бол улиас, бургаснаас ганц нэг нь л говийн аагим хөрсөнд тэсэж үлдэж. Эдгээр мод, бутыг уурхайн байгууламж ирээдүйд босох газрын заагаар эгнүүлэн суулгажээ. Хэдэн жилийн дараа сайхан төгөл болж мэдэхээр тун дажгүй ургаж байна. Бичиг баримтаа шалгуулж хил гаалиар нэвтрэх лугаа хянуулсны эцэст уурхайгаас гарч Хан Богд сумын нутгаар аялж үзэв. Говийн зэргэлээн дунд хайлаас сүглийн наагуур нь хулангийн сүрэг хуйлран давхилдаж, ноосоо гээсэн тарган тэмээ жаргалтайяа тэнгэрийн хаяа ширтэн хэвнэ. Тэртээд говийн ганц гэр цайран бүртэлзэнэ. Хэдэн зууны турш ийм л байсан тэр янз огт хэвээрээ мэт ээ. Их ажил, нүргээн хэдэн аарцаг толгод даваад сураг алдарна. Чанд сахилга бат, хангалуун ая тухын ачаар уурхайн эргэн тойрон зээрийн анчин, шатахууны хулгайн наймаачин зэрэг эсэн бусын хөлхөлдөөн, хөл даралт говийг тахлахаас аварчээ. Цаг өөр болжээ. Элдэв ашиг хөөгчдийн оронд аялагчдын арми цаашид улам нэмэгдэх төлөвтэй. Говийн дархан газраас гадна Дэмчигийн хийд гэж заавал очих ёстой нэгэн газар бий болсон. Ертөнцийн энергийн төв энд байж болзошгүй гэсэн таамаглал, тэр талын сансрын зураг сэлт гарч улам их итгэл үнэмшлийг олоод байгаа. Тийм ч учраас Оюу Толгой орчим эрдэнэс бүхий газрын гүний хуйлрал 30 орчим км-ийн тойрогт тогтсон байна гэж ярьцгаадаг. Дэмчигийн хийдийн туурийг засч сэлбэн хуучин төрхөнд нь оруулж, улмаар орон нутгийн аялал жуулчлал хөгжүүлэхэд зориулж Айвенхоу Майнз компани 108 мянган ам.доллар хандивласан. Уг мөнгийг нэлээд хэдэн жилийн өмнө өгсөн боловч газар дээр нь гавьтай бүтээсэн юмгүй. Хийдийн гол сүмийн яс модыг дутуу зангидаад орхижээ. Дуганыг гүйцэтгэхээр тохирсон анхны компани гологдож, оронд нь Г.Пүрэвбат лам хийд сэргээх ажлын дундуур орж "Данзанравжаа хутагтын хийд ийм байгаагүй, ийм байх ёстой" гэж зааварлан одоо уг ажлыг өөрөө гардан хийхээр санаачилга гарган төсвийг авчээ. Хийдийн план зурагт гэхэд л арван хэдэн мянган ам.доллар нь явж, уг төсөл хаана ч үгүй болж буй янзтай. Хийдийн барилгатай барилгагүй хүмүүс ийш зүглэн ертөнц дэх энергийг биедээ уусган онгод юугаа сэргээхээр улам их ирдэг боллоо. Аялагсад ноён хутагтын сууж байсан гэх бүх л хад суудал бүрийг дамжин хэвтэх нь хэвтэж, дуулах нь дуулж, зарим нь гараа алдлан ямар нэгэн юм тосох байдалтай үйлдэл хийж харагдана. "Дэлхийн энергийн төв" нэртэй жуулчны бааз ч хүртэл байгуулагдчихаж. Ирэгсдийн залсан хадагнаас багцаалахад энд маш олон хүн ирдэг бололтой. Хамгийн том нутаг дэвсгэртэй Өмнөговийн уудам цөлд уртаашаа 10, өргөнөөрөө найман км хэмжээтэй тортой талбай дотор Оюу Толгой төслийн бүх амьдрал буцалж байна. Одоогоор 1300 ажилчинтай. Ирээдүйд энэ торон дотор 6000-10000 монгол хүний хувь заяа эзнээ хүлээж байгаа. Өдий тооны иргэд Солонгост явж ажиллах дайны хэмжээний цалин цаваг хүртэж, тэр хэрээрээ гэр орноо тэжээх боломж гарах нь тодорхой. 30000 хүнтэй Хан Богд хот хажууд нь америк загвараар босно. Монголд гуравдагч гүрний үлэмж хөрөнгө оруулалт орж ирж эрх ашгийн сонирхол бий болно. Энэ бол манай үндэсний тусгаар тогтнолын баталгаанд үнэлж баршгүй ач холбогдол юм шиг санагдах юм. Оюу Толгойн гэрээ хэр удаан хүлээгдэх эсэхийг Монголын төр засаг шийднэ. Харин Рио Тинто гэх мэтийн том компаниуд мөнгөө энд хаях уу болих уу гэдгээ биднээс асуухгүй өөрсдөө шийднэ. Өөр хөрөнгө хаях боломж дэлхийгээр нэг байгаа тул тэр жилийн хийн хоолой Монголоор дайрах тухай хөөрцөглөл лугаа замхарч ч мэдэх юм. Оройтож ирсэн бороо Оюу Толгойд говийн зуныг авчирчээ. Оюу-Толгой төсөл харин оройтох шинжтэй. 
Ж.Гангаа
