Туршилтын шалгалт нь жинхэнэ шалгалтад нөлөө үзүүлэхүйц амжилттай боллоо

Энэ жилээс эхлэн Ерөнхий боловсролын сургуулийн элсэлтийн шалгалт өмнөхөөсөө огт өөр болж байгаа. Шалгалтын явц, журам асар их өөрчлөгдсөн хэрээр Боловсрол, соёл, шинжлэх ухааны яамнаас (БСШУЯ) олон тайлбар, танилцуулга явуулсан ч иргэд тэр бүр ухаж ойлгохгүй байна гэсэн шүүмжлэл байгаа. 
Анх удаа шинээр зохион байгуулах энэ шалгалтыг Дархан-Уул аймагт туршиж үзсэн юм. Туршилтын шалгалт өнгөрсөн бямба гаригт боллоо. Өглөө 08 цагт эхний шалгалт орж, математик, газарзүй, биологи, гадаад хэл гэсэн шалгалтууд туршилтад багтсан. Гол нь боловролын тогтолцоонд шинээр нэвтэрч байгаа шалгалтын явцыг бусад аймаг, төв суурин газруудаас хамгийн их дэмжиж байгаа нь Дархан-Уул аймаг гэсэн. Тэгээд ч энэ жилийн төдийгүй жилийн жилд Ерөнхий боловсролын сургуулийн хамгийн их төгсөгчтэй аймаг нь Дархан-Уул болон Орхон байдаг. Хамгийн олон суралцагчтай газар шалгалт явуулахаар сонголт хийсэн нь ч мэдээж туршилтад ороход зөв сонголт болох талаар БСШУЯ-наас эртнээс төлөвлөсөн тухай тус яамны газрын дарга тайлбарлаж байсан. Энэ жилийн улсын шалгалтыг авах нийт 40 төв байгуулах юм билээ. Мэдээж жил бүрийн уралдаант шалгалт буюу бидний хэлж заншсанаар конкурс аймгуудын төвүүд дээрээ явагддаг байсан шиг л зохион байгуулагдана гэсэн үг. Энэ жилийн шинэчилсэн шалгалтыг авах, зохион байгуулах явцад зөвлөх багшаар ажиллуулахаар Боловсрол, соёл, шинжлэх ухааны сайдын тушаалаар томилогдсон 10 багшийн тав нь энэхүү туршилтын шалгалтын газар дээр ажилласан юм. Шалгалт яаж явагдах вэ? Дархан-Уул аймагт явагдсан туршилтын шалгалтыг нийт 36 танхимд зохион байгуулжээ. Арван танхимыг нь шинэ шалгалтын шаардлагын дагуу камержуулж амжсан байсан. Ингэж камержуулах нь шалгалтын хяналтыг сайжруулахын дээр шалгалтыг баримттай болгоно гэсэн үндэслэлтэй. Тийнхүү туршилтын шалгалт явагдаж байгаа танхим дахь бүх хөдөлгөөн, үйлдлийг тэрхүү камер бичих юм билээ. Жинхэнэ шаардлагаар бол бичлэгийг тухайн орон нутагт шууд дамжуулах ёстой. Ингэснээр хүүхдээ шалгалтад оруулж байгаа эцэг, эхчүүд телевизороор шалгалтын явцыг хянах учраас хяналтын тогтолцоо, орчныг сайн бүрдүүлсэн, бодолцсон гэж ярьж байгаа юм. Тухайлбал, Дархан хотод шалгалт явагдаж байгаа танхимд зохион байгуулах хянагч багш нь нэг хүүхдийн хажууд гурван удаа очлоо, энэ багш тэр хүүхдэд тусалж байж мэднэ гэсэн эцэг, эхчүүдийн санал иржээ. Ийм тохиолдолд тэр хянагч багшийг сольж, дахин өөр багшийг танхимд оруулах хүртэл арга хэмжээ авах талаар зохион байгуулагчид ярьсан. Гэхдээ жинхэнэ шалгалтын явцад бол нэг танхимд нэг сургуулийн, нэг ангийн танил хүүхдүүд таарч суухгүй байдлаар, энэ хэмжээгээр таних ойр дотны багш нь хянагчаар ажиллахгүй байдлаар зохион байгуулах программыг хийсэн нь шинэ шалгалтын нэг онцлог болж байгаа юм. Тэгэхээр шалгалтад хянагч багшаар ажиллах хүн ч өөрийнхөө танил, магадгүй хамаатан садан хэн нэгний ангид таарах эсэхээ мэдэхгүй гэсэн үг. Нэг сургуулийн, нэг ангийн хүүхдүүд шалгалтын нэг танхимд таарахгүй байх боломжийг маш сонирхолтой баталгаатай аргаар зохицуулсан юм билээ. Юутай ч эхлээд энэ жилийн элсэлтийн шалгалтад орох бүх хүүхдэд бүртгэлийн хуудас олгоно. Энэ ажил өнгөрсөн хоёрдугаар сарын 1-ний өдрөөс эхэлсэн бөгөөд одоо 38 мянга гаруй хүүхэд бүртгэгдээд байгаа талаар зохион байгуулагчид ярьж байсан. Нийтдээ энэ жил улсын хэмжээнд 40 мянга гаруй хүүхэд улсын шалгалт өгнө гэсэн тооцоо байгаа. Үлдсэн нь энэ сарын 25-ныг хүртэл бүртгэгдэж дуусна гэж тооцоолжээ. Тодорхой бүртгэл дугаараар компьютерт уншуулаад хүүхэд бүрт сандал, ширээг нь заагаад өгчихнө. Бүртгэлийн хуудсанд өгсөн дугаараар суух сандал ширээ заагдана. Энэ хуваарилалтаар л биесээ таних хүүхэд нэг ширээнд таарч суухгүй байх зохицуулалт бүхий программын ид шид гарах ёстой гэсэн. Өөрөөр хэлбэл, компьютерт тухайн хүүхдийн бүртгэлийн дугаарыг уншуулаад л суух, ширээг нь зааж өгөөд оруулна. Харин хүүхэд шалгалт авах танхимд ороод ширээн дээрээ суухад гэрээний хуудас гэж бий. Тэр гэрээг хүлээн зөвшөөрч гарын үсэг зураад шалгалтад орон эрхээ авч байгаа юм. Үүгээрээ манайд анх удаа шалгалтын дүрэм, журмыг хүлээн зөвшөөрсөн гэрээ байгуулж байгаа явдал болж байгаа гэсэн. Дараа нь шалгалтын ажлын хуудас, хариултын хуудас дээр ижилхнээр танигдах баганан код наах юм билээ. Үүгээр аль аймгийн, аль сумын, хэн гэдэг хүүхдийн шалгалтын ажлын дүн гэдгийг мэдэх аргагүй болгосон чанд нууцлал мөрдөгдөж эхэлж байгаа гэдгийг программ хангамжийг хариуцаж байгаа мэргэжилтнүүд хэлсэн. 80 минутын даалгавар дууссаны дараа шалгалт өгсөн хүүхдүүдээс хоёр нь дагаж хяналтаар явж, тусгай ажлын хэсэг дээр очиж хариулт, бодолтын материалуудыг хийсэн хулдаасан цаасыг үдэх хүртэл цуг байж, дагалдан ажиллана. Тэр шалгалтын бодолт, хариултын хуудсуудыг хийх халуун наалтаар наах хулдаасан уут нь тодорхой нууцлал бүхий бас дэс дугаартай байх юм гэсэн. Ийм шатлал, явцаар ирэх сарын 26, 27, 28-нд улсын хэмжээний шалгалт явагдана. Шалгалтын бодолт буюу ажил, хариултын хуудсыг механик машин уншаад дүнг нь хүүхэд бүрт дугтуйд хийж явуулна. Тэгээд энэ дүн тофелийн шалгалтын хүчинтэй хугацаа шиг тодорхой хугацаанд хүчинтэй байх талаар салбарынхан ярилцаж байгаа гэсэн. Учир нь манайд жилийн жилд ерөнхий боловсролын сургууль төгсөгчид буюу элсэгчдийн төгссөн үзүүлэлт асар их зөрөөтэй, ялгаатай байдаг талаар яригддаг. Тэгвэл энэ ангилал арилж, хэрвээ энэ жилийн шалгалтад өндөр амжилт үзүүлсэн бол дараа жил, магадгүй хойтон жил ч тэр дүнгээ үзүүлээд хүссэн сургуульдаа орж болох үнэлэмжийг гаргаж байгаа юм билээ. Энэ нь 200-800 онооны хооронд байх аж. Харин тэрхүү 200-800 оноог тухайн хүүхдийн шалгалтын материалд ажилласан дүнг тодорхой хэмжээст аргаар бодож гаргана. Дашрамд хэлэхэд туршилтын шалгалтад орж байгаа хүүхдүүд бүртгэлийн хуудсаа их орхиж ирсэн байсан. Туршилтынх учраас шалгалтад оруулсан ч жинхэнэ шалгалтын үеэр хүүхэд заавал бүртгэлийн хуудастайгаа ирэхгүй бол хаана, ямар ширээнд суух нь тодорхойгүй болох бөгөөд ер нь бяцхан боловч зөрчил гаргасан хүүхдийг шалгалтад оруулахгүй байх зарчмаар ажиллаж байгаа юм билээ. Анхны шалгалт ямар санагдав? Дархан-Уул аймгаас туршилтын шалгалтад хамрагдсан хүүхдүүд янз бүрийн л санаа бодолтой байсан. Зарим нь шалгалтын ажлыг хөнгөн байна гэхэд зарим нь асар хүнд байна гэж байна лээ. Энэ нь шалгалтыг ямар түвшинд авах вэ хэмээн урьдчилан харахын тулд шалгалтын сэдвийг тогтоох нэлээд олон багийн зохиосон ажлаас хамаатай. Магадгүй зарим даалгавар хүнд, зарим нь амархан байж мэднэ гэж яамныхан хэлсэн. Бүр зарим хүүхэд энэ туршилтын шалгалтын ажлыг хэрхэн ажилласан дүнтэйгээ танилцаж, өөрийгөө жинхэнэ шалгалтад ямар амжилт үзүүлж болох талаар урьдчилсан бэлтгэлтэй байж, тэр дүндээ үндэслэн шалгалтдаа бэлтгэмээр байна гэсэн санаа оноо ч хэлж байна лээ. Энэ үеэр Дархан-Уул аймагт ажиллаж байсан БСШУЯ-ны Мэргэжлийн боловсролын газрын дарга О.Бат-Эрдэнээс зарим зүйлийг тодруулсан юм. -Туршилтын шалгалт хэрхэн явагдаж байна гэж та үзэж байна вэ? -Энэ нь угаасаа дэлхийн жишигт хүргэх гэж зорьж байгаа шалгалтын шинэчилсэн зохион байгуулалт. Зарим хүмүүс эрс эсэргүүцэж байгаа ч шалгалтын энэ сонголт манайд гарцаагүй хэрэгтэй гэдэг нь тодорхой болсон. Дархан-Уул аймагт явагдаж байгаа туршилтын шалгалт нь жинхэнэ шалгалтад нөлөө үзүүлэхүйц амжилттай боллоо. Дарханы боловсролын газраас шинээр зохион байгуулагдах шалгалтын хэм хэмжээг их дэмжиж ажиллаж байгаад талархсанаа заавал хэлэх хэрэгтэй. Тэгээд энэ туршилтын шалгалтыг ойр орчмын аймгуудаас хүмүүс ирж судалж, танилцаж байгаа нь их үр өгөөжтэй боллоо. Ерөнхийдөө сар гаруйхан хугацааны дараа улсын хэмжээнд явагдах шалгалтад асар их бэлтгэл туршлага болж өглөө гэж дүгнэж байна. -Зарим ангийг камержуулаагүй байна. Ер нь жинхэнэ шалгалт болоход улсын хэмжээний бүх шалгалтын төвийг камержуулж чадах уу. Камерийн хүчин чадлыг заасан хэмжээс, даалгаврыг яамнаас өгсөн үү? -Камержуулахын тулд мэргэжлийн байгууллагатай харилцаж, судалгаа хийсэн. Ер нь чадал, хэмжээсээрээ ойролцоо үзүүлэлттэй камеруудыг ашиглах бодлоготой байгаа. Дөрвөн мм-ийн камер нь тухайн шалгалт явагдаж байгаа танхимыг бүхэлд нь харуулж чадаж байгаа юм л даа. Ердийн үед камер байж л байна. Хэрэв шалгалт өгч байгаа сурагч гаж үйлдэл хийгээд эхлэх ч юм уу, онцгой үед л камер ажиллаж эхэлнэ. Энэ байдлаар нь тухайн сурагч, багшийг танхимаас хөөж гаргах хүртэл арга хэмжээ авч шалгалтыг үнэн шудрага явуулах юм. Цаашилбал шалгалтын дараа будлиан, маргаан үүссэн анги танхим бүрийг тэр бичлэгээр үзэж нөхцөл байдлыг шүүж, үнэнийг олох боломжтой. 
Б.ХАЖИДМАА
