№42 (16319)        
1986 оны хоёрдугаар сарын 18.
ШИНЭ МАЯГИИН БРИГАД

Хөдөлмөр зохион байгуулалт, урамшууллын бригадын хэлбэрийг өргөн нэвтрүүлж. үр ашгийг нь дээшлүүлэх талаар МАХН-ын Төв Хорооны саяхан гаргасан тогтоолд, << Шинэ маягийн бригад нь хамт олон, хүн бүрийн хариуцлагыг дээшлүүлэх, сахилга, дэг журмыг бэхжүүлэх, бие биедээ тавих шаардлагыг өндөржүүлэх, хөдөлмөрчид үйлдвэрлэлийн үйл ажиллагаанд идэвхтэй оролцож, эрхэлсэн ажлаа бие даан бүрэн хариуцах чадварыг эзэмшиж, жинхэнэ эзэн нь байх. тэднээс шинжлэх ухаан техникийн ололт, тэргүүн туршлагыг үйлдвэрлэлд бүтээлчээр нэвтрүүлэхэд сайн нөлөө үзүүлж байна >> гэж заалаа. 

Хөдөлмөр зохион байгуулалт, урамшууллын бригад нь аж үйлдвэрт үйлдвэрлэлийн бригад, барилгад эцсийн бүтээгдэхүүний аж ахуйн тооцоотой нэгдсэн бригад, хөдөө аж ахуйд ажлыг хамт олноороо гэрээлэн гүйцэтгэдэг бригад ( салаа ) зэрэг хэлбэрээр манайд өргөн дэлгэрч, материаллаг үйлдвэрлэлийн салбарын ажилчдын дөрвөн хүн тутмын нэгийг хамрах болсон юм. Нийслэлийн ээрмэлийн үйлдвэрийн Г. Нэргүй, Таван толгой дахь геологи хайгуулын ангийн Ч. Буянбаатар, Увс аймгийн барилга угсралтын трестийн Б. Энхтайван даргатай нэгдсэн бригад зэрэг төлөвшиж нягтарсан хөдөлмөр зохион байгуулалт, урамшууллын сайн бригад хот, хөдөөд олширсоор байна. 

Хамтын хөдөлмөрийн давуутайг хөдөлмөрчид ухамсарлаж өөрсдийгөө хамт олны хэлбэрээр удирдах зарчимд улам бүр шилжиж байгаа ийм чин эрмэлзлийн агуулгыг гүнзгийрүүлж, дотоод төлөвлөлт, хөдөлмөрийн нормчлол, цалин хөлс, материал, техник хангамжийн асуудал, технологийн болон аж ахуйн уялдаа холбоог ул үндэстэй бодож төлөвлөн бригадын жигд, өндөр бүтээмжтэй ажиллах нөхцөлийг урьдчилан сайтар хангах хэрэгтэй. Ингэхгүйгээр гагцхүү тоо хөөцөлдөн, бригадыг хэт олноор байгуулах, тэдгээрийн бүрэлдэхүүн, удирдлагыг оновчтой сонгохгүй, захиргааны аргад голчлон дулдуйдах нь чухал ажлыг хэлбэрдэх хандлагад оруулж шинэ дэвшилт зүйлд итгэхийг нь бууруулахад хүрч мэдэх муу талтай юм. Зарим үйлдвэр, аж ахуйн газарт бригадын нөхцөлд хөдөлмөрлөсний хэрээр хуваарилах гол механизм болох хөдөлмөр оролцооны коэффициентын үзүүлэлтүүдийг тэр бүр оновчтой сонгон авч, зөв хэрэглэж чадаагүйгээс хамтын хөдөлмөрийн эцсийн үр дүнд тухайн хүний оруулсан хувь нэмрийг буруу тодорхойлж улмаар цалин хөлсийг тэгшитгэн хуваарилахад хүрч, цалингийн урамшуулах, хүмүүжүүлэх нөлөөг бууруулж болзошгүй дутагдал гарч байгааг газар авахуулахгүйгээр засч залруулах ёстой. 

Шинэ маягийн бригадыг улс ардын аж ахуйн материаллаг үйлдвэрлэлийн хүрээнд хөдөлмөрийн хамт олны үйл ажиллагааг зохион байгуулах үндсэн хэлбэр болгох зорилтыг Намын Төв Хороо тогтоолдоо дэвшүүллээ. Энэ зорилтыг хэрэгжүүлэхэд юуны өмнө урьд жилүүдэд хуримтлуулсан үр ашигтай туршлагыг гүнзгий судалж, бүтээлчээр нэвтрүүлэх, бригадыг шинээр байгуулахдаа тал бүрээс сайтар бодож боловсруулсан программын дагуу зохион байгуулах, түүний эцсийн үр дүнг дээшлүүлэхэд бүх шатны байгууллага, удирдах ажилтан, мэргэжилтний хүч анхаарлыг төвлөрүүлэх хэрэгтэй. 

Бригад байгуулахдаа ажлыг нь үнэлж дүгнэх үзүүлэлтүүд, ялангуяа гишүүдийнх нь хөдөлмөр оролцооны коэффициентын хагарах хүрээг зөв тогтоохын зэрэгцээ үйлдвэрлэлд материалтехникийн болон инженерийн бэлтгэлийг сайжруулан тогтвортой, өндөр бүтээмжтэй ажиллуулах нөхцөлийг бий болгохоос эхлэх хэрэгтэй байна. 

Нэгэнт байгуулагдсан бригадын үйл ажиллагааг Үр ашигтай жигд явуулах, хамт олон гишүүдийн идэвх оролцоог дээшлүүлэх, өөрөө удирдах зарчмыг хөгжүүлэхэд, << бригадын зөвлөл дарга нар онцгой үүрэгтэйг харгалзан бригадын дарга нарыг бэлтгэх, давтан сургах, мэргэжлийг дээшлүүлэх систем бий болгох, бригадын зөвлөлийн үүрэг, эрх хэмжээг нарийн тодорхойлох. бие даасан байдлыг өргөтгөх, бригад, хооронд болон дотоодод социалист уралдааныг зохистой хэл бэрүүдээр зохион байгуулах, тэргүүний ажилчин, бригадын дарга нарыг шалгаруулах, урамшуулах зэрэг материаллаг болон оюун санааны нөлөөллийг сайжруулах талаар Хөдөлмөр, нийгэм хангамжийн улсын хороо, салбарын яам, тусгай газар тэдгээрийн нам, олон нийтийн байгууллагууд үр нөлөөтэй ажил зохиох шаардлагатай байна. 

Түүнчлэн үйлдвэр, байгууллагын бие даасан ажиллагааг өргөжүүлэх, улс ардын аж ахуйн бүхэл бүтэн салбарыг хамарсан эдийн засгийн томоохон хэмжээний туршилт хийх зэрэг аж ахуйн механизмыг төгөлдөржүүлэхэд чиглэсэн арга хэмжээг эдийн засгийн байгууллагуудаас хэрэгжүүлэхдээ хөдөлмөр зохион байгуулалтын хамгийн дэвшилт, зонхилох хэлбэр хөдөлмөр зохион байгуулалт, урамшууллын бригадуудыг анхдагч нэгж болгон авч үзэж, нягт уялдаатай зохион байгуулах хэрэгтэй байна. 

Шинэ маягийн бригадын үйлдвэрлэлийн үйл ажиллагааны үр ашгийг нэмэгдүүлэхийн хамт түүний нийгэм, улс төрийн үр өгөөжийг дээшлүүлэхэд үйлдвэр, аж ахуйн газар бүрийн намын анхан шатны байгууллагын үүрэг улам өндөр болж байгааг гүнзгий ухамсарлаж, бригадыг удирдан зохион байгуулах ажилд намын хяналт тавьж, шалган туслах, намын нөлөөг хүчтэй болгох үүднээс бригадын дотор намын хэсэг байгуулж, зохион байгуулагч томилон ажиллуулах, захиргааны үйл ажиллагаанд хяналт тавих комиссын ажлыг бригадын хэлбэрийг бүтээлчээр нэвтрүүлэх, түүний үр ашгийг бүх талаар дээшлүүлэхэд чиглүүлэх ёстой. 

Шинэ дэвшилт хэлбэрээр хөдөлмөрөө зохион байгуулж тодорхой амжилт олж байгаа хамт олны арга туршлагыг сурталчлан дэлгэрүүлэх, ялангуяа үйлдвэрлэлийг үр ашиг, эцсийн үр дүн, өгөөж, нөөц бололцоо, хүний хүчин зүйл, сахилга дэг журам, зохион байгуулалтын асуудалд түүний үзүүлж байгаа нөлөө, ач холбогдлыг нийтэд ойлгомжтой, дайчин хэлбэрээр сурталчлахад хэвлэл, мэдээллийн байгууллагууд ихээхэн бүтээлч санаа тавих хэрэгтэй. 

Социалист нийгмийн гүнд олон түмний бүтээлч хүч, хамтын оюун ухаанаар бүрэлдэн бий болсон хөдөлмөр зохион байгуулалтын шилдэг арга шинэ маягийн бригадын хэлбэр улс ардын аж ахуйн салбар бүрт өргөн нэвтрэх нь бүх ажлын зохион байгуулалт, үр ашгийг нэмэгдүүлэхээр барахгүй арга барилыг боловсронгуй болгох, социалист ёсоор аж төрөхөд чухал хүчин зүйл болох ёстой. 

