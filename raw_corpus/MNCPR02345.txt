НӨМӨР УУЛ

Ховд аймгийн Дарви сум таван хөдөлмөрийн баатартай гэнэ. Ийм тооны хөдөлмөрийн баатаргүй аймаг хүртэл байхад нэг суманд тавын тавуулаа байна гэдэг өнөө цагийн нийтлэг хэллэгээр ёстой нэг юм хэлээд байгаа биз. Зөвхөн хөдөлмөрийн баатруудынх нь тоон үзүүлэлт энэ шүү дээ. 
Харин би энэ тухай биш, тус сумаас төрсөн бусад алдартнуудын тухай ч бус, зөвхөн Ховдын Дарвиас гаралтай төрийн хүний тухай энд өгүүлэхийг хичээлээ. Монгол Улсын Дээд шүүхийн Эрүүгийн хэргийн танхимыг чамгүй хугацаанд тэргүүлж байсан энэ эрхэм бол Найдангийн Төрбат. Малчин гаралтай энэ шүүгч найман хүүхэдтэй өнөр бүлийн нэг нь. Түүний аав Найдан лам явсан хүн. Зүгээр ч нэг лам явсангүй. Хүрээ хийдэд шавилан сууж байх үедээ үе тэнгийнхэнтэйгээ нударга зөрүүлж, хамраас нь цус гармагц ялсанд тооцдог "банди зодоон"-д манлайлагч байж. Үнэндээ номтой ч, нударгатай ч эр явсан гэдэг. Орчин цагийн боксын спортын үндэс суурийг Монголд тавьсан анхдагч бол яах аргагүй тухайн үеийн "банди зодоон"-д тэргүүлдэг байсан Найдан лам гэж ширэн бээлийтний түүхийг өгүүлсэн номын оршилд нэртэй устайгаа, зурагтайгаа тэмдэглэгдэн үлдсэн нь үүнийг нотолно. Гэхдээ зөвхөн зангидсан нударга, цээжилсэн төвд ном хоёртоо найдсан нэгэн байсангүй. Оюун ухааны наадаан шатарт гаргуун байсан аж. Шатар тоглох дуртай гадна дотныхон зорьж очиж тоглодог байсан тухай шатрын мастерууд хуучилдаг юм билээ. Амьдралын ухаантай, алсын хараатай эцэг байсан нь хүүгийнхээ хувь заяанд хэрхэн нөлөөлснөөс тодорхой харагдана. 1900 онд төрсөн Найдан лам нутгаасаа гарч нийслэл хүрээнд шавилан суусаар олон оны нүүр үзсэн ч, цаг төрийн байдал бишдэж эхэлмэгц их хөлийн газраас дайжиж 1933 онд төрсөн нутаг Ховдын Дарвидаа очиж суурьшжээ. Буруу энгэртэй дээлтэй бүхнийг толгой дараалан буруутгаж эхлэх үеэр амиа тээж нутгаа зорин нүүр буруулсан нь тэр. Лам дээлээ тайлж хар болсон тэрбээр тун удалгүй нутгийн бүсгүйтэй амьдрал холбож үрийн зулай үнэрлэжээ. Бас ч үгүй амин зуулгын хэдэн малтай болж төвхнөөд авчээ. Арван жилийн дараа гэхэд Улсын сайн малчны зөвлөгөөнд уригдах хэмжээнд очсон байна. 1943 онд Улсын сайн малчны зөвлөгөөнд нийслэлд уригдаж ирээд Засгийн газрын жуух бичиг, нүдний сунадаг дуран, карбин буу, таван хошуу эцэг малын дүрс бүхий мөнгөн баримлаар шагнуулаад их л баяртай эргэж очсон гэдэг. Чухам тэр жил нь төрсөн хүү Төрбатдаа бусдаас нь арай илүү дотносдог байж. Нутагтаа идээшиж, мал малын захтай болж амьдрал нь төлөвшөөд таван хүүхэдтэй болсон хойноо 1950 онд "Хүүхдүүдээ эрдэм номтой болгоно" гэж хамаг малаа туугаад Дарвиас Улаанбаатар руу хөдөлжээ. Тэр үед малтай хүн нийслэлийн иргэн болох амаргүй байсан юм байлгүй, эхнэр хүүхдүүдээ Гандангийн дэнж дээр суурьшуулчихаад өөрөө Төв аймгийн Баянцогт суманд данстай хэсэгтээ амьдарсан байна. Харин 1959 онд нэгдэлжих хөдөлгөөн дуусахад хамаг малаа нийгэмчилчихээд хань ижил үр хүүхдүүд дээрээ ирж, хотын хүн болж морин тэргээр тээвэр хийж эхэлжээ. Аавыгаа хотод төвхнөсөн тэр жил хүү Төрбат нь аавдаа тус болж, ажил хийе хэмээн шийдээд нийслэлийн 11 дүгээр сургуулийн долдугаар ангийг төгсөнгүүтээ Геологийн шинжилгээний удирдах газарт МХЗЭ-ийн илгээлтээр очиж, өрмийн ангид ажилласнаар ажлын гараагаа эхэлж, хөдөө хөхөрч, гадаа ганддаг хайгуулч болохоо шахсан гэдэг. Түүнийг ингэж хээрээр гэр хийж, хэцээр дэр хийж, булчин шөрмөсөө чангаруулж дөрвөн жил ажилласны эцэст нэг л өдөр аав нь "Чи сурах хэрэгтэй. Чамайг Төрбат гэж нэрлэсэн нь төрийн хүн болгох гэж тэгсэн хэрэг. Төр гэдэг чинь хууль гэсэн үг" гээд хөтлөн аваачиж Хууль цаазын дунд сургуульд шалгалт өгүүлсэн гэдэг. Эцгийнхээ үгнээс зөрж үзээгүй залуу элсэлтийн хоёр ч шалгалтын ард амжилттай гарчээ. Харин яаж ч хичээгээд тооны шалгалтыг нь барахгүйгээ мэдсэн болохоор түүнд нь орсонгүй бултчихаж. Үүнийг нь мэдсэн аав нь төрийн хүн болгох гэж зүтгэснээрээ зүтгэж, хүүгээ чихдэн морин тэргэн дээрээ суулгаж аваад Хууль цаазын дунд сургуулийн захирлын өрөөнд өөрийн биеэр хүргэж өгсөн төдийгүй, өөрөө биечлэн уулзаж байж дутуу үлдсэн шалгалтыг нь намрын ажилд "биеэр эдлүүлэх" шийтгэлтэйгээр хуулийн сургуулийн хаалгыг татуулжээ. Ингэж геологич болохоо шахсан Төрбат аавынхаа буянаар хуульчийн мэргэжил сонгож, шүүхтэй нэгэн насныхаа амьдралыг холбосон түүх нь эхэлсэн юм. Аавынх нь гаргасан шийдвэр, анхлан гаргаж өгсөн энэ зам түүний ажил амьдралыг тэгшитгэн түшсэн. Эхлээд хууль цаазны сургуулиа төгссөн, дараа нь Эрхүү хотын Улсын их сургуулийн хуулийн ангийг дүүргэсэн, гурван шатны шүүхэд гурвууланд нь ажилласан, Улсын Дээд шүүхийн Ерөнхий шүүгчээс бусад албан тушаалыг хашиж явсан гээд л намтар нь хөвөрнө. Олныг үл нуршаад энд ганцхан тоог баримт болгон авахад Н.Төрбат мэргэжлээрээ 34 жил ажиллахдаа шүүгчээр 30 жил, түүнээс Улсын Дээд шүүхийн шүүгчээр 18 жил ажиллажээ. Мэдээж, энэ он жилүүдэд их олон зүйлийг үзэж, их олон хувь заяаг шийдвэрлэсэн байж таарна. Гэхдээ цагийн саалтад огтхон ч хувираагүй, албан тушаал ч эвдэж чадаагүй эрхэм чанар энэ хүнд байдаг. Тэр нь ердөө л хэнийг ч алагчилж үздэггүй, хэзээ ч харцаа сөхдөггүй энгийн гүндүүгүй зан нь юм. Бас их хүнлэг. Хүнийг бага залуу гэж чамлахгүй. Өөрийн ах дүү шиг л харьцана. Тэр бүр хүнд заяадаггүй алдаагаа ухамсарладаг гайхамшигт чанар энэ хүнд бий. Бид нэг удаа ярилцаад сууж байхад "Хүнтэй их зөв харьцах хэрэгтэй. Хүнийг гомдоож болохгүй. Хийсэн гэмийг нь их зөв ойлгуулах хэрэгтэй. Төрийн дарангуйлалд, хуулийн дарамтад нэрвэгдэж яваа хүнд албан тушаалаа ашиглан шүүгч дарамт үзүүлэх учиргүй. Удаа дараа хэрэг хийсээр байгаад мэргэших хандлагатай болсон хүн байдаг. Тэдэнд хууль барьж ярихаас өөр аргагүй болдог үе бий. Гэхдээ насанд хүрээгүй өсвөр хүүхдэд ял оноохдоо анхаарах зүйл их бий. Шинэ хууль хэрэглэж эхэлснээр ялын бодлого чангарсан. Насанд хүрээгүй хүүхдүүд бүлэглэж хэрэг үйлдээд 5-15 жилийн хорих ялаар шийтгүүлж байна. Энэ бол засаж залруулахын аргагүй алдаа. Хууль хэрэглэж буй үеийн хамгийн том эмгэнэл. Үүнийг даруйхан засах хэрэгтэй. Гэмт явдлын эсрэг гэмт явдлаар тэмцэж болохгүй. Анх удаа хэрэг үйлдсэн, насанд хүрээгүй хүмүүс хэрэгт холбогдоход их ойлгуулж, их энэрэх хэрэгтэй" хэмээж билээ. Би түүнээс "Та гаргасан шийдвэрийнхээ араас гэмшиж байсан удаатай юу?" гэхэд минь "Би хоёр эмэгтэйд гянданд хорих ял өгсөн удаатай. Нэг нь төрүүлсэн эхийгээ сүхдэж алсан, нөгөөх нь найзаа алсан хэрэг үйлдсэн байсан. Тэдэнд тус бүрт нь 15 жилийн ял оноож, тэгэхдээ таван жилийг нь гянданд ял эдлүүлэхээр болсон. Харин дараа нь гяндангаар явж байгаад тэднийг хараад эмэгтэй хүнд гянданд хорих ял оноох дэмий юм гэдгийг маш сайн ухаарсан даа" гэсэн юм. Шүүгчээр ажиллахдаа та нийт хэдэн хэрэг бие даан шийдвэрлэсэн бол гэхэд минь "Шийдсэн хэргээ тооцож үзээгүй. Тооцоод байх нь ч онцгүй гэж боддог" гэсэн товч хариултыг өгсөн. Нэгэн жарны хагасыг шүүгч хэмээх өндөр хариуцлагатай, нэр хүндтэй тэр хэмжээгээрээ хүний амьдрал хувь заяанд нөлөөлдөг "местэнд" өнгөрөөхдөө дотоод итгэл үнэмшлээрээ хэнээс ч хараат бусаар хууль дор захирагдаж, үнэнийг олж явсан гэдэгт нь энэ хүнд огт эргэлздэггүй. Нэр бүхий 15 хүнд холбогдох 40 хавтаст хэргийг ажлын долоо хоногт багтаан таслан шийдвэрлэж байсан үе ч бий. Тэгэхдээ зөвхөн таслан шийтгэх тогтоолыг нь бүтэн дөрвөн цаг уншиж байсан гэдэг. Тэр олон хэргээс улиг болгон нуршилгүйгээр ганцханыг нь жишээ болгож авахад 1990-ээд оны эхээр Ю.Цэдэнбалыг тойрон хүрээлэгчдийн хэрэг гэж мандсан. Монгол Улсын Ерөнхий прокурорын газраас 1991-1993 онд энэ хэрэгт мөрдөн байцаалт явуулж, ардчиллын салхи сэвэлзэж эхлэх үед улс орныг удирдаж байсан томчуул бүгд хамрагдсан дуулиан тархаж, Ж. Батмөнх гуайгаас эхлээд Улс төрийн товчооныхон хуулийн байгууллагын үүд сахиж, бараг хэдэн жилийн ял авахаа хүлээж суусан гэхэд хилсдэхгүй. Хонхны дуугаар сэрж өлсгөлөн зарласан залууст ямар нэг түрэмгийлэл үзүүлэлгүйгээр Улс төрийн товчооныхоо гишүүдийг аргадан огцрох санал гаргаж тэмцлийг тайван замаар шийдвэрлэсэн ухаалаг алхам гаргасан тухайн үеийн төрийн тэргүүн агсан Ж.Батмөнх гуай ч шоронд орохоос далдуурхан эмээж байсан биз ээ. Харин тэр үед Улаанбаатар хотын шүүхийн даргын албыг хашиж байсан Н.Төрбат шүүгч Ю.Цэдэнбалын тойрон хүрээлэгч нарт холбогдох 25 хавтаст хэргийг хянан шийдвэрлэхдээ "Хэргийг хэрэгсэхгүй болголоо" гэсэн шийд гаргажээ. Үүнийг сонсоод Ж.Батмөнх дарга "Их баярлалаа. Шүүх гэдэг ийм эрхтэй байгууллага гэдгийг ойлгодоггүй байж" хэмээн талархлаа илэрхийлсэн нь Н.Төрбат шүүгчид "Төрийн тэргүүн байсан атлаа шүүхийн тухай ойлголтгүй байж дээ. Сонин юм" гэсэн бодлыг төрүүлсэн гэдэг. Бас нэг удаа Бээжинд явж байтал нь нэг залуу ихэд танимгайрхан уулзжээ. Бүр сүйд болж. Харин өөрөө түүнийг таньдаггүй, нэр оноож чаддаггүй. Худлаа нэрэлхээд асуусанд нь хариулаад байдлыг ажиж хэсэг азнаснаа танихгүй байгаа үнэнээ хэлж. Гэтэл тэр залуу "Та намайг танихгүй ээ. Гэхдээ та миний амьдралд их тус болсон хүн. Дүүрэнгийн хорихоос та намайг сулласан. Тэгэхдээ дахиж алдахааргүй амьдрах ухаарлыг надад өгсөн. Би одоо сайн яваа. Амьдралд хөл дээрээ зогсч чадсан шүү. Танд баярлаж явдаг юм" гэсэн байна. Харамсалтай нь, тэр залуугийн нэр хаягийг шүүгч маань одоо ч мэддэггүй гэсэн. Энэ мэт жишээ, ингэж учрах хүн түүнд олон. Хүн л юм хойно зарим нь түүнд уурлаж хорсдог л байх. Гэхдээ Тэр "Надад дайсан байхгүй" гэж их итгэлтэй хэлнэ лээ. Би энэ шүүгчийг нэг удаа их өрөвдөж билээ. Одоогоос жилийн өмнө Улсын Дээд шүүхийн Эрүүгийн танхимын тэргүүн байхдаа хүндээр өвдөж, тэр нь уушгины хавдар болохыг мэдсэн юм. Тэгээд Бээжин явж хагалгаанд орох юм болов. Тэр сургаар хүрч ирвэл эмчилгээний зардлаа төрөөс хүсэмжилсэн өргөдлөө тухайн үеийн Ерөнхий сайд Ц.Элбэгдоржийн нэр дээр гаргажээ. Албан бичгийг нь хальт харвал эмчилгээний зардалд 4000 ам. доллар олгоно уу гэсэн байсан. Тэгэхэд нь "Кинон дээр гардаг дугуй хүссэн өргөдөл танагдан танагдсаар тал дугуй болдог шиг юм болно. Тэгээд ч уушгиа авахуулах гэж байгаа хүнд энэ мөнгө хаана ч хүрэхгүй шүү дээ. Та насаараа төрд зүтгэлээ. Ийм үед чинь төр танд туслах байлгүй" гэхэд минь "Төрийн хишиг багадахгүй. Илүүг гуйж болохгүй" гэхэд нь нэг их өрөвдсөн сөн. Хагалгаа нь амжилттай болж эргэж шүүгчдийнхээ эгнээнд ирсэнд нь бүгд баярладаг юм билээ. Их л сэтгэлийн хаттай мэт сэтгэгдэл төрүүлдэг энэ хүдэр эр "Саналаараа тэтгэвэртээ гаръя" гэж нэг нөхрөө уриалан өргөдлөө өгчихөөд, ажлаас чөлөөлсөн тухай зарлигтайгаа танилцсаны дараа адилхан шүүгч байсан анд нь төмөр авдарт байсан хавтаст хэргүүдээ тушаачихаад хоосон сейфээ харж сэтгэл эвгүйцэхээр нь Н.Төрбатын өрөөнд ороход нулимс унагаж суусан гэдэг. Ийм шүүгчээ төрийн хишиг хүртүүлэхээр хамт олон нь тодорхойлжээ. Алс баруун хязгаарын олон үндэстэн ястны өлгий Ховд аймгийн Дарви суманд нутгийнхны сүсэглэдэг Сутай хэмээн их уул байдаг гэнэм. Энэ нэрийг сонсоод хаа холын халуун говийн надад хараа цуцам өндөр, сүрдэм сүрлэг уулс сэтгэлд бууна. Юутай ч Ховдын Дарвийнхан Сутай уулаа хайрхан хэмээн шүтдэг гэсэн. Н.Төрбат шүүгч ч ялгаагүй. Тэгвэл төрсөн нутгийнхаа Сутай уул шигээ сүрдэм ханхар атлаа хамт олон, шат шатны шүүхийнхэндээ, ер нь өөрт нь хандсан хэнд ч болов, нэг л зангаараа байж, үргэлж "Миний хүү" хэмээн авгайлан ямагт туслахыг эрмэлздэг, энэ эрийг хэрвээ уул байсан бол байгаль эхийн элдэв араншинд үл автан өөрийнхөө л унаган төрхөөр байх, цагийн хатууд ч, ээлээ өгч байдаг, ёстой нөгөө манай нутгийнхны зуд турхан тохиолдвол л амин зуулгын үлдсэн хэдэн малаа туугаад амь өрсөн зүтгэж зорьдог Хэрлэн баян улаан шиг хишиг буянаа хайрласан "Нөмөр түшигтэй хайрхан байна даа" гэсэн бодол өөрийн эрхгүй төрдөг юм. Жавар халхалсан нөмөр уул хүн зонд хичнээн хэрэгтэйн адил бусдад түшигтэй явах гэдэг эр хүний эрхэм чанарын нэг буй заа. 
Н.Саранчимэг
