Дурламтгай Удумбор цэцэг эхнэр нөхрийг салгадаг

Эзэгтэй нар гэрээ гоёмсог цэцгээр чимэх дуртай байдаг. Гэвч зарим нь яаж үрслүүлэхээ бас хэрхэн арчлахаа мэдэхгүй байж магадгүй. Эсвэл гэрээ байнга эрхэмсэг цэцгээр гоёдог эзэгтэй таны цэцэг өнгөө алдан гундаж байна уу? Тэгвэл бид энэ бүхэнд тань туслахаар шийдлээ. Хамгийн хээнцэр болон эмчилгээний ямар цэцгүүд байдаг талаар өгүүлье.
Гоёмсог цэцэг таныг тайвшруулна Ер нь цэцэг хэмээх ганган ургамал хүнийг тайвшруулах, эрч хүчтэй болгох гээд олон төрлийн ач холбогдолтой ажээ. Мөн эрүүл мэндэд сайн олон төрлийн цэцэг байдаг юм байна. Тасалгааны цэцгийг ерөнхийд нь чимэглэлийн болон эмчилгээний гэж хоёр ангилдаг аж. Чимэглэлийн төрлийн цэцгүүд нь навч болон цэцгээрээ гоёдог гэх мэтчилэн олон янз байх аж. Мөн унжуулж ургадаг, шүүслэг ургамал гэх мэтээр олныг нэрлэж болох нь ээ. Эдгээрээс хамгийн гоёмсог нь Цикламен хэмээх цэцэг аж. Гэртээ тавихад маш чамин улаан цэцэг дэлбээлдэг бөгөөд тайвшруулж сэтгэлийг тань сэргээх увидастай юм байна. Мөнгөний цэцэг нь айл гэрийн орлогыг нэмэгдүүлж, мөнгөтэй болгодог ажээ. Тиймээс эртнээс бэлгэдэлд итгэж ирсэн манай монголчууд энэхүү цэцгийг гэртээ ургуулбал тун ч тохиромжтой. Харин хулсан цэцэг нь мөнхийн аз жаргалыг бэлэглэгч хэмээн нэрлэдэг болохоор хайртай хосууд гэртээ байлгавал тохирно. Хамгийн сонирхолтой цэцэг бол Удумбор бөгөөд түүнийг маш дурламтгай гэдэг аж. Учир нь айлын эхнэр, нөхөр хоёрын аль нэгэнд нь дурлаж, заавал салгадаг гэдэг учраас үүнийг гэртээ тарих нь тохиромжгүй. Харин албан тасалгаанд тавихад тохиромжтой гоёмсог цэцэг гэнэ. Мөн ойр байгаа болгон руугаа тэлж тэмүүлж ургадаг Авиргана гэдэг цэцэг байдаг бөгөөд үүнийг айлууд хаалга юм уу ханандаа зүүвэл илүү гоёмсог харагддаг байна. Мөнхийн аз жаргалыг бэлэглэгч Алтанзул цэцгээр гэр болон албан тасалгаагаа чимбэл таны амьдрал өөдрөг болох нь. Энэ мэтчилэн сэтгэл сэргээж тайвшрал олгох олон цэцгийг та гэрийн нөхцөлд тарьж ургуулах боломжтой ажээ. Мөн хайрын бэлгэдэл хэмээн нэрлэдэг хар, шар, цагаан, цэнхэр, улаан сарнайг ч гэртээ үрслүүлж болох юм байна. Эмчилгээний цэцгүүд Бидний сайн мэдэх зуун наст ургамал олон өвчнийг анагаах увидастай ажээ. Тухайлбал, ходоод гэдэс, элэг, цөсөнд сайн ба тамир тэнхээ оруулдаг байна. Мөн ам гэмтэх, хоолой өвдөх болон шарх шалбархайд шүүсийг нь түрхэхэд тун сайн үр дүнтэй гэнэ. Энэхүү цэцгийг өвчин тус бүрт нь өөр өөрөөр найруулан хэрэглэдэг. Зарим өвчинд эмтэй найруулан хэрэглэдэг бол шарх сорвинд өөрийнх нь шүүсийг дангаар нь түрхдэг ажээ. Эмчилгээний зориулалттай өөр нэгэн цэцэг бол бидний сайн мэдэх, хүнсэндээ хэрэглэдэг лаврын навч. Үүнийг вазелинтай хольж түрхвэл сэвх арилдаг гэнэ. Тиймээс хэрэв таны нүүрэнд сэвх тогтсон бол заавал үнэтэй бүтээгдэхүүн авах шаардлагагүй гэртээ лаврын навч тарихад л хангалттай аж. Цэцгийг хэрхэн үрслүүлэх вэ? Тасалгааны цэцгийг аль ч улиралд үрээр, цэцгээр, мөчрөөр үрслүүлж болдог байна. Ингэхдээ хөрсөө эхлээд бэлдэх шаардлагатай аж. Харин үрсэлгээгээ хөрсөнд суулгахаас өмнө дан цэвэр усанд байлгах хэрэгтэй. Тэрхүү усаа нэг өнжөөд солих хэрэгтэй гэдгийг анхаараарай. Үрслүүлсний дараа бэлдсэн хөрсөндөө суулгаж, нэг өнжөөд усалж байх шаардлагатай. Их хэмжээгээр бус бага багаар услахаа мартав. Учир нь цэцгийг их усалбал муудаж дороо үхдэг байна. Ер нь зуны цагт нэг өнжөөд усалдаг бол өвөл хоёр хоногт нэг усалбал хангалттай гэдэг ажээ. Мөн хөрсөнд суулгасан цэцгийнхээ хөрсийг сийрэгжүүлж байх ёстой. Нарийхан савх модоор савны ирмэг дагуу зоож, ухах маягаар эргүүлэх нь цэцгэнд агаар оруулдаг сайн талтай бөгөөд таны цэцэг үргэлж өнгөлөг сэргэг байх нь ээ. Цэцгийг хэрхэн арчлах вэ? Крантны хүйтэн усаар цэцгээ услахаа түр азнаарай. Учир нь цэцгийг өөрийнх нь температуртай ижил усаар услах хэрэгтэй байдаг аж. Тиймээс крантны усаа саванд хийж хэсэг хугацаанд байлгасны дараа услаарай. Гоёмсог цэцгүүдийг XI хороололд байрлах Экологийн боловсролын төвөөс худалдан авч болох бөгөөд мөн цэцэг үрслүүлэх арчлах талаар бүхий л зөвлөгөөг авах боломжтой юм байна. 
Я.МӨНГӨНЦЭЦЭГ 


