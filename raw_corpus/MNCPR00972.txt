НИЙСЛЭЛИЙГ 2010 он гэхэд гэр хорооллын утаанаас салгана

Улаанбаатар хотыг утаагүй болгох талаар мастер төлөвлөгөө хийж байгаа хүмүүсийн нэг болох Нийслэлийн Засаг даргын тамгын газрын экологи хариуцсан мэргэжилтэн /Ph.D/ Ч.Батсайхантай уулзаж хотыг утаагүй болгох төлөвлөгөөнийх нь талаар ярилцсан юм.
-Хотын утааг багасгах мастер төлөвлөгөө хийж байгаа гэсэн. Энэ төлөвлөгөөг хийж гүйцэтгэснээр хот утаагүй болох уу? -Утаагүй болгохын тулд л үүнийг хийж байгаа. Өнөөдөр хүн болгон үүнд санаа зовж байгаа ч нэгдсэн бодлого алдагдаад байна. Яам болгон өөр өөрийнхөөрөө зүтгээд амжилтад хүрэхгүй шинжтэй. Жишээ нь, Барилга, хот байгуулалтын яам хотыг дулааны шугамтай барилгаар хангавал утаа багасана гэдэг. Тэгвэл Түлш, эрчим хүчний яам түлш нүүрс дээрээ ажиллах хэрэгтэй. Нүүрсийг боловсронгуй болгоно хэмээн ярьцгаадаг. Энэ аргууд бүгд зөв. Гэхдээ хугацаа алдахгүйн тулд аль аргыг нь түрүүлж хэрэгжүүлэх юм. Агаар бохирдуулсан хүмүүст ямар арга хэмжээ авах ёстой гэхчилэн бүгдийг төлөвлөгөөнд тусгаж байгаа. Төрөөс мөнгө шидээд л байдаг, агаар бохирдуулсан хүмүүс хариуцлага үүрэхгүй яваад байж болохгүй биз дээ. Эрх зүйн орчинг боловсронгуй болгох, ногоон байгууламж нэмэгдүүлэх,нүүрс түлшийг боловсронгуй болгох, нүүрснээс хий гаргах, утаагүй коксжуулсан нүүрс бий болгох гэх зэргээр олон зүйл төлөвлөгөөнд тусгаж байна. -Эхний ээлжинд яг ямар ажил хийхээр төлөвлөж байгаа вэ? Эхний ээлжинд утаагүй түлшний үйлдвэр байгуулж эхэлнэ. Энэ утаагүй түлш бол одооны зах зээлд зарагдаж байгаа шахмал түлшээс шал өөр шүү. Перкет буюу утаагүй түлш бол нүүрснээс дэгдэмхий бодисуудыг өөрөөр хэлбэл, утааг нь химийн аргаар ялгаж аваад ямар ч утаагүй болгохыг хэлж байгаа юм. Илчлэг нь өндөр 6500 К/клор байдаг. Зүгээр нүүрснийх 3000-тай л байдаг. Тэгвэл энэ өндөр илчлэгтэй нүүрсийг яаж ч шавартай хольсон 4000-аас доош буухгүй илчлэгтэй болно. Шахмал түлшний стандартыг бид тогтоож өгсөн. 3800-аас доош илчлэгтэй байж болохгүй гэж. Одооны зарагдаад байгаа "дүлий түлш"-ийг шахаж байхгүй болгоно. -Наадмаас өмнө нүүрс оруулахаа болино гэж яригдаад байгаа бил үү? -120 мянган өрхөө шахмал түлшээр хангах үйлдвэрээ эхэлж байгуулаад нүүрсээ хорих хэрэгтэй шүү дээ. Тэгэхгүй бол болохгүй гэдэг нь ойлгомжтой. -Энэ шахмал түлшний үнэ ямар байх вэ? -Нүүрснээс ялимгүй өндөр үнэтэй гарах гээд байна. Гэхдээ бид нүүрстэй адил үнэтэй байлгах шаардлага тавьж байна. Яагаад гэвэл төрөөс үүнд хөрөнгө оруулж байгаа учир үнийг буулгах боломжтой. -Хүмүүс нүүрс түлж бас тэр болгон чадахгүй байгаа. Гутлын ул, дугуйны гадуур хаймар элдэв нийлэг уут савыг шатааж агаарыг маш ихээр бохирдуулж байна шүү дээ. Энэ тал дээр ямар арга хэмжээ авах вэ? -Тэр бол ядуу айлууд л даа. Түүнийг Нийгмийн халамж гэх зэрэг газраас түлээ түлшийг нь анхаарах болно. -Цахилгаанаар гэрийг халаана гэцгээдэг. Энэ талаар төлөвлөгөөнд юу тусгав? -Цахилгаанаар халаах нь үнэндээ өртөг үнэтэй гараад байна. Гэвч бид хосолмол аргаар гэр халаах төлөвлөгөө хийж байгаа. Нүүрс, цахилгаанаар халаах ч юм уу. Нэг мянган айлд л тень тавиад туршаад үзэх гэхэд нэг тэрбум төгрөг хэрэг болж байна. 1,4 хувьд нь нэг тэрбум төгрөг цацаад байхаар юу болох билээ. Тэгээд ч нэг хувь ч юмуу арван хувь утаа буурууллаа гэхэд нөгөө агаарын бохирдол, утаа буурч байгаа нь хүмүүст мэдрэгдэхгүй л дээ. Бид бага зардлаар түргэн хугацаанд өндөр үр дүнд хүрэхийг эрмэлзэж байна. -Шахмал /перкет/ түлш ашигласнаар утаа байхгүй болох уу? -Бууралгүй яахав. Утаа буурна. Улаанбаатар хотын утааны 90.2 хувийг гэр хороолол бий болгож байна. Тэр утаа байхгүй болчихвол хот утаагүй болно биз дээ. Перкетин түлшээс утаа гарахгүй. Энэ жилдээ 30 хүрэхгүй хувийг нь энэ түлшээр хангана. -Хорь гаруй хувийг ийм түлшээр хангана гэлээ. Тэгвэл хотын утаа яг энэ хувиар багасана гэсэн үг үү. Энэ хорин хувь хүмүүст мэдрэгдэх үү? -Тийм ээ ирэх жил утааг хорь гаруй хувиар буулгана. Хотын утаа хорин хувь буурах нь хүмүүст мэдрэгдэхгүй. Утаа тавиас дээш хувь буурч байж л мэдэгдэнэ дээ. 2008 оны өвөл гэхэд л хотын утаа 20 хувь,40 хувь,60 хувь гээд л буураад эхэлнэ. -Ирэх жил гэхэд хотын утаа буурахгүй хэвээрээ л байна гэсэн үг үү? -Нөгөө шахмал түлшний үйлдвэр маань эхний ээлжинд долдугаар сард ашиглалтад орно. Энэ үйлдвэрийн хүчин чадал гэр хорооллын 20 гаруй хувийг хангаж эхэлнэ. Дараагийн үйлдвэр магадгүй өвлийн өмнө ашиглалтад орно. Тэр бас 20 гаруй хувийг хангахаар 40 хувьд хүрнэ гэх зэргээр л нэмэгдээд байх болно. -Ер нь хэдэн онд Улаанбаатар хот утаагүй болно гэж төлөвлөгөөнд тусгаж байгаа юм бэ? -2010 он гэхэд утаагүй болно. Гэхдээ агаарын бохирдол гэдэг чинь дан ганц утаа биш шүү дээ. Өөр олон зүйл байгаа. Машины утаа, үйлдвэр зэрэг олон зүйлийн утаа униар гарч агаарыг бохирдуулдаг шүү дээ. Гэхдээ бид 2010 он гэхэд гэрийн утааг байхгүй болгохоор төлөвлөгөөнд тусгаад байна хэмээн ярьсан юм. 
Ж.Сандагдорж
