№ 15 (16292)         
1986 оны нэгдүгээр сарын 17.
СААЛЬЧИН - ОПЕРАТОРЧ

Манай ард түмний сайн сайхан аж байдлын нэг том үзүүлэлт хүн амын хүнсний хангамжийн маш чухал бүрэлдэхүүн хэсэг нь сүү, цагаан идээ билээ. Сүү бол уураг, тос, сахар, төрөл бүрийн эрдэс, бичил элемент, витамин, фермент агуулсан гайхамшигт чанартай, амьдралыг тэтгэгч юугаар ч орлуулшгүй тэжээл учраас хөдөлмөрчид, ялангуяа хүүхэд багачуудыг сүү цагаан идээгээр хангахад нам, засаг онцгой анхаарал тавьж байдаг юм. Ийм зорилгоор байгуулагдсан саалийн механикжсан фермүүд ( СМФ ) жилээс жилд өргөжин олширч байна. 

Одоо манай улсын төвлөрсөн хэрэгцээнд нийлүүлж байгаа сүүний дал гаруй хувийг саалийн механикжсан фермүүд бэлтгэж байна. СМФ бол үнэн хэрэгтээ үйлдвэрийн аргаар малын ашиг шимийг боловсруулах, орчин үеийн эрчимжсэн технологи бүхий үйлдвэрлэл бөгөөд энд гол үүрэгтэй мэргэжлийн хүмүүс нь операторчид юм. Тэд үнээ саах цахилгаан саалтуурын агрегат, аппаратын зохион байгуулалт, ажиллагааг сайн мэддэг, чадварлаг эзэмшдэг, согог гэмтлийн шалтгааныг нь тухай бүр зөв оношлон засч чаддаг байхын дээр манай саальчдын уламжлалт мэдлэг, дадлагыг эзэмшин үнээний дэлэнд сүү хуримтлагдах, ялгарах ажиллагаа, саалийн үнээний дэлэнг арчлах, иллэг хийж ивэлгэх талаар сайн бэлтгэлтэй, нэг үгээр хэлэхэд мал эмнэлгийн ухааны анхны мэдэгдэхүүнтэй мал аж ахуйн үйлдвэрлэлийн механикжуулагчид шинэ маягийн өндөр мэргэжилтэй саальчид юм. 

Сүүний үйлдвэрлэлийн аж ахуйн эрчимжсэн технологийг чадамгай эзэмшсэн манай долоон зуу гаруй операторчдын дотроос Батсүмбэрийн сангийн аж ахуйн операторч БНМАУ-ын хөдөлмөрийн баатар Ц. Хорлоо, Партизаны сангийн аж ахуйн С. Хандсүрэн, Батсүмбэрийн сангийн аж ахуйн операторч, БНМАУ-ын Ардын Их Хурлын депутат Н. Амаржаргал, Сэлэнгэ аймгийн Зүүнхараагийн сангийн аж ахуйн саальчин, улсын залуу аварга С. Базальханд зэрэг идэвх зүтгэл, бүтээлээрээ шалгарсан тэргүүний хүмүүс олширсоор байна. Наймдугаар таван жилийн эхний онд улсын төвлөрсөн хэрэгцээнд нийлүүлэх сүүг 6, 2 хувь нэмэгдүүлж, цаашид сүү үйлдвэрлэлийн хэмжээг 1985 оныхтой харьцуулахад 1990 онд 28 хувь өсгөн, 346 сая литрт хүргэхээр хөдөө аж ахуй, хүнсний зорилтот Программд заасан томоохон зорилтыг амжилттай шийдвэрлэхийн тулд тал аж ахуйгаас авах бүтээгдэхүүнийг аж үйлдвэрийн аргаар бэлтгэхэд шилжүүлж, улмаар хөдөлмөр зохион байгуулалт, хөлс төлөлтийн бригад, салааны дэвшилттэй шинэ хэлбэрүүдийг СМФ-ийн өвөрмөц байдалд тохируулан бүтээлчээр нэвтрүүлж, хөдөлмөрийг хамт олны хэлбэрээр зохион байгуулж операторч бүрийн хариуцлага, мэдлэг, ажлын амжилтыг эрс дээшлүүлэх хэрэгтэй юм. 

МАХН-ын Төв Хороо, Сайд нарын Зөвлөлөөс 1981 онд гаргасан тогтоолд ЗХУ-ын Львов мужийн туршлагыг 1984 онд багтаан нийт фермд нэвтрүүлэх, тэргүүний операторчдын арга туршлагыг нийтэд эзэмшүүлэх зорилгоор үнээг цахилгаан саалтуураар саах операторчдын ажил мэргэжлийн улсын уралдааныг хоёр жил тутам зохиож байхаар заасан билээ. Гэвч энэ чухал тогтоолын заалтуудыг хэрэгжүүлэхэд БНМАУ-ын Хөдөө аж ахуйн Яам, холбогдох бусад газар хангалтгүй ажилласан байна. Зарим фермд хөдөлмөр зохион байгуулалтын дамжлага цех, дамжлага салааны системийг туршсан боловч улсын хэмжээгээр хэрэглэж болохуйц үр дүн одоо болтол гараагүй байна. 

Хөдөө аж ахуйн Яам үнээ саах технологийн дүрмийг өнгөрөгч оны сүүлчээр баталж гаргасан нь хэдийгээр цаг хугацааны хувьд хожимдсон боловч цаашид түүнийг нийт фермд шуурхай хэрэгжүүлэх, зөвхөн операторчид төдийгүй СМФ-ийн эрхлэгч, бүх мэргэжилтэн, ферм бүхий аж ахуйг, нэгдлийн нам. захиргааны байгууллагын удирдлагуудад судлуулах хэрэгтэй. СМФ-ийн операторчдын мэргэжлийг дээшлүүлэх, сургууль курсийн программ зохиох, хөдөө аж ахуйн дээд сургуулийн хичээлийн программд тусгах, техникум, ТМС-иар залуу операторчдыг бэлтгэхийн дээр СМФ-ийг шинээр байгуулахдаа операторчдыг бэлтгэх ажлыг хамтад нь төлөвлөж байх шаардлагатай юм. 

СМФ-ийн операторчдын ахуйн болон хөдөлмөрийн нөхцөлийг сайжруулж, улсын хөдөө аж ахуйн байгууллагад ажиллаж байгаа тракторч комбайнчдын нэг адил орон сууц, түлш, хоол хүнсний зохих хувийн хөнгөлөлт үзүүлж байх талаар сангийн аж ахуй, нэгдлийн нам, захиргааны байгууллага бодитой арга хэмжээ авах ёстой. 

Хөдөлмөр, зохион байгуулалтыг сайжруулж, хамтын тооцоотой салааны зохион байгуулалт хийж, чанарын удирдлагын иж бүрэн системийг нэвтрүүлж, саалийн механикжсан фермийн төслийн хүч чадлыг бүрэн дүүрэн эзэмшиж, ажлыг нь улам боловсронгуй болгох, ялангуяа операторчдын үүргийг дээшлүүлж, мэдлэг мэргэжлийг сайжруулах нь сүү саалийг нэмэгдүүлэх, хүнсний зорилтот Программыг хэрэгжүүлэх ажлын маш чухал бүрэлдэхүүн хэсэг байвал зохино. 

