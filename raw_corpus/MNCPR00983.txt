Одоо 13 хүн агуйн аялал хийж яваа

Монголын адал явдалт аяллын холбоо(МАЯСАХ)-ны ерөнхий нарийн бичгийн дарга, Монголын каноегийн холбооны ерөнхийлөгч Б.Жияандоржтой ярилцлаа.
-Хэдхэн хоногийн өмнө танай холбооноос ахмадын улсын аварга шалгаруулах тэмцээнийг зохион байгууллаа. Анх удаа болж байгаа энэ тэмцээнд хэр олон тамирчин оролцов доо? -Олон улсын ахмадын өдрийг тохиолдуулан Монголын спортын түүхэнд анх удаа адал явдалт аяллын ахмадын улсын аварга шалгаруулах тэмцээнийг зохион явууллаа. Өнөөдөр манайд анхаарал халамжийн гадна үлдсэн хүмүүс бол ахмадууд. Энэхүү тэмцээнийг зохиосноор төр засаг, үйлдвэрчний эвлэл, хувийн хэвшлийнхний анхаарлыг тэдний зүг хандуулах зорилготой байсан. Ер нь үе үеийн Засгийн газрын амалдаг зүйл нь ард түмний эрүүл мэнд, чийрэгжилтэд анхаарна гэдэг ч бодитоор хийж байгаа зүйл нь чамлалттай санагддаг. Энэ тэмцээнийг ахмадуудын хүсэлтээр зохион байгуулсан юм. Дархан, Эрдэнэт, Сэлэнгэ, Улаанбаатар хотын 14 багийн 100 тамирчин оролцсон. Ивээн тэтгэсэн С.Эрдэнэ даргатай Улсын нийгмийн даатгалын газрын хамт олонд баярлалаа гэж хэлмээр байна. Цаашид ч уламжлал болгон хамтран зохион байгуулна гэж байсан. -Ахмадууд спортын ямар төрлөөр өрсөлдсөн бэ? -Уулын оргил булаалдах, завь, ханан хаданд авирах, хөгжилтэй буухиа, газрын зураг дээр зүг чигээ олох зэрэг долоон төрлөөр өрсөлдсөн. Нийлбэр дүнгээр С.Долоодой ахлагчтай Дархан-Уул аймгийн "Уран байгаль" баг тэргүүллээ. Би олон ч тэмцээн уралдаан зохиож явлаа. Хамгийн зохион байгуулалт сайтай, дэг журамтай, үгэнд ордог хүмүүс бол ахмадууд байдаг юм байна. Олон хүнийг баярлуулсан, сэтгэлийг нь сэргээсэн тэмцээн болсон доо. -Адал явдалт спорт аяллын холбоо хичнээн төрлийн тэмцээн уралдаан зохион явуулдаг бол... -Манайх явган, морь, тэмээ, усан болон агуйн аялал, загас турыг мэргэжлийн түвшинд зохион байгуулдаг сайн дурын байгууллага. Жилд улсын чанартай 15-20 тэмцээн уралдаан зохиодог. Үүндээ 18-20 сая төгрөгийн хөрөнгө мөнгө зарцуулдаг. Манайх шиг ийм идэвхтэй үйл ажиллагаа явуулдаг спортын холбоо ховор. Бид сайндаа ч биш спортод элэгтэй, тусалж дэмждэг байгууллага, хүмүүсийн ачаар болж байна. Өөрөөр хэлбэл, тэд ивээн тэтгэдэг, бид зохион байгуулдаг юм. Энэ нь зах зээлд спортыг хөгжүүлэх шинэ хэлбэр. Бид бүтээгдэхүүнээ борлуулж байна гэсэн үг юм. -Настнуудад зориулсан буяны аяллыг танайхаас зохион байгуулдаг байх аа... -Хүмүүсийн сэтгэл санааг ариусгах зорилготой буяны гороо аяллыг жилд нэг удаа зохион байгуулдаг байсан бол одоо хүмүүсийн хүсэлтээр гурван удаа хийдэг болоод байгаа. Настай хүмүүс их идэвхтэй оролцдог аялал л даа. Аялалд 10 лам хамт яван ном уншдаг. Аялагчид бүгдээрээ "Ганжуур" судрыг залж явдаг нь тэр бүр олддоггүй завшаан юм. Бид Цэцээ гүн, Ээж хад, Манзушир гэх зэрэг хүний сэтгэл санааг ариусгах байгалийн сайн энергитэй газруудаар гороо аяллынхаа маршрутыг гаргадаг. Өнгөрсөн долдугаар сард Цэцээ гүнд гарах гороо аялалд 250 хүн оролцсон. 85-тай хөгшин хүртэл явдаг юм. -Гороо гэлтгүй явган аяллын захиалга танайд ирдэг үү? -Би долоо хоногийн амралтын өдрүүдэд их завгүй ажилладаг. Хамт олноороо, найз нөхдөөрөө, гэр бүлээрээ явах аяллын захиалга их ирнэ. Энэ долоо хоногийн сүүлчээр л гэхэд Сэлэнгийн Ээж мод руу явган аялал хийнэ. Дарханы хөгшчүүдийн захиалга. Бас Хар төмөрлөгийн үйлдвэрийнхэн хүмүүсээ явуулах юм. Явган аяллынхны хоол унд, хөнжил дэвсгэрийг нь ачих машин дагаж явна. Хөгшчүүдийг хүүхдүүд нь машинтай дагадаг юм. Буудаллах газар нь хоол ундыг нь бэлтгээд байж байдаг. Тэд хүүхдүүдээ дагаж яв гэж "тушаадаг" юм билээ. Одоо манайхан зөв амарч сурч байна. Голын зах юм уу амралтанд очоод архи уухын оронд цэвэр агаарт аялах сонирхолтой болжээ. -Аялагчдыг танайхан дагаж явдаг уу? -Манай хөтөч авч аялалд гардаг. Эхлээд бид тухайн хүмүүст өөрсдийн аяллын маршрутаа танилцуулж, үзэх газар, явах км, аяллын хугацааг санал болгоно. Хүмүүс өөрсдийн цаг завдаа тохируулан маршрутаа сонгодог юм. Замдаа уйдахгүй хөгжилтэй явахын тулд бид ханан хаданд авирах, олс татах, гэр барих, морь барих, унага татах, үхэр тэрэг хөллөх гэх мэт олон төрлийн тэмцээн уралдааныг зохиодог. Үүнээс гадна хөтөч маань аялагчдыг төөрүүлэхгүй байх үүрэгтэй. "Голомт" банкныхан хамт олноороо Асралт хайрхан, Хагийн хар нуур хүртэл аялж байсан. Сангийн сайд нь яамныхантайгаа, Японы Элчин сайдын яам гээд байнга аялдаг газрууд бий. -Явган, морин, тэмээн аяллаар хүмүүс их явдаг гэлээ. Машинтай аялал бий юү? -Бий. Жиптур аяллыг хүмүүс их сонирхдог болоод байгаа. Хэд хэдэн гэр бүлээрээ нийлээд эх орныхоо байгалийн үзэсгэлэнт газруудаар аялах хүсэлтэй хүмүүс манайд ханддаг. Бид маршрутын дагуу үдлэх, хонох газрыг хүртэл товлосон байдаг. Загасчлах дуртай хүмүүсийн дунд тэмцээн зохиож хэн олон, том, хүнд загас барьж вэ гэдгээр нь шалгаруулдаг. Гэхдээ бид загасыг нь хэмжиж зургийг нь аваад усанд буцаагаад тавьдаг юм. Мэргэжлийн хөтөч, тайлбарлагчтай явж байгаа болохоор хүмүүс сэтгэл хангалуун, тайван явдаг. -Хүмүүс барьсан загасаа авна гэхгүй юу? -Загас сонирхогчид, мэргэжлийн загасчид загасаа хайрлах сэтгэлтэй байдаг. Харин ашиг хонжоо хайсан, ядуу зүдүү, ажилгүй хүмүүс л загасыг тор тороор нь барьж хойш урагш гаргаж байна. Өнөөдөр Өгий, Тэрхийн цагаан нуур загасгүй болсон. Өнгөрсөн онд Загас агнуурын спортын улсын аварга шалгаруулах тэмцээнийг Өгий нууранд хийхэд мэргэжлийн загасчин хоёр цагт долоон ширхэг жараахай барьсан гээд бод доо. Өвөл нь Өгий нуурын мөсөн дээр хятадууд гэр барьчихаад доош ухаж загас барьдаг. Гэр дотроосоо доошоо ухаж жорлон гаргадаг гэж нутгийн хүмүүс ярьж байна лээ. Манай бусад нуурыг ч ийм хувь заяа хүлээж байгаа. Энэ асуудлаар бид их олон удаа ярьсан. Холбогдох хүмүүст хандаж байсан. -Аяллаар явж байгаа хүмүүс хог тарих, түймэр гаргах явдал гаргадаг уу? -Спорт аяллын хатуу хууль байдаг. 30 хүн ч бай, гурван хүн ч бай явсан газраа нэг ширхэг ч шүдэнзний мод хаядаггүй хууль бий. Бид аяллаар явж байгаад буух газраа эхлэн сайн цэвэрлэдэг. Дараа нь эрэгтэй, эмэгтэй 00-ын цэг байгуулна. Аяллын эвхдэг жорлон авч явдаг юм. Хог болон галын цэгийг тусгайлан гаргадаг болохоор хог тарих, түймэр гарах тохиолдол байдаггүй. -Та түрүүн агуйн аялал хийж байгаа гэсэн. Үүнийгээ тодруулахгүй юу? -Таван метрээс цааш гүнзгий агуйг олон улсын жишгээр агуй гэдэг. Ийм агуй Дундговь, Өмнөговь, Дорноговьд 10 гаруй бий. Манай хөтөч Алексей, Ж.Түвшинжаргал нараар ахлуулсан 14 тамирчин тэнд агуйн аялал хийж яваа. Хүн тус бүр 20-30 кг ачаатай, 320 км газрыг 13 хоногт туулах юм. Өнөөдөр дөрөв дэх хоног нь. Манайд жуулчид ирээд л байдаг. Харин тэд зочид буудалд байж байгаад онгоц эсвэл автобусаар хөдөө явдаг шүү дээ. Ер нь зочид буудлын жуулчид цөөрч байгаа. Ихэнх жуулчин хямд зардлаар их юм үзэхийг хүсдэг. Тэд адал явдалтай учрах, өөрийгөө сорихыг хүсч байдаг. Наранд шарагдах, бороонд норох, шаварт суухын тулд л тэд мөнгө төлдөг. Тэр нь ихэнх жуулчдад жаргал байдаг. Тийм болохоор адал явдалт аяллыг улам дэлгэрүүлэх, хөгжүүлэх зорилгоор бид холбооныхоо IV их хурлыг хийж Ерөнхийлөгчөөр нь Зам тээвэр, аялал жуулчлалын дэд сайд Шийлэгдамбыг сонгосон. Удирдах зөвлөлд нь аялал жуулчлалын найман том компанийн захирал орсон. Энэ төрлийн аялал цаашид тууштай хөгжих боломжтой болсон гэж бид үзэж байгаа. -Олон маршрут байгаа гэж түрүүн хэлсэн. Хамгийн хол, ойрхон аялал нь хаа хүрэх вэ? -Баталгаатай 60 гаруй маршрут бий. 21 аймгийн хаана нь ч аялж болно. Хугацаа нь ямар аялал вэ гэдгээсээ шалтгаалаад янз бүр. Одоо өвөл болж байна. Цасан болон цанан аялал, нохойтой чарганы аялал бас бий. Нохойн чаргатай аяллыг бид француудтай хамтарч хийдэг болохоор францчууд нохойгоо аваад ирдэг юм. Харин одоо чарганд монгол банхар сургаж байгаа. 
Д.Оюунтуяа
