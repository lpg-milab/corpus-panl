Импортын зарим хүнсний бүтээгдэхүүний гаалийн татварыг хөнгөлөх нь зүйтэй гэж гишүүд үзлээ

УИХ-ын Төсвийн байнгын хорооны өчигдрийн хурлаар Монгол Улсын 2009-2011 оны төсвийн хүрээний мэдэгдлийн тухай УИХ-ын тогтоолын төслийг хэлэлцлээ.
Засгийн газраас 2009-2011 оны дунд хугацааны зорилтод эрдэс түүхий эдийн томоохон ордуудыг ашиглах, макро эдийн засгийн тогтвортой байдлыг бататган хадгалах, инфляцийг нэг оронтой тоонд байлгах зэргийг зургаан үндсэн чиглэл болгон төсвийн хүрээний мэдэгдэлд тусгажээ. Тухайлбал, Чойбалсан-Баруун-Урт болон Оюу толгой, Таван толгой-Сайншандын чиглэлд төмөр замын сүлжээг барьж байгуулах ажлыг хэрэгжүүлэх, Оюу толгойн алт, зэс, Таван толгойн нүүрс, Асгатын мөнгө, ураны зарим ордуудыг эдийн засгийн эргэлтэд оруулж, уул уурхайгаас орох орлогын хэмжээг нэмэгдүүлэх, "Эрдэнэт"-ийн зэсийн баяжмалыг боловсруулж, эцсийн бүтээгдэхүүн үйлдвэрлэлийг дэмжиж, экспортын орлогыг нэмэгдүүлэх гэх мэт олон асуудлыг хэрэгжүүлэхээр төлөвлөжээ. Мөн төсвийн орлогын ДНБ-д эзлэх хэмжээ 2008 онд 42, 2009 онд 37.3, 2010 онд 33.2, 2011 онд 32 хувь байх хандлагатай байна гэж улсын төсвийн байдлыг тодорхойлсон байна. З.Энхболд, Н.Батбаяр нарын гишүүд "Төсвийн орлого 1998 онтой харьцуулахад арав дахин өсчихөөд байгаа. Гэтэл Монголбанк хуучин арга барилаараа ажиллаад байна. Өөрөөр хэлбэл, шинэ нөхцөл байдалтай хуучин арга барил таарахгүй. Хэлэлцүүлэхээр оруулж буй материалаа тооцоотой, бодитой тоон дээр үндэслэсэн байх хэрэгтэй. Гаднаас хамааралтай хүнсний бүтээгдэхүүний хэрэгцээг яаж хангах талаар гурван жилийн төсөвт тусгасан байх шаардлагатай. Хүндрэлтэй байгаа асуудлуудыг бодитойгоор УИХ-д оруулж ирмээр байна. Өнөөдрийн инфляцийг ч тооцох шаардлагатай. Инфляцийн өсөлтийн талаар Төсвийн байнгын хороогоор ярихгүй юм бол Монгол Улсад өөр хаана хэн ярих вэ" гэх зэргээр 2009-2011 оны төсвийн хүрээний мэдэгдлийг багагүй шүүмжиллээ. Санал хураалт явуулахад олонхи гишүүн 2009-2011 оны төсвийн хүрээний мэдэгдлийг УИХ-аар хэлэлцэх нь зүйтэй гэж үзсэн юм. Дараа нь Засгийн газрын тусгай сангийн тухай хуульд нэмэлт оруулах тухай, Монгол Улсыг хөгжүүлэх сангийн тухай хуульд нэмэлт оруулах тухай хуулийн төслийг хэлэлцсэн юм. Эдгээр хуульд өөрчлөлт оруулснаар стратегийн чухал бүтээгдэхүүний нөөц бүрдүүлэлтэд уг сангуудаас есөн тэрбум төгрөгийг зарцуулах аж. Төсвийн байнгын хорооны олонхи гишүүн нөөц бүрдүүлэлт хийхдээ хямд байхад нь нөөцөлж саваа дүүргэж авах хэрэгтэй гэсэн саналыг хэлж байлаа. Тухайлбал, улсын нөөцөд хоёр сарын хэрэгцээг хангахад 120 мянган тн шатахуун худалдан авах шаардлагатай байгаа аж. Дээр хоёр хуульд нэмэлт оруулах тухай хуулийн төслийг гишүүд дэмжиж, УИХ-аар хэлэлцэхээр боллоо. Засгийн газарт эрх олгох тухай тогтоолын төслийг мөн тус байнгын хороогоор хэлэлцэв. Засгийн газраас импортоор ирж ирэх элсэн чихэр, цагаан будаа, шар будаа, ургамлын тос, загас, тахиа, ногоон цай, гоймон, цөцгийн тос, улаан буудай зэрэг хүнсний бүтээгдэхүүний гаалийн татварыг таван хувиар буулгах саналыг УИХ-д оруулжээ. Уг тогтоолын төсөл батлагдсанаар Засгийн газар 4.9 тэрбум төгрөгийн гаалийн татварыг зургаан сарын хугацаанд хөнгөлөх эрхтэй болох аж. Манай улс жилд 80-90 сая ам.долларын хүнсний бүтээгдэхүүн импортолдог байна. Төсвийн байнгын хорооны гишүүд уг тогтоолын төслийг хэлэлцэх нь зүйтэй гэдэг дээр санал нэгдэв. 
Д.Уран

