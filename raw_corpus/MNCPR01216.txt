Даргаа солих даалгавартай бага хурлын уур амьсгал

Нийслэлийн МАХН-ын XXX бага хурал өчигдөр Соёлын төв өргөөнд эхлэв. Хөтөлбөр ёсоор Мандатын комиссын, Нийслэлийн МАХН-ын хорооны тайлан, Нийслэлийн МАХН-ын Хяналтын хорооны тайлангийн илтгэлийг хэлэлцсэн.
Нийслэлийн МАХН-ын дарга Г.Мөнхбаяр эрүүл мэндийн шалтгаан дурдаж, огцрох өргөдөл өгсөн тухай мэдээлэгдсэн. Тэр Нийслэлийн МАХН-ыг даргалахгүйгээ илэрхийлсэн ч бага хурлыг нээж, намын хамгийн том салбар байгууллагынхаа тайлан илтгэлийг хэлэлцүүлэх байлаа. Гэвч хурлын танхимаар огт үзэгдсэнгүй. Сүүлийн гурван жилийн хугацааны ажлын тайлангаа дэд дарга Ц.Баасансүрэн танилцуулсан. Г.Мөнхбаяр бага хуралд огт үзэгдээгүй нь Нийслэлийн МАХН-ыг толгойлох боломжгүйгээ илэрхийлсэн хүсэлттэй холбоотой байж мэдэх. Намын дарга С.Баярын хэрэглэж гаршсан аргаар Г.Мөнхбаяр албан хүчээр өргөдөл өгсөн тул бага хурлын үеэр бууриа эргээд байх нь гашуун байсан биз ээ. Илтгэлүүдэд 15 хүн биеэр санал бодлоо хэлсэн. Тэдний ярианд хүчтэй дурдагдаагүй ч бага хурлын төлөөлөгчид дор бүртээ бодол, дүгнэлттэй суугаа нь гарцаагүй. Хотын 13 гээчийг ялгаж цоллосон талынхны үзсэнээр бол МАХН-ын XXV хурал болж өнгөрснөөс хойш Нийслэлийн МАХН шинэчлэлийн чиглэлээр юу хийсэн нь тодорхойгүй илтгэл гарлаа хэмээн шүүмжилж байна. Мөн Нийслэлийн хяналтын байгууллага бол нийслэлийн намын санхүүгийн асуудалд тодорхой хяналт тавих ёстой, хангалттай тайлбар гарсангүй, Нийслэлийн МАХН-ын аппаратыг чадваржуулах хэрэгтэй гэхчилэн хүүрнэсэн нь дуулдав. Энэ бүх дүгнэлт Нийслэлийн МАХН-ын бага хурлыг хийлгэхээр шуурхайлсан Удирдах зөвлөлийн үндсэн зорилгыг ханхлуулж байгаа юм. Хотын даргыг огцруулах зорилго ужгирснаас улбаатай МАХН-ын дарга С.Баяр болон Удирдах зөвлөлийн хилэгнэл Нийслэлийн МАХН-ыг асар хурдан хуралдуулах зорилгод хүрсэн. Аймгуудын намын хорооноос түрүүлж зөвхөн Нийслэлийн МАХН-ыг хуралдуулах болсон шалтгаан нь тус аппаратын ажил муу, чадваргүй гэхчилэн байдлаар зэхсэн тайлбар. Төлөвлөгөөний дагуу болж өрнөж байгаа бага хурлын уур амьсгал дунд МАХН-ын Удирдах зөвлөл, С.Баярын тайлбар ханхлахгүй байх аргагүй. Бага хурлын онцлог бол намын үүр бүрээс гишүүд ирсэн явдал. Нийт 305 хүн гэсэн бүртгэл гарсан байна. Эндээс Нийслэлийн намын хорооны гишүүнээр 159 хүнийг сонгох ёстой. Хурлыг Нийслэлийн татварын газрын дарга Энхбаатар удирдан явуулж байна. Тооллогын комисст 11 хүн нэр дэвшүүлсэн ч хурдан шуурхай ажиллуулахын тулд нэмж 21 хүний бүрэлдэхүүнтэй болгосон байна лээ. Ингээд ажлын хэсгийн зүгээс Нийслэлийн намын хорооны 159 хүний нэрийг дүүрэг тус бүрээр дуудсан. Тэрхүү жагсаалтад дандаа дарга цэрэг улс байна, залуучуудын төлөөлөл алга гэхчилэн шуугиан танхим дундаас гарч байна. Басхүү эмэгтэйчүүдийн квотыг 25 хувь байлгах ёстой хэмээн Монголын ардчилсан социалист эмэгтэйчүүдийн холбооны Сонгинохайрхан дүүргийн салбар хорооны дарга Баярсайхан хэлсэн. Дүүрэг бүр квоттой байх ёстой гэсэн журмыг хотын менежер Э.Мөнх-Очир ихэд эсэргүүцэж байна. Аль нэг дүүргээс нэгдүгээрт жагсан гарч ирсэн төлөөлөгч 50 санал авсан байхад өөр дүүргээс тавдугаарт ч гарч ирсэн төлөөлөгч 80 санал авбал дүүрэг бүрээс төлөөлөгч гэсэн журмаар бол бага саналтай хүн намын хорооны төлөөлөгч болох нь хэмээн уурсаж байна лээ. Түүнийхээр бол аль ч дүүрэг гэж зааглаж хязгаарлалгүйгээр хамгийн олон саналтай хүмүүсийг дээрээс нь жагсааж, 159 дэх хүнээр таслал болгон Нийслэлийн намын хорооны гишүүдийг сонгох ёстой гэнэ. Хариуд нь Э.Мөнх-Очирын-хоор бол жижиг, захын дүүргийнхэн хотын төвийн дүүргийнх шиг санал авч чадахгүй, тэгэхээр зарим дүүрэг Нийслэлийн намд огт төлөөлөлгүй болох хэрэг үү гэж лавлаж байв. Ажлын хэсгийн санал болгосон нэрсийг дуудсаны дараа танхимаас нэр дэвшүүллээ. Нийслэлийн гэсэн байгууллага, нэгж бүрийн сэтэртэй хүмүүсийг багтаасан 159 хүний дунд МАХН-ын ерөнхий нарийн бичгийн дарга Ё.Отгонбаяр алга хэмээн бухимдах төлөөлөгч байв. Нэгэнт нэр дэвшүүлэх ажиллагаа хаагдсан байхад эрт ухаарч, нэрийг нь дэвшүүлэхгүй яасан юм бэ гэсэн тайлбар танхимд гарч байна. Нэрээ татсан Очирбат гишүүний оронд Ё.Отгонбаярыг дэвшүүлчихье гэж ажлын хэсгийнхэн аргадах учирлахын хооронд хэлж байгаа нь ч дуулдав. Ингээд санал хураалтаар сонгогдсон төлөөлөгчид МАХН-ын төв байранд 20 минутын дараа бэлэн байх ёстой гэсэн хурал даргалагчийн тов зарласнаар Соёлын төв өргөөнд болсон хурал завсарласан. 159 төлөөлөгч Нийслэлийн МАХН-ын 15 тэргүүлэгч, дарга, дэд даргаа сонгоно. Тэртэй тэргүй Удирдах зөвлөл дээр тогтсоноор Т.Билэгт Нийслэлийн МАХН-ын дарга болно гэсэн хандлага тээсэн төлөөлөгч олон байна. Дугаар шилжих мөчид буюу 21 цаг гэхэд тооллогын комисс МАХН-ын төв байранд ажилласаар байлаа. 
Б.Хэрлэн