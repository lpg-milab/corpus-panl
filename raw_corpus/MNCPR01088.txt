Түүхт Халх голын отрядыг алдаршуулна

Алдарт Халх голын Сүмбэрийн отрядын 70 жилийн ой энэ онд тохиож буй. Хил хамгаалах ерөнхий газрын (ХХЕГ) зүгээс ихээхэн анхаарал тавьж, Сүмбэрийн отрядынхан ч ойн баярын бүтээн байгуулалт, тэмдэглэн өнгөрүүлэх арга хэмжээндээ шуудран оржээ.
Тэндхийг найман жил даргалсан хурандаа Д.Гантөмөр саяхан ХХЕГ-ын Захиргаа удирдлагын газрын даргаар томилогдон ирсэн юм билээ. Түүний хуучин албыг авсан, алдарт отрядын залуухан дарга хил дээр, үүрэгт албандаа байгаа тул Д.Гантөмөр хурандаатай уулзсан юм. -Халх голын отрядыг бараг домог болсон түүхт газар болох тухайд та олон сайхан үйл явдал хэлэх байх? -1937 оны аравдугаар сарын 18-нд тэр үеийн Сайд нарын зөвлөлийн хурлын 28 дугаар тогтоолын дагуу Дотоод явдлын яамны сайдын 23 дугаар тушаалаар Халх голын отряд байгуулагдсан байдаг юм. Тус отрядынхан 1939 оны Халх голын дайн, 1945 оны чөлөөлөх дайнд оролцож эгнээнээсээ Монгол Улсын баатар П.Чүлтэм, С.Төмөрбаатар, Н.Жамбаа, Э.Шийлэг, Д.Гуулин нарын олон арван эрэлхэг эх орончдыг төрүүлсэн түүхтэй. Байлдааны туршлагадаа үндэслэн 1948 онд Ховд аймгийн Үенч сумын нутаг Улиастай руу шилжин 2000 гаруй км замыг морин отрядтайгаа туулан байршиж, Гоминдан, Хасагийн дээрэмчдийг байлдан дарсан баатарлаг дайчин уламжлалтай. Отрядын гавьяаг үнэлж, Маршал Х.Чойбалсангийн нэрэмжит, Сүмбэрийн заставыг Монгол Улсын баатар П.Чойдогийн, Элс уулын заставыг Монгол Улсын баатар С.Төмөрбаатарын нэрэмжит болгож, тус бүр Байлдааны гавьяаны улаан тугийн одонгоор шагнасан байдаг юм. Энэ отрядын даргаар ажиллаж байсан Ш.Арвай, П.Сүндэв мөн ажиллаж байсан Л.Баябазар, Б.Базарсад, Ж.Ишдорж нар цэргийн дээд генерал цол хүртсэн нь бий. -Танай отрядын нутаг дэвсгэрийн хувьд хариуцсан хэсэг нь физик, газарзүйн хувьд их онцлогтой? -Тэгш тал хээр, уул ус тэгснээ элсэн манхан гээд үнэхээр үзэсгэлэнт газартай. Хариуцсан хилийн 30 хувь нь усаар хиллэдэг, Нөмрөгийн дархан цаазат газар манай отрядын хариуцсан нутаг дэвсгэрт байрладаг. Ийм байгалийн сайхан тогтоц байх хэрээр хариуцсан албан хаагчид, хилийн мэргэжилтнүүдийн хувьд ихээхэн авьяас, ур чадвар, эв нэгдэл шаарддаг. Хил давсан малын хулгай, хууль бус, хязгаарласан бүтээгдэхүүнийг хилээр нэвтрүүлэхийт завдсан үйлдлүүд их гардаг. Одоогийн байдлаар гэхэд л БНХАУ-аас орж ирж Буйр нуураас загас олборлосон иргэд суурьшин байх хугацаагаа хэтрүүлсэнд нь торгууль хүлээлгэж, хорьсон байгаа. Гэтэл торгуулиас бултан зайлж, оргохыг оролдсон үйлдлүүд гарч байна. Ер нь хилийн зөрчлийн илрүүлэлтэд чиглэсэн шаталсан арга хэмжээ авсан. Хил зөрчлийн аргууд, бүлэглэлийг таслан зогсоосон ч дотоодоос цааш гардаг зөрчил өсөх хандлагатай байгаа. -Энэ онд тохиож байгаа ойгоо хэрхэн тэмдэглэх гэж байна вэ? -Ямартай ч ойн арга хэмжээ эхэлж байгааг зарлаж өнөөдөр хэвлэлийн бага хурал хийнэ. Отрядын үе үеийн ахмадууд, ажил үйлсийн холбоотой хүмүүсийг ХХЕГ-ын хурлын зааланд маргааш 15:00 цагт хүлээн авч уулзана. Ойн хүрээнд ямар бүтээн байгуулалт, ажил үйлсээ алдаршуулах ямар арга хэмжээг хэрхэн зохион байгуулах талаар төлөвлөгөө гаргахын тулд ярилцах нь зүйтэй хэмээн төлөвлөөд байгаа юм. Энэ үеэр Дорнод аймгийн урлагийн наадмын тэргүүн шагналт "Халх голын өглөө" ая дуугаа өргөх юм шүү. 10-нд нь тус ангид алба хааж байсан бизнесмэнүүдийг хүлээн авч бас ярилцлага зохион байгуулах юм. Яг ойн арга хэмжээ бол 2007 оны долдугаар сарын 28-нд Халх голд анги дээрээ болно. Тэгээд одоогоор 70 бүтээлч ажил төлөвлөөд байна. Ойн хүрээний баримтат кино хийнэ. Дайнд оролцсон 121 баатраас өнөөдөр 80 гаруй насыг зооглож байгаа нэг нь л амьд мэнд байна. Халхын голын дайн, чөлөөлөх дайнд оролцсон ахмад баатарлаг хилчдийн яруу алдрыг мөнхжүүлэх нь тун чухал зорилго маань болж байгаа. -Ойн баярын хүрээнд отрядынхаа туулж өнгөрүүлсэн түүхэн явдлыг алдаршуулахад чиглэсэн тэр арга хэмжээнээсээ тодруулбал? -Энэ отряд бол Халх голын дайны анхны цохилтыг өөртөө хүлээн авсан. Дараа нь дайн ялалтаар дуусан дуусах хүртэл хугацаанд бүрэн бүрэлдэхүүнээрээ оролцсоноороо онцлог, чухал үүрэг гүйцэтгэсэн. Тэгээд чөлөөлөх дайнд оролцсон, шилжин байршиж эх орноо хамгаалсан зэрэг нь маш чухал, алдаршуулан түүхийн үнэт судалгааны эх сурвалж болгох ёстой онцлог юм. Гэтэл өнөөдөр чөлөөлөх дайны түүхэн ач холбогдлыг япончууд эрс өөр тийш чиглүүлж, улам бүр улс төрийн ач холбогдолгүй болгох гэж, түүхийг бүдгэрүүлэх үйл ажиллагаа явуулсаар байна. Тэд Халх голд жижигхэн мөргөлдөөн болсон, хэн ч мэдэхгүй, очдоггүй, эзэнгүй жалганд байлдсан гэхчилэн байдлаар тайлбарлаж байгаа. Одоо 2008 онд ХХЕГ-ын 75 жил, 2009 онд Халх голын 70 жилийн ой гэхчилэн хилийн түүхэн үйл явдлууд үргэлжлэн тохионо. Энэ бүхнийг тохиолдуулж Монголын хилийн албаны гавьяа зүтгэлийг цэргийн түүхийн, судалгаа шинжилгээний эргэлтэд оруулахад чиглэсэн томоохон ажлуудыг хийх үндсэн чиглэлийн хүрээнд Халх голын отрядын ойг тэмдэглэн өнгөрүүлнэ. 
Б.ХАЖИДМАА
