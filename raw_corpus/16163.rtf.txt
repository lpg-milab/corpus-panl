№200(16163)
1985 ОНЫ НАЙМДУГААР САРЫН 20.
Төмс, хүнсний ногооны тээвэр

Байгалийн тааламжтай нөхцөл, тариаланч, механикжуулагчдын нөр их хөдөлмөрийн үрээр энэ онд урьд урьдаас арвин ургац хураах төлөвтэй байна. Түүнийг хаягдалгүй шуурхай тээвэрлэж хөдөлмөрчдийн хэрэгцээнд хүргэх нь манай тээврийн нийт байгууллага, тээвэрчин бүрийн эрхэм үүрэг мөн. 

Ургацыг үрэгдэл, хаягдалгүй шуурхай тээвэрлэх нь хүнсний нөөцийг арвижуулахад шинээр тарьж ургуулахаас дутуугүй ач холбогдолтой. Манай тээвэрчид төмс, хүнсний ногооны тээврийг ийнхүү үнэлж хоног, цагийн нэгдсэн график, цуваа, бригадаар зохион байгуулах, авто хотхон, талбай дундын штаб ажиллуулах, чиргүүл, комбитрейлерийн арга зэрэг дэвшилт хэлбэрээр зохион байгуулж, даац ашиглалт, бүтээмжийг мэдэгдэхүйц дээшлүүлж, ургацын тээврийг богино хугацаанд дуусгадаг сайхан уламжлал, туршлагатай билээ. Харьцангуй арвин ургацтай байсан 1984 онд эдгээр дэвшилт аргаар төмс, хүнсний ногооны тээврийг зохион байгуулснаар тээвэрлэлтийг 22 хоногт үндсэнд нь дуусгаж их хэмжээний ногоог алсын аймаг, суманд хүргэсэн юм. 

Ургац тээврийн тэргүүн туршлага, шилдэг арга барилыг зарим бааз, аж ахуй бүтээлч нэвтрүүлээгүйгээс эцсийн үр дүнд муу нөлөө үзүүлсэн тохиолдол гарч байсан, гарсаар байгааг анхаарах хэрэгтэй. Шинэ ажилд хөшүүн хойрго ханддаг, хуучирсан арга барилаасаа салдаггүй цөөн хүний буруугаар ургац тээвэрлэх ажлын шуурхай чанарыг алдуулж, хожсон цаг хугацааг дэмий үрэх явдал олонтаа үзэгдэж байв. Автомашинд ногоо ачих, буулгахтай холбогдсон дагалдах бичиг баримтыг бүрдүүлэхэд ихээхэн чирэгдэл учруулж, үнэт цагийг үрэгдүүлж байлаа. Тухайлбал өнгөрсөн онд зөвхөн Улаанбаатарын ногооны комбинатын харьяа ногооны ангиудад энэ мэт шалтгаанаар 1500 гаруй цагийн саатал гарчээ. 

Эрт ургацын ногоо тээвэрлэх ажил эхлээд, одоо явц, хүнсний ногоог бөөнөөр хураах цаг нэгэнт болоод байна. Ажлын явцаас үзэхэд төмс, хүнсний ногоог бэлтгэн нийлүүлэх, татан авах аж ахуйн гэрээ, тээвэрлэх график, ачааны нэр төрлийг зөрчих, хэрэгцээнээс илүү автомашин захиалах, жолооч нар маршрут, тээврийн даалгаврыг зөрчих зэрэг ноцтой дутагдлууд давтан гарсан байна. Тухайлбал, саяхан Батсүмбэр, Борнуурын сангийн аж ахуй зохих хэмжээний ногоо бэлтгээгүй атлаа Дундговь, Өмнөговь, Баянхонгорт ногоо ачуулахаар олон машин, чиргүүл захиалснаас болж зарим нь хоосон буцаж, хоёр нь өөр ачаа ачихад хүрчээ. Автомашиныг ийнхүү сул зогсоох, хоосон явуулсан тохиолдол нэг биш гарч байгаагийн зэрэгцээ энэ жил ургац арвин гээд нийлэг хандах явдал гарч болзошгүй байгааг эртээс анхаарвал зохино. Үр тариа, төмс, хүнсний ногоог тээвэрлэх, хүлээн авах, хадгалах бүхий л үе шатанд арвилан хэмнэх, арвич хямгач ажиллах зарчмыг бүх хүн мөрдөж, олон нийтийн байгууллага, ардын хяналтын ажил ч түүнд чиглэх ёстой. Үр тариа, төмс, хүнсний ногоо тээвэрлэх байдлаар нь автомашин бүрийг бэлтгэн, техникийн үйлчилгээ, засварыг чанартай хийж, ажилд бэлэн болгох нь чухал. Автомашин, чиргүүлийн тэвшийг өндөрлөх, чигжих, зохих татлага, хучлагаар хангахын зэрэгцээ эргэлтийн агрегат, сэлбэгийг нөөцлөх, жолооч засварчдын хувийн бэлтгэлийг нягт нямбай хангуулбал зохино. Ачих, буулгах цэгт тээврийн хэрэгслийн ашиглалт, тээвэрчдийн үйл ажиллагаанд тавих диспетчерийн хяналтыг хүчтэй болгох, ургацын штабын ажлын байрыг тохижуулан, холбооны хэрэгслээр тоноглох зэрэг зохион байгуулалтын арга хэмжээ авах хэрэгтэй. 

Ногоо тээвэрлэх гол замыг засаж сайжруулахдаа талбай, үтрэм хоорондын болон аж ахуйн дотоод замыг орхидгоос болж тээврийн явцад ихээхэн хорогдол гарахад хүрдгийг анхаарч энэ ажлыг иж бүрэн хийх нь чухал. Ногоог талбай, үтрэм, төмөр замын өртөөнд буулгах, өртөөнөөс автомашинд дахин ачих гэхчлэн олон удаагийн дамжлагын явцад ихээхэн хаягдал хорогдол гаргадгийг таслан зогсоох хэрэгтэй. Агуулах талбай хүрэлцээгүй зэргээр шалтаглан ногоо хүлээж авахгүй байх, баримт бичгийг бүрдүүлэхгүй хүлээлгэж чирэгдүүлэх зэрэг зохисгүй байдлыг худалдааны болон бусад агуулах, аж ахуйнууд гаргаж болохгүй. Машины даац ашиглалтыг нэмэгдүүлэх нэрийдлээр байцаа, сонгино зэрэг ногоо ачих стандарт зөрчих олон давхарлан, бухалдаж ачих, хучлагагүй явах, цочир хүйтрэлийн үед замд хонох зэргээр гэмтээдэг, хөлдөөдөг дутагдлыг арилгах нь зүйтэй. 

Зохих төрлийн ногоог контейнерээр тээвэрлэж, түүнийг ачиж, буулгах, зоорилох ажлыг механикжуулах оновчтой ажлыг яаравчлан хийвэл зохино. Энэ талаар хөдөө аж ахуй, тээврийн эрдэм шинжилгээ, үйлдвэрлэлийн газрууд хоорондоо зохицож, санаачилга идэвх гаргах хэрэгтэй. Түүнчлэн тээврийн товчоо, буудлын үйлчилгээг тогтмолжуулан, явуулын худалдаа, үйлчилгээ, сурталчлан туслах бригад ажиллуулах зэргээр тээвэрчдийн хөдөлмөр, ахуйн нөхцөлийг сайжруулж хөдөлмөрийн бүтээмжийг дээшлүүлэхэд чиглэсэн арга хэмжээг холбогдох байгууллага шуурхай зохион байгуулах шаардлагатай нь мэдээж. 

Төмс, ногоо тээвэрлэх нь намын XIX их хурал угтсан цаг үеийн шуурхай ажлын нэг чухал хэсэг учраас уг ажлыг богино хугацаанд шуурхай гүйцэтгэх талаар бригад, жолооч бүрээр үүрэг амлалт авахуулан, нам, олон нийтийн байгууллагууд тээвэрчдийн дунд үзэл суртал, хүмүүжлийн ажлыг төвлөрүүлж ажиллах нь чухал байна. 

Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программыг хэрэгжүүлж байгаа анхны жилийн ургацын тээврийг өндөр зохион байгуулалттай шуурхай гүйцэтгэхийн төлөө шургуу ажиллацгаая. 

