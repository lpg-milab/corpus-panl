Сундуй доктор

Төв аймгийн Угтаалцайдам сумын хүн эмнэлэг байгуулагдсаны 70 жилийн ойд 
Манай сумын эмнэлгийн ой болох гэнэ. Сумын ой болохоор уугуул  суугуулгүй догдолж баяр наадам хийдэг. Сургуулийн ой болохоор үе үеийн төгсөгчид хуран цуглацгааж багш нартайгаа уулзаж анги танхимаараа орон бөөн хөл хөөр, дуу дурсамж болдог. Эмнэлгийн ойгоор харин яадаг бол. Яг би энэ өрөөнд төрсөн юм гээд бүгдээрээ орох гээд зүтгээд байх болов уу? Эсвэл Хишгээ эмч биднийг эх барьж авсан гээд хэдэн зуун хүн түүнийг гар дээрээ өргөөд сумын төвөө тойроод явах болов уу? Зарим нь бүр хуучин эмнэлгийнхээ буурин дээр оччихоод хувцсаа тайлаад төрсөн газраа хөрвөөнө, анхны дуугаа хадаахад минь амилах шахаж байсан хана туурганых нь хэлтэрхий хаа байна гэж сураглах вий. 
Магадгүй  бас алтан амийг минь та нар л аварсан гээд уйлж дуулах ч хүн гарах байх. Төрөх үхэх хоёр адил гэдэг болохоор тун чиг халуун дотно ой болно доо. Ийн төсөөлөхөд намайг эх барьж авсан нэгэн хүний тухай бодол төрлөө. Сургуульд орсон жил зарим нэг шооч  хүүхэд  намайг ундуй сундуй гэж хочлоод болдоггүй. Ингэж  хэлүүлэх би их дургүй. Нэг л шар гозойгоод тэгж дуудсан хүүхэдтэй үзэж тарах гээд байдаг байлаа. Хүн гэдэг багаасаа л нэр сүрэндээ хайртай байдаг хойно. Нэг өдөр ааваасаа "Миний нэр эмх замбараагүй гэсэн утгатай юмуу" гэж асуулаа. Аав маань миний толгойг илээд: 
-Яалаа гэж хүү минь. Сундуй гэдэг чинь түвд нэр. Мэргэн судрын хураангуй оршив гэсэн их мундаг утгатай үг. Аав нь хүүгээ номтой хүн болно гэж өгсөн юм шүү. Бас чамайг Сундуй доктор эх барьж авсан болохоор энэ нэр их утга учиртай  гэж билээ. Энэ өдрөөс хойш би нэрэндээ их хайртай болж  манай сумыхан  Сундуй доктор хэмээн дууддаг энгэр дүүрэн одонтой өндөр ахыг ихэд хүндэлж  намайг эх барьж авсан эмч гэж гайхуулдаг болов. Ирж яваа хүнийг хорвоод тосч авдаг ачтан эх баригч эмчийг эх барьсан ээж хэмээн хүндэлж сар шинээр хадаг барин золгодог эртний ёс ч байдаг даа. Манай энэ эх барьсан ээжтэйгээ зан араншингаар мөн ч адилхан шүү гэж  ярьж суугаа хүмүүстэй ч тааралдаж байлаа. Одоо бодоход гүн хүндэтгэлийн үг байж. Намайг Сундуй доктор эх барьж авсан болохоор аав хүн ээж болдог алтан хором хүний ёсонд байдаг ажээ. Чухамдаа манай сумын хүн эмнэлгийн 70 жилийн нэгээхэн хэсэг Сундуй докторын гэр бүлийн түүхтэй салшгүй холбоотойг хүүрнэх хүн олон доо. Хань нь гэж нэг их  тос даасан ааштай сайхан буурай Ханд гуай  эмнэлэгт тогооч, асрагчаар олон жил ажилласан. Аавынхаа мэргэжлийг өвлөсөн Буяндэлгэр эмч дөнгөж сургууль төгсөж ирээд л залуу зандан насныхаа эрч хүчийг угтаалчууддаа зориулж явлаа. Бүгдээрээ мэднэ дээ. 
Харин би Сундуй докторын ууган хүү Цогоо багштайгаа уулзаж эх барьж авсан ээжийнхээ  тухай яриулснаа 70 насны ойгоо тэмдэглэх гэж буй хамт олны намтрын хуудсанд нэмэрлэе хэмээн бодлоо. С.Цогоо багш аавынхаа тухай ийн өгүүлэв. 
Миний аав 1909 онд одоогийн Булган аймагт төрсөн Их хотныхон овгийн хүн. Вангийн хүрээнд шавилан сууж байгаад хар болж  нэг хэсэг улаа нэхээд 1931 онд цэрэгт мордсон гэдэг. Цэргээсээ 1932 онд Ленинградын цэргийн эмнэлгийн сургуульд суралцахаар явж эмч болох зам нь эндээс эхэлсэн байдаг юм. Төгсөөд ирэхэд нь дорнод хил дээр дайны гал маналзсан цаг байж. Ингээд аав маань 1939 оны Халх голын дайн, 1945 оны чөлөөлөх дайн хоёуланд нь явсан хүн дээ. 1951 онд цэргээс халагдаж ирэх  жил нь Маршал Чойбалсан партизануудын хөрөнгийг нийгэмчилж Партизан нэгдлийг байгуулаад даргаар нь Тогтох партизаныг, эмчээр нь аавыг маань томилсон юм билээ. Үүнээс хойших намтрыг нь  ч та нар мэднэ. 1962 оны намар Угтаалд нүүж ирж байлаа. Гавьяаныхаа амралтанд суутлаа сумынхаа эмнэлэгт ажиллаж Хөдөлмөрийн гавьяаны улаан тугийн одонгоор энгэрээ мялаалгаж байсан. Угтаалчуудын өгсөн одон шүү дээ. Аав маань хааяахан баяр ёслолоор энгэртээ Хөдөлмөрийн гавьяаны улаан тугийн одон, Алтан гадас одон, Байлдааны медаль, Бид ялав гээд л ойн медалиудаа зүүчихсэн байх нь бахархалтай харагддаг сан. Энгэрт нь гялалзсан одон бүхэн ажил амьдрал, дайн байлдааны түүх байсан нь мэдээж. Залуу байсан болохоор даанч яриулж тэмдэглэж байсангүй дээ. Хаа ч явсан миний аавыг Сундуй доктор хэмээн хүндэлдэг байсан нь л  сэтгэлд их тод үлдэж. Аав, эгч хоёр маань мориор, тэмээгээр өвчтөний дуудлаганд мөн ч их явдаг байсан даа.Тэр үед трактор л хамгийн зөөлөн унаа байлаа шүү дээ. Аав ч яахав эр  хүн. Эгчийгээ морь унаад хөдөө гадаа дуудлаганд явахад нь  өрөвддөг сөн. Одоо бодоход аав маань хүний төлөө чин шударгаар зүтгэх ёстойг өөрөөрөө харуулдаг хүн байж. Сайхан буурлуудын минь зам мөр гэгээн болохоор үр хүүхэд нь бүгдээрээ л сайн явж байна. 
 Цогоо багш ийн өгүүлээд одоо боллоо гэсэн мэт ярианыхаа сэдвийг өөрчлөхөд нь "Аав, эгч, ээж гурвынхаа  сумын эмнэлэгт ажиллаж байсан үеийн сонирхолтой түүхээс жаахан ярихгүй юу" гэхэд "Үүнийг би биш хамт ажиллаж байсан хүмүүс нь яривал илүү сонирхолтой байх" хэмээн яриагаа өндөрлөлөө. 
Сумын эмнэлэг 70 нас хүрч сурагчид нь бус хүүхдүүд нь очих цаг боллоо. 
О.Сундуй /МЗЭ-ийн шагналт зохиолч/ 