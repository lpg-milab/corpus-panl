№220(16183)
1985 ОНЫ ЕСДҮГЭЭР САРЫН 12.
Төлөвлөх хариуцлага

МАХН-ын XIX их хуралд бэлтгэх талаар орон даяар өрнөж байгаа улс төр, зохион байгуулалт, хөдөлмөр бүтээлийн өргөн хүрээтэй үйлсийн дотор төлөвлөгөө, төсөл зохиох ажил ихээхэн хариуцлагатай, чухал ач холбогдолтой юм. Хоёр их хурлын хооронд олсон амжилтад тулгуурлан шинэ таван жилд манай нам, ард түмний шийдвэрлэх зорилтуудыг тодорхойлох үндсэн баримт бичиг << БНМАУ-ын эдийн засаг, нийгмийг 1986 - 1990 онд хөгжүүлэх үндсэн чиглэл >> , 1986 оны улсын төлөвлөгөөний төслийг шинжлэх ухааны үндэслэлтэй, шуурхай боловсруулах нь манай аж ахуй, соёлын газрууд, төлөвлөгөөний байгууллагуудын тулгарсан чухал зорилт юм. 

Үндсэн чиглэл, төлөвлөгөөний төслийг орчин үеийн төлөвлөлтийн ухааны өндөр шаардлагын хэмжээнд үндэслэл сайтай, чанартай боловсруулах шаардлагатай бөгөөд үүнд шаардагдах материаллаг бааз, мэргэжилтэй боловсон хүчин, төлөвлөх ажлын арвин туршлага манай төлөвлөгөөний бүх шатны байгууллагуудад хангалттай байгаа бөгөөд ойрын жилүүдэд улс орныг хөгжүүлэх намын чиг шугам тодорхой байна. Шинэ таван жилд болон 1986 онд улс орны эдийн засаг, нийгмийг хөгжүүлэх үндсэн чиглэл, улсын төлөвлөгөөний төслийг боловсруулах ажил хамгийн хариуцлагатай үе шатандаа ороод байгаа үед уул ажлын явцыг БНМАУ-ын Сайд нарын Зөвлөл өчигдөр авч хэлэлцэв. Ихэнх яам, газар төлөвлөгөөний төслийг тогтоосон хугацаанд нь боловсруулсны гадна төлөвлөх ажлын арга барил төгөлдөржиж техник, эдийн засгийн үндэслэл ч зарим талаар сайжирчээ. Гэхдээ төлөвлөгөөний төсөл боловсруулах ажлыг бүх яам, газрын удирдлага жигд анхаарч, төлөвлөх хариуцлагыг сайжруулж, төлөвлөлтийн бүх шатанд нарийвчлан хянаж, бүтээлчээр хандаж, үндэслэл, тооцоотой чамбай болгох талаар жигд ажиллаж чадаагүй байдал харагдлаа. 

Хөдөө аж ахуй, барилга, тээвэр, нийтийн аж ахуй үйлчилгээний салбар эрхэлсэн яамд төлөвлөгөөний төсөл боловсруулах ажлыг сул анхаарснаас болж харьяа үйлдвэр, аж ахуйн газрууд нь төслийг боловсруулах хугацааг хэтрүүлж сунжруулснаар барахгүй био үйлдвэр, гурил тэжээлийн үйлдвэрийн нэгдэл зэрэг зарим аж ахуйн газар харьяа яамандаа төлөвлөгөөний төслийг одоо болтол гүйцэд өгөөгүй назгайрч байсан байна. 

Яам, газруудын боловсруулсан төслөөс үзэхэд төлөвлөлтийн үндсэн зарчмуудыг ноцтой зөрчиж, төв, орон нутгийн төлөвлөлтийн уялдааг алдуулах, тухайн салбар, байгууллагын эрх ашгийг улс нийгмийнхээс дээгүүрт тавьж явцуурах хандлага харагдсан байна. Түүнчлэн үйлдвэрлэлийн хэмжээг хөдөлмөрийн бүтээмжийн өсөлтөөр хангах, фонд зэвсэглэмж, дундаж цалингаас хөдөлмөрийн бүтээмжийг түрүүлэх хурдацтай нэмэгдүүлэх шаардлагыг хангахгүй, төлөвлөгөөний төслийн бүрэлдэхүүн хэсгүүдийг уялдуулсан материал, хөдөлмөр, санхүүгийн нөөцийг сайтар баланслуулаагүй зэрэг дутагдалтай төсөл оруулсан газар цөөнгүй байна. 

Үйлдвэрлэл, үйлчилгээний хэмжээг нэмэгдүүлэх, үр ашгийн үзүүлэлтүүдийг сайжруулах хяналтын тоог хангахгүйгээр барахгүй бууруулахаар төсөл зохиож, харин хөрөнгө оруулалтын лимитийг их хэмжээгээр хэтрүүлж, олон барилга байгууламж барихаар үндэслэл багатай төлөвлөдөг дутагдал яам, газруудад нийтлэг байна. Таван жилийн хөрөнгө оруулалтын лимитийг Худалдаа, Бэлтгэлийн Яам, Авто замын ерөнхий газар зэрэг нэлээд яам газар 104 - 324 сая төгрөгөөр хэтрүүлж төлөвлөсөн төсөл боловсруулж байсан нь аль болох их хөрөнгө оруулалт авахыг эрмэлзээд, үндсэн фондын өгөөж, хөдөлмөрийн бүтээмж дээшлүүлэх, үйлдвэрлэлийг эрчимжүүлэх, шинэ дэвшилт технологи нэвтрүүлэх замаар үр ашиг дээшлүүлэх асуудлыг сул анхаардгийн илрэл юм. 

Нэгэнт бий болгосон потенциалыг дүүрэн ашиглах, бүтээгдэхүүний нэр төрлийг олшруулах, чанарыг сайжруулан, өртөг зардлыг хямдруулах, материал, түүхий эдийг оновчтой зарцуулах, арвилан хэмнэх замаар нийгмийн үйлдвэрлэлийн үр ашгийг дээшлүүлэх, бүх ажлын чанарыг сайжруулах намын эдийн засгийн бодлогын зангилаа асуудлыг хөдөлмөрийн хамт олон бүрийн төлөвлөгөөнд жигд тусгах шаардлагыг зарим яам, газар төсөлдөө тэр бүр хангаагүй байна. Хөнгөн, Хүнсний үйлдвэрийн Яам нийт бүтээгдэхүүний үйлдвэрлэл, ашиг хуримтлалыг хяналтын тооноос олон зуун сая төгрөгөөр бууруулан тооцоолсны дотор ээрмэлийн үйлдвэр, ноосон нэхмэлийн << Говь >> комбинатын хүч чадлыг одоо нэгэнт хүрсэн түвшнээс бууруулж ашиглахаар бодож, ээрсэн утас, самнасан ноолуур, тэмээний ноосон сүлжмэл зэрэг бүтээгдэхүүн үйлдвэрлэх хэмжээг хяналтын тооноос доогуур төлөвлөсөн нь ирэх таван жилд гадаадад гаргах барааны балансад сөрөг нөлөөлөхөд хүргэж болзошгүй гэдгийг анхаараагүйгээс болжээ. 

Аж ахуйг эдийн засгийн аргаар эрхлэн хөтлөх, арвилан хэмнэх журмыг газар сайгүй хэрэгжүүлэх зорилтыг төлөвлөлтөд тусгах шаардлагыг Түлш, Эрчим хүчний үйлдвэрийн Яам хангалтгүй анхаарснаас түлшний салбарын бүтээгдэхүүний цэвэр өсөлтийг зөвхөн ажиллагчдын тооны өсөлтөөр хангах, эрчим хүчний салбарт хөдөлмөрийн бүтээмжийг одоогийн хүлээгдэж байгаа гүйцэтгэлээс ихээхэн бууруулахаар, тэрчлэн нэгж цахилгаан, дулааны эрчим хүч түгээхэд зарцуулах түлшийг урьд хүрсэн түвшнээс нэмэгдүүлэхээр тооцоолж байсан байна. Мөн барилгын материалын хэрэгцээг хангах ажил хүндрэлтэй байгаагийн гадна ут хэрэгцээ цаашид ихээхэн өсөх нь тодорхой байсаар байтал Барилга, Барилгын материалын үйлдвэрийн Яам барилгын материалын арваад үйлдвэрийн хуч чадлыг бүрэн ашиглаж чадахааргүйгээр дулимаг төсөл гаргажээ. 

Хөдөө аж ахуй, хүнсний зорилтот программын эхний зэлжийн зорилтуудыг хэрэгжүүлэх асуудал үндсэн чиглэл, төлөвлөгөөний төслийн гол сүнс болох ёстой. Гэтэл Хэнтий, Архангай, Баянхонгор зэрэг арваад аймаг 1985 оны эцэст байвал зохих хээлтэгч малын тооны доод хэмжээг хангахгүйгээр тооцоолж мах, сүү, цөцгийн тосыг хяналтын тооноос доогуур төлөвлөжээ. Дархан хот оны эцсээр ашиглалтад орох ёстой фермийг ирэх таван жилд ашиглахгүйгээр бодож тооцоолсон байна. Түүнчлэн Архангай, Завхан, Хэнтий аймаг шинээр эзэмших атар газар га-гаас авах ургацыг хяналтын тоонд хүргээгүй төлөвлөжээ. Төлөвлөх ажилд ингэж тооцоо судалгаагүй хандсан нь манай эдийн засагч, мэргэжилтэн, удирдах ажилтны төлөвлөх хариуцлага, төлөвлөгөө зохиох арга барилын доголдол мөн. 

Үндсэн чиглэл, төлөвлөгөөний төсөл боловсруулах ажилд гарч байгаа ийм ноцтой дутагдалд дүгнэлт хийж, яам, тусгай газрууд тус тусын төлөвлөгөөний төслийг улам боловсронгуй болгож, гол үзүүлэлт ялангуяа чанар, үр ашгийн үзүүлэлтүүдийг нэмэгдүүлэн хяналтын тоонд хүргэхээр дотоод нөөцийг илрүүлэн дайчилж сайтар боловсруулах, үүнд мэргэжилтэн, эдийн засагч нарын хүчийг дайчлах хэрэгтэй байна. Төлөвлөх хариуцлагыг бүх талаар өндөржүүлж үндсэн чиглэл, төлөвлөгөөний төслийг үндэслэл, тооцоотой чамбай болгож хөдөлмөрчдөөр хэлэлцүүлэхэд бэлэн болгох нь манай нийт яам, газар тэдгээрийн намын байгууллагын хойшлуулшгүй үүрэг, намын XIX их хуралд бэлтгэх ажлын нэг чухал бүрэлдэхүүн хэсэг болох ёстой. 

