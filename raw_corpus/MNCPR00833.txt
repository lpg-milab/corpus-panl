Хөдөөгийнхөн нийслэлийн хөгжлөөс хоцорч явна

Манай сонинг хөдөө орон нутгийн олон арван хүмүүс уншиж, нийгэм болоод ард иргэдийн өмнө тулгарч байгаа асуудлын талаар өөрсдийн санал сэтгэгдлийг илэрхийлж байдаг билээ.
Хөдөөгийн ард иргэд түүний дотроос малчдын аж байдлын тухай ярилцахаар Өвөрхангай аймгийн нутгаар аялаад ирсэн Монгол Улсын соёлын гавьяат зүтгэлтэн И.Төмөрбаттай уулзлаа. -Та аль нутгаар аялаад ирсэн бэ? -Баян-хонгор, Өвөрхангай аймгийн Тарагт, Зүүнбаян-Улаан, Хужирт сумын нутгаар яваад ирлээ. -Тэдгээр нутгийн зуншлага ямар байна? -Зуншлага их тааруу байна. Өвс ногоо алаг цоог ургаж, бороо хур багатай юм билээ. Миний явсан газруудын 80 хувь нь гантай байсан бөгөөд бороо орсон ч хөрсөндөө шингэхгүй байсан. -Явсан газрынхаа сониноос ярьж өгөхгүй юу? -Миний өөрийн сонирхол болоод ч тэр үү, очсон газар бүртээ малчидтай уулзаж явлаа. Тэдэнтэй олон зүйлийн тухай ярилцсан. Хотоос ирсэн сэтгүүлч нар ихэнхдээ дарга нарыг дагаж явдаг болохоор малчид бидний үнэн үгс барагтай бол сонин, хэвлэлээр гардаггүй, тэдгээр дарга нарын яриа л гардаг гэж байсан. Тиймээс жирийн сэхээтэн хүнтэй уулзсаных гээд малчид маань хэдэн чухал зүйлийн тухай ярьж байсан. Тухайлбал, ган гэдэг гэнэт л энэ зун болж байгаа зүйл биш юм. Социализмын үед ч гэсэн ган болдог л байсан. Тэр үеийн хүмүүс түүнийг ажралгүй л давж намартай золгодог. Яаж тэр бэрх давааг давдаг байсан нь тухайн үед гол мөрөн, худаг усны гачигдал гардаггүй байсантай холбоотой. Тэр үед төр засгаас энэ тал дээр ихэд анхаарал тавьж, хангай, говьгүй усжуулах ажлыг зохион байгуулдаг байсан гэж тэд ярьж байсан. Нээрээ ч тийм юм билээ. Хөдөөгийн зэлүүд нутгаар явж байхад 30-40 метр яваад л нэг худгийн сэг байдаг. Ажилладаг нь тун ховор. Бараг л ширгээд нулимс шиг болсон голоос ус уухын тулд 3000 мал овоорч байхыг нүдээр үзлээ. Тиймээс малчдын маань хамгийн нэгдүгээрт хүсэж байгаа зүйл нь усны асуудлыг шийдвэрлэх явдал. Тэр ч бүү хэл энэ хэдэн худгийг биднээс мөнгө хөрөнгийг нь татаад ч хамаагүй ажилладаг болгож өгөхийг дамжуулж өгөөч гэж аминчлан гуйж байсан. Үнэхээр энэ асуудал туйлын хүнд асуудал болоод байгаа юм билээ. Мөн хөдөө орон нутагт малчдын сумтайгаа харьцах харьцаа нь үнэндээ байхгүй болжээ. Хуучин малчид ноос ноолуур, түүхий эд түүнийг зарж борлуулах тал дээр сумдынхаа удирдлагатай нягт хамтарч ажилладаг байлаа. Гэвч одоо аймгийн төвөөс хэдэн залуус машинтай ирээд л нөгөө ноос ноолуурыг нь ачаад явчихна. Мөн халамжийн тэтгэвэр тэтгэмжийг аймгийн төвийн банкнаас ав гээд хэлчих юм. Тэгэхээр малчид сумын төв орох ямар ч шаардлагагүй болж, сумын төв гэдэг эл хуль газар болон хувирчихаж. Тэнд осолдохгүй нэг сургууль, эмнэлэг хоёр л байдаг болжээ. Эмнэлэгт нь эмч нар нь тогтдоггүй гэнэ. Учир нь цалин хөлс бага, амьдрах байр байхгүй зэрэг шалтгаанаас болдог юм байх. -Таны явсан сумдаас хамгийн хөгжил сайтай нь аль сум байв? -Миний явсан сумдаас харьцангуй гайгүй хөгжилтэй нь Хужирт сум байна лээ. Зам дагуу, олны хөл ихтэй байдаг болохоор тэр байх. Тарагт сум аймгийн төвд ойрхон болохоор хөгжил нь бас гайгүй. Уянга сум бол бараг хүнгүй гэхэд болно. Ардууд нь бүгд алтны уурхай руугаа явчихдаг юм билээ. -Хөдөөгийнхөнд тулгамдаж буй өөр ямар асуудлууд байна? -Дээрх асуудлуудаас гадна наадмын асуудал малчдад нэлээд хүндрэл үзүүлдэг бололтой. Сая Өвөрхангайд Их хурд үзлээ. Төрийн сайдаас эхлээд удирдах албан тушаалтнууд бүгд том машин хүлэглэж очоод л наадам хийх юм. Улсын баярын дараахь үргэлжилсэн олон наадмууд малчдын ажлыг алдагдуулж байна гэж ундууцаж байсан. Мөн архидалт маш эмзэг сэдэв болж байна гэж хөгшчүүл харамсан ярьж байна лээ. -Сүүлийн үед хөдөө нутаг эзгүйрч байна гэж их ярих болсон. Энэ талаар танд юу анзаарагдав? -Хүн амын тоо ерөнхийдөө маш багассан гэж хөгшчүүд ярьсан. Сумдын удирдлага нь ч малчдаа эргэх гэдэг нүдний гэм болсон гэхэд болно. Тэрний тэр хүү нь хот руу шилжсэн гэнэ, тэднийх хот нүүсэн гэнэ гэх яриа л сонсогдох болсон. Тэгээд хүнгүй болсон юм бол та бүхэнд хэн тусалдаг юм бэ гэж асуухад сонин хэвлэл хааяа ирдэг, хамгийн их хань болдог зүйл бол радио гэсэн шүү. Тэгээд тэд надад нэг юм захисан. "Монголын радиогийн нөхдүүдэд хэлээд өгөөрэй. Оросын вэст гэдэг дөрвөлжин хар транзистор гэж радио бий. Түүнийг л бидэнд авчирч өгвөл бид хэдэн ч хамаагүй төгрөгөөр авъя" гэж байсан. Сонин хэвлэл очсон ч цаг хугацааны хувьд үлэмж хоцорч, хөдөөгийнхөн маань нийслэлийнхээ хөгжлөөс хэдэн алхмын хойно явж байна шүү дээ. 
Т.Гэрэлмаа 

