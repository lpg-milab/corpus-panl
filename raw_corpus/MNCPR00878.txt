Их хэмжээний тарилгын шингэн хууль бусаар оруулж ирсэн үү?

Саяхан улсын хилээр хууль бусаар их хэмжээний тарилгын шингэн оруулж ирсэн хүмүүсийг хяналтын байгууллага, Тагнуулын газар хамтран илрүүлж, шалгаж байна гэсэн мэдээлэл бидэнд ирэв. Ямартай ч мэдээлэл оргүй биш бололтой.
Учир нь хяналт, шалгалтад оролцож буй гэх газрууд, тэдгээрийн мэргэжилтэн, ажилтнууд энэ талаар даргын зөвшөөрөлгүйгээр юу ч хэлэхгүй гэсэн хариу өгч байгаа нь үүнийг баталж байгаа юм. Нэгэн эх сурвалжийн мэдээлснээр эдгээр шингэн Хавдар судлалын үндэсний төвийн дарга А.Мөнхтайваных гэнэ. Үүнээс өмнө "Монголд үйлдвэрлэв" шошготой 40 тоннын хоёр чингэлэг дүүртэл ачсан дуслын шингэнийг өнгөрсөн арванхоёрдугаар сарын 7-9-ний өдрүүдэд хууль бусаар оруулж ирсэн мэдээллийг бид уншигчдадаа хүргэж байсан. Хятад улсаас импортлосон эдгээр шингэнийг Монгол Улсын хилээр оруулахдаа хяналтын байгууллагуудад бүртгүүлж зөвшөөрөл авалгүй нууцаар нэвтрүүлсэн байдаг. Хамгийн аюултай нь дуслын шингэнд наасан шошго нь "Монголд үйлдвэрлэв" гэсэн хуурамч хаягтай байсан гэж байгаа. Эдгээр шингэн Монгол, Хятадын хөрөнгө оруулалттай "Сино Жие Жинг Фарма" компанид хүрэх байсан нь ийнхүү хилээр орж ирээд удаагүй мөн цагдаагийнхны гарт орчихсон билээ. Тус компанийн захирлын албыг Хавдар судлалын үндэсний төвийн дарга А.Мөнхтайван хашдаг гэсэн мэдээлэл бий. Уг нь эмийн хуулиар гадаадад үйлдвэрлэсэн эмийг бүртгүүлж, зөвшөөрөл авсны дараа импортлодог, түүнчлэн үндэсний стандарттай бүтээгдэхүүнийг л дотооддоо үйлдвэрлэх эрхтэй болдог атал Хавдар судлалын үндэсний төвийн дарга нь өөрөө ийнхүү элдвийн хууль бус ажиллагаанд нэр холбогдож эхэлсэн нь олонд түгшүүр төрүүлж эхлэв. Эм, тариа гэдэг хоол хүнстэй адилтгах зүйл биш. Хугацаа нь дууссан, чанарын шаардлага хангахааргүй хүнсний бүтээгдэхүүнийг хэрэглэгч бид эрхбиш ялгахтайгаа. Харин эм, биобэлдмэлийг яах ч аргагүй. Энгийн иргэн байтугай цагаан халаад нөмөрсөн эмч, сувилагчид өөрсдөө ч алдаа гаргаж, буруу зөрүүг шахаж хүний аминд хүрсэн бодит жишээ олон. Ямартай ч эмийн сангаар зарагддаг эм бэлдмэл, дуслын шингэнд хэр итгэж болох эсэхийг УМХГ-ын Эрүүл мэнд хяналтын улсын албаны Эм, биобэлдмэлийн чанарын хяналтын улсын байцаагч Д.Оюунтуяагаас тодрууллаа. -Эмийн сангуудад итгэж болох уу. Танай газраас эмийн сангуудад өнгөрсөн онд шалгалт хийсэн гэсэн шүү дээ? -Эмийн сангууд өөрсдөө орон нутгийнхаа Эрүүл мэндийн газраас тусгай зөвшөөрөл авсны үндсэн дээр үйл ажиллагаагаа явуулдаг. Энэ тохиолдолд эмийн сангууд нь эмийн бөөний төв, эм ханган нийлүүлэх байгууллагуудаас эм, бэлдмэлээ нийлүүлэх ёстой. Ингээд иргэдэд эмчийн жорын дагуу худалдах үндсэн үүрэгтэй. Эмийн сангуудад бид өнгөрсөн оны 5-6 дугаар сард хийсэн л дээ. Улс орон даяар Цагдаагийн ерөнхий газар, Тагнуулын ерөнхий газар, Эрүүл мэндийн яамны хамтарсан удирдамжаар хийгдсэн шалгалт. Эмээс гадна биологийн идэвхт нэмэлт бүтээгдэхүүнд хийгдсэн байгаа. -Хуурамч, хууль бусаар оруулж ирсэн тарилгын шингэн хураасан гэсэн. Арай гадуур тараагдсан байсан юм биш биз? -Нэг ченж баригдсан. Нийтдээ 3.0 сая төгрөгийн өртөг бүхий эм бэлдмэл, дуслын шингэн Баян-Өлгийгөөс тээвэрлэж ирээд хотод айлын гэрт хадгалж байсныг нь Тагнуулынхан илрүүлж, хураасан. Өөрөөр хэлбэл, гадуур тараагдаж амжаагүй байсан гэсэн үг. -Тэдгээр бүтээгдэхүүн хуурамч байсан уу. Ингэж хураагдсан эм бэлдмэлийг шууд устгадаг уу? -Лабораторийн шинжилгээнд оруулаад шаардлага хангасныг нь улсын орлого болгож, талыг нь буюу улсын бүртгэлд бүртгэгдээгүй байсан эм бэлдмэлүүдийг нь устгасан. -Хилээр оруулж ирсэн юм болов уу? -Хилээр оруулсан гэдгийг тогтоох боломжгүй гэсэн. Тийм учраас эрүүгийн хэрэг үүсгэж болдоггүй юм билээ. Гэхдээ бид хуулийн хүрээнд таслан, арга хэмжээ авсан байгаа. Ер нь манайх Сүхбаатар аймаг, Замын-Үүдийн хил, Гаалийн ерөнхий газрынхантай хамтран ажилладаг болохоор зөрчил илэрсэн тохиолдолд тэд шууд хурааж, манайд ханддаг. -Тэр хураагдсан зүйлс нь ихэвчлэн ямар төрлийн эм тариа байсан бэ? -Антибиотек, тарилгын шингэн, витамины төрлийн эм бэлдмэлүүд байсан. -Тэгэхээр эмийн сангууд, иргэд ч эм бэлдмэл авах, нийлүүлэхдээ сэрэмжтэй байх хэрэгтэй юм байна, тийм үү? -Хамгийн гол нь хар захууд, хувь хүмүүсийн гар дээрээс авдгаа таслан зогсоох хэрэгтэй. Эмийг эмчийн заавраар, тодорхой тун хэмжээгээр хэрэглэх ёстой шүү дээ. Гэтэл манайхан хавар боллоо гээд л дураараа дусал хийлгэж, витамин хэрэглэдэг. Үүнийгээ зогсоох хэрэгтэй. -Эмийн сангууд баталгаатай эм зарж буй эсэхийг яаж мэдэх вэ? -Эмийн сангаар үйлчлүүлэхдээ тухайн эм, шингэн нь чанарын баталгаанд орсон эсэхийг заавал шалгаж байх хэрэгтэй. Эм, бэлдмэл бүрт баримт падаан, чанарын баталгаажилтын түвшин байх ёстой шүү дээ. Түүнийг нь шалгаж болно. 
С.ЭНХТУУЛ 
