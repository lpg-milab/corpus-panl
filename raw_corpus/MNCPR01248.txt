Говиор

Чойрт Улаанбаатараас Чойр ортол ердөө цаг гучин минут давхиж байна. Зам гэж толио толь. Жанжин Чойр уул өмнөдөд ягаан зэв шиг харагдах нь хуурай манантай. Ардчилсан намын дарга Ц.Элбэгдорж намынхаа шинэчлэлийн аяныг ийн говьд өрнүүллээ. Түүнийг зуун насны босго дөхсөн нэгэн буурал ахмад болон намын нөхөд нь угтсан юм. 
Тэдний дунд байсан Л.Ёндон хэмээх өвгөн сонирхолтой түүх ярьж байлаа. Тэртээ 1989 онд эндээс хөл хөсөг болон холхиж байсан орос цэргүүд явах болжээ. Вагон вагоноор ачаалаад хөдлөхөд нь эндхийн хэсэг иргэн зам дээр толгойгоо тавиад хэвтчихэж. Тэд энэ нутаг нугаар дүүрэн хог новш, газар шороо хэгзэлснээ эдгээж сэргээгээд яв гэж эрслэн зогсчээ. Арга буюу тэр үеийн Зөвлөлтийн нэгэн том генерал ирж байж, хүсэлтийг соёрхон хог новшоо цэвэрлэснээр оросуудыг үдэж байсан түүхтэй эр зоригтнуудын өлгий нутаг аж. Тэр үед ийн хандана гэдэг гайхамшиг байсныг намын дарга тэмдэглэж байлаа. Эдний аймагт ерөнхийдөө ардчиллыг дэмжих, нээлттэй нийгмийн мөн чанарын асуудал ихээхэн сууж орхисон бололтой. Ардчилсан намын гишүүн л бол жолооч ч байсан ажиллах эрхгүй халагдаж буй гэнэ. Аймгийн Ардчилсан намд харьяалалтай хамгийн том албан тушаалтан нь "Монгол шуудан"-гийн салбарын эрхлэгч гэж байгаа. Хэдий ийм ч манай намынхны идэвх сэргэж, илүү идэвхтэй дэмжигчид түрэн орж ирж буйг тус аймгийн Ардчилсан намын дарга Л.Байгаль хэлсэн нь сонсголонтой мэдээ байв. Бас мөнөөх 87 настай хөгшин Д.Цамба аймгаа 16 жил ардчиллыг дэмжээгүй, харанхуй газар шүү гэж ярих нь нэгийг хэлэх. Ардчилсан намын дарга ийн тэдний санал бодлыг сонсоод улмаар шинэчлэлийн аяны горим болоод хэвшсэн гишүүдийн салбар хуралдаануудын дүнг хэлэлцэж, нэгдсэн хуралдааныг зохион байгууллаа. Салбар хуралдаануудын илтгэгч нарын дүгнэлтээс харахад энэ аймгийн амьдрал ахуйг сайн гэж хэлэх үндэсгүй аж. Жишээлэхэд Шивээ-Овоо компанийн Засаг дарга тендер зарлаад, түүнийгээ хэрэгжүүлэхгүйгээс л асуудал ундарч эхэлдэг байна. Энэ аймагт орж ирсэн худалдааны сүлжээний эрхийг гэхэд л дандаа дарга нар нь авдаг нь нэгэнт хэвийн зүйл болж хувирчээ. Ийм шударга бус үйлдлүүд цэцэглэхийн оронд боловсролыг шинэчлэх, хүнийг үзэл бодлоор нь ялгаварлан гадуурхахгүй байх, эрүүл мэндийн үйл ажиллагааг сайн загвар болгох зэрэг жинхэнэ цэцэглээсэй гэсэн зүйл чухамдаа дүүрэн байгаа нь илтгэгчдийн амнаас унасаар байлаа. Мөн Ардчилсан намынхаа шинэчлэлийн асуудалд ийн хандаж байлаа. Залуусаар эгнээгээ илүү тэлэхийг чухалчилж байв. Бас мэдээллийг нээлттэй болгох орчин ардчилал, шударга ёсыг эрхэмлэх үзэлд чухал буйг ярьсан юм. Түүнчлэн сонгосон гишүүнийг ажиллаагүйн нь төлөө эгүүлэн татдаг байхыг чухалчлав. Хамгийн гол нь энэ аймаг дарангуйллын нэгэн жижиг хэлбэрийг бүрдүүлсээр байна гэж салбар хорооны сүүлчийн илтгэгч хэлсэн юм. Үүний дараа Ц.Элбэгдорж үг хэллээ. Тэр хамгийн түрүүнд Говьсүмбэрчүүдийн өөдрөг байх бүх эхлэл тавигдсаныг хэллээ. Танай гадна төв зам ирчихжээ. Энэ замыг нээхэд ямар таатай байснаа энд цохон дурдав. Тэр хотоос ийм богино хугацаанд машинаар давхин ирж байгаа шиг амьдралыг өөд татах олон боломж буйг хэллээ. Хамгийн адаглаад энд буучих өөдтэй буудал үгүй байхад, байшингийн нэг орц сая төгрөг байгаа нь нэгийг хэлээд байна. Ингэж эхэлсэн түүний яриа танхимд цуглагсдад өөдрөг итгэл өгсөн болов уу. Хэдий хичээлтэй байсан ч сургуулийн багш нар сурагчдаа энэ уулзалтад оруулах шийдвэр гаргасан уу, хүүхдүүд нэмэн орж ирж суусаар байсан юм. Мэдээж, хүүхдийн мөнгийг арван мянга болгох, аж амьдралаа хажуу дахь хар замаа түшиглэн өөд нь татахад үнэтэй санал зөвлөгөө өгч байхад хэн дургүй байх билээ. Мөн засаг захиргааны нь зүгээс дарамт болоод буй тэр олон асуудлыг шийдэхэд шууд ардчиллын загварыг хэрэгжүүлэх, тэр болохгүй байгаа Засаг даргаа өөрсдөө нээлттэй сонгоход хэн хүчгүй байх вэ. Тэр л аль аль талдаа итгэл өвөрлөх,өвөрлүүлэх боломжийг бүрдүүлж буй болохоор. Ардчилсан намын даргын шинэчлэлийн аяны хүрээнд энэ аймаг нилээд өөдрөг урь тавигдаж, шинэ сэргэг үзэл санаа бэхжих болов уу гэж бодол хүмүүст төрсөн байх аа. Нэгдсэн хуралдааны дундуур өөрийгөө Сүхбаатар аймгийн Сүхбаатар сумын гаралтай гэж танилцуулсан эдүгээ 84 настай Хасбаатар хэмээх хүн Ц.Элбэгдоржид баяр хүргэсэн юм. Түүний талархлын үг нулимстай байлаа. Энэ хүний ээж 96 насалжээ. Тэр сайхан насалсан хүнтэй нэгэнтээ Ерөнхий сайд байхдаа орон нутагт аялах үедээ хүндэтгэж золгосон юм байна. Үүнд ихэд баярласан эх нь хүүдээ миний хүүгийн хувьд нэг баяр хүргээрэй гэж хэлсэн юм байж. Харин хувь заягаар ийм боломж тааралгүй удаан явсан энэ өвгөнд ийм уулзалт таарч, ээжийнхээ захиасыг биелүүлсэндээ ийн баярлаж уйлсан биз ээ. Намын дарга Хасбаатар гуайд хариу талархал илэрхийлж, сайн сайхныг хүссэн юм. Ийн Чойрт их бага үдийг өнгөрөөгөөд өмнө зүгт хөдлөхөд, өглөөхөн гялалзаж байсан машинуудыг маань тоост зам угтан заллаа. 
Б.Золбаяр
