Дугуйчин гэр бүл

Нийслэлийн шилдэг гэр бүлүүд өчигдөр тодорлоо. 
Жил бүр уламжлал болгон зохион байгуулдаг энэхүү арга хэмжээг өнөө жил нийслэлийн Засаг даргын тамгын газар, Хүүхэд залуучуудын төвтэй хамтран "Хүрээ соёл" аяны хүрээнд зохион байгуулав. Улс эх орон нийгэм, ард түмэндээ ихийг хийж бүтээсэн, гэр бүлийнхээ эрхэм ёс заншлаа хойч үедээ өвлүүлэн үлдээсэн гэр бүлийг нийслэлийн шилдэг өрхөөр тодруулдаг уламжлалтай. Өнөө жилийн хувьд Оюунлаг, авьяаслаг, бүтээлч, чадварлаг, ёс билэгт гэсэн таван номинациар нийт 40 гаруй гэр бүл нийслэлийн шилдэг айл гэрээр тодорсон юм. Гавьяат тамирчин А.Энхээ,гавьяат жүжигчин Үенч, "ДОЗ" интертайнментийн жүжигчин Ш.Доржсүрэнгийн аав Шадавын гэр бүл шилдгээр тодров. Эдний дундаас чадварлаг гэр бүлээр шалгарсан "Налайх дүүргийн иргэн Д.Цэрэнжав гуайн гэр бүлийнхнийг онцолж байна. Дугуйн спортоор 40 гаруй жил хичээллэсэн Д.Цэрэнжав гуайнх таван хүүхэдтэй. Тэдний хүүхдүүд бүгд их, дээд сургууль төгссөн бөгөөд одоо ихэнх нь гадаадад сурч буй ажээ. Д.Цэрэнжав гуай "Дугуйн спортын улсын шигшээ багийн тамирчин байлаа. Тэгээд бүх ард түмний гурав, дөрөв, тавдугаар спартакиадын аварга болж байсан юм" гэж ярих зуур манай хүн дуу цөөтэй гэсээр түүний эхнэр Д.Цэрэн гуай бидний ярианд орж ирлээ. Тэрбээр мөн л дугуйн спортоор 40 гаруй жил хичээллэсэн эмч хүн юм байна. "Дугуйн спорт бид хоёрыг нийлүүлсэн. Манай дасгалжуулагч багш та хоёр их тохирсон сайхан хосууд болно гэж ятгасаар нэг л мэдэхэд бид биедээ дассан байлаа. Ингээд л гал голомтоо бадрааснаас хойш өдгөө 37 жил өнгөрч таван сайхан хүүхдийн аав, ээж болчихсон байна даа" хэмээн Д.Цэрэн гуай хуучлав. Тэрбээр Анагаах ухааны их сургуулийг эрүүл ахуйч эмч мэргэжлээр 1975 онд төгсчээ. Эрүүл мэндийн байгууллагад 20, Налайх дүүргийн Засаг даргын тамгын газарт арав гаруй жил ажилласан бөгөөд өдгөө тэтгэвэрт гарсан ч "Налайх хөгжил" төрийн бус байгууллагын тэргүүнээр ажиллаж, эмзэг бүлгийн хүмүүст туслан тэдэнд сэтгэлийн дэм хайрладаг аж. Харин Д.Цэрэнжав гуай Польш улсад мэргэжил эзэмшээд залуудаа шилний үйлдвэрт ажилласаар тэтгэвэрт гарчээ. Гарын ураар олон зүйлийг урладаг түүний бүтээлүүд гэвэл шилээр хийсэн загас, шувуу болон бэлэг дурсгалын зүйлүүд. Мөн машины эд ангийг өөрөө шинээр зохион бүтээдэг бөгөөд өөрийн гараар угсардаг гэсэн. Түүнийгээ хүүхдүүддээ багаас нь зааж сургадаг байжээ. "Бид хүүхдүүдээ тоглоомоор хүмүүжүүлсэн. Багаас нь янз бүрийн тоглоом авч өгөн түүнийгээ сүүлд нь өөрсдөөр нь хийлгэх зэргээр зөв, бүтээлч хүн болгохоор их ч мэрийсэн дээ. Манай хүүхдүүд багаасаа машины эд ангийг угсарчихдаг, аавтайгаа хамтраад гэртээ хэрэгтэй зүйлүүдийг бүтээдэг байсан. Би ч өөрөө юм оёно. Дээл хувцас худалдаж авна гэж бараг үгүй. Бүгдийг нь нөхөртэйгөө хамт урласаар ирсэн. Манай нөхөр гарын эвсэл сайтай" гэж нөхрөөрөө бахархав. Эднийх гэртээ туслах аж ахуйтай. Ногоо тарьж, мал маллах гээд олон ажил эрхэлдэг байна. "Би гадуур бусдын төлөө гүйгээд завгүй. Гэрийн, аж ахуйн ажлыг хань маань зохицуулна. Манай гэрийн хашаа бидэндээ л спортын цогцолбор. Тэнд сагсны талбай, акробатын төхөөрөмж гээд спортын бүхий л төрлийн хэрэгсэл бий. Зуны амралтаар хүүхдүүдээ ирэхээр гэр бүлээрээ дугуйн аялал хийнэ. Энэ үед л гэр бүлийн аз жаргал гэдгийг мэдэрнэ дээ. Ач зээ нартаа төрсөн өдрийн баяраар нь зөвхөн дугуй бэлэглэдэг. Тэдэнд маань тэр хамгийн том бэлэг болдог байх. Хүүхдүүд маань дугуйн уралдаанд оролцсоор ирсэн. Одоо ч ач нар маань өвлөж дээ" гэж Д.Цэрэн гуай бахархалтайгаар ярив. Д.Цэрэнжав гуайнх таван ач, зээтэй. "Хөгшин бид хоёртой ач, зээ нар маань ихэнхдээ хамт байдаг. Тэдэнтэйгээ орой бүр юм цээжлэх дасгал хийдэг юм.Үүний үр дүнд манай ач охин Ундрах сургуулийнхаа уран уншигч боллоо. Мөн Зулаа гээд ач охин бий. Одоо нэгдүгээр анги. Сургуулийнхаа цэвэр бичигтнээр шалгарсан. Би бас нэгдүгээр ангид байхдаа мөн цэвэр бичигтэн болж байсан юм. Их сонин" гэж Д.Цэрэн гуай ач нараа магтав. Эдний том охин Ц.Соёлмаа өдгөө Тайваньд аялал жуулчлалын мэргэжлээр сурч буй бол удаах хүү нь мөн л Японд суралцаж байгаа гэсэн. Дунд хүү нь даам хийдэг. Бага хүү нь авто машины эд анги багаасаа угсарсаар ирсэн бөгөөд өдгөө автын инженер болсон байна. Харин бага охин нь худалдааны менежер хэмээх мэргэжил эзэмшин өдгөө хүний дайтай сайхан амьдарч буй ажээ. "Хүүхдүүдийнхээ хүссэн зүйлийг хорилгүй, дураар нь тоглуулж өсгөсөн дөө. Хүүхдийг цагдан хорьж болохгүй. Тэгэх тусам хүүхэд улам зөрүүдэлж, зан нь эвдэрдэг" хэмээн хүүхдүүдээ өсгөсөн туршлагаасаа хуваалцав. "Биенээ хүндэлж, нэгэндээ хүлээцтэй хандан алдаа дутагдлыг нь нөхөж явбал амьдрал тэгш сайхан болно. Хадмуудаа хайрлаж байгаасай гэж би боддог юм. Сүүлийн үед залуу гэр бүлүүд их салж нийлдэг болжээ. Үүнд сэтгэл зовниж явах юм даа" хэмээн гэрийн эзэгтэй сургамжилсан. Д.Цэрэн гуай Дэлхийн зөн олон улсын байгууллагатай хамтран ажиллаад таван жил болж байгаа. Энэ хугацаанд эмзэг бүлгийн хүмүүст амьдрах ухаан болоод харьцааны соёлын талаар зөвлөж, зөв хүн болон төлөвшихөд нь тусалж дэмжсээр иржээ. "30 гаруй жил ханилахдаа бие биедээ баярлалаа гэж хэлж үзээгүй хосууд одоо баярлалаа бүү хэл хайртай гэж хэлдэг болсон. Мөн надад 80, 100 настай найзууд бий. Чанцал гуайг би 80 настай байхад нь танилцаж байлаа. Гэтэл өдгөө тэрээр 100 нас хүрч байна. Эд маань намайг хараад их л баярладаг юм. Хүмүүст аз жаргал бэлэглэж, намайг хараад баярлаж байхыг нь харах хамгаас их аз жаргал юм билээ. Би тэр хүмүүст сэтгэлийн дэм хайрлаж, амьдралын сайн сайхны тухай ярьж өгдөг. Манай байгууллагад хандсанаар амьдрал нь сайжирч, сайн яваа хүн олон. Цагаан сараар манайд ирсэн зочид бараг багталцдаггүй юм. 300-400 гаруй хүн ирнэ гээч. Миний тусалж, дэмжиж явсан хүмүүс маань биднээс ах эгч байсан ч хамаагүй хөгшин бид хоёртой золгохоор ирдэг юм. Бүр казах, америк, орос хүмүүс ч ирнэ" хэмээн хуучлав. Д.Цэрэн гуай Монгол улсын хүндэт донор. Тэр энгэрээ одон медалиар чимжээ. Хөдөлмөрийн хүндэт медаль, дугуйн спорт, эмнэлгийн байгууллагын аварга ажилтан гээд ажиллаж байсан газар бүрээсээ шагнал урамшил авч байж. Д.Цэрэнжав гуай Налайх дүүргийн уугуул, харин Д.Цэрэн гуай Ховд аймгийн Булган сумынх хэдий ч найман настай- байхдаа Улаанбаатар хотноо аав, ээжийн хамт шилжин ирж, мөн л Налайхын иргэн болжээ. Энэ дүүрэг миний амьдралд олон сайхан мөчүүдийг авч ирсэн. Энд би ханьтайгаа танилцаж, өдгөө шилдэг гэр бүлээр тодорч байна. Бидний амьдралд муу муухай зүйл байгаагүй. Би хаана ч гэр бүлээрээ бахархана. Бидний хүүхдүүд хэнтэй ч зөв харьцаж, сайн сайхан амьдарна. Учир нь бид тэгж хүмүүжүүлсэн юм" хэмээсээр бидний яриа өндөрлөлөө. "Ар гэрийн болоод албаны ажил бид хоёрыг үгүйд цалгардана" гэсээр тэд яаран гарч одов. 
Я.МӨНГӨНЦЭЦЭГ
