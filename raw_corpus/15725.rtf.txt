№76(15725)
1984 ОНЫ ГУРАВДУГААР САРЫН 29
Ажил сайжруулах хөшүүрэг

Манай нам, засаг ардын хянан шалгах байгууллагад өндөр хариуцлагатай, нэр хүндтэй чухал үүрэг ногдуулж, их итгэл хүлээлгэн, өргөн эрх олгосон билээ. Эгнээндээ дөч шахам мянган хөдөлмөрчнийг багтаасан ардын хянан шалгах байгууллага нь хяналт шалгалтын их хүч, ажил хэргийг байнга өөдрөг сайн байлгах, алдаа дутагдлаас урьдчилан сэргийлэх чухал хэрэгсэл мөн. Чухам энэ их хүчийг хэр зэрэг сайн зохион байгуулснаас тэдний ажлын чанар, үр ашиг шалтгаалж байна. 

Хамт олныхоо хүчийг зөв зохион байгуулан, гишүүн, идэвхтэний хүчээр үр нөлөөтэй үзлэг шалгалт тогтмол хийдэг ардын хянан шалгах хороо, групп, пост олон байна. Өнгөрсөн жил ардын хянан шалгах байгууллагаас хийсэн үзлэг шалгалтын дүнд түлш, эрчим хүч, түүхий эд, материал, үр тариа, төмс, хүнсний ногоо, хадлан тэжээл зэргээс 47 сая төгрөгийн нөөц бололцоо илрүүлэн хэрэглүүлжээ. Мөн социалист өмчид учирсан хохирлыг илрүүлэн арилгах, хариуцлага, сахилгыг дээшлүүлэх талаар нэлээд ажил зохиосон байна. Дундговь аймгийн ардын хянан шалгах байгууллага хүч, анхаарлаа тодорхой асуудалд төвлөрүүлэн үр нөлөөтэй үзлэг шалгалт. тогтмол хийдэг юм. Ялангуяа мал сүргийг оторлон таргалуулах ажилд тодорхой хяналт тавьж ажилласан нь зохих үр дүнгээ өгчээ. Хэнтий аймгийн ардын хянан шалгах байгууллага сүүлийн жилүүдэд цөцгийн тос үйлдвэрлэх төлөвлөгөө тасалж байсан дутагдлын шалтгааныг судлан дүгнэлт хийж, уг дутагдлыг арилгахад байнгын хяналт тавьж зохион байгуулалтын тодорхой арга хэмжээ авч хэрэгжүүлснээр тус аймаг 1983 онд цөцгийн тосны төлөвлөгөөг биелүүлжээ. Ардын хянан шалгах хороо, групп бүр ингэж тодорхой ажиллаж байх үүрэгтэй билээ. Өнгөрсөн жил ардын хянан шалгах байгууллагаас 40, 8 мянган үзлэг шалгалт хийсэн дүн мэдээ гарчээ. Энэ олон шалгалт цөм үр дүнтэй болов уу гэвэл тийм биш байгааг анхаарахгүй байж болохгүй. 

Архангай, Өвөрхангай, Дорнод, Сүхбаатар аймгийн ардын хянан шалгах байгууллага, улсын төлөвлөгөөний биелэлт, мал аж ахуйн үйлдвэрлэлийн үйл ажиллагаа, ноос бэлтгэх зэрэг ажилд олон удаа үзлэг шалгалт хийсэн боловч түүний үр дүн тодорхой харагдахгүй байна. Түүгээр ч барахгүй эдгээр аймагт олон мал хорогдож улсын төлөвлөгөө тасалджээ. Баянхонгор, Говь-Алтай, Төв, Архангай аймгаас улсад тушаасан ноосноос замын хар тос, тосон будаг, хог хольц их гарсан нь энэ талаар хийсэн үзлэг шалгалт хэр зэрэг чанар, үр дүнтэй болсныг харуулж байна. Улаанбаатар төмөр замын зам ашиглалт, холбооны байгууллагын ардын хянан шалгах хороо, Дорноговь аймгийн хүнсний үйлдвэр, Сүхбаатар аймгийн соёлын байгууллага, Дорнод аймгийн нэгдэл дундын үйлдвэрийн бордооны аж ахуйн ардын хянан шалгах групп өнгөрсөн жил ур дүнтэй тодорхой ажил бараг хийсэнгүй. Оршиж байгаа энэ мэт дутагдалд зарчимт гүнзгий дүгнэлт хийж арилган хороо групп, пост, гишүүн, идэвхтэн бүрийг үр нөлөөтэй ажиллуулах хэрэгтэй байна. 

Ардын хянан шалгах байгууллага бүр үйл ажиллагаагаа улам боловсронгуй болгож, ажлынхаа арга барилыг сайжруулан үзлэг шалгалтын үр нөлөөг дээшлүүлэх нь өнөөгийн чухал зорилт мөн. Ор нэр болгож тоо бөглөсөн, чанар үр дүн багатай, давхардаж зэрэгцсэн, дайрч өнгөрсөн үзлэг шалгалт хийдгийг зогсоож, гол гогцоо зүйлийг зөв сонгон авч түүнд хүчээ төвлөрүүлэн гүнзгий шалгаж, дутагдлын шалтгааныг олж түүнийг арилтал хяналт тавьж ажил хэргийг сайжруулахыг онцгой анхаарвал зохино. Үүний тулд ямар зүйлийг хэдийд шалгахыг зөв сонгон авч төлөвлөх, шалгагчдыг эртээс бэлтгүүлж байх нь чухал. Дурын хянан шалгах байгууллага, хянан шалгагчид зөвхөн алдаа дутагдлыг илрүүлснээр ажлаа хязгаарлаж болохгүй. Харин аливаа ажлын дэвшилт сайн арга барил, тэргүүн туршлагыг олох, түүнийг дэмжин дэлгэрүүлэхийг онцгой анхаарах ёстой. 

Шалгалтын үр нөлөө нь шалгагчдын мэдлэг чадвар, арга дадлага, уйгагүй шургуу ажиллагаанаас хамаардгийг анхаарч ардын хянан шалгагчдын мэдлэг дадлага бүтээлч идэвхийг байнга дээшлүүлж, тэргүүн туршлага эзэмшүүлэх тодорхой ажил зохиох ёстой. Ингэж ажиллаж чадвал алдаа дутагдлыг газар авахуулалгүй илрүүлэн арилгаж, хамт олны ажил үйлсэд бодитой тус нөлөө үзүүлэх нь дамжиггүй. 

Үзлэг шалгалтын дүнг сурталчилгааны төрөл бүрийн арга хэрэгслийг ашиглан хөдөлмөрчдөд танилцуулах ёстой. Тэгвэл л алдаа дутагдлаас урьдчилан сэргийлэх, боловсон хүчнийг хүмүүжүүлэх чухал арга болж, хяналт шалгалтын ил тод байх зарчмыг тууштай хэрэгжүүлж чадна. 

Ардын хянан шалгах байгууллага хөдөлмөрчин олон түмэнтэй холбоогоо байнга бэхжүүлж, тэдний захидал мэдээлэлд туйлын сонор соргог хандаж, гавшгай шуурхай хүлээн авч, шалган шийдвэрлэж байхыг онцгой анхаарах хэрэгтэй. 

Ардын хянан шалгагч бүр нийгмийн өмчийн эс ширхэг бүрийг нүдлэн хамгаалахад үлгэр дууриал үзүүлж, арвич хямгач байж, аж ахуйч биш, сахилгагүй явдалтай шийдвэртэй тэмцэх үүрэгтэй. 

МАХН-ын XVIII их хурлаас << Улс ардын аж ахуйн төлөвлөгөөг биелүүлэх, тэргүүн туршлагыг нэвтрүүлж дэлгэрүүлэх, хөдөлмөр материал, санхүүгийн нөөцийг дайчлах, үр ашигтай зарцуулахад идэвхтэй туслах явдал ардын хяналтын байгууллага, ардын хянан шалгагчдын эн тэргүүний зорилт>> гэж нам үзэж байна гэсэн заалтыг тууштай хэрэгжүүлэхэд ардын хянан шалгах байгууллага, хүч анхаарлаа төвлөрүүлэн ажиллах ёстой. 

Намын байгууллага ардын хянан шалгах байгууллагын хүчийг гол гогцоо асуудалд чиглүүлэн удирдаж, үзлэг шалгалтын чанар, үр нөлөөг дээшлүүлэхэд тодорхой туслалцаа үзүүлж: байвал зохино. Энэ онд болох ардын хянан шалгах групп, постын тайлан сонгуулийг угтаж анхан шатны нэгж бүрийн дотоод ажлыг жигд сайжруулж, үзлэг шалгалт бүрийг үр дүнд хүргэхүйцээр дайчин шуурхай зохион байгуулах нь ардын хянан шалгах бүх шатны байгууллагын эн тэргүүний зорилт мөн. 

