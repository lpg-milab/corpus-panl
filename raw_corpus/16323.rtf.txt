№46(16323)         
1986 оны хоёрдугаар сарын 22.
АГУУЛГА, ХЭЛБЭРИЙН НЭГДЭЛ

Манай нийгмийн бодит байдал, хүмүүсийн амьдрал, үйл ажиллагаа нь олон талтай, гүнзгий агуулгатай бөгөөд үйлдвэрлэл, ахуй амьдрал, соёлын хүрээнд маш баялаг хэлбэрээр илэрхийлэгдэж байдаг юм. Социалист байгуулалтын үйл явцад агуулга, хэлбэрийн нэгдэл харьцангуйгаар хангагдаж, агуулгын хөгжил нь шинэ шинэ хэлбэрээр баяжиж байдаг зүй тогтолтой билээ. 

Агуулга, хэлбэрийн нэгдлийн тухай ойлголтыг бид гүн ухаан, сэтгэхүйн ухаан, уран сайхны болон үзэл суртал, үйлдвэрлэлийн аль ч талаас тодорхойлсон ялгаагүй эцсийн дүнд нийгмийн хөгжлийн нэг гол хөдөлгөх хүчний нь хувьд авч үздэг. 

Байнга баяжин гүнзгийрч хөгждөг агуулгынхаа шивж чанарыг илэрхийлж чадахаа больсон үед хэлбэр нь агуулгын хөгжилд тээр саад болдог учраас нийгмийн үйлдвэрлэлийн хөгжлийн дагуу байнга ундарч байдаг шинэ зүйл, шинэ үзэл санаа нь хуучирсан хэлбэрийг өөрчлөхийг зүй ёсоор шаардана. Тийнхүү үүсч буй болсон агуулга, хэлбэрийн зөрчлийг арилгах арга зам бол хуучирсан хэлбэрийг орхих, эсвэл боловсронгуй болгох, шинэ хэлбэр эрж олох явдал мөн. 

Шинэ өндөр зорилтыг хуучирсан арга барил, хоцрогдсон сэтгэхүйгээр шийдвэрлэж болохгүй гүн утга нь үүнд оршино. Бичиг цаасаар амьд удирдлагыг солих, хэтэрхий хуралдаж, муйхар шаардлага тавих, олон төлөөлөгч угсруулан томилох энэ бүхэн нь улиг болтлоо хуучирсан арга барил, даруй өөрчлөн сайжруулууштай хэлбэр юм. 

Хөдөлмөрчдийн оюун санааны эрэлт хэрэгцээ, өсөлтөөс хоцорсон хэлбэрээр ажил хичнээн зохиовч ур өгөөжгүй өнгөрөхөд хүрнэ. Хэрэв шинэ агуулгыг илэрхийлж чадах шинэ хэлбэр, шинэ хэрэгслийг эрж хайхгүй бол мухардмал байдалд орж шинэчлэл, өөрчлөлт хийж урагшаа ахиж чадахаа болжээ. Хэлбэрийг шинэчлэх санаачилга нь сэтгэлгээний хөгжил, шинэ агуулгын шаардлагатай шууд холбоотой юм. Үүнийг соргогоор тусган авахгүй, амьдралыг бүтээлчээр судлаагүйн уршгаар нэг байрандаа удтал зогсож, үйлдвэрлэлд бол технологи хуучирч, бүтээгдэхүүн гологдож, урлагт бол дүрээ давтаж, хэлбэрээ загварчлахад хүрч, үзэл суртлын ажилд догматик сэтгэлгээ ноёрхоход хүрч болно. 

Агуулга, хэлбэрийн нэгдэл бол амьдрал, урлагийн ямар ч үзэгдлийн түгээмэл зүй тогтол учраас ажлыг оромдох, хэлбэрдэх хандлага үүнд харшилж. заримдаа шинэ зорилтыг хэрэгжүүлэх үйлсэд тодорхой бэрхшээл саад ч учруулж болно. 

Нийгмийн ухамсар олон хэлбэрээр илэрхийлэгддэгийн нэг нь ёс суртахуун бөгөөд тэр нь өөрийн тодорхой хэм хэмжээтэй байдаг. Хүний сайн сайхны төлөө бүхнийг зориулах хуультай манай социалист нийгэмд зохилдохгүй бэртэгчин ёс суртахуун нь архидан согтуурах, танхайрах, сахилга зөрчих явдлаар илэрч байна. Социалист аж төрөх ёс, коммунист ёс суртахууны хэм хэмжээг сахих тухай яриа сахилгагүй, хариуцлагагүй байдалтай зэрэгцэн << орших >> ёсгүй билээ. 

Тэрчлэнгээр нийгмийн ухамсрын нэг хэлбэр болсон урлаг. утга зохиолд социалист өндөр агуулгыг хийсвэр урлагийн явцуу хэлбэрээр гаргах гэвэл хэлбэр агуулгын нэгдэл хангагдахгүй нь мэдээж билээ. Агуулгагүйгээр хэлбэр дагнан оршиж чадахгүй учраас дай ганц хэлбэрийн хойноос хөөцөлдөх нь эцсийн дүнд агуулгаа алдана гэсэн үг юм. Социалист утга зохиол, урлагийн бүтээлийн шалгуур бол нийгэм бие хүний амьдралын өнөөгийн гол шинж чанарыг илэрхийлж чадах сэдвийг үзэл суртал, уран сайхны өндөр түвшинд гүйцэд боловсруулж, хөдөлмөрийн хүний эрхэм дээд эрмэлзлийг бүрэн төгс харуулахуйц агуулгыг мөн тийм хэлбэрт оруулан урлах явдал юм. Урлаг нь улс төр, үзэл суртал, эрх зүй, ёс суртахуун, шинжлэх ухаан, философи зэрэг нийгмийн ухамсрын бусад үзэгдэлтэй нягт холбоотой, тэдгээрийн адил агуулгаараа тодорхойлогдсон зохистой хэлбэрээр оршин тогтнож байдаг. Агуулга хөгжиж, хэлбэр өөрчлөгдөж байдаг ёсоор хөгжингүй асуудлыг шинэ хэлбэр, эсвэл шинэчлэгдсэн боловсронгуй хэлбэр илэрхийлж чадна. Хуучирсан хэлбэр дэвшил хөдөлгөөнд саадтай байдаг бол боловсронгуй хэлбэр нь агуулгын хөгжлийг хурдасгана. Гэхдээ хэлбэр бүр хуучрах албатай биш, харин ч шалгарсан хэлбэр бол хүмүүсийн үйл ажиллагаанд залгамж чанарыг бататгахад тус хүргэхээс гадна хуучин хэлбэр шинэ агуулгаар баяжих, агуулга, хэлбэр харилцан нөлөөлөх эсвэл харилцан зөрчилдөх нь зүй ёсны асуудал мөн. 

Нэгэнт бүх нийтээр бичиг үсгийн байтугай найман жилийн боловсролтой болчихож байгаа нөхцөлд мэдээллийн арга барилыг ч шинэчлэх шаардлага бий болсны нэгэн адил хүн ардын амьдрал ахуй элбэг хангалуун болсон шинэ үзүүлэлт нь уран зохиолын ерөөл, магтаалыг хэлбэрээр нь байтугай агуулгаар нь өөрчлөхийг шаардаж байна. Үүнийг гүнзгий утгаар нь ойлговол хоосон магтах, уриа лоозон тавих, сүржин гоё үг хөөцөлдөх, эсвэл уран зохиолын баатрыг сайн болоод саар хоёр хэсэгт хуваан хар, улаанаар нь ялгаруулан хэлбэрдэх арга барилыг халах шаардлага юм. 

Эдийн засаг, улс төр, үйлдвэрлэл, соёл, урлаг, ахуй амьдралд агуулга, хэлбэрийн харьцангуй нэгдлийг хангах, тэдгээрийн хооронд үүссэн зөрчилт байдлыг зөвөөр шийдвэрлэх асуудалд нийгмийн ухааны үүргийг эрс өндөржүүлж. амьдрал, үйлдвэрлэл, шинжлэх ухаан, урлаг, утга зохиолын амьд холбоог бэхжүүлэх нь намын үзэл суртлын ажлын амин чухал асуудлын нэг мөн. 

