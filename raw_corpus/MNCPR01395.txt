Цагаан хэрэм дээрх Жеки Чан

Өмнөд хөршийн нийслэлд нэн эелдэг амьсгал ноёрхжээ. Бээжингийн нисэх онгоцны буудал дээрээс л энэ нь мэдрэгдэж байна.
Хил гаалийн үйлчилгээний ажилтнууд урьд өмнө байгаагүйгээр өөрчлөгдсөнийг анзаарав. Ердөө ямар ч асуудалгүй болж. Шалгах шаардлагатай ачаа, элдэв асуудалд тонголзон учирлаж "Уучлаарай, онгойлгож үзэж болох уу", "Танд төвөг удсанд өршөөгөөрэй" гэж ирээд л хачин халуун дулаанаар хандах болжээ. Олимпийн холбогдолтой ямар нэг шалтгаанаар зорчиж байгаа хүмүүст бүр ч хүндэтгэлтэй хандаж байгаа юм байна. Нисэх онгоцны буудлын хил нэвтрүүлэх зурваст тусгай гарц бий болгож өгч. Мөнөөх гарцаар нэвтрэгсдэд, ялангуяа олон цагийн нислэгээр зорчин ирэгсдэд энэ нь "Ашгүй, юун сайн юм бэ" гэж аяндаа хэлүүлж байна. Шинээр барьсан онгоцны буудал нь уужуу уудамхан сайхан л эд бололтой. Жигтэйхэн зайтай сав байна. Аугаа их Хятадын нийслэл ч, олимп болох гэж байгаа газар ч болоод тэр юм уу, урьд өмнөхөөс илүү их ачаалал энд байгаа нь мэдрэгдэж байна. Монголоос буусан онгоц маань газардсанаас хойш очиж зогсох байрлалдаа хүртэл гуч гаруй минут явлаа шүү. Бараг л Улаанбаатараас нисээд ирснийхээ дайтай шахуу юм болсон. Бээжин их хот нь маргаангүй. Харин ойрын хэдэн сардаа, олимп өнгөртөл энэ хотын нуруу дээд цэгтээ хүртэл "хотолзох" төлөвтэй. Их нийслэлд цаг уурын нөхцөл онцын таатай үе тохиож байна. Сэр бурхан салхитай. Налгар дулаахан байх ажээ. Олимпийн хотхон хэмээх нүсэр цогцолборыг босгосны дагуух туушхан замаар явж өнгөрлөө. Их зочдын бууж тухлах байр сав, түүний эргэн тойрон дахь аялаг тавлаг орчныг атаархам сайхнаар цогцлоон байгаа нь ил ээ. Цэвэрхэн ногоон зүлгээр хүрээлэгдсэн эл урт хотхоны эсрэг талд олимпийн уралдаан тэмцээн явагдах цэнгэлдэхүүд баригдаад дуусч байгаа төлөвтэй. Олимпийн нээлт хаалт хийх цэнгэлдэх нь гэхэд шувууны үүрийн хэлбэртэй өвөрмөц нэгэн байгууламж дүнхийн босчээ. Түүний наахна талд усан спортын бүхий л төрлийн уралдаан тэмцээн явагдах бас нэгэн цэнгэлдэх сүндэрлэсэн нь бас л сонин хийцтэй. Өнгөгүй шаарт ус дүүргээд хийчихсэн, үүнийгээ хэдэн мянга дахин ихэсгэж томруулчихсан мэт сонин цүлхэгнэсэн юм харагдана. Хатгачихвал ус сад тавьчихна уу гэмээр юм харагдаж байна лээ. Ямар ч гоё шийдэл юм, яасан ч сайхан хийхээр энэ вэ гэмээр. Тус цэнгэлдэхийн эргэн тойрон дахь аварга хананд чимхлүүр шигтгээ засал хийж байгаа бололтой хүмүүс ажиллаж байгаа харагдана. Зэрвэс машины цонхоор хараад өнгөрөхөд мөнөөх дүүжин төхөөрөмж дээр чимэглэл дархалж байгаа нөхдүүд яг л аквариумын доторхи бичилхэн хар жараахай шиг юм үзэгдэв шүү дээ. Ер нь энэ Бээжингийн олимп гэж ихээхэн сүртэй юм болох дог оо. Мөн үеэр тэнд зочилж, олимп үзэх ч мартагдамгүй явдал байхаас аргагүй янзтай. Хүн төрөлхтний бүтээсэн соёл,түүх дурсгалын нэгэн гайхамшиг болсон Түмэн газрын цагаан хэрэм ч олимпийн уухай түрлэгийг цуурайтуулж байна. Цагаан хэрмийн дээгүүр зайгүй. Тээршээм олон хүн нааш цааш сүлжихийн бараг тал хувь нь европ зүгийн хүмүүс байх юм. Ер нь ч уг хэрмийг үзэхээр зорин ирэгсэд олон л байдаг биз. Гэхдээ л олимпийн хотын хойхно, холгүй орших эл хэрмээр аялахаар ирсэн хүмүүсийн тоо ердийнхөөсөө лав ихэссээн гэсэн шүү бодол төрж байлаа. Цагаан хэрэм дээр гараад иртэл Жеки Чан байж байх юм. Хэн түүнийг энд явна гэж санах вэ. Гэтэл энд "явж" байдаг. Цагийн хэрмийн тодорхой өндөрлөг бүхий нэгэн тавцан дээр зураг авахуулж байна, мань хүн. Уулын энгэрт "One world, One dream" хэмээн асар томоор бичсэнийг түүний авахуулж буй зургийн дэвсгэр болгожээ. Нэг дэлхий, нэг мөрөөдөл гэсэн үлэмж утга бүхий тэрхүү уриаг Холливудын хятад од эх орон нэгтнүүддээ, мөн дэлхий ертөнцөд бамбардан асааж буй нь энэ бололтой. Тэрээр хятад гаралтайгаараа бахархан омойтож явдгаа нэг бус удаа илэрхийлсэн байдаг. Энэ удаа тийнхүү гарал угсаагаа хүндэтгэн Бээжингийн олимпийн сурталчилгааны ажилд идэвхийлж, дөрөвдүгээр сарын хуурай салхинаа зураг юугаа авахуулж буй нь энэ буюу. Түүний зураг авахуулж буй хэрмийн орчинг тусгаарлаж хоёр талд нь хамгаалалт гаргажээ. Сонирхогчдын зургийн аппарат, камер мөнөөх зургийн талбай дахь Жеки Чаныг чиглэн хэдэн цагийн турш "үнэгүй" ажилласан даа. Жеки Чан цав цагаан хувцас өмсчээ. Өндөргүй, ер намхан эр болох нь андашгүй. Дорно дахины зодооны урлагийн гарамгай жүжиглэл, мөн түүндээ инээдэмт хошин аясыг байнга хадгалан ихэнх дүрээ бүтээсэн эл жүжигчнийг хориод метрийн зайнаас харах сонин л байв. Тэр хэдийгээр энэ удаад мөнөөх түгээмэл дүрүүдээсээ өөр, намба жавхлан хослуулсан өөдрөг дуулалчийн дүр төрхийг бүтээж буй боловч тэрүүхэн зайнаас хөгжилтэй сахилгагүй, бас доогтой жуумалзаж байдаг нүд, нүүр нь, зангидсан мэт бондгор хамар нь инээдээ барьсан мэт санагдуулсныг нуух юун. Түүний бүтээсэн дүрүүд, бидний Чанаас харж дадсан дүр төрх л ийнхүү төв дөлгөөн байдлыг үзүүлдэггүйгээс ингэж санагдаа болов уу. Тэр энэ өдөр зургийн талбайд ойролцоогоор гурван цаг ажилласан байх. Манай багийнхныг хэрмийн өөр нэгэн онцгой өндөрлөгт гарч, нэлээд аяншаад бууж ирэхэд бас нүүр тулан таарсан бөгөөд үдийн зоог барихаар яваа нь энэ бололтой. Нов ногоон хувцас бүхий дөрвөн хамгаалагчийн дунд цав цагаанаар хувцаслаж инээмсэглэл түгээсэн тэрбээр хавь ойрын орилж хашгирсан олонд гар өргөн мэндчилж явсаар нэгэн асарт орж одов. Тэр асрын эргэн тойронд завтай болоод аппараттай хүмүүс эргэлдэн үлдсэн дээ. Бээжин хотоор дайраад гарахын зуурт, зүгээр л машины цонх, юухан хээхнээр нүд сүвэгчилж явах тухайтад харснаа бяцхан цоохорловоос энэ ажээ. Бээжингийн олимпод энэ айл хэрхэн бэлтгэж байгаа талаар нухацтай сурвалжилж тэмдэглэвэл мундахгүй зүйл бичигдэх нь ойлгомжтой. Дөрөвний өдрийн өглөө Бээжингээс нааш онгоцонд суухад өгсөн өдөр тутмын нэгэн сонины тэргүүн нүүрт тус улсын алдарт сагсчин Яо Миний таяг тулан эх орондоо ирж байгаа зураг нийтлэгдсэн байна билээ. Энэ орон олимпод өрсөлдөх сагсан бөмбөгийнхөндөө онцгой итгэл тавьж буй атал гол тоглогч ийнхүү гэмтсэн нь тэдний зовинолыг үлэмж нэмж буй юм билээ. Тэр тоглож ч магадгүй, үгүй ч байж мэдэх юм гэсэн. Энэ хандлагаас ажиглавал Яо Мин хэмээх тэрхүү сагсчны эмзэглэлт хөл бүхий таяг тулсан эл зураг Бээжингийнхнийг илүү илүү их хүчирхэг байхыг сануулж байх шиг санагдсаан. 
Б.Золбаяр
