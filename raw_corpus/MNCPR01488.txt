Алтыг нь аваад, авдрыг нь орхиулахгүйн тулд ...

Улсын Их Хурлаас Оюутолгойн зэсийн орд, Тавантолгойн нүүрсний уурхайг ашиглах төслийг хэрэгжүүлэхтэй холбогдуулан уул уурхайн салбар эрчимтэй хөгжсөн орнуудын туршлагыг газар дээр нь явж судлах ажлын хэсгүүдийг Америк, Австрали, Африкийн орнуудад гэсэн гурван чиглэлээр УИХ-ын гишүүд, зарим телевиз, сонины сурвалжлагчдыг оролцуулан явуулах шийдвэр гаргасны дагуу миний бие Австрали, Индонезийн ажлын хэсэгт явсан. 
Ажлын хэсгийнхэн Австралид зэсийн нэг, нүүрсний гурван уурхай, мөн Индонезид зэсийн уурхайн ажиллагаатай танилцлаа. Манай ажлын хэсгийг УИХ-ын Эдийн засгийн байнгын хорооны дарга Д.Ганхуяг ахлан, тус байнгын хорооны дөрвөн гишүүн оролцсон учир уурхайг ашиглах гэрээ хэлэлцээрүүд, үйл ажиллагааны нь технологи, эдийн засгийн орчин, үр ашиг зэргийг нарийн үзэж судалсан билээ. Тэнд уурхайг ашиглахын өмнөх гэрээ, бэлтгэл ажилд онцгой анхаарч, хөрөнгө мөнгө, цаг хүчийг төлөвлөгөөний дагуу зарцуулдаг, засаг төр, олон нийтийн хяналтаар ажил эхэлдэг аж. Тэгэхдээ ашигт малтмалын тухайн орд байгаа газрын орон нутгийн төр захиргаа, олон нийтийн байгууллага, нутгийн иргэдийн санал хүсэлтийг голчилно. Дараа нь байгалийн нөхөн сэргээлтийн асуудал. Энэ хоёр асуудлыг хэрхэн яаж шийдвэрлэх тухай нарийвчилсан төлөвлөгөө, төсөл хийлгэж байж ашиглалтын лиценз олгодог юм байна. Ашиглалтын лицензийг олгох ажилд төр засаг нь оролцдоггүй бөгөөд гагцхүү тухайн мужийн засаг захиргаа нь нутгийн иргэдийн санал хүсэлтэд тулгуурлан шийдвэрлэдэг аж. Муж бүр өөрийн онцлог бүхий бие даасан байдалтай, өөр өөр татварын системтэй юм. Тухайн мужид ашигт малтмал олборлох болсон тохиолдолд уурхайг нээхээс хаах хүртэлх бүх ажлын төслийг үзэж хянана. Иргэддээ нээлттэй мэдээлнэ. Иргэдийн ихэнх нь зөвшөөрлөө гэж үзвэл захиргаа сая ашиглалтын лицензээ олгодог аж. Бэлтгэл ажлын төлөвлөгөөнд байгаль орчны үнэлгээ, барилга барих, нөхөн сэргээлтийн, уурхайг хаах төлөвлөгөөнүүд багтдаг байна. Энэ төслүүдээс аль нэг заалтыг нь зөрчсөн тохиолдолд лицензийг нь шууд хураадаг учраас уурхайн захиргаанаас ашигт малтмалыг олборлохоосоо дутуугүй орон нутгийн иргэдийн ашиг сонирхол, байгалийн нөхөн сэргээлт хоёрт их анхаардаг юм байна. Бидэнтэй уулзаж, уурхайнхаа үйл ажиллагааны талаар танилцуулах гэж байгаа менежер маань мэндлэхийнхээ өмнө "ийм сайхан уурхайн баялгийг ашиглах боломж бидэнд олгосон энэ нутгийн иргэд олон түмэндээ баярласнаа илэрхийлье" гэсэн үгээр танилцуулгаа эхэлж байсан нь содон сонсогдож байлаа. Уурхайн хот, тосгоны эргэн тойронд дуу чимээ хэмжих төхөөрөмжүүд суурилуулсан байв. Уурхайг шороон далангаар тусгаарлан энэ далангаа моджуулж байнга усалж чийглэж байдгаас тоос шороо босохгүй байх нөхцөлийг бүрдүүлсэн байх юм. Тэнд 324 тоннын даацтай самосвал, мөн тийм хэмжээний ус тээх цистернүүд, 100 метр урт сумтай, гуч дөчин тоннын багтаамжтай шанага бүхий эксковаторууд зэрэг аварга том техникүүд ажиллаж байгаа ч орон нутгийн иргэдэд ямар нэг түвэг учруулдаггүй юм байна. Уурхайн жил жилийн төсөв нутгийн иргэдийн боловсрол, эрүүл мэнд, нийгмийн асуудлыг шийдвэрлэхтэй холбогдсон зардал, хандив тусламжийг тусгана. Аль болохоор нутгийн иргэдээс ажилчдаа бүрдүүлэхийг эрмэлздэг. Тухайлбал Индонезийн "Newmont Batu Hijan" гэдэг зэсийн уурхайн дээд удирдлагын найман хүний гурав нь, нийт ажилчдын 60 гаруй хувь нь нутгийн иргэд юм. Ажлын төлөвлөгөөнд нутгийн айл бүрээс нэг хүнд уурхайгаас ажлын байр олгоно гэсэн зорилт тавьдаг. Хоёр дахь гол асуудал нь байгаль орчны нөхөн сэргээлт. Уурхайг ашиглах явцад болон хаах үед тэр газар нутаг анх ямар байсан яг тэр чигээр нь үлдээхийг эрхэмлэдэг. Тэр газар нутаг дээр хот суурин газар байсан бол түүнийг нүүлгэх, шинээр барьж байгуулах бүх зардлыг гаргадаг. Тэнд ажиллаж амьдарч байсан иргэдийн амьдралын хэвийн ажиллагааг алдагдуулахгүй байх бүх арга хэмжээг авсны дараа сая уурхайгаа нээж, ашигт малтмалаа олборлох ажлаа хийдэг юм байна. Манайд Заамарын хөндийд байгаа багийн төвийг яаж шахаж, иргэдийг нь хөөж тууж, малын бэлчээргүй болгож, тэдний амьдралын хэвийн үйл ажиллагааг яаж алдагдуулж, хэл ам болж байсан билээ. Энэ асуудал дээр аль ч шатны засаг төр нь иргэдээ, газар ус, нутгаа бодож ажиллах шаардлагатай гэсэн сургамжийг бодогдуулж байлаа. Байгаль орчны нөхөн сэргээлтийн ажлыг тухайн ордыг ашиглаж эхэлсэн эхний өдрөөс л хамт хийдэг юм байна. Тэгэхдээ тухайн газар нутаг дээр ямар мод, ургамал ургаж байсан, түүнийг нь яг хэвээр нь ургуулж үлдээхийн төлөө ажилладаг. Үүний үр дүнд уурхай байсан газар гэхэд итгэмээргүй сайхан ой модтой, өтгөн ургасан өвс ногоотой, заримыг нь бүр усан үзмийн талбай болгосон, тэр ургацаараа улаан, цагаан дарс үйлдвэрлэж байгаагаа ч танилцуулж байлаа. Индонезийн дээрх уурхайг нээж ашиглахын өмнө 15 жилийн турш хоёр тэрбум доллар зарцуулан байж бэлтгэлийг нь хангасан гэж байв. Манай улсад ашигт малтмал ашиглах лицензийг олгохдоо уурхайг нээхийн өмнөх бэлтгэл хангах төсөв, төлөвлөгөөнд ач холбогдол бага өгдгөөс шууд л газраа ухан сэндийлж, эрдэс баялгаа ашиглаж эхэлдгээс сүүлд нь "Алтыг нь аваад, авдрыг нь хаясан" хөндий хоосон нүхнүүд, эвдэрч сүйдсэн газар шороо, хатаж ширгэсэн гол горхи үлддэгийг зогсоох цаг болсон байна. Ялангуяа, гол горхины ундарга, сав газарт ашигт малтмал ашиглах лиценз өгөхийг хатуу хориглох хэрэгтэй юм байна. Уурхайг нээхийн өмнөх бэлтгэл ажлын хүрээнд нөхөн сэргээлтийг хэрхэн хийх талаар гэрээнд тусгаж биелэлтэд нь, явцын дунд нь хяналт тавьж байвал алтыг нь аваад авдрыг нь тэврээд хоцрохгүй, өнгөрсөн хойно нь хэдхэн төгрөгөөр торгоод гонгиноод хоцрохгүй байхсан даа гэж бодогдов. Австрали дэлхийн хэмжээнд уул уурхайн салбарт тэргүүлэгч улс учраас тэдний уул уурхайн салбарын менежмент, технологи, үйлдвэр болон хөдөлмөрийн бүтээмж нь манайхаас 1,5-4 дахин их. Төрийн хөрөнгөөр ашигт малтмалын хайгуул хийсэн тохиолдолд нээлттэй тендерээр ашиглалт явуулах компанийг сонгодог, лицензийн шилжүүлэг, арилжаа нь ил тод явагддаг, ашиглалтын лицензийг олгохдоо техник, эдийн засгийн үндэслэл, бэлтгэл ажлын төлөвлөгөө, орон нутгийн иргэдийн санал, хэрэв уг газар дээр аливаа бизнес эрхэлж байсан бол уг этгээдэд түүнийгээ өөр газар эрхлэх бололцоог хангах арга хэмжээ авч өгөх, эсвэл түүнд нь тохирсон нөхөн төлбөр төлөх зэрэг олон шалгуурыг тооцож байж өгдөг юм байна. Тогтвортой байдлын гэрээг уул уурхайг олон жил тогтвортой эрхэлж, найдвартай хамтарч ажиллаж чаддаг нь нийтэд тодорхой болсон оронд хийх шаардлагагүй, харин уул уурхайг дөнгөж эхэлж буй улс өөрийн үйл ажиллагаа, хууль эрхийн хамгаалалт тогтворжоогүй оронд оруулсан хөрөнгөө эргүүлж авах нөхцөлийг хангах үүднээс байгуулдаг юм байна. Австрали, Индонези улсад уул уурхайн ашиглалтын үеийн татварын тогтолцоо нь манайхтай үндсэндээ ойролцоо, ялангуяа байгалийн нөөц ашигласны татвар нь манайд таван хувь байхад эдгээр орнуудад 3,75-4 хувь байна. Ийнхүү уул уурхайн үйлдвэрлэл өндөр хөгжсөн орнуудын туршлагыг газар дээр нь нүдээр харж, гараар барьж үзсэний үр дүн нь Оюутолгой, Тавантолгойн уурхайг эх орон, ард түмний эрх ашигт хамгийн нийцсэн байдлаар ашиглах явдал юм. 
УИХ-ын гишүүн асан Ш.БАДАМ 
