Ирэх жил махны үнэ ямар байх вэ?

Энэ асуултад хариулт өгч чадах мах бэлтгэгч томоохон компаниуд хэрхэн ажиллаж байгаа бол. Ирэх жил мах үнэтэй, хямдын ямар байхыг хэлж чадахгүй бол тэдний мах бэлтгэлийн үйл ажиллагаанаас бага болов төсөөлөл авч болох мэт. Юутай ч "Махимпекс" хувьцаат компанийн дэд захирал Т.Уламбаяраас зарим зүйлийг тодрууллаа. 
-2005 онд махны нөөц бага байснаас хавар нь үнэ өссөн. Энэ жил нөөц бүрдүүлэхэд Засгийн газар бодлого хэрэгжүүлэн ажиллаж, шаггүй ихийг хурааж хумьсан ч үнийн өсөлтөд дорвитой нөлөөлж чадсангүй шиг. Яагаад махны үнэ буурахгүй байна вэ? -Өнгөрсөн жилийн хувьд махны үйлдвэрүүд худалдаанд зориулсан махаа хүртээмжтэй нөөцөлж чадаагүй. Тиймдээ ч махны үнэ буулгүй, өндөр үнэтэй хэвээр байсан. Энэ жилийн хувьд Засгийн газраас тогтоол гарч махны үнийг хямд байлгах бодлого баримталсан. Тогтоолын дагуу махны үйлдвэрүүдтэй гэрээ хийж мах нөөцөлж, хадгалж, борлуулсан компаниудад тодорхой хэмжээний урамшуулал олгож байхаар шийдвэрлэж, бүр ажил хэрэг болгож ч чадсан. Энэ үйл ажиллагаанд нь манай компани байгуулсан гэрээгээ чанд биелүүлсэн. Гэрээнээс гадуурх махаа хямд үнээр худалдсанаар 2006 оны хувьд өнгөрсөн жилийнхтэй харьцуулахад махны үнийг тэнгэрт хадаачихгүйхэн шиг тогтвортой барьж чадсан гэж бодож байгаа. -"Махимпекс"-ийн хувьд хэдий хэмжээний мах нөөцөлсөн байсан юм бэ? -Яг бэлтгэх ёстой махнаас гадна 400 гаруй тн хонины, 50 тонн үхрийн мах нөөцөлсөн. Бид махаа зах зээлд нийлүүлэхдээ үнийг нь 2000 төгрөгөөс өсгөхгүйгээр ажилласан учраас махны үнийг нэлээд хугацаанд барьж чадсан. Дараа жилээс нөөцөлсөн махны үнийг нэмнэ гэж бодож байна даа. -Танай компани өнгөрсөн долдугаар сард мах жижиглэнгээр зарж байна гэсэн. Эрэлт ч их байсан үе. Харин одоо зарж байгаа юу? -Долдугаар сард хонины махыг 1900 төгрөгөөр зарж байсан. Ер нь хүмүүс гулууз махыг тэр бүр авах боломжгүй байдгийг бид судалсан юм. Хэрэглэгчдийн дунд явуулсан судалгаагаар ч тийм дүгнэлт гарсан. Тэгээд л үхрийн махыг жижиглэнгээр зах зээлд 1950 төгрөгөөр нийлүүлж эхэлсэн. Гэвч энэ нь тэр бүр хэрэглэгчдэд хүрч чадахгүй байна. Яагаад гэвэл манай хэрэглэгчдийн дийлэнх нь хямд үнэтэй гээд хүнсний захуудаас мах худалдаж авдаг. Хүний сонголт ч гэсэн иргэд дэлгүүрээс махны худалдаа хийж сурахгүй байгаа. Гэтэл уг нь бол зах зээлд жижиглэнгийн мах үнэтэй байдаг юм. Харин ч дэлгүүр, зах хоёрын аль нь хүнсний эрүүл ахуйн шаардлага хангах вэ гээд хэрэглэгчдэд бодох ёстой юм их бий л дээ. -Ирэх жилийн хувьд улсын хэмжээнд махны нөөцлөлт ямар байх бол. Махны нөөцөөс л худалдах үнэ шалтгаалах болохоор ингэж асууж байгаа юм л даа. Танайх гэхэд л хуучин Махкомбинатын суурь дээрх том айл. Махны нөөцөд оруулах хувь нэмэр бас бий байх? -Нэгэнт Засгийн газрын тогтоолоор махны нөөцийн асуудалд бүр урамшуулалт хүртэл гаргаад зохион байгуулж эхэлсэн болохоор энэ үргэлжлэх байх л даа. Манайх бол ирэх жил нэлээд мах нөөцөлнө. Энэ жил гэхэд л одоо нөөцийн хонины махаа дуусгаад одоо шинэ хонины мах нийлүүлж байна. Тэгээд мах бэлтгэлээс эхлээд борлуулалт хүртэлх бүх үе шатыг манайх өөрсдөө гардан хийдэг. Хүнсний, махны эрүүл ахуйг хангах нь том байгууллагын олон шаардлагын нэг л дээ. Тэгээд саяхнаас хүмүүсийн хэрэгцээ шаардлага, захиалгын дагуу ангилж савлан борлуулж эхэлсэн. -Одоо мах бэлтгэлээ эхэлсэн үү? -Мах бэлтгэлээ эрт эхэлсэн. Ажил маань үр дүнгээ өгч байгаа. Нийслэл рүү амьд мал оруулахгүй тухай хотын захирагчийн захирамж гарсантай холбогдуулаад манай компани Эмээлт, Налайх дахь түүхий эдийн захууддаа үхэр адуу худалдан авч байгаа. 
Б.ХЭРЛЭН 
