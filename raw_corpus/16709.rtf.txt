№119(16709)   
1987 оны тавдугаар сарын 19.
Таримал бэлчээр

<< Эрчимжсэн мал аж ахуйг эрхлэн хөгжүүлэх, улмаар нэгжээс авах ашиг шимийг тууштай нэмэгдүүлэхийн тулд тэжээлийн үйлдвэрлэлд шинэ дэвшилт арга, технологи нэвтрүүлэх, бэлтгэх тэжээлийн нэр төрөл, хэмжээг нэмэгдүүлэх, таримал бэлчээрийг өргөтгөх хэрэгцээ, шаардлага улам ихсэж байна. 

Тэжээл нэмэгдүүлэх чухал нөөц нь хадлан, бэлчээрийг сайжруулах явдал юм. Энэ нь ач холбогдлоороо манай орны хувьд атар газар эзэмшихтэй адилхан чухал юм >> гэж нөхөр Ж. Батмөнх Намын Төв Хорооны X ( 1985 ) бүгд хурал дээр ут ажлын ач холбогдлыг тодорхойлсон билээ. Саалийн механикжсан ферм, мал бордох талбайн хүч чадлыг бүрэн эзэмшиж, бүтээгдэхүүний чанарыг дээшлүүлж, өртөг, зардлыг хямдруулах, ер нь мал аж ахуйг байгалийн болзошгүй нөлөө, эрхшээлээс хамгаалахад тэжээлийн найдвартай бат бааз бий болгох, таримал бэлчээр байгуулж ашиглах нь тэргүүн зэргийн ач холбогдолтой юм. Манай орны хувьд тэжээлийн үйлдвэрлэлд гарч байгаа шинэлэг зүйлийн нэг болох таримал бэлчээр бол мал аж ахуйн цогцолборууд аймаг, сумын төв, хот, суурин газрын ойролцоо байршиж, зун, намрын турш нэг бэлчээрийг жил дараалан тогтмол ашиглаж, бэлчээрийн даац буурч, өвс, ургамлын бүрэлдэхүүн өөрчлөгдөн, чанар, ургац нь хомсдох нөхцөлд тэрхүү бэрхшээлээс гарах зохистой арга замын нэг мөн. Давтагдаж, ургац нь сийрэгжих буюу өвс ургамал бүдүүрч байгаа бэлчээрийн талбай, нугыг тордож сайжруулах, таримал бэлчээр байгуулж ашиглахгүй бол тэжээлийн найдвартай бааз бий болгоход ихээхэн нөөц орхигдоход хүрнэ. 

Эдэлбэр газрыг эзний ёсоор эзэмшиж, шинжлэх ухаан-техникийн ололт, эрдэм шинжилгээ, үйлдвэрлэлийн туршлагыг сайтар ашиглаж чадвал бэлчээрийн тэжээлийн нөөцийг арвижуулах асуудлыг шийдвэрлэж болох техник, хүн хүч, бусад бэлтгэл манай аль ч аж ахуйд байгаа юм. 

Төв аймгийн Борнуур, Батсүмбэр, << Атар >> , << Нөхөрлөл >> , Эрдэнэт хотын Улаантолгойн сангийн аж ахуй саалийн үнээ, бордооны малд зориулан таримал бэлчээр байгуулж ашиглан, малын жин, сүүний үйлдвэрлэлийг тогтвортой нэмэгдүүлж байна. << Атар >> , Нөхөрлөл >> тэжээлийн аж ахуй өвөлжих хөх тариа, арвай, хошуу будаа тариалан таримал ногоон бэлчээр бий болгож, түүндээ бэлтгэлийн үхэр, хонийг есөөс арван хоёрдугаар сард бэлчээрлүүлж ашиглаад хоногийн амьдын жинг үхэрт 500, 600, хонинд 140 гаруй граммаар тус тус нэмэгдүүлжээ. Борнуур, Батсүмбэр, Гачууртын сангийн аж ахуй намар орой хэрэглэх зориулалттай таримал бэлчээр байгуулан ашиглаж, үхрийн сүүний гарцыг нэмэгдүүлэх. тугал махлуулах эдэлбэр газрын үржил шимийн нөхөн үйлдвэрлэлийг хангахад үр дүнгээ өгч байна. 

Усалгаагүй нөхцөлд ойт хээрийн бүсэд олон наст, үет, буурцагт ургамал, нэг наст зарим ургамал бүхий бэлчээрийн ургац ердийн байгалийн бэлчээрийнхтэй харьцуулахад даруй хоёроос гурав дахин нэмэгдэж, бүтээгдэхүүний үйлдвэрлэлийг тогтвортой өсгөх бололцоо байгааг эрдэм шинжилгээний байгууллагын туршилт, судалгааны дүн нотлов. Харин орон нутгийн хөдөө аж ахуйн байгууллагын удирдах ажилтан, мэргэжилтнүүд таримал бэлчээр байгуулж ашиглах ажлыг ор нэр болгож, ач холбогдол, эдийн засгийн үнэ цэнийг нь дутуу үнэлж, зориулалтаар хуваарилсан үр, бусад материалд хайхрамжгүй ханддаг хуучин сэтгэлгээтэй хэвээрээ байна. Өнгөрсөн онд сүүний чиглэлийн болон мал бордох талбай бүхий хэд хэдэн аж ахуйд хавар эрт, намар орой ашиглах зорилгоор таримал бэлчээр байгуулах төлөвлөгөө өгч, зориуд зардал, цаг гаргаж мэргэжлийн хүмүүс зөвлөлгөө, зааварчилга өгсөн боловч олигтой үр дүн гараагүй байна. 

Хөдөө аж ахуйн улс, хоршооллын байгууллагын удирдах ажилтан, мэргэжилтэн ийнхүү мах, сүүний үйлдвэрлэлийг эрчимжсэн аргаар нэмэгдүүлэх эх үүсвэр, бэлэн нөөц болох таримал бэлчээр байгуулах ажилд хөшүүн хойрго хандаж, санаачилга дутаж байгаа нь үнэн хэрэг дээрээ арга барил, сэтгэлгээний хоцрогдол мөн. 

БНМАУ-ын эдийн засаг, нийгмийг 1986-1990 онд хөгжүүлэх үндсэн чиглэлд байгалийн бэлчээр, хадлангийн талбайд үндсэн ба өнгөц сайжруулалт хийж, ургацыг нэмэгдүүлэх ажлыг өргөжүүлэхээр дэвшүүлсэн зорилтыг хэрэгжүүлэхэд зориулж, Зөвлөлт Холбоот Улсын нийлүүлж байгаа тоног төхөөрөмжийг зориулалтын дагуу хамгийн үр ашигтай ашиглах ажлыг урьдчилан сайтар бэлтгэж, нягт нямбай сайн зохион байгуулах талаар Хөдөө аж ахуйн Яамнаас эхлээд аж ахуйн байгууллагууд онцгой анхаарал тавих хэрэгтэй юм. 

Одоогийн практикаас үзэхэд таримал бэлчээрт ихэнх тохиолдолд дан нэг наст ургамал тариалж байгааг өөрчилж, аль болохоор олон наст, үет, буурцагт ургамлыг өргөн хэрэглэхэд шилжих хэрэгтэй байна. Олон наст ургамал хэдийгээр тарьсан жилдээ ургац өгөхгүй боловч нэгэнт тариалбал таваас доошгүй жил дараалан ашиглах боломжтой учраас бага зардлаар ихээхэн ашиг өгөөж олох унац сайтайг харгалзан, олон наст ургамал, ялангуяа уураг их агуулдаг царгасыг өргөн тариалах шаардлагатай байна. 

Сүүлийн жилүүдэд олон наст, үет зарим ургамлын үрийг бэлтгэж, зохих хэмжээний нөөц хуримтлагдаж байгаа боловч үүнийг бэлчээр, хадлангийн ургацыг нэмэгдүүлэх, витаминт өвсний гурил, өвсөн даршны түүхий эд бэлтгэхэд зориулж, өргөн тариалах ажил хангалтгүй байна. Ер нь сүү, ногоо, төмсний чиглэлийн аж ахуйд тохирсон, шинжлэх ухааны үндэслэлтэй ээлжлэн тариалах сэлгээг хамгийн үр ашигтайгаар боловсруулж мөрдөх, түүндээ олон наст, үет, буурцагт ургамлыг зохих хэмжээгээр оруулж ашиглах талаар эрдэм шинжилгээний байгууллагууд ч анхаарч, биет туслалцаа, аргачлалаар хангавал зохино. 

Таримал аргаар бэлчээрийн даацыг ихэсгэж, талбайг өргөтгөн, ургацыг сайжруулах ажил бол хөдөө аж ахуйн үйлдвэрлэлд эрчимтэй аргыг нэвтрүүлэх, улмаар малын зүй бус хорогдлыг ихээхэн багасгаж, нэг малаас авах ашиг шим, нэг га талбай тутмаас авах ургацыг нэмэгдүүлэх талаар намын XIX их хурлаас дэвшүүлсэн зорилтыг хэрэгжүүлэхэд чухал түлхэц өгөх ёстой. 

