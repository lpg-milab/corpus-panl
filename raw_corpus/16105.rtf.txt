№142 (16105)      
1985 оны зургадугаар сарын 13
Зохион байгуулагч

Манай намын бодлого, шийдвэрийг амьдралын гүнд үйлдвэрлэлийн тодорхой нэгжид хэрэгжүүлэх ажлыг гардан хийхэд намын хорооны зохион байгуулагч ихээхэн үүрэг гүйцэтгэж байдаг билээ. 

Одоо намын орон нутгийн байгууллагуудын зааварлагч, зохион байгуулагчдын 86,7 хувь нь дээд боловсролтой шилдэг тэргүүний хүмүүсээр эгнээ бэхжиж, бүрэлдэхүүн нь сайжирсан байна. Намын үндсэн байгууллагад ажиллаж дадлага туршлагатай болсон, намын байгуулалтын онол, практикийн зохих бэлтгэлтэй, амьдрал, үйлдвэрлэлийг сайн мэддэг, зарчимч шаардлагатай, ажил хэрэгч олон арван шилдэг боловсон хүчнээр намын аппарат бэхжиж, зохион байгуулагчдын мэдлэг, чадвар өсч байгаагаас тэд ямагт шинийг эрэлхийлж, мэдлэгээ амьдралд чадмагаар хэрэглэж, намын даалгаврыг тодорхой хамт олны гүнд бүтээлчээр хэрэгжүүлэх талаар чанарын шинэ үзүүлэлтэд хүрэх бололцоо хангагджээ. 

Намын удирдлагыг үйлдвэрлэлийн нэгжид гардан хэрэгжүүлэгч намын хорооны бүрэн эрхт төлөөлөгч гэж хөдөлмөрийн хамт олон намын зохион байгуулагчдыг хүндэтгэн, заавар зөвлөлгөөг нь итгэлтэйгээр хүлээн авч, хэрэгжүүлж, ажил, амьдралын тулгамдсан асуудлаар санал бодлоо ярьж, дэмжлэг туслалцааг хүсэх, асуудал тавих зэргээр үр бүтээлтэй ажилладаг нь зүй ёсны хэрэг юм. 

Намын анхан шатны байгууллагууд, коммунистуудын ажилд бодитой үнэлэлт дүгнэлт өгч, улс, олон нийт, аж ахуй, соёлын тодорхой зорилтод уялдуулан улс төр, үзэл суртал, зохион байгуулалтын бодлогыг цаг үеийн ажлын шуурхай зорилттой холбон өрнүүлэх, гүйцэтгэлийн шалгалт хийхэд зохион байгуулагчид гол үүрэг гүйцэтгэдэг. Ажлын энэ онцлог нь тэднээс нийгмийн үзэгдэл, аливаа асуудалд шинжлэх ухааны үндэстэй хандаж, үнэн зөв дүгнэлт гаргах, тодорхой ажил зохион байгуулах, дэвшилттэй, оновчтой арга барилыг чадамгай эзэмшсэн, авах арга хэмжээг өгөөжтэй төлөвлөн боловсруулж, хэрэгжилтийг шуурхай зохион байгуулдаг чадвартай байхыг шаарддаг юм. 

Зохион байгуулагчдын ажил эрхлэх хариуцлагын чухал шалгуурын нэг нь бичиг баримт боловсруулалтын чанар, гаргасан шийдвэрийг амьд ажил болгон зохион байгуулах чадвар, гүйцэтгэлийн шалгалтын үр нөлөөг дээшлүүлэх бодит үр дүнгээр хэмжигдэнэ. 

Аппаратын ажилтнууд, түүний дотор зохион байгуулагч ажлын цагийн дийлэнхийг намын анхан шатны байгууллага, хөдөлмөрийн хамт олны дотор өнгөрөөж тэдэнд туслах, идэвх санаачилгыг нь өрнүүлэх, намын идэвхтэн сонгуультантай ажиллахад үндсэн анхаарлаа төвлөрүүлж нам, ард түмний холбоог бэхжүүлж, ажил амьдралын гүнд байх ёстой. 

Зохион байгуулагчид марксистленинист онолын өндөр бэлтгэлтэй, намын ажлын арга барил, практиктай, намын дүрэм, программын заалт зорилт, улс төр, эдийн засгийн бодлогыг гүнзгий мэддэг байгаад зогсохгүй түүнийг олон түмэнд сайтар тайлбарлан сурталчлах хэрэгжүүлэх ажлыг чин сэтгэлээсээ, ажил хэрэгчээр идэвх санаачилгатай зохион байгуулахдаа жинхэнэ тэмцэгчийн байр сууринд байвал зохино. Ингэж ажиллах нь хөдөлмөрчин олон түмний хүсэл эрмэлзлийг мэдэх, тэднээс өөрсдөө байнга суралцах, намын бодлогыг ард түмний амьд үйл ажиллагаанд нэвтрүүлэх, оюун санаа, хамтын туршлагын бат нэгдлийг хангах нэн чухал үндэс болж өгнө. 

Аппаратын ажилтан ялангуяа зохион байгуулагчдын мэдлэг, боловсролыг дээшлүүлэх, тэднийг тогтвор суурьшилтай ажиллуулах талаар аймаг, хотын намын хороод байнга санаа тавьж, тодорхой ажил зохиож байх, тэдэнд онол, улс төрийн мэдлэгийн хичээл заах, эрдэм шинжилгээ, практикийн хурал, төрөл бүрийн үзүүлэх сургууль, зөвлөлгөө семинар зохион байгуулах, намын байгуулалтын гол гол асуудлаар мэргэшүүлэх, реферат бичүүлэх зэргээр ажилладаг туршлагыг бататгах хэрэгтэй байна. 

Аймаг, хотын намын хороодын намын байгууллагаас зохион байгуулагчдын тайланг шаардлагатай сэдвээр сонсож, санал зөвлөлгөө өгч, туршлагыг нь харилцан солилцуулж байгаа нь тэдэнд болон намын нийт ажилтанд үр ашигтай ажил учраас улам бататган дэлгэрүүлэх нь зүйтэй байна. 

Зааварлагч, зохион байгуулагчийг тогтвор суурьшилтай ажиллуулж, тэднийг эрхэлсэн ажлаа эзний ёсоор хариуцдаг болгох эсэх нь намын хороодын товчооны гишүүд, нарийн бичгийн дарга нарын ажлын арга барилаас шууд шалтгаалах учир намын хороодын нарийн бичгийн дарга нарын зүгээс тэдэнд анхаарал халамж, үүрэг даалгавар өгөх, хариуцуулсан ажлыг хэр чанартай гүйцэтгэж байгаад биечлэн тавих хяналт, гүйцэтгэлийг тогтмол сонсож асуудал боловсруулах, ажил шалгах, зохион байгуулахад биеэр дагуулан сургах, үйлдвэрлэлийн нэгжид хэрхэн ажилласныг нь байнга танилцаж зөвлөх, дутагдлыг арилгах арга замыг заах мэдүүлэх журмаар залуу боловсон хүчнийг дадлагажуулах, намын ажил хийж сургахад туслах ёстой. 

ЗХУКН-ын ажлын арга барил, зохион байгуулагчдын баялаг туршлагыг ажил хэрэгчээр судлан эзэмших нь намын ажилтан, зохион байгуулагчдын ажил дээрээ өсөх, мэдлэг мэргэжлээ баяжуулж арга барилаа боловсронгуй болгох чухал сургууль, нэмэгдэл бололцоо гэдгийг анхаарах ёстой. 

МАХН-ын XVIII их хурлын шийдвэрийг хэрэгжүүлэх ажлыг зохион байгуулах явцад хуримтлагдсан намын ажлын туршлагыг баяжуулж, орчин үеийн өндөр шаардлагын дагуу намын үзэл суртал. зохион байгуулалт, аж ахуйн ажлын арга хэлбэрийг боловсронгуй болгох, ур нөлөөг дээшлүүлэхэд намын ажилтнууд, зохион байгуулагчид биеэ дайчилж ажлаа нарийн мэддэг, шинэ зүйлийг соргог мэдэрч дэмждэг. санаачилга идэвхтэй, хариуцлагаа гүнзгий ухамсарладаг чанарыг эзэмшиж. намаас хүлээлгэсэн итгэл найдварын зохих түвшинд ажиллах хэрэгтэй байна. 

