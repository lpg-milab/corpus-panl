Нийслэлээс Зайсан руу гардаг гол замыг хаалаа

Нийслэлийн Хан-Уул дүүргийн XI хорооны нутаг дэвсгэрт малын гоц халдварт өвчин шүлхий гарсан байж мэдэх анхны шинж тэмдэг өнгөрсөн баасан гаригийн 16 цагт илэрчээ. 
Тус нутаг дэвсгэрт байх ХААИС-ийн Мал эмнэлэг, Биотехнологийн сургуулийн сургалтын зориулалтаар ашиглаж байсан үхэрт халдвар илэрсэн байна. Тухайн үед тус сургуулийн багш доктор, профессор эмч н.Цогтгэрэл анхны үзлэгээрээ шүлхий гэж тогтоож, баталгаажуулахаар мэргэжлийн лабораторид шаардлагатай дээж хүргэжээ. Мэргэжлийн холбогдох байгууллагууд эцсийн хариу гартал нийтэд мэдээлж болдоггүй хэмээн Онцгой байдлын ерөнхий газрын дарга, тэргүүн комиссар П.Даш өчигдөр хэлсэн. Тус газрын холбогдох албаныхан болон Хүнс, хөдөө аж ахуйн яам, Нийслэлийн эрүүл мэндийн газрын дарга гээд мэргэжилтнүүд нийслэлд гарсан шүлхийтэй холбогдуулан тогтоосон онцгой нөхцөл байдал, цаг үеийн талаар мэдээлэл хийлээ. Нөхцөл байдалтай холбогдуулан өчигдрийг хүртэл Хан-Уул дүүргээс 30 гаруй цагдаа, офицер 16 тээврийн хэрэгсэлтэйгээр ажилласан байна. Өчигдөр лабораторийн шинжилгээний албан ёсны дүн 12 цагт гарчээ. Тийнхүү Нийслэлийн онцгой комисс хуралдаж, хөл хорио тогтоолоо. Хорио, цээр өнөө өглөөнөөс эхэлсэн. Малын гоц халдварт шүлхийн үед хөл хориог тогтоохдоо тодорхой хугацаа товлох боломжгүйг ХХААЯ-ны Мал эмнэлгийн газрын орлогч дарга Т.Доржсүрэн хэвлэлийн бага хурлын үеэр хэлэв. Хөл хорионы хугацаандаа биш гол нь халдварыг голомтоос гаргахгүй дарах нь чухал гэж хэлсэн. Шүлхий чухам юунаас үүдсэн, халдварласан байж болох талаар төлөв, дүгнэлт хэлж болох эсэхийг тодруулахад энэ талаар удаан ажиллах шаардлагатай хэмээн хариулсан. Сургалтын төвийн гурван үхэр, 22 хонийг өнгөрсөн есдүгээр сарын 25-нд сургалт судалгаанд зориулж, Төв аймгийн Баянчандмань сумаас оруулж иржээ. Одоогоор нэг бяруу, хоёр хонь өвчилсөн байна. Туршилтад байсан бүх малыг устгаж булах ажилд зориулсан техник хэрэгслийг өчигдрөөс байрлуулж эхэлжээ. Тэр бүсэд 24 айлын 439 толгой мал байгаа гэсэн тоо бүртгэлийг ч гаргаж амжсан байна. Шаардлагатай вакцин Хангалттай байгааг Мал эмнэлгийн албаныхан хэлбэн. Тэдгээр малын бэлчээрийг өөрчлүүлж, хорио цээрийн хугацаатай хамт вакцинжуулалтыг эхлүүлэх юм билээ. Баянзүрх, Хан-Уул дүүргийн нийт бэлчээрийн малыг бас үзлэгт хамруулах аж. Шүлхийн болон гоц халдварын голомтод байгаа агаар, орчин нь халдварын вируст ордог учир хөл хорио тогтоосноор тус бүсэд байрладаг сургууль, цэцэрлэг, эмнэлэг, амралт сувиллын газрууд, аялал жуулчлалын төвүүд бүгд хаагдсан. Нийслэлээс Зайсан руу гардаг гол зам болох гүүрнээс цааш унаа тэрэг нэвтрүүлэхгүй юм байна. Хөл хорионы энэ маршрут нь баруун тийшээ Яармагийн гүүр хүртэлх шороон замаар зорчих тээврийн хэрэгслийн үйлчилгээ үргэлжлэх бөгөөд зүүн тийшээ Бага тэнгэрийн ам хүрэх аж. Тус бүсэд байгаа зургаан жирэмсэн эмэгтэйг өчигдөр шөнө үзлэгт хамруулан хотын төв рүү шилжүүлжээ. Тэрчлэн нийслэлд ажилладаг иргэдийг хөл хорионы хугацаа дуустал дахин нэвтрүүлэхгүйгээр ариутгал хийн гаргах аж. Халдвар дэгдсэн талаарх мэдээллийн дараа биеийн нь байдал муудсан хүүхдийг эмчилгээнд хамруулсан бөгөөд шүлхийд өртөөгүй болохыг нь баталжээ 
Б.Хаш
