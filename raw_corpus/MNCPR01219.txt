Демидково гацаанд

Москвагаас зүүн хойт зүгийг, тодорхой луужинчлан хэлбэл умраас өмнө рүү сунайн тогтсон Уралын нурууны урд биеийг чиглэн хоёр цаг нисээд Пермь хэмээх нэгэн хотод газардах бөлгөө. Улаан талбайн цаг манайхаас дөрвөн цагаар хоцордог бол энэхүү Пермьд хоёр цагаар хождон эргэдэг ажээ.
Энэ өдрийн үд дээр хойд хөршийн нийслэлд буухад найр тавим дулаан агаартай байсан юм. Харин Пермьд сэрүү татан хүүгээд дааруулах янзтай. Онгоцноос буун гарч ирүүт тосч авагсад маань шууд л суулгаж аваад давхиж гарав. Онгоц дамжиж, бараг арван цаг ниссэн тул бие тавирч, нүд цэлсхийх шиг санагдана. Тэнгэрийн умар хаяагаар баглагар хар үүл лаглайж, түүний цаагуур хэдийнэ шургасан наран ор мөргүй. Голын дээгүүрх гүүрийн хашлага хийгээд багана цэгээнтэн гэрэлтэж үзэгдэнэ. Үдэш, нэг тийм тугалган загал өнгөнд нэлдээ хучигдан нурмайжээ. Очиж буудаллах газар маань хотоос жаахан зайтай гэнэ. Пермийн зүүн талаар хаяалдаж явсаар өтгөн ой дундуур орж явчихлаа. Тэгээд төд удалгүй нэгэн мөрөнг унасан гүүрээр гарахад Чусовая гэдэг нэртэй гол гэж жолооч хэлж өглөө. Тэр голын ус хав хараар бараантан урсах агаад өргөн энг нь үзвэл мөрөн баймаар. Гэвч тэр гол гэж хэлэх юм. Тэндээс цааш явахад эргэн тойронд жирийн орос иргэдийн байр сууцууд цомцойн цомцойн харагдахыг жин бан, цар хэмжээний хувьд ерийн нэг таван ханатай монгол гэрийн эрэмбэтэйд зүйрлэмээр. Үүгээр, түүгээр тохиолдон өнгөрөх хүмүүсийн төлөв байдал мөн тэрхүү "таван ханат"-уудынх мөөн гэсэн шиг цув, нөмрөг бүхий хувцастай эгэл жирийн. Тэрүүхэн тэнд хоёр хүүхэн модны мөчир сэрмэж шинээр мөчирлүүлэхэд нь бэлдээд бас мөн тэрүүхэнд өөр нэг хоёр нь хог өвс хамуурдаж харагдана. Харин тоос шороо үл босох аж. Орос орны умар зүгийн энэ нутагт хаврын нэгэн тийм зэвэргэн, жихүүхэн, гэхдээ бас сонихон орой ийнхүү намайг угтан авав. Бид хоёрын суусан машин төдхөн нэгэн тохитой цогцолборын өмнө ирж зогссон нь Демидково нэртэй ажээ. Ердөө хоёр гуравхан дүнхгэр том байшин ой дунд. Байшингуудын өмнө талаар цэлэлзсэн том нуур мэлтэлзэх нь мөн л бараантан харлана. Нуурын эргэн эргэн тойрон битүү ой эмжээрлэнэ. Демидковогийн довжоонд машинаас буухад гутлын ул тор тор дуугарч, мөнөөх харлан мэлтрэгч нуурын давалгаа л шуугих сонсогдоно. Гэвч энэ "нуур" маань бас л гол гэнэ. Кама нэртэй ажээ. Монголд гол ус олон. Гэтэл би Орост ирээд, Пермь хотоос холгүйхэн хоёрын хоёр мөрөн мэт, нуур мэт ус үзээд, ямар нэртэйг лавлан санаашрах төдийдөө ийнхүү "Зүгээр л гол шүү дээ" гэсэн хариулт авав. Орос орон уудамхан, уужимхан ажээ. Демидковод ирсэн шалтгаан маань ийм юм. Олон улсын оюуны спортын холбооны гишүүн ОХУ-ын оюуны спортын холбооноос нэгэн том тэмцээнийг энд, энэ өдрүүдэд зохион байгуулж байгаа билээ. Энэ арга хэмжээнд Монголын оюуны спортын холбооны ерөнхийлөгч Ё.Баярсайхан, ерөнхий нарийн бичгийн дарга Ч.Бат-Эрдэнэ нар оролцох учиртай юм. Тэгээд ерөнхийлөгч энд түрүүлэн ирж төвхнөснөөс нэгэн хоногийн дараа бид хоёр буугаад байгаа нь энэ. Олон улсын том тэмцээн болж байгаа газар гэхэд хачин нам гүм. Буудлын үүдээр ч, хавь ойрд ч хүн ер үзэгдэхгүй. Жихүүн хүйтэн байгаагаас ч тэр юм уу, ер нь шатарчин даамчин хүмүүс тул чилсэн тархийг тайтгаруулан амарч хэвтдэг юм уу, Демидково орчинг зүйрлэж хэлбэл баян хүний эзгүй зуслангийн эдлэн аятай л санагдав. Буудал дотор мөн л анир чимээгүй агаад үйлчлэгч зэрэг охид хүүхнүүдийн хоолойгоо засах, үе үе цахим шат өгсч уруудахаас өөр чимээ алга. Сайхан амарч хоножээ. Аргагүй биз дээ, салхивчаар шөнийн Камагийн шуугиан сэнгэнэтэл сэвшээд хонож байгаа юм чинь. Өглөө босоход бас л нэг тийм бараавтар өдөр эхэлчихжээ. Ер нь Оросын хойт нутгаар иймэрхүү байдаг болов уу гэж бодогдоно. Аанай л сэрүүхэн. Өглөөний хоолны дараа шууд л тэмцээнээ үргэлжлүүллээ. Хоолны заалаас гаруут нөгөө нэг өрөө рүү ороод ширээний хоёр талд, нүүдэл хийж цагаа тогшоод эхэлчихэж байна. Оюун ухааны спортын нэгэн том онцлог байна. Том зай талбай, солих хувцас хунар зэргээс эхлэх спортын уралдаан тэмцээнүүдийн элдэв хэрэглээ сэлт шаардлагагүй. Шатар, даам, го даам, бриж аль аль нь. Түүгээр тоглогсдыг хажуугаас нь харахад ширээн дээрх хөлгийн хоёр талд өөд өөдөөсөө толгой духайн сууж гүн бодлогоширсон хоёр хүн. Тэнд ямар ч чимээ аниргүй. Анир чимээгүйн дунд сэтгэхүйн тулаан үргэлжилнэ. Нам гүм байх тусмаа илүү их тэмцэлдээн явагддагийг ойлгож ядах юмгүй. Хөгжөөн дэмжигчид ч мөн тийм. Дуугүй харж зогсоно. А.Чижов, А.Георгиев, А.Костенюкээс эхлээд оюун ухааны спортын дэлхийн олон алдартан иржээ. Тэд маш энгийн. Хувцасласнаасаа л андашгүй. Оюун ухааны спортынхон сэтгэл хөдлөл, бусад дэврүүн байдлаас нэн ангид хүмүүс юм. Кама голын хөвөөн дэх Демидково хэмээх эл дээд зэрэглэлийн тансаг цогцолборт л чухам ийм нам гүмийн дунд оюун ухааны их тулаан болох ёстой мэт орчин тэнд бүрджээ. Тэмцээнд оролцогсод ийнхүү чимээгүй тулаанаа хийж байх завсарт орон орноос ирсэн энэ спортын зүтгэлтнүүд энтээ тэнтээ бусдад төвөг үл тарин хоёр нэг, гурав дөрвөөр намжуун зөөлнөөр ярилцацгаана. Монголоос ирсэн оюун ухааны спортын хоёр төлөөлөгч Ё.Баярсайхан, Ч.Бат-Эрдэнэ нар ч тэдэнтэй ажил хэргийнхээ талаар зөвлөн ярилцаж байв. Энэ нь уг спортын хөгжлийг Монголдоо түргэтгэх, гадаадад нэр хүндийг өргөх, түүнчлэн спортын уралдаан тэмцээнүүдийг улс орондоо зохион байгуулахад чиглэгдэж байв. Тэд зургадугаар сард Улаанбаатарт болох олон улсын тэмцээн, аравдугаар сард Бээжинд зохиогдох дэлхийн оюуны спортын наадамд хэрхэн оролцох, хамтарч ажиллах талаар зохих албаны хүмүүстэй үг зөвшилцөж, итгэл, найрсаг харилцаагаа бэхжүүлэхэд ихээхэн анхаарсан юм. Валерий Закоптелов хэмээх зузаан эр байх. Энэ эрхэм бол Оросын оюун ухааны спортын холбооны ерөнхийлөгч. Аварга царс мэт энэ эр эл тэмцээнийг ивээн тэтгэн зохион байгуулж байгаа юм билээ. Бүхий л оролцогчдын бүхий л зардлыг хариуцаж буй бэлтэй эр. Дэлхийд голлодог кальцийн соданы хоёр үйлдвэр байдгийн нэгийнх нь эзэн гэж байгаа. Манай хоёр түүнтэй уулзаж ажил төрлөө хэлэлцсэн бөгөөд спортод харамгүй өглөгч тэр Монголд ирэхээ ч амлаж байна билээ. Өөр бас нэгэн хүндтэй эрхэм тэнд байлаа. Тэр бол Олон улсын оюун ухааны спортын холбооны ерөнхийлөгч Жозе Дамиани юм. Ахимагдуухан насны боловч хөнгөн шингэн энэ франц эртэй бид бас халуун яриа өрнүүлээд амжсан юм. Тэмцээн үргэлжилж байлаа. Харин гадаа Кама гол цэлэлзэн давалгаална. Гол юм бол урсаж баймаар. Гэтэл урсаж байгаа нь ер харагдаж өгөхгүй цэлэлзээд. Ямартаа л давалгаалаад байхав. Демидковогийн энэ хоёр гурван байшинд ч яг л Кама голын ус шиг оюун ухааны их далай цэлэлзэж байгаа хэрэг. Урсах нь үзэгдэхгүй Кама шиг гаднаасаа юу ч үл мэдэгдэм. Үргэлжлэл бий 
Б.Золбаяр
