Л.ДАШНЯМ

ЗАЛРУУЛГА

	-Хүүе!
	-Хүүе энэ чинь! ...
	Бид хоёрын мэндчилгээ ийм л товчхон байв. Хүн гэдэг амьтан түмэн хэлтэй юм хойно доо, байдал төрх, нүүр царай, нүдний харц цөм нэгэн зэрэг дуугарч, олон жил уулзаж учраагүйнхээ баяр хөөрийг хэдийнээ илтгэчихсэн байжээ.
	Удалгүй автобус зогсоол дээр ирж, бид хоёр хэлцсэн юм шиг цувран буулаа. Буусан хойноо:
	-Чи хаа хүрч яваа юм бэ?
	-Чи хаа хүрч яваа юм бэ? гэлцэн бие биенээ шалгаав.
	Хэн нэг маань хүрэх газраа хүрээгүй буув уу яав. Хэнийхээ очих гэж буй газар руу дөхөж байгааг ч бүү мэд, зэрэгцэн үг дуу ч үгүй инээмсэглэн алхав.
	-За тэгээд сонин юу байна. Яриач!
	-Чи өөрөө яриач!
	Ийнхүү нэг нь асууж нөгөө нь хариулах бус, харин хоёр талаас зэрэг шахуу асуун, сонирхсон асуулт, нүдний харц маань нэгэн дор уулзана. Энэ ч яахав уулзаагүй удсан хүний зан биз.
	Бид хоёр хэн хэн нь хэлэх үгээ олж чадахгүй ч гэх юмуу, юу ярихаа мэдэхгүй жаал чимээгүй явав. Тэгснээ тэр эхлэн над руу эгцлэн харж эмээсэн маягтай инээмсэглээд
	- Надад ч яриад байх сонин юу байхав дээ. Цөм хуучин хэв. Харин нөхөртэй болсон... Хүүхэд гарсан... гэв.
	Нөхөртэй болсон нь түүний хамгийн том алдаа юм шиг харц нь зөөлрөн аяндаа газар унав. Тэгснээ
	-Одоо хүүгээ өсгөнө гэдэг л нэг лут асуудал байна гэснээ тэр лут асуудлаа хүндэтгэх ёстойг гэнэт санасан юм шиг гараас минь сугадан авав.
	-Тэгээд юу хэрэгтэй байна?
	-Юу ч хэрэггүй. Гагцхүү эрүүл энх, олигтойхон орчин ахуй л хэрэгтэй байна.
	Би түүнд хүүхэд өсгөх тухай санал бодлоо юмуу
өөрийнхөө тухай хариу ярихын оронд шал өөр, хэнд маань ч хэрэггүй хөгжилтэй юм ярьж, хоёул жаахан инээлдмээр санагдав. Бид хоёр үнэндээ уулзалгүй олон жил болжээ.
	-Чи АСК-тай үг ойлгодог хэвээрээ юү?
	-Ямар АСК?
	-Яагаав дээ залуусын тэмцээн хийгээд байдаг.
	-Аан? Юун инээдтэй юм ярьдаг юм бэ?
	Тэр үнэхээр АСК-тай үг санасан юм шиг инээд алдав. Энэ "АСК-тай үг" гэгчийг би анх манай үйлдвэрийнхэн АСК-д бэлтгэн гаднаас урьж ирүүлсэн урлагийн хүн "Та нар нэг олигтойхон АСК-тайхан үг хэлээтхээч!" гэж биднээс шаардаж, загнаж байх зуур л сонссон юм. Сонсонгуут бас л энүүн шиг чанга инээж байсан. Тэгээд ч тэр удаа аз болж хамгийн АСК-тай үг олж хэллээ хэмээн магтуулж байсан юм.
	Одоо олон жил уулзаагүй энэ хүнтэй яг л тэр өдрийнх шиг хэд хэдэн сайхан АСК-тай үг солилцмоор байлаа. Илүү дутуу юу ч бодолгүй хөгжилтэйхэн өнгөрөөмөөр үе хүнд ер нь хааяа үгүйлэгдэх л юм гээч! ...
	Тэр
	-Залуу байхад бодвол АСК-тай л үг хэлдэг байсан байлгүй. Одоо ч ... Одоо ч ойлгох л үлдэж дээ хө... гэв.
	-Насны тухай яриа бол жичдээ лекцийн чанартай яриа! Харин АСК-тай үг ойлгохын хувьд бол хамгийн байж болох бөгөөд... гэвч чи үүнийг нэг уншаатах гээд би өврөө уудлан тэмдэглэлийн дэвтрээ гарган:
	Уншсан номноос. Шог хошин үг ойлгодоггүй хүн бол хамгийн энгийн алиалалд ч гомдчихоод харин ч бүр гомдохгүй байж боломгүйгээр хариугаа авдаг байна гэсэн зүйл уншуулав.
	Тэр миний ер нь яах гээд байгааг ойлгож ядсан мэт, өөрөөр хэлбэл учрыг олоогүйнхээ хариуг бас ч чангахан авахад бэлэн байх шиг болов. Би түүний нь анзаараагүй дүр үзүүлэн
	-За тэгэхээр АСК- гэдэг бол "Амьдрал сурталчлах кампани" гэсэн үг байгаа юм даа! Өөрөөр хэлбэл хүн бүр аяндаа тэр кампанийн гишүүн байх ёстой юм. Ойлгомжтой биз! хэмээн нүдээ зориуд том болгон, хэзээний жүжиглэж сурсан хүн шиг царай гарган асуувал,
	-Аан чи... Би өөр л юм... түрүүчийн хэлсэн тэр "АСК 1-ын чинь л ... гээд инээмсэглэв.
	Одоо бол тэр ямар ч хортой алиаллыг зөв ойлгомоор шинжтэй болов. Юу гэвэл биеэн хураан, буруу юм хэлчих вий гэсэн байртай харагдлаа. Магадгүй, АСК гэдэг үгийг урьд нь бодож үзээгүй болохоос харин ч АСК-тай ойлгодог байсан ч байж болох юм.
	-Чи түрүүн хүүхэд өсгөх талаар ярилаа. Өсгөх талаар ч гэж өсгөх лут ажил үлдээд байгааг дуулгаа биз дээ? Тэгэхээр одоо юу шүү дээ... Хүүхэд бол өсөж том болохын тулд төрсөн өчүүхэн амьд организм байгаа юм. Чи түрүүн үүнийг маш зөв хэлсэн. Одоо тэгэхээр бяцхан организмын амьдрах орчин, авах жишээ аав ээж цөм сайхан, ер нэг өөлөх өө сэвгүй байх ёстой юм, мен үү? Өөрөөр хэлбэл чи бид хоёр шиг ингээд дэмий юм яриад гудамжаар алхаад байхгүй, нэг тийшээ ороод жаахан ч болохноо суучихдаг байх...
	Тэр миний үгийг бас л сайн ойлгож амжаагүй бололтой. Гэвч намайг даган ресторанд орж ирэв.
	Би түүнд хувцсаа тайлахад нь туслан, өөрийнхөө хувцастай хамт өлгүүртөгөөд, их танхимд орж, хоёул нэгэн онцгойдуу зассан хүнгүй ширээнээ очиж суув.
	Тэр
	-Би ч өнөөдөр чиний яриаг нэг л сайн ойлгохгүй нь шиг байна. Гэхдээ чамтай хамт байхад сайхан байнаа гээд инээмсэглэв.
	Тэр үг надад үнэхээр сайхан санагдсан тул чин сэтгэлээс хариу инээмсэглэв. Тэгтэл үйлчлэгч хүүхэн ирж
	-За юу захиалах вэ? гэлээ.
	-Хамгийн сайхан хоолноос нэг хүн шиг... аан, тиймээ хоёр хүн идэхийг! Хоёр таваг гэсэн үг! Тэгээд дөрөв хундгалж уух нэг зуун грамм коньяк гэвэл үйлчлэгч над руу гайхсан нүдээр харж жуумалзахад нь
	-Ойлгомжгүй байна уу? Хундага нь жижиг байгаасай гэсэн санаа! гэвэл
	-Аан, тэгээд болоо юу? гэв
	-Тэгээд болоо!
	Үйлчлэгч эргэж ирэхдээ мөнгөө авах бололтой явуут цаасан дээр нэг юм тэмдэглэн холдов. Түүний алхаа гишгээ, над руу чулуудсан харц хоёр нь "Ямар марзан эр вэ? !" гэдэг ойлголтыг хүнгүй шахам том танхимаар нэг
цацав.
	АСК-тай хүн гэж ийм л байгаа юм даа.
	Бид хоёрыг дахин яриагаа үргэлжлүүлж ч амжаагүй суутал, үйлчлэгч эргэн ирж, хүмүүсийн сайн гэлцдэг хоол, хоёр тавгийг, зуун грамм коньяк хоёр хундагалахыг ширээн дээр тавив. Түүний хариуд би
	-  Баярлалаа! хэмээн талархал илэрхийлээд, түрийвчээ нээн, иймэрхүү газар санамсаргүй ч юмуу, сардаа нэг гаргаад өгчихдөг бүхэл дэвсгэрт гаргаж, хариултыг тоололгүй халаасандаа хийв.
Энэ ч бас АСК шүү дээ.
	- Тэгэхээр алхам бол суухын өмнө буюу боссоны дараа хийгддэг хагас - механик, хагас органик үйлдэл боловч түүний зөв байх нь юу юунаас ч чухал байгаа юм! ... хэмээн би яриагаа эхлэв.
	Гэтэл иймэрхүү яриа бол хоолон дээр бус, хоол хэрэгтэй үед гардаг аягүй бол яваандаа лекцийн чанартай яриа болдогыг даруй ухааран, конъякнаасаа хоёр хундагандаа хийж
	-  За тэгээд удтал уулзаагүйн төлөө, уулзахдаа санамсаргүй золгосны төлөө, утсаар юмуу биеэр уулзан учирч, үгүй гэхэд сэтгэлээр золгон, итгэлээр баясахын төлөө уух уу? гэвэл тэр
	- Тэгье ээ тэгье? гээд толгой дохив.
Хүн гэдэг амьтан олон хэлтэй юм хойно доо, хэлээгүй байгааг минь ч ойлгосон бололтой юмаа.
Тэр нэг л баясгалантай, одоо ер юу ч ярьсан ойлгомжтой байгаа мэт харагдана.
	-  За тэгээд сонин юу байна? Бүгдийг ярина шүү дээ хө. Би чамтай хэзээ нэг цагт заавал уулзана л гэж бодож явсан.
	-  Дараа ярья. Нэг хотын улс боллоо ярих цаг зөндөөн олдоно биз. Харин чи сонин юм ярь л даа?
	- Би юу ярих билээ?
	- Юу ч хамаагүй...
	Түүний үг надад ямар ч АСК-гүй сонсдов. Ерөөсөө ч ингээд хамаг АСК-ийн үе өнгөрчих шиг болов.
	Хоол конъяк хоёрын амт ээлжлэн, аль нь коньяк, аль нь хоол байсныг самуураад, түүн рүү ширтэх үедээ хоол руугаа харан халбагадах гэснээ түүнийг ширтэн, суудал нэг өөр болчихов.
	Нэг харсан цаг зөндөөн явчихсан, явахгүй бол болохгүй болчихсон байв.
	Салахдаа тэр надад утасныхаа дугаарыг өглөө. Би түүний нь дэвтэртээ тэмдэглэн авах гэсэн зай завсаргүй, дандаа л номноос тэмдэглэн авсан ишлэл үг байх тул бичиггүй газар эрсээр баахан мунгинаж, сүүлдээ удсандаа бантан барьж яваа номныхоо хавтсан дээр хурдхан тэмдэглэчихээс хэмээн бичин завдтал "тоомсоргүй байна гэж бодох вий дээ" хэмээн эмээж, тэгээд ч хожим хүн үзээд номноосоо ганц хэрэгтэй үг зурж авахын оронд ийм л зүйл тэмдэглэж авдаг хүн юм биз дээ ? гэх вий ч гэж бодогдох шиг... Тэгтэл номын завсраас нэг далбагар залруулга унаж, ашгүй түүн дээр бичиж авлаа шүү дээ.
	Тэр яаралгүйхэн алхсаар холдов. Би араас нь чив чимээгүй, нүд салгалгүй ширтэж зогслоо.
	Жигтэйхэн уйтгартай, бас гунигтай ч юм шиг санагдана.
	Арван жилийн өмнө би түүнд хэлэх ёстой юмаа дандаа цэцэн үгээр илэрхийлье хэмээн мэргэдийн үг зээлдсээр өнгөрсөн юмсанжээ.
	Дэндүү АСК-тай явж дээ би...

1975. IV. 19
