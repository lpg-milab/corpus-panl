Дорнодын тал техникээр дүүрэх нь

АНУ-ын "Соко Тамсаг" компани Дорнодын талд хайгуул хийсэн газрын тосны дээжээр тухайн үед Ерөнхийлөгч асан П.Очирбат энгэрээ мялаасныг буулган үлдсэн дүрс телевизийн дуранд үлдсэнээсээ илүү хүн бүхний сэтгэлд хадгалагдсан. 
"Соко Тамсаг"-ийнхан хайгуулынхаа эрхийн хүрээнд Дорнодын талд нефтийн орд байгааг нээж өгчихөөд л БНХАУ-ын "Петро Чайна Дачин Тамсаг Монгол" компанийн мэдэлд өгсөн байдаг. "Петро Чайна Дачин Тамсаг Монгол"-чууд одоо тэнд хаа сайгүй эрээн цоохор болтол өрөмдөн цооног гаргаж, нефть соруулан авсаар байгааг өнгөрсөн намар тээвэрлэлтийн замын маршрут тогтоохоор явсан албаныхан ярьдаг юм билээ. Уг нь бол Зам, тээвэр, аялал жуулчлалын сайдын тушаалаар улс хоорондын ачаа, зорчигч тээвэрлэлтийн үйлчилгээ эрхлэх тусгай зөвшөөрөл олгох журам батлагдсан байдаг. Энэ зөвшөөрлийг тус яамны Тээврийн үйлчилгээний төв хариуцан ажилладаг учиртай. Дээрх зөвшөөрлийг авахын тулд хамгийн наад зах нь Монгол Улсын тэмдэгтийн хураамжийн хуулийн дагуу зохих хураамж төлөх шаардлагыг заасан байдаг. Үүнээс эхлээд олборлолтын заавар журам хууль тогтоомжийг дагах нь бүү хэл одоо "Петро Чайна Дачин Тамсаг Монгол" компанийн хил давуулах нефтийн хэмжээг баримжаалах аргагүй болжээ. Яг л тэд эзэн нь юм шиг хэмжээ хязгааргүй зөөвөрлөсөөр. Тэд жилийн өмнө долоон цооногтой байсан бол одоо 19 цооног ажиллуулж байгаа гэнэ. Зөвшөөрөл авахын тулд биелүүлсэн байх ёстой шаардлагуудын нэг болох тээвэрлэлтийн технологи, стандартад тохирсон тээврийн хэрэгсэл, техникийн үйлчилгээ засварын байр, дулаан граж, талбай зэрэг нь "Петро Чайна Дачин Тамсаг Монгол"-д хэзээ ч байгаагүй. Хяналт шалгалтад бол цаг зуурын, нөхцөл байдлыг аргацаасан өнгөлөн далдлалт хийдэг байжээ. Хүнд даацын машин техник Дорнодын талаар өдөр шөнөгүй давхиж улаан шороо хөөргөн давхисаар байгааг салбарынхан мэднэ. Гэвч тэдний хараа хяналтад баригдахгүй эрх мэдлийг Хятадууд атгажээ. Удаж байгаа байдлыг засахаар "Петро Чайна Дачин Тамсаг Монгол"-ын тээврийн асуудал хариуцсан монгол захирлыг дуудаж ирүүлсэн юм байна. Заавар журмын дагуу бичиг баримтаа бүрдүүлэн үзүүлж, эрх ав гэхэд одоо улсын хилээр хичнээн хүнд даацын тэрэг газрын тос зөөвөрлөж байгааг ч мэдэхгүй гэж тэр хариулжээ. Ном журмын дагуу ажиллаж байгаа гадаадын компанийн бүрдүүлсэн материалыг сөхөж үзвэл зузаан хавтас байдаг юм билээ. Тэр дотор хилээр гарах техник хэрэгслийг жолоодох мэргэжилтний ч үнэмлэх, ажлын дадлага туршлага, хаяг, батламж багтана. Энэ мэтчилэн баримт бичиг бүрдэх учиртайг хэлэхэд өмнөөс нь "Танай Ерөнхийлөгчийн ивээл дор байгаа. Ерөнхийлөгч чинь зөвшөөрсөн байхад та нар хүнд суртал гаргаж, ажил цалгардуулж байна..." гэсэн тайлбар хийж, асан дайрч, хилэгнэжээ. Энэ дөрөвдүгээр сарын 1-ний дотор тусгай зөвшөөрлөө авахыг холбогдох байгууллагаас шаардаж, дутуу хагас материалыг нь хэрэгсээгүйн төлөө сүүлдээ Хилийн 0132 дугаар ангийн захирагч, хурандаа Ц.Сэргэлэн тус аймгийн Тээврийн үйлчилгээний салбарын даргад тайлбар хүргүүлжээ. Нефть тээвэрлүүлэх, эсэх эрхийг та биш, холбогдох дээд байгууллагаараа шийдвэрлүүл хэмээн заасан гэнэ. Бүр тун удахгүй 3000 инженер техникийн ажилчин, албан хаагчид, нэн шаардлагатай 744 техник хэрэгсэл оруулж ирэхийг зөвшөөрсөн Хил хамгаалах ерөнхий газрын орлогч дарга, хурандаа А.Лхагвасүрэнгийн гарын үсэг бүхий албан тоотыг уламжилжээ. Тэр албан тоотод дурдсанаар хоёр аймгийн Бичигт, Баянхошуу, Хавирга боомтуудаар ирж, Мэнэнгийн талын урд хаяанд нь байх Тамсагт очих нь. Зөвхөн инженер техникийн мэргэжилтнээр 3000 хүн орж ирнэ гэхээр хар ажилчин хичнээн хүн ирэх нь вэ. Өнгөрсөн арваннэгдүгээр сард л 300 хүнээ багтааж шингээхгүй байсан "Петро Чайна Дачин Тамсаг Монгол"-ынхон одоо тэр олон хятад ажилчнаа хэрхэх нь вэ. 
Б.ХАЖИДМАА
