Тэргүүлэгч гүрний нэртэй сургууль хүлээн зөвшөөрчээ

Академич С.Нарангэрэлд Японы эзэн хааны Их сургуулийн хүндэт докторын цол гардуулах ёслолын ажиллагаа саяхан Япон улсын Нагояагийн их сургуульд боллоо. 
Ёслолын ажиллагаа болох танхимын төв хэсэгт япон, монгол хэлээр "МУИС-ийн Хууль зүйн сургуулийн захирал, академич С.Нарангэрэлд Японы Ногояагийн Их сургуулийн хүндэт докторын цол олгох ёслол" гэж том цагаан дэвсгэр дээр хараар бичиж, өмнө нь амьд цэцэг олныг байрлуулжээ. Уг хүндтэй арга хэмжээнд манай талаас Хууль зүй, дотоод хэргийн дэд сайд Ц.Сүхбаатар, Монгол Улсаас Япон Улсад суугаа Онц бөгөөд Бүрэн эрхт элчин сайдын үүрэг гүйцэтгэгч Р.Жигжид, Үндсэн хуулийн Цэцийн гишүүн, Хууль зүйн үндэсний төвийн захирал, академич Ж.Амарсанаа, Улсын Дээд Шүүхийн шүүгч А.Доржготов, Газрын харилцаа, геодези, зураг зүйн газрын дарга, доктор Ш.Батсүх, МУИС-ийн Хууль зүйн сургуулийн дэд захирал, доктор, профессор Н.Лүндэндорж болон тэнд сурч буй хүмүүс оролцсон байна. Алтан шаргал цэцгэн хээтэй ногоон торгоор гадарлаж, хар өнгийн дурдангаар доторлож, шаргал цагаан өнгийн муутуу цаасан дээр хар өнгийн бийрээр япон, англи хэлээр хичээнгүй бичсэн уг өргөмжлөлд "Монгол Улсын иргэн Содовсүрэнгийн Нарангэрэл таны шинжлэх ухаан ба соёлыг хөгжүүлэхэд оруулсан үнэлшгүй хувь нэмрийг тань хүлээн зөвшөөрч Япон улсын Нагояагийн их сургууль "Хүндэт доктор"-ынхоо цолоор өргөмжлөв. 2005 оны есдүгээр сарын 17-ны өдөр Нагояагийн Их сургуулийн Ерөнхийлөгч Ш.Хирино" гэж бичжээ. Өргөмжлөлийн дугаар 14 хэмээснээс үзэхэд 130 гаруй жилийн түүхтэй эл их сургууль хүндэт докторын эл эрхэм цолоо бараг 10 жил тутамд гадаадын нэг эрдэмтэнд хүртээж ирсэн бололтой. Япон улсын Нагояагийн Их Сургуулийн Ерөнхийлөгч профессор Ш.Хирино энд хэлсэн үгэндээ "Академич С.Нарангэрэлийн шинжлэх ухаанд оруулсан хувь нэмрийг нь хүлээн зөвшөөрч гадаадад хэвлүүлсэн бүтээлд нь эрдмийн хүндтэй цолоо хүртээж байгаагаа" онцлоод түүний Монгол Улсад ардчиллыг хөгжүүлэх, хүний эрхийг хамгаалах үйлсэд оруулж буй хувь нэмэр, хоёр сургуулийн хоорондын хамтын ажиллагааг хөгжүүлэхэд хийж бүтээснийг нь өндрөөр үнэлжээ. Түүнчлэн түүний хүмүүнлэгийн чиглэлээр явуулж ирсэн үр бүтээлтэй үйл ажиллагаа ялангуяа Монгол Улсад хохирсон япон иргэдийн хууль ёсны эрх ашгийг хамгаалахад мэргэжлийн туслалцаа үзүүлж ирснийг бид мартдаггүй" гэсэн нь тэнд цугларагсдыг халуунаар талархал дэвшүүлэхэд хүргэжээ. Академич С.Нарангэрэл хариу хүндэтгэл илэрхийлж "Миний сүүлийн жилүүдэд Эзэн Чингис хааны үеэс эхлэн шилжилтийн өнөө үеийн Монголын эрх зүйн тогтолцооны талаар бичиж, Японы Ногаяагийн Их Сургууль, ОХУ-ын Олон Улсын Харилцааны Их Сургууль, ХБНГУ-ын Мюнхены Их Сургууль, БНХАУ-ын Өвөр Монголын Их Сургуулийн эрдэмтэд судлаачдын хянан тохиолдуулснаар англи, орос, герман, хятад хэл дээр хэвлүүлсэн бүтээлийг минь ингэж их өндөр үнэлсэнд гүнээ талархаж байна. Намайг зочин профессороор урьж ажиллуулан эрдэм шинжилгээний ажил хийх боломж олгож, Япон улсын хөгжил цэцэглэлт, япон зан заншил, соёлтой танилцуулсанд их баярлаж байна. Японд төдийгүй дэлхийд нэртэй их сургуулийн хүндэт докторын өндөр хэргэмийг нэр төртэй хадгалж явах хариуцлага надад ногдлоо" гэв. Манай улсын ардчилал, шинэчлэлтэд тал бүрийн туслалцаа, дэмжлэг үзүүлж ирсэн дэлхийн их гүрэн Япон улсад их аварга Д.Дагвадорж биеийн хүчний бяр чадлаараа, харин академич С.Нарангэрэл оюуны бяр чадлаараа Монгол Улсынхаа нэрийн хуудас болцгоолоо. Академич С.Нарангэрэлийг сүүлийн хэдэн жилийн турш эрх баригч тодорхой зарим бүлэг хүмүүсийн зүгээс хавчиж, хэлмэгдүүлж, гутааж, тэр ч атугай эрдэм шинжилгээний бүтээл туурвих эрхийг нь хүртэл хассан боловч "даравч далдайна, булавч бултайна" гэгчээр түүнийг дэлхийн шинжлэх ухаан, технологийг тэргүүлэгч гүрний нэртэй их сургууль ийнхүү хүлээн зөвшөөрөв. Тодруулга: Японы Ногаяагийн их сургууль нь 1871 онд байгуулагдсан бөгөөд 1937 онд Японы эзэн хааны долоон их сургуулийн нэг болжээ. Энэ их сургууль нь нийгэм судлал; боловсрол ба хүний хөгжил, хууль зүй, эдийн засаг, шинжлэх ухаан, анагаах, инженер, биологийн шинжлэх ухаан, олон улсын хөгжил, математик, хэл ба соёл, байгаль орчны судлал, мэдээллийн шинжлэх ухааны чиглэлээр бакалавр, магистрын болон докторын зэрэг олгох 22 сургууль, эрдэм шинжилгээний 15 институт, төвөөс бүрэлдэх бөгөөд 3000 гаруй профессор, эрдэм шинжилгээний ажилтантай. 10 мянга гаруй магистрант, докторант, 1000 шахам гадаадын суралцагсадтай. Тус сургуулийн профессор нараас байгалийн шинжлэлээр Нобелийн шагналтан төрөн гарчээ. Нагояагийн их сургууль дэлхийн 40 гаруй улс орны их сургуультай эрдэм шинжилгээний солилцооны 171 гэрээ, хэлэлцээртэй ажилладаг Японд төдийгүй дэлхийд нэртэй их сургууль юм. 
С.Эрдэнэ
