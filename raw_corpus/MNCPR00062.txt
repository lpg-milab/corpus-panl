Аэробус аанай л нисч чадалгүй буулаа

Улаанбаатар-Токио чиглэлд өчигдөр өглөөний 6 цаг 59 минутад хөөрсөн МИАТ-ийн ОМ 501 аяллын "Аэробус 310-300" онгоц мэргэжлийнхний хэлээр бол техникийн саатлаас болж буцаж "Чингэс хаан" нисэх буудалд газарджээ.
30 орчим минутын дараа буцаж буусан байна. Юуны өмнө нэхэн санахад УИХ-ын дарга тэргүүтэй гишүүдийг тээвэрлэж асан өнөөх л онгоц дахиад техникийн сааталд өртөж байгаа нь энэ. Харин энэ удаагийн нислэгээр нь 168 хүн зорчиж явсан байна. Нэгэнт суугаад хөөрсөн онгоц газардаж, цааш нислэг үйлдэх боломжгүй болсон тул МИАТ-ийн зүгээс зохицуулалт хийж эхэлжээ. Токио хүрэх учиртай зорчигчдыг "Бойнг 737-800" онгоц руу шилжүүлэн, өдрийн 13 цаг 7 минутад хөөргөжээ. Өчигдөр 13 цаг 30 минутад хөөрөх хуваарьтай байсан Улаанбаатар-Сөүлийн чиглэлийн нислэг "Аэробус 310-300"-ийн саатлаас болж, шөнийн 23 цаг хүртэл хойшилсон байна. Онгоц хөөрөөд зохих өндөртөө гарсны дараа цонхонд нь цууралт үүссэнийг мэджээ. Нисэх багийн бүхээгийн онгоцны даргын талын салхины шилний гадна давхарга тийн гэмтсэн байж. Үүнийг мэдсэн хөлгийн дарга Ж.Доржнамжил буцаж газардахаас өөр аргагүй, цааш нислэг үйлдэх боломжгүй гэж шийдвэр гаргажээ. Агаарын хөлгийн нисэх багийн бүхээгийн цонхны шил гурван давхар байдаг аж. Хамгийн дотор тал нь огт хагардаггүй материалаар хийгддэг гэж ч мэргэжлийнхэн хэлсэн. Гэтэл гадна тал нь цуурах тохиолдол цөөнгүй гардаг гэх. МИАТ-ийн Техникийн газрынхан онгоцны шил цуурсан байдалд урьдчилсан дүгнэлт хийжээ. Онгоцны цонхны халаалгыг удирддаг компьютерт гэмтэл гарснаас салхины шилэнд нөлөөлсөн гэж үзсэн байна. Нөхцөл байдлыг Германы "Люфтханза техник" компанид мэдээлсэн гэсэн. "Люфтханза техник" бол "Аэробус 310-300" онгоцны техник үйлчилгээг хариуцдаг компани. Саатал гарсан онгоцны бүрэн бүтэн байдлыг хангахаар арга хэмжээ авч эхэлсэн байна. Цуурсан шилийг зориулалтын нь дагуу захиалан өчигдөр орой гэхэд БНСУ-аас ирчихнэ хэмээн мэргэжлийнхэн амласан. Маргааш өглөө (өнөөдөр) гэхэд онгоц хэвийн ажиллагаанд орж, МИАТ-ийн нислэг, үйлчилгээ хуваарийн дагуу үргэлжилнэ гэж байлаа. 
Б.Хажидмаа