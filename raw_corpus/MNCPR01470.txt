22-ны шөнө МАХН-ын ч нар буцлаа

МАХН-ын дотор гунигийн марш эгшиглэж байна Ах дүү амраг садан эе эвдрэн сарниж, үр хүүхэд мөрөө хөөн нисцгээж, анд нөхөд салан одсоны дараахь эл хульхан орчин... Намрын сэрүүнд нүүлгэж суулгаад өгчих ч хүнгүй хаяа хотоороо жавар сэнгэнүүлсэн өрөвдөлтэй бөөвгөр гэрт насныхаа төгсгөлийг өөрийн эрхгүй хүлээж авахаас өөр аргагүй мөчүүдтэй нүүр тулан ганихарч буй айл шиг гунигтай аяз эгшиглэнэ. Энэ сарын 22-23 нд шилжих шөнө МАХН-ын Удирдах зөвлөл парламент доторхи бүлгээ дуудан цагаан байшиндаа хуралдаж нэгэн шөнийг өнгөрөөжээ. Далд дажиндаа идэгдэж гүйцсэн энэ нам сүүлчийн тэнхээгээ шавхан байж эвлэлдэхийг хүсэмжилсэн ч тэрхүү оролдлого талаар болов. Албан ёсны уур амьсгалаар хүчээр торгоосоор хурлаа дуусгасан ч эцэст нь гишүүд цагаан ордныхоо нүх болгоноор хэсэг хэсгээрээ таран хов жив ярьцгааж, хорсол гунигаа уудалцгааж, ууж идэж, уйлж дуулж юм юм л болж. Ямартаа л дэн ассан газар эрвээхэй цугладгийг баталж цагаан ордны үүдээр болдоггүй хүүхнүүд шавж сандаргасан юм байх. Зарим нь бүр "дотроос дуудсан юм аа" гэчихээд л хүүе гэхийн завдалгүй манаачийн хажуугаар дэгдэн орцгоож байсан гэж эх сурвалж мэдээлэв.
"Новшийн Энхтүвшинг арчъя" гэцгээв МАХН-ын дотор ургасан жигүүр өдөлж чадалгүй явгалж, нэр төр, хүсэл зорилгыг умартан албан тушаалд дөнгөлүүлсэн нь гишүүдийнх нь аль аль хэсэгт таалагдахгүй байгаа ажээ. Хурлын дараа өрөө өрөөгөөр тархсан бүлэглэлүүдийн дотор жигүүрийн нэрээр наймаалцаж сайдын сэнтийд залраад амаа тас үдүүлчихээд байгаа Ө.Энхтүвшинг "арчъя" гэх санаа олон газраас цухалзаж байсныг эх сурвалж нотолж байна. Сонгуульд ялагдаж намын суудал алдсаных нь төлөө хариуцлага тооцох ёстой байтал нөхөр С.Төмөр-Очир, Ө.Энхтүвшин хоёрт бүхэл бүтэн яам бэлэглэчихээд сууж байгаа нь олон нийтийн дунд шүүмжлэлд өртөж байна шүү дээ. Нам ийм улсуудтай яагаад хариуцлага тооцож чадахгүй байна вэ. Зэм хүлээлгэхийн оронд зэрэг дэвшүүлж байдаг хөгийн жишиг манай намд нүүрлэжээ. Нөгөө мундаг шинэчлэгч Ө.Энхтүвшин жигүүр байгуулан намыг хагалчихаад, эцэст нь албан тушаалд л очиж чимээгүй боллоо шүү дээ гэж тэд дуу дуугаа авалцан хашгирч байсан гэнэ. Онц их хурлын төлөө хөдөлгөөнд нэгдэх санааг цухалзуулжээ Нам дотор хамгийн идэвхтэй үйл ажиллагаа явуулж байгаа Онц Их Хурлын төлөө хөдөлгөөний талаар энэ үеэр нэлээн нухацтай хөндөгджээ. Зарим нь Ерөнхийлөгчийг хардан "Энэ Н.Энхбаяр ер нь юу хийчихээд явчихав даа. Одоо энэ Гантулгатайгаа сүйд л байдаг гэх юм байна шүү дээ. Энэ хөдөлгөөнийг бид ер нь ултай суурьтай,цаадах наадахыг нь ухаж төнхөж харах ёстой байх шүү" хэмээн болгоомжлуулсан ч сураг чих дэлсэв. Мөн парламентад олон жил суусан нэгэн эрэгтэй гишүүн "Намын ахмад зүтгэлтнүүд Онц Их Хурлын төлөө хөдөлгөөнтэй нэгдэж мэдэх сураг байна шүү. Тэр хөгшчүүл тэгээд буруу дэвчихвэл бид зогсоож дийлнэ гэж үү. Нөхөд минь ингэж нуруу нуруугаа харж, бие биенээ хардаж сэрдэж суух цаг биш шүү" хэмээн маш болгоомжтой сануулж байсан гэнэ. Су.Батболд их пээдгэр болжээ. Ер нь эд хэний хүчээр... Сүүлийн үед янз бүрийн шүүмжлэлийн бай болох болсон Су.Батболд огцорсон сайдуудын дургүйг багагүй хүргээд авчээ. Том том юм ярьж байж Ч.Улаанд зад загнуулан хацраа улайлгаж суусан түүнийг хөшигний ард харин "Энэ нэг пээдгэр бацаан хэний хүчээр хэн болчихоод бидний өөдөөс цоролзоод байгаа юм бэ" манай намыг болчимгүй, хүний мөсгүй зарим залуус баллаж байна гэж тэд бас халаглацгаажээ. Хотын бүлэглэл галзуурч байна. Сонин хэвлэлээр төлбөрт аллага хийх нь хэрээс хэтэрлээ Ц.Шаравдорж, Ц.Нямдорж нарын эсрэг хотын намын хорооны хэсэг нөхдүүд төлбөртэй шувуу нисгэж байгаад баригдаж бас хөгөө дэлгэжээ. Намын лидерүүдийн нэр төрд төдийлөн халгаатай биш ч дээрх хорон шувууг үйлдвэрлэгчдийг Ё.Отгонбаяр толгойлж, Ерөнхий сайдын ажлын албаны зүс мэдэх улсууд хэвлэлүүдээр гүйлдэн сэм шидэж явсанд л тэдний уур цухал дээд цэгтээ тултал хөдөлсөн гэж холбогдох эх сурвалж ярьж байв. Мөн Ц.Мөнх-Оргил хурлын дараа хууччуулаас хатуу үг сонсон гарч ирчихээд "Яг эдний үгээр явна ш дээ. Би санаснаа хийж л таарна. Эд ингэж хардаж сэрдэж заваарч байгаа бол би ч зүгээр суухгүй" гэж ирэн уурсаж байжээ. М.Энхболд УИХ-ын дарга Ц.Нямдорж руу багагүй өрвөлзсөн ч С.Баяр, Ц.Нямдорж хоёр хот хөдөөгөө дуудалцан үзэлцсэн толхилцоонд дарагдан өнгөрсөн гэж бас нэгэн эх сурвалж мэдээлэв. ЕрӨнхийлӨгЧ хойд хар овоохой болжээ Ер нь Н.Энхбаяр л энэ намыг хүн харахын эцэсгүй нүүр царайтай болгочихсон шүү дээ гэх үг тэр шөнө цагаан байрны тун ч олон өрөөнөөс сонсогдсон гэнэ. С.Баярыг албан хүчээр зайлуулан байж М.Энхболдыг гаргаж ирчихээд одоо Ц.Мөнх-Оргилыг зуудаг нохой шиг тавьсан байхыг харж байна уу. Нам ер нь энэ хүнээс үтэр түргэн салах хэрэгтэй байна ш дээ. Ц.Нямдорж, Д.Лүндээжанцан нараас өгсүүлээд одоо ч Ерөнхийлөгчөөс холдож чадахгүй дүлэгнэж, Су.Батболд, У.Хүрэлсүх, Г.Занданшатар, М.Энхболд нарын залуус хэт аялдан дагасаар намыг юу ч биш болгочихлоо гэх улс цөөнгүй байсан нь анхаарал татна. Тэд болох бүтэхгүй болгоноо Н.Энхбаярт тохохоор үгсэж, өөрсдөө агуу их ялалтын жилүүдэд ариун цагаан амьтад явсан мэт аашилсан нь бас л МАХН-ын нөхдүүдийн юмыг дандаа ар хударгаар хийдэг, нэг нэгнээсээ алхам бүр урван шарваж, алгын чинээ улаан нүүрээ хэдэн талд аваачин арилжиж сурсан олиггүй төлөвшлийг илтгэнэ. Намын томилгоонууд уЧраа алдсанд олон хҮн эгдҮҮцжээ Байчихаад үр хүүхдүүдээ хүртэл ичгүүр сонжуургүй албан тушаалд томилуулж, болсон болоогүй юмнуудыг төрийн нарийн бичгийн дарга гэх мэт өндөр албан тушаалд тавьж, намын төлөө үхэн хатан явсан олон арван гишүүдээ гомдоож, сэтгэл рүү нь ус цацаж байгааг олон гишүүд шүүмжилсэн гэнэ. М.Энхсайханыг тусгай даалгавраар Казакстан руу Явуулсан гэв ҮҮ Шадар сайд М.Энхсайханы талаар тэр орой бас нэлээн яриа болжээ. Энэ М.Энхсайханаас салаач ээ гэж ганц Ц.Дамиран гишүүн ч хэлээгүй юм байна. Бүгд л наад М.Энхсайхан чинь манийгаа байтугай юмаа өлхөн ходорчих амьтан шүү. Та нар зүгээр ганцхан манай бууны нохой болсон гэж бодож байгаа бол эндүүрэл, наадах чинь наана цаанагүй бууны нохой болчихсон амьтан шүү дээ гэж ихэд жигшин өгүүлцгээж байсныг эх сурвалж үгүйсгэсэнгүй. Тэр ч бүү хэл цагаан байшинд өөр нэгэн жигтэй яриа тарсан нь С.Баяр, Н.Багабанди хоёрын талаар шалгах зүйл байна. Чи нэг яваад мухарлаад ирээч гэсэн нууц даалгавар өвөрт нь хийн М.Энхсайханыг Казакстан руу нисгэсэн гэнэ. Нээрээ хэдэн жилийн өмнө С.Баяр бараг Казакстан-Монголын хооронд хоёр нутагтан болох шахтлаа явж байсан баримт бий. Бас С.Баярыг шалгах даалгаврыг ТЕГ-ын шинэхэн дарга Н.Ганболдод үүрэг өгсөн гэнэ шүү ... гэж гишүүд маш нууцлан шивнэлдэж байсан гэнэ. Энэ бол том эвдрэлийн үүд байж болох талтай нэлээн өмхий мэдээ. Ийнхүү ертөнцийн нар буцах шөнө МАХН-ын ч нар буцжээ. Тэд үүрэндээ жинхэнэ төрхөө гарган ийнхүү төгсгөлийн маршаа эгшиглүүлцгээж байна. Ертөнцийн нар эргэнэ. Харин МАХН-ын нар... 


