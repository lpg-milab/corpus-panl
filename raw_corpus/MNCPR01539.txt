БАЯН ОРНЫ ИРГЭД БИД яагаад ядуу байна?

Хоёрхон сая хүн амтай Монгол орон асар их байгалийн баялагтай нь аз завшаантай хэрэг боловч тэр баялгийнхаа үр шимийг ард түмэн одоо болтол зохих ёсоор хүртэж чадаагүй байна. Нийт ард түмний өмч болох тэрбумаар тоологдох эд баялгийг манай төрийн толгойд байгаа ард түмнийхээ эрх ашгийг үл хайхрагчид хуйвалдааны аргаар авч цөөн хүний хувийн эзэмшил болгосоор байгаа төдийгүй гадаадын хувийн бизнесменүүдэд зүгээр шахуу өгч байсныг зогсоох цаг нь нэгэнт болжээ. 
Гадныханд хямд төсөр очиж байгаа ашигт малтмалын томхон орд газруудын нэг нь Оюу толгойн орд мөн. Ард түмний амьдралд ядуурч туйлын ихээр гачигдан нийтийн тээврийн үнийг 100-хан төгрөгөөр нэмэхэд төлж дийлэхгүйд хүрээд байхад ард түмнээ уландаа гишгэгч эрх мэдэлтнүүд 170 тэрбум ам.доллараар үнэлэгдэх монголын эд баялгийг Канадын Айвенхоу Майнз компанид хамгийн бага татвар төлөөстэйгээр шилжүүлэхээр Тогтвортой байдлын гэрээ яаравчлан байгуулахаар завдлаа. Дэлхийн зах зээл дээр ашигт малтмалын үнэ харьцангүй хямд, нөөц боломжийн, урд хөрш Хятадын эдийн засаг өнөөдрийнх шиг хөгжөөгүй байсан 1997 онд гаргасан ашигт малтмалын хууль нэгэнт үеэ өнгөрөөсөн. Хаврын чуулганаар ашигт малтмалын шинэ хууль хэлэлцэж батлахад сар хүрэхгүй хугацаа үлдээд байхад Айвенхоу Майнз компанид Оюу толгойг эзэмшүүлэх гэрээнд гарын үсэг зурахаар ийнхүү яаравчлан байгаа нь манай түшмэдүүд авилга авсан байж болзошгүй хэмээх хардлага төрүүлэхээр байна. Оюу толгойд байгаа алт зэсийн нөөц нь манай улсын 200 жилийн улсын төсөвтэй тэнцэх байтал энэ их хөрөнгийг Канадын компани аваад манайд ердөө 2,5 хувийн нөөцийн татвар төлөх гэж байгаа нь дөнгөж 4,4 тэрбум ам.доллар болж байна. Айвенхоу Майнз компаниас гаргасан Орд ашиглах цогцолбор төлөвлөгөө болон бусад мэдээллийн дагуу уурхай байгуулах болон ажиллуулах зардал нийлээд хоёр тэрбумаас хэтрэхгүй гэнэ. Орлогын татвараас эхний таван жил бүрэн, дараагийн таван жилд 50 хувь чөлөөлөгдөх бөгөөд дараагийн жилүүдэд төлөх бүх татвар нийлээд ердөө л дөрөв орчим тэрбум ам.доллар болох гэнэ. Дээрх татвар ба зардал бүгд нийлээд 10 гаран тэрбум ам.доллар болно. Уурхайг 60 жил ашиглана гэж үзвэл жилд 2,8 тэрбумыг олсноор нийт зардлаа эхний 3,5 жилд багтаан олно. үүнээс Монголд төлөх татвар болох 8,4 тэрбум ам.доллар Айвенхоу Майнзын гурав хүрэхгүй жилийн орлоготой тэнцэх нь. Тэгвэл үлдсэн 57 жилд олох орлого нь монголчуудад огт хүртээлгүй бөгөөд компанийн хөрөнгө оруулагчдын халаасанд л орно. Ядахдаа манай улсын болон хувийн компаниуд хангалттай хөгжиж чадаагүй байгаа гэдэг шалтгаар цахилгаан эрчим хүч, тээвэрлэлт, уурхайн барилга байгууламжуудыг Хятадын компанитай гэрээлэн хийлгэнэ гэдгийг Айвенхоу Майнз Орд ашиглах цогцолбор төлөвлөгөөндөө дурдсан байна. Уг нь олон жилийн нөөцтэй сайн чанарын нүүрсний Таван толгойн орд газар Оюу толгойд ойр байгаа ч цахилгаан станц байхгүйгээс манайхан нүүрсээ Хятадад зах зээлийн үнээр 10-20 дахин доогуур үнээр гаргаж байгаа юм байна. Гэтэл саяхны өдөр тутмын хэвлэлүүдэд "Зам тээвэр, аялал жуулчлалын сайд Ц.Цэнгэл ОХУ-аар 1,5 мянган км хатуу хучилттай зам тавиулж оронд нь Таван Толгойн ордыг өгөхөөр тохирлоо" гэсэн сэтгэл түгшим мэдээлэл гарчээ. Хэрэв энэ үнэн бол байдал бүр ч дордох нь. Учир нь 1 км хатуу хучилттай зам тавихад 140 сая төгрөг бөгөөд замын нийт өртөг 210 тэрбум төгрөг буюу ердөө 191 сая ам.доллар болж байгаагийн оронд 1,2 триллион ам доллартай тэнцэх нөөц бүхий орд газраа өгнө гэдэг байж боломгүй хэрэг. Улсын хөрөнгөөр хайгуул хийгдэж нөөц нь тогтоогдсон Таван толгойн орд газрыг гартаа оруулж авахаар нөлөө бүхий нөхөдтэй хамтран "Энержи Ресорс" консорциумд нэгдэж хайгуулын лиценз давхардуулан аваад байгаа энэ эрхмийн ОХУ-д хийсэн айлчлалын цаана юу нуугдаж байна вэ? Ирээдүйд нүүрсний үнэ өсөх магадлалтай, цаашлаад цахилгаан станц барьж эрчим хүч үйлдвэрлэн урд хөршид гаргавал бүр ч илүү ашигтай байх орд газрынхаа оронд замтай боллоо гээд хожих нь юу л бол. Түүнчлэн Оюу толгойд 117000 ажлын байр бий болгоно гэсэн худал мэдээллээр "Айвенхоу Майнз" монголчууд биднийг хуурч байгаа ч техник хөгжсөн өнөө үед Оюу толгойн шиг уурхай ихээр бодоход 8000 ажилчинтай байдаг гэнэ. Нөөц нь тогтоогдоод байгаа манай ашигт малтмалын зарим томхон орд газруудын нөөцийг үнэлсэн нь ард иргэдэд хэрхэн ногдож байгааг дараах хүснэгтээр харуулав. Хөрөнгө оруулагчдад сохроор итгэж тэдний эрх ашгийг хэт урьдал болговол Монгол улсад ашиггүй байдал үүсэж болзошгүйг гаднын мэргэжилтнүүд хэлсээр байгаа ч манай төрийн түшээд үл хайхарсаар байна. Гаднын компаниуд төрийн албан хаагчдыг хахуульдаж байгалийн баялгийг зах зээлийн үнээс доогуур авахыг эрмэлзэж байдаг нь түгээмэл үзэгдэл бөгөөд олон улс орон мэхлүүлэн хоцорч улам ядуурсан алдааг Монгол Улс давтахгүй байхыг дэлхийд нэр хүндтэй Нобелийн шагналт эрдэмтэн, эдийн засагч Жосеф Штиглиц сануулж хэлсэн байгаа. Тэрээр иймэрхүү наймааг гол төлөв нууц байдалд байлгаж, гэрээний нөхцөлийг нуун далдалж, иргэд улс орон нь баялгаа юунаас өгч байгааг мэдэх аргагүй болгохыг зорьдог хэмээжээ. Оюу толгойн орд газрын тухайд хийх гэрээний талаар манай эрх мэдэлтнүүд тодорхой зүйл хэлэхгүй нууцлаад байгаа нь дээр хэлсэн байдлыг санагдуулж байна. Тиймээс ард иргэд нэгдэн Засгийн газарт хандаж гэрээний нөхцлийг нийтэд мэдээлэхийг хүчтэй шаардацгаая. "Айвенхоу Майнз" компани нь манай ашигт малтмалын хуульд заасан гол гол тайлан мэдээллийн заримыг заасан хугацаанд гаргаж өгөөгүй байгаа нь: 1. Нөөцийн тайлан гаргаж Монгол Улсын эрдэс баялгийн зөвлөлөөр батлуулаагүй, 2. Орд эзэмших техник эдийн засгийн үндэслэлийг гаргаагүй зэргээр хууль тогтоомжийг зөрчиж байгаа хэрэг. Тэгсэн атлаа Орд ашиглах цогцолбор төлөвлөгөө гээчийг гаргасан нь олон буруу ташаа мэдээлэл агуулсан, Монгол Улсад ногдох ашгийг хиймлээр дөвийлгөн харуулсан нь олон нийтийг төөрөгдүүлэхээр байна хэмээн Нээлттэй Нийгэм Форумын шугамаар судалгаа хийж дүгнэлт гаргасан гадаадын хоёр мэргэжилтэн энэ оны нэгдүгээр сард манай улсад ирсэн гэнэ. Энэ талаарх мэдэгдлийг өдрийн сонины нэгдүгээр сарын 10-ны дугаарт нийтэлсэн байгааг үзээгүй бол уншиж үзэхийг Ерөнхий сайд болон шадар сайд, УИХ-ын гишүүдэд сануулцгаая. "Оюу толгой" болон бусад ашигт малтмалын баялаг зөвхөн өнөө үеийн бидний өмч биш, тэдгээрийг хойч үеийнхээ итгэмжлэлээр эзэмшиж байгаа тул Ерөнхий сайд М.Энхболд, Шадар сайд М.Энхсайхан болон бусад эрх мэдэлтнүүдийн хэн нь ч толгой мэдэн шийдэх эрхгүй гэдгийг ард түмэн тэдэнд хатуу сануулах хэрэгтэй. Дээр дурдсан тогтвортой байдлын гэрээ болон ашигт малтмалын хууль, татварын хуульд өөрчлөлт оруулах талаар Ерөнхийлөгч Н.Энхбаяр, Ерөнхий сайд М.Энхболд нар одоо болтол байр сууриа илэрхийлэхгүй байгааг иргэд та бүхэн анзаарч баймаар л юм. Иргэдээ нэгийг нь ч нэг гэлтгүй анхаарч, тэдний бодол саналыг сонсож харгалзан үзэж байх учиртай Ерөнхийлөгч, Ерөнхий сайд хоёр ард түмнийхээ өмнө гарч тодорхой, ойлгомжтой үгээ хэлэхийн оронд иргэдээ нэгийг нь нөгөөгийн эсрэг турхиран уралцуулчихаад Шадар сайдыг телевизийн нэвтрүүлгээр яриулж "иргэдийн тэмцэл өчүүхэн зүйл" хэмээн даажигнан инээж суугаа нь арай ч дэндсэн хэрэг. Ард түмнийхээ илтэд дургүйцэхийг үл хайхран Засгийн газраа унагаж "чаддаг" дээрх эрхмүүд улс нийтийн өмчийг тавьж туучихаад жишим ч үгүй сууж байх вий. Урт удаан хугацаатай, ашиг багатай гэрээ нэгэнт байгуулбал монголчууд бид л хохирч үлдээд эргэж буцах газаргүй болж хичнээн жагсаж тэмцээд ч нэмэргүй байх вий гэдгийг иргэд нийтээр ухаарч нэгдсэн шаардлага тавьцгаая. Хэн нэгнээс айгаад ард түмэндээ үгээ хэлж чаддаггүй "юуны ч юм хүлээсэнд байдаг" тэднийг цаг алдалгүй зориг гаргаж огцруулах нь ч монголчууд бидэнд хэтдээ хэрэгтэй байх магадлалтай. УИХ-н гишүүн О.Энхсайхан агсны санаачилсан, бусад төслүүдээс арай дөнгүүр нь гэгдэх Ашигт малтмалын хуулийн төслийг хэлэлцэх эсэх гээд бидэнд тодорхойгүй зүйл их байна. Эдгээрийг УИХ хурлын дарга Ц.Нямдорж болон Эрхэм гишүүдээс асууцгаая. Ер нь үндэсний язгуур эрх ашиг юу вэ гэдэг дээр нэгдсэн ойлголт байхгүй, эрх ашгаа хамгаалж нэгдэн тэмцэж сураагүй, тууштай байж чаддаггүй монголчууд бидний араншин манай улсыг үеийн үед бутаргаж доройтуулж ирсэн, өнөө ч адил байна. Энэ л биднийг жинхэнэ ядуурал ба сүйрэлд хүргэж мэдэх вий. Монголчууд бид азтай улс. Хамгийн сүүлийн үеийн мэдээгээр нэг унц алтны үнэ 600 ам.доллар, нэг тонн зэсийн үнэ 5900 ам.долларыг давсан атал олон улсын биржүүд дээр нөөц хомсдож байгаа гэнэ. Жишээ нь, Лондонгийн бирж дээр дөрөвдүгээр сарын 12-ны өдөр 100 гаруйхан тонн зэсийн нөөцтэй байсан нь урд байгаагүй бага хэмжээ бөгөөд дэлхийн хоёрхон өдрийн хэрэглээ гэсэн нь нэгийг бодогдуулж байна. Гэтэл дөрөв таван жилийн өмнө дунджаар 800 тонн нөөцтэй байжээ. Гадаадын том хөрөнгө оруулагчид манай баялагт хандсан хүчтэй сонирхлоо нууж чадахгүй байгаа энэ үед тэдэнд таатай нөхцөл үүсгэж байна гээд хамаг баялгаа сул өгчихвөл бид азгүй улс болно. Эцсийн дүнд ашигт малтмалын хуулийг шинэчилж Монгол Улс, ард иргэдэд нь ашигтай өөрчлөлтүүдийг тусгасны дараа тогтвортой байдлын гэрээ байгуулахыг ард нийтээр эрх баригчдаас шаардацгаая. Үүнд: 1. Ашигт малтмалын нөөц ашиглах төлбөрийг зохистой түвшинд нэмэгдүүлэх, 2. Татварын бүх хөнгөлөлтийг үгүй болгох (татварын хуульд оруулах өөрчлөлт), 3. Ашигт малтмал олборлох үйлдвэрт тодорхой хувийг улс заавал эзэмших замаар ард түмэндээ хувь хүртээх гэх мэт үндсэн шаардлагуудыг биелүүлэхийг УИХ, Засгийн газраас шаардацгаая. 
