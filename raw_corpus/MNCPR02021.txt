Залуучуудын анхны олимпоос аварга төрөх боломж байна

-14-18 насныханд зориулсан олимпийн наадам дӨрвӨн жил тутамд зохиогдохоор боллоо- Манай орон өвөл, зуны олимпийн наадамд оролцоод 44 жил өнгөрчээ. Олимпийн наадмаас анхны медалиа аваад 40 жил боллоо. Харин энэ хугацаанд нэг ч алтан медаль авч чадаагүй.
Удахгүй болох Бээжингийн олимпоос алтан медаль авах эсэх нь ч эргэлзээтэй байгаа. Тэгвэл 2010 онд болох залуучуудын анхны олимпийн наадмаар анхны аварга цолтонтой болох боломж бидний өмнө гарч ирлээ. Youth Olympic Games Олон улсын олимпийн хороо (ОУОХ)-ны Ерөнхийлөгч Жак Рогге 2001 онд шинэ төрлийн олимпийн наадам санаачлан, зохион байгуулах өдөр хоногоо хэдийнэ тогтжээ. Өнгөрсөн оны долдугаар сарын 5-нд болсон ОУОХ-ны 119 дүгээр хурлаар Youth Olympic Games буюу Залуучуудын зуны олимпийн анхдугаар наадмыг зохион байгуулахаар баталсан байна. Дөрвөн жилийн давтамжтай зун, намар зохиохоор тогтсон бөгөөд өнөөгийн олимпийн наадмыг идэвхжүүлэх, түүнд хүмүүсийн анхаарлыг татахад хувь нэмэр оруулах зорилгоор залуучуудын олимпийг санаачилжээ. Уг олимпийн зорилго нь дэлхийн өнцөг булан бүрт амьдарч буй авьяаслаг залуу тамирчдыг өндөр түвшний тэмцээнд оролцуулах, залуу тамирчдад эрүүл мэнд, нийгмийн амьдралд спорт ямар чухал болохыг ойлгуулан таниулах аж. Мөн орчин үеийн хүүхэд залуусын хэт хошуураад буй компьютер тоглоомоос холдуулах зорилго агуулжээ. Түүнчлэн ирээдүйн шилдэг тамирчдад сэргээшийн хор аюулыг мэдрүүлэхээр энэхүү наадмыг санаачилсан юм байна. ЗалууЧуудын олимпод хэн оролцох вэ? Залуучуудын олимпод 14-18 насны хүүхэд залуус оролцох юм. Тэднийг 18 сарын турш сонгон шалгаруулж олимпод оролцох эрх олгох аж. ОУОХ-ноос гаргасан тооцоогоор зуны олимпод 3500 тамирчин оролцож, 875 албаны хүн ажиллах юм байна. Харин залуучуудын өвлийн олимпод 970 тамирчин, 580 албаны хүн оролцохоор төлөвлөжээ. Мөн шинэ төрлийн олимпийн наадам санаачлах үеэр спортын зарим төрөлд 12 настнуудыг өрсөлдүүлэх санал гарчээ. Гэвч энэ санал залуучуудын олимпод тохирохгүй гэсэн шалтгаанаар дэмжлэг аваагүй байна. ЗАЛУУЧУУДЫН Анхдугаар олимп Сингапурт болно Олон улсын олимпийн хорооны ээлжит хурлаар зохион явуулах нь нэгэнт тодорхой болсон залуучуудын зуны олимпийн наадмыг аль хотод зохиох талаар хэлэлцжээ. Ингээд уламжлалт жишгээр залуусын олимпийн наадам зохиох хотыг сонгон шалгаруулахаар болсон байна. Өнгөрсөн оны наймдугаар сард сонирхсон хотууд саналаа ирүүлжээ. Грекийн Афин, Тайландын Бангкок, Сингапур, ОХУ-ын Москва, Италийн Турин хот зохион байгуулах эрхийн төлөө оролцсон бөгөөд энэ оны нэгдүгээр сар гэхэд Москва, Сингапур хоёр тунаж үлджээ. Шалгарсан хоёр хотод ОУОХ-ын гишүүд цахилгаан шуудангаар саналаа өгөхөд Сингапур 53 гишүүний дэмжлэг авч анхдугаар олимпийг эх орондоо зохиох эрх авсан байна. Харин москвачууд 44 саналтай үлджээ. "Сингапур 2010" Залуучуудын анхдугаар зуны олимпийн наадам 2010 оны наймдугаар сарын 14-26-ны өдрүүдэд Сингапурт болно. Зүүн Азид оршдог газар зүйн байрлал нь Сингапурыг сонгоход нөлөөлсөн давуу тал аж. Өмнө нь энэ бүс нутагт олимпийн тэмцээн болж байсан удаагүй юм байна. Харин Москва нэлээд өндөр үзүүлэлттэй явж байсан ч 2014 онд Сочид өвлийн олимп болох учраас татгалзахад хүргэжээ. Мөн зуны олимпийн зардал 30 сая ам.доллар, өвлийнх 15-20 сая ам.доллар болно гэж ОУОХ-ноос тооцсон байжээ. Гэвч зуны олимпийг зохион байгуулах эрхийн төлөө өрсөлдсөн Сингапур 75 сая ам.доллар, Москва 175 сая ам.долларын төсөв гаргаж тооцоолсноос хэт өндөр өртөг амлажээ. Түүнчлэн Сингапурын давуу тал нь дэлхийтэй өндөр хурдаар холбогдох боломжтой, залуучууд ихтэй, олон өнгийн арьстан оршин суудаг зэрэг шалтгаан нөлөөлжээ. Мөн уг наадмыг зохион байгуулахыг дэмжсэн нэг сая оюутны гарын үсэг цуглуулсан нь томоохон үнэлгээ авахад хүргэсэн байна. Тиймээс Сингапурын үндэсний их сургуулийн хотхоныг залуучуудын олимпийн тосгон болгон ашиглахаар төлөвлөжээ. Сингапур олимпод зориулж 423 сая ам.долларын өртөг бүхий хоёр цогцолбор барихаар төлөвлөжээ. Үүнийхээ төлөвлөгөөг маш сайн гаргасан бөгөөд олимпоос өмнө ашиглалтад оруулна. Түүнчлэн олимпод зориулах 75.5 сая ам.долларын төсвийг Засгийн газар нь дэмжиж байгаа аж. Сингапур нь хот улс учраас ОУОХ-ны гишүүдийн анхаарлыг ихээхэн татаж байгаа гэнэ. Тэд тамирчдыг өндөр зэрэглэлийн 36 зочид буудлын 4310 өрөөгөөр хангахаа амлажээ. Харин ОУОХ-ныхныг "The Ritz-Carlton Millenia" буудалд байрлуулах бол хэвлэл мэдээллийнхэн "The Mаrinа Bay Sands" зочид буудалд байрлах юм байна. Дашрамд дурдахад, олимпийн тэмцээн болох байгууламж болон хэвлэл мэдээллийн төв, олимпийн хотхон, зочид буудлын хооронд явахад 30 минут зарцуулах тооцоотой байрлуулсан аж. Мөн Сингапурын "Чанги" нисэх онгоцны буудалд 130 гаруй орны авиа компанийн онгоц буудгаараа онцлогтой. Сонирхуулахад, Сингапурын олимпийн бэлтгэл ажилд олон улсын зүгээс тусламж дэмжлэг үзүүлэх гэнэ. Жишээлбэл, Хятад улс Сингапурын бэлтгэлд туслах хүсэлтэй байгаагаа илэрхийлсэн бол 2012 оны зуны олимпийг зохион байгуулагч Лондон хотын удирдлагууд зохион байгуулах ажилд оролцоно гэдгээ мэдэгджээ. Зохион байгуулах хороо ажилдаа оржээ Сингапурын залуучуудын олимпийн наадмыг зохион байгуулах хороо 22 гишүүний бүрэлдэхүүнтэй байгуулагджээ. Тус хороог өнгөрсөн сарын 24-нд байгуулсан бөгөөд тэмцээний албан ёсны цахим хуудас, лого зэргийг бэлэн болгосон байна. Зохион байгуулагч орон уг наадамд зориулан тусгайлан стадион, заал барихыг шаардаагүй гэнэ. Нээлт, хаалтын ёслолын ажиллагаа болох стадион 10.000 хүний багтаамжтай байх хэрэгтэй бөгөөд бүх тэмцээн хот дотроо болох ёстой юм байна. Мөн зуны олимп зохион байгуулагч хот 2500 хүний суудалтай усан сантай байх үүрэг хүлээжээ. Спортын тӨрлҮҮд Идэрчүүдийн зуны олимпийн наадамд 26 спортын 31 төрөл багтжээ. Эдгээр төрөл нь цөм олимпийн их наадамд багтдаг билээ. Мөн шинэ олимпийг санаачлагчид бэйсболл, софтболл, усан поло зэрэг төрлийг залуучуудын олимпоос хасчээ. Байт харваа, хөнгөн атлетик, бадминтон, сагсан бөмбөг, бокс, каноэ завь, дугуй, усанд үсрэлт, морин спорт, туялзуур жад, зүлэгний хоккей, хөлбөмбөг, гимнастик, гандбол, жүдо, орчин үеийн таван төрөлт (гүйлт, туялзуур жад, усанд сэлэлт, морин спорт, буудлага), сэлүүрт завь, даруулт завь, буудлага, усанд сэлэлт, ширээний, теннис, таэквондо, теннис, триатлон, волейбол, хүндийг өргөлт, чөлөөт бөх орж байгаа аж. ХоЁрдугаар олимп 2014 онд болно Залуучуудын олимпийн хоёрдугаар наадам 2014 онд болно. ОУОХ уг наадамд өрсөлдөх орны удирдамжийг хараахан гаргаагүй байна. Гэхдээ зарим хот өрсөлдөнө гэдгээ зарлажээ. Хоёрдугаар наадам аль хотод болохыг 2010 онд ОУОХ-ны Ванкуверт болох хурлаар шийдэх гэнэ. Анхны өрсөлдөөнд бүдэрсэн Москва, Афин, Грек, Турин, Итали, Бангкок дахин өрсөлдөх төлөвтэй байгаа ажээ. Мөн Сербийн Белград, Энэтхэгийн Шинэ Дели ч өрсөлдөх бололтой. Өвлийн анхдугаар олимп 2012 онд болно Залуучуудын өвлийн анхдугаар олимп 2012 онд болно. Спортын долоон төрлөөр явагдах тус наадамд мөн л 14-18 насны тамирчид оролцоно. Хэдийгээр залуучуудын өвлийн анхдугаар олимп аль улсад болох нь тодорхойгүй ч мөсөн хот гэгддэг Хятадын Харбин, 1964, 1976 оны өвлийн олимп зохиож байсан туршлагатай Австрийн Инсбург, Финландын Куопио, 1994 оны өвлийн олимпийг хүлээн авсан Норвегийн Лилле-хаммер хот өрсөлдөхөө мэдэгджээ. Уг олимпийн наадмыг цар хүрээ, ач холбогдол нэр хүндээрээ бусад олимпийн наадмаас ер дутахгүй гэж албаны хүмүүс ярьж байна. "Сингапур 2010"-д оролцох залуус өдгөө хэдийнэ бэлтгэлдээ гарч, эрхийн төлөө тэмцэлдээ орж эхэлжээ. Энэ талаар Монголын үндэсний олимпийн хороо, БТСУХ дорвитой ажил эхэлсэн юм алга. Спортын топ орнуудын тамирчид 14-18 насандаа тийм ч өндөр амжилт үзүүлж чаддаггүй, чухам энэ насанд Монголын охид, хөвгүүд дээрх наадмын спортын бараг бүх төрөлд нь хүч үзэхэд шаанстай. Тиймээс одооноос эхлэн төр, засгаас санаачлан хүүхдийн спортын наадам, аварга шалгаруулах тэмцээнийг жилдээ дөрвөөс доошгүй удаа явуулан бүх нийтийг спортоор хичээллүүлэх зэрэг олон ажил хийх нь зүйтэй. Өнөөдөр спортын секц дугуйланд элсэж, спортын гараагаа эхэлж буй хүүхдүүдэд анхны олимпийн наадмын медальд хүрэх боломж нээгдлээ. 
Б.БАДМАА 
Эх сурвалж: en.wikipedia.org/wiki/ 2010-Summer-Youth-Olympics www.singapore 2010.sg 

