№ 106 (16384)         
1986 оны тавдугаар сарын 3.
Төвлөрүүлэх урлаг

Аливаа асуудалд анхаарал, хүчийг дээд зэргээр төвлөрүүлж, хөдөлмөр, материал, санхүүгийн нөөц, машин механизмыг оновчтой маневрлан хамгийн бага зардлаар эцсийн өндөр үр дүнд хүрэх чадвар бол удирдах ажлын өвөрмөц урлаг мөн. 

Удирдлага, төлөвлөлтийг боловсронгуй болгон аж ахуйн механизмыг төгөлдөржүүлэх талаар сүүлийн жилүүдэд иж бүрэн арга хэмжээг хэрэгжүүлж байгаагийн үрээр улс ардын аж ахуйн салбар, үйлдвэр, аж ахуйн байгууллагын удирдагчдаас бие дааж социалист овсгоотой ажиллан хөрөнгө, потенциалыг эцсийн өндөр үр дүнд чиглүүлэн ашиглах өргөн боломж, багагүй эрх мэдэл олгогдлоо. 

БНМАУ-ын эдийн засаг, нийгмийг 1986-1990 онд хөгжүүлэх Үндсэн чиглэлийн төсөлд хөрөнгө оруулалтын үр ашгийг дээшлүүлэх, улс ардын аж ахуйн бүх салбарт арвилан хэмнэх журмыг хүчтэй болгох замаар нийгмийн үйлдвэрлэлийн үр ашгийг дээшлүүлэх зорилт дэвшүүллээ. Эрчимжүүлэх бодлогыг гол чиг шугам болгон, нийт хөрөнгө оруулалтын наяас доошгүй хувийг ашиглалтад оруулах барилга байгууламжид төвлөрүүлж, гуравны нэгээс доошгүйг нь ажиллаж байгаа үйлдвэр, аж ахуйн газрыг өргөтгөх, шинэчлэх, Техникээр сэлбэн тоноглоход зориулахын гадна манай өөрийн барилгын байгууллагын хүчээр гүйцэтгэх барилга угсралтын ажлын хэмжээг 42 - 43 хувь нэмэгдүүлэхээр төлөвлөсөнд шинэ таван жилийн төлөвлөгөөний нэг онцлог байгаа юм. Хөрөнгө оруулалтын бүтэц, бодлогод гарч байгаа чанарын ийм өөрчлөлт нь барилгын захиалагч, гүйцэтгэгч байгууллага, барилгачин, инженер техникчдээс ажлын арга барилдаа эргэлт гаргаж, үйлдвэрлэлийг зохион байгуулах ур чадвараа дээшлүүлэн, байгаа потенциал нөөцөө сайн ашиглаж, тэргүүн ээлжийн зорилгоо оновчтой тогтоож, түүнд хөрөнгө, хүчийг төвлөрүүлэн, эцсийн өндөр үр дүнд бага зардал, дөт арга замаар хүрэх урлагийг эзэмшихийг зүй ёсоор шаардаж байна. 

Өнгөрсөн таван жилийн ажлын дүнгээс үзэхэд барилгын гүйцэтгэгч байгууллагуудын үйлдвэрлэл, хөдөлмөрийн зохион байгуулалт хангалтгүй, зураг, төслийн баримт бичгийг бэлтгэх, материал тоног төхөөрөмжийг захиалж нийлүүлэх талаар захиалагч зарим яам, газраас санаачилгатай шуурхай ажиллаагүйгээс нэлээд барилга байгууламжийг төлөвлөсөн хугацаанд нь барьж ашиглалтад оруулж чадаагүй байна. Барилгын захиалагч, гүйцэтгэгч, инженер техникийн ажилтнуудын ажлын арга барилын хоцрогдол, сэтгэхүйн царцанги байдал, төлөвлөгөө, хангамж, гадаад худалдааны байгуулалтын шуурхай биш, үйлдвэрлэл, амьдралын шаардлагаас хүндийн уршгаар олон үйлдвэрийг ашиглалтад оруулах хугацаа сунжирч, бүтээгдэхүүн авахаар төлөвлөсөн байгууллага, хөдөлмөрчдийн эрх ашиг хохирчээ. Улаанбаатарын сүүний үйлдвэр, медаль картоны комбинат, үслэг эдлэлийн үйлдвэрийг ашиглалтад өгөхгүй удааснаас олон сая төгрөгийн бүтээгдэхүүн үйлдвэрлэх боломж алдсан төдийгүй, заримынх нь угсралтын ажил сунжирсаар шинэ таван жилд шилжлээ. Ийнхүү сунжруулсан шалтгаан, нь зураг төслийг олон дахин өөрчилж. материал тоног төхөөрөмжийг захиалах, нийлүүлэх хугацаа, дарааллыг үл хайхран үнийн дүнгээр хөөцөлдсөн, эзэмших хөрөнгө оруулалтыг хуваарилахад << эхийг нь эцээж, тугалыг нь тураахгүй >> бэртэгчин зарчим баримталсан зэрэг олон зүйлийн доголдол гарсантай холбоотой. Дурдсан барилга байгууламжийг захиалагч, гүйцэтгэгч яам, газар, гадаад худалдаа, материал техникийн хангамж, төлөвлөгөөний байгууллагуудын ажил хариуцсан хүмүүс мэдсээр байтлаа шийдвэртэй ажил хийлгүй, ерөнхий үг яриагаар ам хааж, хуучин арга барилтайгаа зууралдсаар байж иймд хүргэжээ. 

Сэлэнгэ аймгийн барилга угсралтын конторт хөрөнгө хүчийг тарамдуулдаг зуршил удирдлагын арга барилд ноёрхсоноос арваад жил төлөвлөгөө тасалжээ. Эндхийнхэн өнгөрсөн онд аймгийн төвөөс зайдуу найман газарт байгаа 20 гаруй барилгад угсралтын ажил хийснээс үзэхэд нэг барилгад ердөө арваад хүн ногдож байжээ. Ажиллах хүч, машин механизмыг ингэж тарамдуулснаас ажил цалгардаж, үлэмж хэмжээний хөрөнгө мөнгийг улс ардын аж ахуйн үр ашигтай эргэлтээс гаргаж << үхмэл >> болгодог эдийн засгийн ихээхэн хор хохирол гаргаж байгааг барилгачид, захиалагч, бэлтгэн нийлүүлэгчдэд ойлгуулж, хөрөнгө хүчийг төвлөрүүлэх урлагт сургах талаар бүх шатны намын байгууллагаас хүч чармайлт тавьж, шургуу ажиллах хэрэгтэй байна. 

Ашиглалтад оруулах барилга байгууламж, үйлдвэрлэлд заавал нэвтрүүлэх эрдэм шинжилгээ, судалгааны ажилд хөрөнгө хүчийг төвлөрүүлэхэд байгууллагуудын ажлын уялдаа холбоог сайжруулах, аж ахуйн гэрээгээр хүлээсэн үүргийг чанд биелүүлэх нь шийдвэрлэх ач холбогдолтой юм. Иймд машин механизмыг төвлөрүүлэх, төрөлжүүлэх, үйлдвэрлэлийг дагнах, хоршиход бүтээлч хандаж, байгууллагын явцуу эрх ашгийн үүднээс асуудалд хандаж зохион байгуулалтын дэвшилт арга хэлбэрийг нэвтрүүлэхэд саад болж байгаа бүхэнтэй шийдвэртэй тэмцэл хийвэл зохино. 

Шинэ таван жилд дотоодын барилгын байгууллагын гүйцэтгэх ажлын хэмжээ нэмэгдэхийн хамт олон үйлдвэр, байгууламжийг зогсоохгүйгээр шинэтгэн өргөтгөх тул ажлын нөхцөл ч эрс өөрчлөгдөхөд хүрэх тэр онцлог байдлыг манай эдийн засгийн төв байгууллага, холбогдох салбарын яам, улсын хороод онцгой анхаарч, ажилтнуудынхаа үүрэг хариуцлага, ажил хэргийн мэдлэг, чадварыг эрс дээшлүүлэх, анхаарал, хүч, хөрөнгийг гол асуудалд төвлөрүүлэх зарчимд сургах цогцолбор арга хэмжээ авбал зохино. 

