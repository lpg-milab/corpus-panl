Ар гэрийн боломж тааруу 250 оюутны сургалтын төлбөрийг даана

Хичээлийн шинэ жил эхлэхэд хэдхэн хоног үлдлээ. Энэ үеэр оюутан залуусыг хамгийн их түгшээдэг асуудал нь сургалтын төлбөр.
Бид энэ дугаартаа оюутны тэтгэлэгт хөтөлбөрийг хэрэгжүүлж эхлээд байгаа "Хөх сүлд соёл" сангийн Удирдах зөвлөлийн гишүүн Б.Оюунбатын яриаг нийтэлж байна. Тус сангийнхан энэ хичээлийн жилээс эхлэн их, дээд сургуульд сайн суралцаж байгаа 250 оюутны зардлыг даахаар болж байгаа юм. -Танай сангаас энэ хичээлийн жилд 250 оюутны сургалтын төлбөрийг дааж байгаа. Ийм үйл ажиллагаа явуулдаг олон нийтийн байгууллага цөөн болоод ч тэр үү энэ мэдээлэл олон хүний анхаарлын төвд байна. Тиймээс танай сан хэзээ, ямар зорилгоор байгуулагдсаныг сонирхох нь зөв болов уу? -"Хөх сүлд соёл" санг "Хөх сүлд эрдэс" компани санаачлан байгуулсан. Манай сангийн гол зорилго нь Монголын соёл урлаг, оюуны боловсролыг дэмжих. Сурч мэдэх чадвар сайтай, чадалтай мэргэжилтэн болох ирээдүйтэй ч ар гэрийн нөхцөлөөс болоод төлбөрөө төлж чадахгүй сургууль завсардаж байгаа оюутнууд олон байдаг. Судалгаанаас харахад ийм оюутны тоо их, дээд сургуулийн нийт оюутны ихэнх хувийг эзэлдэг юм байна. Төрөөс төрийн албан хаагчдын нэг хүүхдийг өөрийн зардлаар сургаж байгаа ч гачигдалтай оюутнуудыг бүрэн хамарч чаддаггүй. Тийм учраас тэр хүүхдүүдэд хүрч ажиллах нь илүү хүнлэг, ирээдүйтэй учраас бид энэ ажлыг эрчтэй явуулахаар шийдсэн. -Хичээлийн шинэ жил дөхөж байна. Сангийн үйл ажиллагаа жигдэрч тэтгэлгээ гардуулж эхэлсэн болов уу гэж оюутан залуус чих тавьж байгаа байх. Тэтгэлэгт хамрагдах оюутанд ямар шалгуур тавьж байгаа вэ? -Бид хуулийн дагуу сангийнхаа эрхийг аваад л ажлаа эхэлсэн. Энэ хугацаанд оюутны тэтгэлэгт хөтөлбөрийг амжилттай хэрэгжүүлээд явж байна. Манай сангийн тэтгэлэгт ар гэрийн боломж муугаас сургалтын төлбөрөө төлж чадахгүйд хүрээд байгаа их, дээд сургуулийн хоёроос дээш курст 3,2-оос дээш голч оноотой суралцаж байгаа оюутнууд хамрагдаж байгаа. Оюутны эхний шалгаруулалтыг долдугаар сард хийсэн. Энэ үеэр тавь орчим хүүхэд материалаа ирүүлж, 30 гаруйг нь шалгаруулж, тэтгэлэгт хамрагдсаныг гэрчлэх батламжийг нь гардуулчихаад байна. Зарим нь амраад хөдөө орон нутагт очсон учраас ирж чадахгүй нь гэдгээ мэдэгдсэн. Мөн соёл урлагийн салбарт хөрөнгө оруулж Соёлын төв өргөөний тайзны засал чимэглэлийн ажилд оролцсон. Таэквондогийн холбоотой хамтран ажиллаж өнгөрсөн хавар Солонгост болсон тэмцээнээс алтан медаль аваад ирсэн хоёр тамирчны 2008 оны олимпод орох зардлыг даахаар болсон. -Сан бол ашгийн бус байгууллага. 250 хүүхдийн сургалтын зардал өөрөө их хөрөнгө шаардсан ажил. Ингэхэд санхүүжилтээ хаанаас авч байгаа бол? -Сангийн үйл ажиллагааг "Хөх сүлд эрдэс" компани гаргаж, жилд нэг сая юанийн санхүүжилт өгч байгаа. Тэргүүн нь энэ компанийн захирал. Хүмүүс гайхаад байдаг л даа. Танай тэргүүн гадаадын иргэн юм байна. Энэ хүн яагаад заавал Монголын оюуны ирээдүйд хөрөнгө оруулна гэж яриад байгаа юм. Тийм баян компани юм уу, цаад зорилго нь юу юм гэж. Яг үнэндээ бол манайх тийм баян компани биш. Гэхдээ Монголын ирээдүйг бид гэрэл гэгээтэйгээр харж байна. Монголын хөгжил хурдацтай байж, энэ хөгжлийг авчрах залуус хурдан бэлтгэгдээсэй гэж бодож байгаа учраас их, дээд сургуульд онц, сайн сурч байгаа, мэргэжилдээ дуртай, идэвхтэй бас амьдралын боломж муу хүүхдүүдийг ивээн тэтгэх хэлбэрээр, сургалтын зардлыг нь дааж чадалтай мэргэжилтэнг Монголын зах зээлд нийлүүлэх нь зүйтэй юм байна гэж энэ салбарыг түлхүү дэмжиж байгаа. Гэхдээ бид энэ ажлаа Монгол орон даяар эхлүүлэх урилга гаргана гэж төлөвлөж байна. Сангийн санхүүжилтийн ажлыг дан ганц "Хөх сүлд эрдэс" компаниас биш олон салбарт үйл ажиллагаа явуулж байгаа бизнесмэнүүдэд хандаж 250 оюутны тоог нэмэгдүүлэхийн төлөө ажиллана. Манай бизнесмэнүүдийн зарим нь өнөөдөр 200 сая төгрөгөөр нэг машин аваад уначихаж байгаа. Тэрийгээ дараа жил нь сольчихож байна. Ийм хэмжээний хуримтлал бий болгосон хүмүүс улс орныхоо хөгжилд нэмэр өгч, залуустаа дэмжлэг үзүүлнэ гэж найдаж байгаа. -Санаа нь зөв ч үйл ажиллагаа нь буруу яваад байдаг олон нийтийн байгууллага олон болсон. Бизнесмэнүүдийн дэмжлэгийг авахын тулд эхлээд итгэлийг нь олох хэрэгтэй биш үү? -Тийм ээ, эхлээд бид ажлынхаа тайланг олон нийтэд танилцуулах ёстой. Шударга ажиллаж байгаа, ирээдүйдээ ийм хөрөнгө оруулалт хийчихлээ гэдгээ мэдрүүлэх ёстой. Тэгж байж бизнесмэнүүдэд хандах нь хамгийн зөв арга. Хэн ч зүгээр мөнгө гуйгаад очвол гаргаад өгөхгүй. Тиймээс бидний үйл ажиллагаа шударга бас нээлттэй явагдах ёстой. Хүмүүс бидний үйл ажиллагааг ойлгоод дэмжээд эхэлсний дараа уриалгаа гаргана гэж тооцож байна. -Тэтгэлэгт хамрагдсан оюутнуудыг хамруулсан оюутны олон нийтийн байгууллага төрүүлэх гэж байгаа гэж дуулсан? -Оюутнуудынхаа дунд албан бус сайн дурын оюутны холбоо байгуулаад нийгмийн тустай үйл ажиллагаанд хамруулж бас нэгдмэл багийн зарчмаар ажиллуулах нь зөв юм байна гэсэн санаа бол бий. Гэхдээ энэ санааг сайн боловсруулах хэрэгтэй. Нэгэнт л хөгжлийн төлөө гэсэн зорилгын дор нэгдэж байгаа учраас бид оюутан залуусаа илүү оюунлаг бүтээлч байгаасай, үүгээрээ монголчууд бас юм хийж чаддаг юм байна гэдгийг харуулахсан гэж бодож байна. Манай сангийнхан тэтгэлэгт хамрагдсан оюутнуудаа чадварлаг мэргэжилтэн болгож, хөдөлмөрийн зах зээлд гарах үед ажлын байр олоход нь туслах гэх мэт үйл ажиллагааг давхар хийнэ гэж төлөвлөж байгаа. -Оюутны тэтгэлэгт хөтөлбөрийн эцсийн шалгаруулалт хэзээ болох вэ? -Есдүгээр сардаа багтаан дуусгана гэж төлөвлөж байна. 
Д.Ариун
