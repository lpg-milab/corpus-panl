№234(17451)      
1989 оны есдүгээр сарын 30
ГЭР БҮЛИЙН СОЁЛ

Коммунист ёс суртахууны зарчмаар үүссэн гэр бүлийг дэмжин бэхжүүлэхэд улсын бодлого оршино гэж БНМАУ-ын Гэр бүлийн хуульд заажээ. Манайд жилдээ 15 мянга орчим шинэ гэр бүл бий болдог бөгөөд 1989 оны хүн амын тооллогоор нийт гэр бүл 430 гаруй мянгад хүрлээ. 

Манай улсын айл өрхүүдийн дөрөвний нэг хувь нь олон ( таваас дээш ) хүүхэдтэй, ерээд мянган эх улсаас жилдээ 80 сая төгрөгийн тэтгэмж авч байна. Хүн амын маань 44 хувийг 16 хүртэлх насны хүүхдүүд эзэлж байна. Гэр бүлийн харилцаанд хүмүүсийн ёс суртахуун, хүмүүжил, соёлын байдал, үр хүүхдийн хүмүүжил тодорхой тусгалаа олдог учраас гэр бүлийн харилцааны нийгмийн шинж чанар хурц тод илэрдэг. Манай орон шиг өнөр гэр бүл нийтлэг болсон нөхцөл байдалд эцэг, эхчүүдийн сурган хүмүүжүүлэх мэдлэг, эв дүйг дээшлүүлэх, хүүхдийнхээ хүмүүжил, төлөвшлийн төлөө нийгмийн өмнө хүлээх хариуцлагыг өндөржүүлэх асуудал гэр бүлийн харилцаанд онцгой зүйл болж байна. Үр хүүхэд нь хүмүүжилтэй, боловсролтой, эрүүл чийрэг бие бялдартай сайн сайхан өсч өндийж, эх орныхоо бүтээн байгуулалтад идэвхтэй оролцох, улмаар шинэ гэр бүл үүсгэж, удмын голомтоо нэр төртэй залгах нь бүхэлдээ гэр бүлийн соёлын цогц үзүүлэлт юм. 

Айл өрхийн өнгө зүс, нийгэмд эзлэх байр суурь, аж амьдралаа хөтлөх арга ухаан нь өвөрмөц байж болох боловч нийгмийн шударга ёс. эмэгтэйчүүд, хүүхэд, өндөр настныг халамжлах хүнлэг энэрэнгүй чанар, хүн хүндээ нөхөр байх манай нийгмийн хамгийн давуу талыг үзүүлэх нийгмийн анхан шатны хамтлагийн хувьд нийтлэг чанартай онцгой орчин юм. Гэр бүлийн соёл юуны урьд эмэгтэйчүүдийн тэгш эрхийг хангах, эх, хүүхдийн эрүүл мэндийг хамгаалах, тэдэнд халамж тавихаас эхлэн төлөвших шаардлагатай юм. Гэр бүлийн гишүүд биесээ хүндлэх, өрхийн төсвийг зөв зарцуулж, гэрийн доторхи хөдөлмөрийн боловсронгуй хуваарьтай байх, эмэгтэйчүүд, хүүхдийн тэгш эрхийг бататгах, шинэ хүн төлөвших хүмүүжлийн сургууль байх нь гэр бүлийн харилцааны чухал зарчим мөн. 

Гэр бүлийн нэр төрийг хамгаалах, хань, үр хүүхэд, эх эцгээрээ бахархах, тэдний халуун дотно харилцаа төлөвших нь гэр бүлийн соёлын салшгүй хэсэг бөгөөд угсаа, овгоо мэдэж, өвөг дээдсийнхээ уламжлалыг залгах, гал голомтыг нь бадрааж явах, үр хүүхдэдээ эрхийг хамгаалан, сургаж хоол ундаа бэлтгэхээс эхлээд нийгэм, олонд хэрэгтэй зүйлийг бүтээх хүртэл ажил хөдөлмөрийн дадал заншилтай болгож, багаасаа бие дааж амьдрах бэлтгэлтэй, улмаар ирээдүйн өндөр соёлтой гэр бүл зохиоход нь тус хүргэхүйц уур амьсгал тогтоох ёстой. Гэрийн хөдөлмөрөөс хөндий өвсөн хүн бэлэнчлэх, бусдын хүч хөдөлмөрийг завших муу зуршилтай болж. нийгэмд харш үйлдэлд хальтран ороход хүрэх учраас гэрийн хүмүүжилд онцгой анхаарах шаардлагатай. 

Эцэг, эхчүүд хүүхдээ ирээдүйн ажилчин, малчин, байж инженер болгоход бэлтгэхийн сацуу хүний хань, өрхийн тэргүүлэгч, айл гэрийн эзэгтэй болох зайлшгүй хувь тавиланг нь ойлгуулж түүнд аажмаар бэлтгэхэд туслах үүрэгтэй. Хооллох, унтаж амрах, чөлөөт цагаа зөв өнгөрөөх зэргээр эрүүл мэндээ бэхжүүлэх, гэрийн тавилга хувцасны намба төрх, хэмжээ хэрийг тааруулах, өөр хоорондоо боловсон зөв ярьж сур ах энэ бүхэн гэр бүлийн соёлын салшгүй бүрэлдэхүүн хэсэг юм. Гэр бүлийн соёл эцэг, эх нь үр хүүхдэдээ чухам юу өвлүүлэв гэдгээр бас хэмжигдэх учраас ахмад үеийн сайхан чанараас гадна амьдралын баялаг туршлагаа үр хүүхдэдээ өвлүүлэхийг эрмэлзэх, авьяас мэдлэгээрээ гэр орондоо баяр баясгалан түгээж байх нь эцэг, эхийн эрхэмлэх зүйл мөн. 

Манай төрийн үндэс залуу гэр бүлийг дэмжин батажуулахад туршлагатай гэр бүл, эцэг, эх хувь нэмрээ оруулах учиртай. Саяхан БНМАУ-ын Сайд нарын Зөвлөлөөс гаргасан тогтоолоор залуу гэр бүлд гэр орноо тохижуулахад нь зарцуулж удаан хугацааны зээл олгож байхаар заасан байна. Гэр бүлийн харилцаанд өмч хөрөнгө, хангамжийн тухай асуудал, өвлөх уламжлахын нарийн зүйл ч бас хамаарна. Гэр бүлийн гишүүд оюуныхаа хэрэгцээг хангах, ажил хөдөлмөр, амьдрал ахуйгаа гоо сайхны хуулиар зохион байгуулах, адил тэгшээр хийж бүтээх, нэг нэгэндээ түшиг байх сайхан нөхцөл, уур амьсгал бүрдүүлэх нь гэр бүлийн соёлын нэг хэмжүүр юм. Гэр бүлийн соёлыг төлөвшүүлэхэд утга зохиол, урлагийн нөлөөг зөв ашиглах, соёлтой айл болохын мөн чанарыг сайтар ухамсарлаж, бэртэгчин ахуйгаас сэрэмжлэх, тамхи татдаггүй, ууж согтуурдаггүй айл байхыг эрмэлзэх ёстой. 

Хүний үрийг хайрлан өөрийгөө хайрлуулах, аз жаргалаа хослон бүтээхийн сайхныг хүндэтгэх, эр эмийн ёс, бэлгийн хүмүүжлийн асуудал ч гэр бүлийн соёлын хүрээнд шууд хамаарах зүйлийн нэг мөн. Хүний амьдралын гуравны хоёр нь өнгөрдөг гэр бүлийн орчныг онцгой анхаарч жинхэнэ аз жаргалын өлгий болгоход гэр бүлийн гишүүн бүрийн хувь нэмэр, ялангуяа гэр бүл үүсгэн зохиогчдын идэвх авьяас, тэдний харилцаа, хичээл, зүтгэлээс ихээхэн шалтгаална. 

<< Зан сайтай айлд хүн болгон цугладаг, замаг сайтай усанд шувуу болгон цугладаг >> гэсэн ардын үгийг санаж нөхдөө хүндэтгэх, зочин гийчиндээ ёс төртэй хандах нь гэр бүлийн нэр хүндийн хэрэг учраас ийм соёлыг эзэмшихдээ үндэсний уламжлалыг орчин цагийн боловсон байдалтай хослуулбал зохино. 

Гэр бүлийн соёлыг дээшлүүлэхийн тулд залуучуудын байгууллага, эмэгтэйчүүдийн зөвлөлөөс залуу гэр бүлийн сургууль клуб, зөвлөлгөө өгөх газар байгуулан ажиллуулах, << Ажилсаг эзэгтэй >> , << Сайхан аав >> , << Халамжит хань >> шалгаруулах зэрэг сэдэвт ажил хийж байгааг улам боловсронгуй, хүртээлтэй болгох нь чухал байна. << Гэр бүлийн намтар >> , << Үр хүүхдийн намтар >> зэрэг ном, дэвтрийг өрнөдийн туршилтаар бий болгох, гэрийн угийн бичиг хөтөлдөг байсан монгол уламжлалыг сэргээх, зурагт цомгоос эхлээд хуримын бөгж, бэрийн гоёлыг элбэгшүүлэх, гэрлэх ёслолыг төгөлдөржүүлэх, хуримын өргөөг олшруулах, гэр бүлийн ёсны сурах бичиг, гарын авлагыг бий болгоход төрийн захиргааны байгууллагууд зогсонги байдлаасаа гарах цаг болжээ. 

Гэр бүл бол нийгмийн үндэс, анхдагч бөгөөд шийдвэрлэгч бичил хамтлаг учраас гэр бүлийн харилцааны соёлыг дээшлүүлэх нь хувийн хэрэг биш, манай нийгмийн онцгой үүрэг болохыг хөр, олон нийтийн байгууллагууд анхаарч үүнд шинэ сэтгэлгээ гаргах ёстой. 

