Өлсгөлөн зарласан эмэгтэйн биеийн байдал муу байна

Өмнөговийн Даланзадгадад өлсгөлөн зарласан Ж.Батхандын талаар өмнө мэдээлсэн. Тус аймгийн Манлай сумын нутагт алт олборлодог хүмүүстэй цуг эрхээ зөрчүүлсэн хэмээн Ж.Батханд өлсгөлөн зарлаад байгаа юм. 
Түүнийг хоригдсон нөхрийнхөө эсрэг мэдүүлэг өг хэмээн хэрэг бүртгэгч Батсүх өнгөрсөн 12-ны өдөр шаарджээ. Түүний нөхөр Т.Өлзийсайханы хамт гурван хятад иргэнийг мөрдөнд хийсэн бөгөөд өчигдөр суллажээ. Ж.Батханд өлсгөлөн зарласнаасаа хойш Хүний эрхийн үндэсний комисс, Улсын ерөнхий прокурорын газар (УЕПГ), Монгол Улсын Ерөнхийлөгчид хандан удаа дараа гомдол, хүсэлтээ хүргүүлсэн ч хариу ирээгүй очоогүй байна. Уг нь УЕПГ-ын дэргэдэх Мөрдөн байцаах албаны Одхүү гэгч мөрдөн байцаагч Даланзадгадад ажиллаж эхэлжээ. Гэхдээ тэр Ж.Батханд нарын сэжигтэн гэгдэж буй хүмүүсийг байцаахдаа зодож, гэмтээсэн Батсүхийн хэргийг шалгахаар очоод байгаа аж. Ж.Батханд бага ангийн багш хүн юм байна. Нөхөр нь Манлай суманд алт олборлосон газрын хаягдал шороог дахин угааж, олсон бага сага алтаар амьдралдаа нэмэр болдог гэнэ. Энэ эмэгтэй ажлынхаа хажуугаар нөхрийнхөө хоол ундыг хийж туслалцсаар иржээ. Түүнд одоо хоёр өмгөөлөгч үйлчилж байна. Ж.Батхандтай холбогдоход байцаалт өгөөгүй байгаа учир ярих боломжгүй гэсэн юм. Эмнэлэгт байгаа түүнтэй хамт буй өмгөөлөгч Даваагаас дараах зүйлүүдийг тодрууллаа. -Ж.Батханд өлсгөлөн зарлаж байгаагаа албан ёсоор юу гэж тайлбарласан бэ? -Юунд сэрдэгдэж, яагаад мөрдөнд хоригдож байгаа, гол нь яагаад нөхрийнхөө эсрэг мэдүүлэг өгөх ёстойг ойлгохгүй байгаа гэсэн үндэслэлээр өлсгөлөн зарласан гэж тайлбарлаж байна. Түүнийг байцаахдаа ямар хэрэгт сэрдэгдэж байгааг нь ч тайлбарлалгүй нөхрийнхөө эсрэг мэдүүлэг өг гэсэн байгаа юм. Тэгээд л Монгол Улсын иргэний хувьд үндсэн эрхээ хамгаалж, мөрдөнд орсон өдрөөсөө эхэлж өлсгөлөн зарласан. -Мөрдөн оруулж, хорьж байгаагаа яагаад тайлбарладаггүй болж байна аа? -Өнөөдрийг хүртэл түүнийг ямар хэрэгт сэжиглэж байгааг нь тайлбарлах хүн алга. Юун тухай байцаахаа ч мэдэхгүй хүмүүс удаа дараа ирж очоод л ажилласан дүр эсгэж, бараг л хүнээр тоглож байна. Өчигдөр ч Азжаргал гэдэг байцаагч ирлээ. Юун тухай байцаахаа мэдэхгүй, Батхандын биеийн байдлын талаар хэдэн юм асуугаад явсан. Энэ байдлыг нь би аймгийн орлогч прокурорт танилцуулах гээд л байж байна. Уг нь өнөөдөр байцаалтаа авчихсан бол мөрдөнгийн 14 хоног дуусч байгаа учир өлсгөлөнгөө зогсооё гэж Батханд ярьж байсан л даа. Биеэ бодох хэрэгтэйгээ ухамсарлаж байгаа. -Түүний биеийн байдал одоо ямар байна? -Толгой эргэж, дотор муухай оргиж байна гэж байгаа. Зүрх нь өвдөж эхэлсэн. Бие нь тааруу байна. -Өмнө холбогдоход шингэн залгуулж байна, түр хүлээхгүй юү гэж тэр хариулсан. Ямар эмчилгээ хийлгэж байгаа вэ? -Шингэн хийлгэсэн. Эмчилгээ байхгүй дээ. Ус уугаад л байж байна. -Тэднийх хэдэн хүүхэдтэй юм бэ? -Хоёр хүүхэдтэй гэнэ. Том нь бага сургуульд сурдаг. Нөгөөдөх нь бүр бага гэнэ. (Дэргэд нь байгаа учир Батхандаас өөрөөс нь асуув) -Таны гэр бүлийн хүн одоо хаана байгаа вэ? -Өлзийсайхан уржигдар мөрдөнгөөс суллагдсан. Өчигдөр цагдаагийн хэсэг дээр л өнжлөө. 
Б.ХАЖИДМАА

