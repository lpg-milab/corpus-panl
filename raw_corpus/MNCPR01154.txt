"Хайрламаар" Сараа

Хатагтай Б.Сарантуяагийн төрсөн өдрийн баяраа тэмдэглэсэн "Хайрламаар" нэртэй тоглолт үнэнч шүтэн бишрэгчдийнх нь хайр, аз жаргал дунд хөвөрч өнгөрлөө.
Тоглолтын хөтлөгч М.Дорждэрэм үзэгчдээс "Сараа гавьяатынхаа аль дуунд хайртай вэ" хэмээн асуухад "Би жаргалтай, би жаргалтай.." хэмээн өрсөн хариулсан билээ. Өөрийн чадалтай хоолой, уянгалаг эгшгээрээ шүтэн бишрэгчдээ жаргалтай байлгадаг болохоороо Сараа бусдыг "Хайрламаар" гэсэн чин хүслээ үнэхээр гүйцээж чадсан ажээ. Түүний тоглолт дөнгөж эхэлж байхад л, нэг дуу дууссаны нь дараа ч үзэгчид алга ташсаар байх аж. Дуулсан дуу бүрийг нь алга ташилтаараа ч болов уртасгахыг хичээж буй үзэгчдээ мэдэрсэн Сараа Бээрсэн гарыг чинь дулаацуулж Оддын дор зогсох жаргалтай Бэтгэртлээ шөнөжин бодоод Өглөө нартай учрах жаргалтай, жаргалтай Би жаргалтай, жаргалтай Зүгээр нэг ирээгүй энэхэн жаргалаа Зүрх, зүрхээрээ амтлах би жаргалтай хэмээн амьд хоолойгоор ая барив. Түүний ийм хайрыг үзэгчид дуу бүхний нь дараа хүссээр л, алга ташсаар л. Дуучин маань бас "Оддын эрэлд"-ээр тодорсон Насанбуянг "Миний шавь" гэж онцолж байв. 20-иодхон настай охины авьяас, маргааш урлагийн тэнгэрт гэрэлтэх хүслийг нь өөрийн залуу цагийнх шигээ мэдэрч байсных биз ээ. Дорнын их яруу найрагч Б.Явуухулангийн алдарт шүлэг, ардын шахам болсон дууг амилуулсан багшийнхаа "Би чамд хайртай" дууг Наска үзэгчдэд зориуллаа. Бас дараа нь өөрийнхөө уран бүтээлээс толилуулсан. Гэхдээ дэгсдүүлж хэлэхэд Наскагийн шинэ тутам, тийм ч танил биш дууг бараг дагаж аялж мэдэхгүй үзэгчид "Холоос гүйдэлтэй борлог минь Сулдаа ганхам жороо доо Голоос хайртай амраг минь Шөнөдөө гэрэлтэм царайлаг даа..." хэмээн дуулахад л ихэд халуун хүлээж авсан юм. Яг л багшийнхаа нийтэд хүргэсэн хөгжмийн зохиомжоор дуулах аж. Сараагийн тоглолтын хоёр дахь хэсэг нь хоёр үрдээ эсвэл Монголын бүх хүүхдэд, бүр ертөнцийн ээжүүдэд зориулсан гэлтэй зохиомжтой юм. Д.Эрдэнэтөгсийн үг, Д.Баттөрийн аяар бүтсэн дуугаа Булбарайхан үрээ тэврэхэд Бүүвэйн дуу эрхгүй аялах юм Сэвлэгнийх нь ариухан үнэрт Сэтгэл нялхарч сүү эвлэх юм Тээж төрүүлсэн атлаа Тэнгэрээс унасан марал гэмээрээ Тэвэр тэврээр баяр бэлэглэх Танхил хөөрхөн үр минь ээ... хэмээн дуулж, тайзны гол хэсэгт байрлуулсан төгөлдөр хуур дээрх сагснаас хүү, охиныхоо зурагтай жаазуудыг гаргана. Бас тэр сагснаас чихмэл тоглоом гарган төв тайзны хоёр талаар ойрхон суудалд таарсан нялхаст бэлэглэх ажээ. Санасан бүхнийг гүйцээдэг шидэт сагс шиг л санагдсан байх даа, багачуудад. Энэ үед тайзны ар хананд байрлуулсан дэлгэцнээ "Үр минь" дууны клип явж байлаа. Охиноо төрсний дараахан бүтээсэн энэ дууныхаа клипийг хийсэн түүхийг гавьяат дуучин Сараа нэгэнтээ дурсахдаа "Нялх охинд минь хэл ам хүрчихнэ гээд ээж маань клипт тоглуулаагүй юм..." гэсэн сэн. Тэр цагийг бодвол өнөөдөр өсч бойжсон, тэнгэрээс унасан марал мэт тэвэр тэвэр жаргал бэлэглэх охиноо тайзнаа хамт байгаа мэт зургийг нь энгэртээ тэврэн дуулах зохиомж үзэгчдэд нэн таатай санагдсан нь дамжиггүй. Түүний эх хүн байх, үрсээ хайрлах хувь тавилан өнөөдөр төрсөн өдрөө баяр, жаргалтай тэмдэглэх хамгийн том шалтгаан билээ. Тоглолтынхоо нэгээхэн хэсгийг үрсдээ зориулсныхаа тухайд оршил тайлбар өгүүлээгүй ч олон дурсамж хуваалцан байж дуугаа эхлэх тохиол ч Сараа гавьяатад байлаа. Тэрбээр хоёрдугаар ангид байхдаа нижгэр төрсөн өдөр тэмдэглэхээр ширээ засч л дээ. Харин нэг ч зочин ирээгүй гэнэ. Тэгтэл өөрөө нэг ч найз уриагүй байж. Түүнээс хойш жил бүрийн төрсөн өдөртөө хариуцлагатай хандах болсон, олон найзтайгаа өнгөрүүлэхийг хүсдэг хэмээн хуучилсан Сараа "Төрсөн өдрийн дуу"-гаа үзэгчидтэй хамт дуулсан юм. Эх орны говь, тал нутгийн сайхныг өгүүлсэн зөөлөн аялгуу дуунуудын хамт Дандаа л өөрөө намираад байна Даавуу дээлийн минь хээ юү дээ Давааны салхи нь үлээгээд байна Догдлох сэтгэлийн минь өнгө үү дээ Дэнслэх зүрхний минь уярал уу даа хэмээн "Салхины хээ"-гээ дуулсан. Дуу анх төрж, хит болох үед олныг гайхшруулж байсан клип нь мөн л дэлгэцнээ гарч байлаа. Клипийн шинэ содон шийдэл, зохиол гаргах эрэл хайгуулын хэрээр олз омогтой байсан үеийн дуунуудын нэг нь "Салхины хээ" болохыг үзэгчид сая анзаарлаа, саналаа. Сараагийн гавьяатын тэмдгээ энгэртээ зүүсэн хаврын бороотой өдрийн бичлэг ч тэр дэлгэцээр цацагдаж, шүтэн бишрэгчдийн дурсамж, хайрыг сэргээв. Тэр намайг дурсдаг болов уу Тэртээх өдрүүдийг үгүйлдэг уу Дахиад бид хоёр учрах болов уу Догдлон байж намайг үнсэх болов уу Зүүд нойрыг минь ганцаар хулжааж Зүрх сэтгэлийг нь эзэмдэхийг хүснэ би Зүгээр л түүнийг дурсахыг хүснэ Зүгээр л түүндээ дурсагдахыг хүснэ би... хэмээн дуулахад нь танхим тэр чигээрээ даган уяран дууллаа. Тийм ээ, Сараагийн "Хайрламаар" гэсэн үгийн ард, сэтгэлийн ард зүгээр л дурсах, зүгээр л дурсагдах, биесээ байнга санаж, үгүйлэх давхар хүсэл явна. Поп урлагт цагийг эзэлсэн энэ хатагтайд дуу бүхнийг нь амь оруулж хүлээн авсан үзэгчдээ хайрлах, шүтэн бишрэгчдийн нь гавьяатдаа зориулсан хайр л байгаа цагт дурсах, дурсагдах хүсэл биелсээр байгаа нь тэр. 
Б.ХАЖИДМАА
