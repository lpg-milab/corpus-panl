
Энэ ярилцлагыг ээж маань уншаад намайг таних Ёстой

"Би ээжийгээ хайж байна. Танай сонинд хандвал миний ээжийг олж өгөх байх гэж найдаж ирлээ" гэсээр манай сонинд хандсан хүн бол Н.Оюунгэрэл байсан юм. Тэрээр гэрэлт орчлонд төрүүлсэн ээжийгээ олж уулзахын хүслэн болжээ. Түүнтэй уулзаж ярилцлаа. -Та яагаад ээжээсээ төөрчихсөн юм бэ? -Намайг ой зургаан сартай байхад 1983 онд хүнд өргүүлсэн юм гэнэ лээ. Түүнээс хойш би өргөж авсан ээж дээрээ өссөн юм.
-Таныг өргөж авсан гэж хэн хэлсэн бэ, одоо хэн нэгэн "би чиний ээж" гэвэл та таних уу, нэрийг нь мэдэх үү? -Өргөсөн ээж маань хэлсэн юм. Бүр биднийг уулзуулж байсан. 1998 онд, намайг наймдугаар ангид байхад би төрсөн ээжтэйгээ уулзсан. Төрсөн ээжийг минь Б.Оюун гэдэг. Бид хамтдаа бараг гурван сар амьдарсан. Тиймээс би ээжийгээ танина. Ээж маань ч намайг танина. -Тэгвэл одоо тэр газар нь очвол байж магад шүү дээ. Тэр үед хаана байсан бэ? -Тэр үед манай төрсөн гэр одоогийнхоор бол "Бөхийн өргөө"-ний хажуу талын байранд байсан. Харин түүнээс хойш удалгүй ээж маань надтай уулзаж, эмээгийн бие тааруу байгааг хэлээд Дундговь аймгийн Мандалговь сум руу нүүж байгаагаа хэлсэн. -Тэгэхээр таны ээж Дундговь аймгийн хүн байх нь ээ? -Тиймээ, миний ээж болон хамаатан, садангууд Дундговийн хүмүүс гэсэн. -Ээжтэйгээ уулзахад гэр бүлийнхэн тань ямар хүмүүс байсан бэ, өөрийгөө яагаад хүнд өргүүлснийг асуусан уу? -Би дээрээ нэг эгчтэй юм байна лээ. Түүнийг О.Долгорсүрэн гэдэг. Намайг 1998 онд очих үед тус тусдаа өссөн болохоор жаахан хөндий байсан. Гэхдээ л төрсөн юм болохоор сайхан байсан. Ээжийн маань ах дүү нар гээд их сайхан хүмүүс байдаг юм билээ. Тухайн үед гэнэт л "чи өргөмөл" гэсэн үгийг сонсоод их балмагдсан. Тиймээс ч яагаад, яагаад гэсэн олон асуултыг уулзсан даруйдаа л ээждээ тавьж эхэлсэн. Яагаад хүнд өгсөн юм, ямар нэг байдлаар хичээж байгаад өөртөө байлгаж байхгүй яасан юм бэ гээд л. Ээжийн ярьснаар, намайг төрсний дараа аав, ээж хоёрын амьдрал бүтэлгүйтэж тэд тус тусын мөрийг хөөсөн юм гэнэ лээ. Тэр үед ээж маань амьдралын боломж бололцоо муутайгаас болж хоёр хүүхэд зэрэг өсгөх боломжгүй болж намайг хүнд өгсөн гэсэн. -Тэгвэл одоо эгч, ээж хоёр тань хамт байгаа байх нь ээ, тэд ямар ажил хийдэг байсан бэ? -Тэр хоёр хамт байгаа байх. Ээж тэр үед нэг зам засварын компанид ажилладаг байсан. Энэ талын мэргэжилтэй юм билээ. Эгч тэр үед арван жилийн сургуулиа төгсчихсөн байсан. -1998 онд ямар завшаанаар уулзсан юм бэ? -Би сая хэлсэн дээ, миний ээж зам засварын ажил эрхэлдэг гэж. Тухайн үед манай гэр Офицеруудын ордны тэр хавьд байдаг байсан. Нэг өдөр өргөсөн ээж маань гаднаас орж ирээд, чиний ээж энд байна гэж хэлээд намайг дагуулж гарсан. Зам засч буй хэсэг хүмүүс дээр очоод нэг эмэгтэйтэй ярилцаж байснаа "энэ таны охин" гэж хэлсэн юм. Ингэж би өргөмөл гэдгээ мэдэж, төрүүлсэн ээжтэйгээ уулзсан. -Тэр үед төрсөн гэртээ очих хүсэл байв уу? -Ухаан орох цагаасаа эхлэн энэ гэртээ байгаа болохоор өөр нэг танихгүй айлд очно гэдэг эвгүй л байсан. Гэхдээ хүний элэг байдаг юм билээ. Уг нь төрсөн ээж маань намайг авъя гэсэн л дээ. Гэвч өргөж авсан ээж "одоо нэгэнтээ манай хүүхэд гэж овоглож яваа болохоор дахин бусдынх гэж хэлүүлээд яахав. Буцааж авах гэсэн асуудал байхгүй" гээд өгөөгүй юм. -Одоо гэртээ хэдүүлээ амьдардаг вэ? -Хоёр ахынхаа хамт амьдардаг. -Өргөж авсан ээж тань Дундговийнх уу, хоёр ээж тань бие биенээ таньдаг хүмүүс байсан юм уу? -Өргөж авсан ээж маань Төв аймгийн Мөнгөнморьт сумын уугуул М.Мягмар гэж хүн байсан юм. Тэд бие биенээ таньдаггүй байсан гэсэн. Нутгийн нэг хүнээр дамжуулж намайг авсан гэсэн. Ээжтэйгээ уулзсан тэр өдрийг бурхан цаанаас нь харсан байх гэж би баярладаг. Өргөмөл ээж маань төрсөн ээжийг тэр олон жилийн дараа таньж, бид уулзалдсан шүү. -Таны ээж одоо хэдий хэрийн настай хүн байгаа гэж та бодож байна? -Одоо 50 орчим насны хүн байгаа байх. Намбалаг шар хүн байгаа болов уу. -Ингэхэд таны нэрийг хэн өгсөн бол, өргүүлсэн хойноо ийм нэртэй болсон уу? -Миний нэрийг төрүүлсэн ээж маань өгсөн гэсэн. Намайг өргөж авсан ч гэсэн нэрийг нь солиогүй юм билээ. Тэгэхээр хэрэв энэ ярилцлагыг ээж маань уншиж байгаа бол намайг танина. Төрсөн эхээсээ төөрсөн түүнтэй ийн ярилцав. Н.Оюунгэрэлтэй 88807863 дугаарын утсаар холбогдож болох аж. 
Т.Гэрэлмаа