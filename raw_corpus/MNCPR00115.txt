БАЯР УУ, ДАЙН УУ

Цагдаа талбайг манаж байхад 32 хүн амиа алджээ Нэгэн жилийг үдэж, нэгэн жилийг угтах өдрүүдийг тэмдэглэн өнгөрүүллээ. 
Их Монгол улс байгуулагдсаны 800 жилийн ойг угтсан түрүү жилийн баяр ч өнөө жилийнх шиг өргөн нижгэр болоогүй санагдах юм. Шинэ оныг Сүх жанжны талбайд угтахаар цаг хором тоолон хүлээсэн нийслэлчүүд салют буудуулж, өмнөх жилүүдийн өнөөх их хөрөнгө мөнгө зарсан мөсөн хотхон гээч нь ямар ч хэрэггүй болохыг ухаарав. Мөсөн гулгуур, амьтан, эртний баатруудын дүрс бүхий хөшөө байхгүй ч шинэ жил өмнөхөөсөө дориун өнгөрлөө. Төрийн тэргүүнүүд Чингэсийн хөшөөний өмнө үг хэлж, оны заагт сүртэй олон салют цацрахад цочсон эмээ маань "Муу цаг ирэхийн өмнө тэнгэр рүүгээ буудаж эхэлнэ гэж Богдын лүндэнд айлдсан байдаг..." гэж үглээдэхэв. Шинэ жил бүтэн сарын турш буухиалан үргэлжилсээр. Арванхоёрдугаар сарын 15-наас эхлээд л их сургуулиудын шинэ жил эхэлсэн. Оюутан болж, нийслэлд ирээд анхны шинэ жилдээ орж байгаа нэгдүгээр дамжааныхан архи уулгүй эрүүл үлдсэн ч төгсөх ангийн "жаа" нар аархаж биесийнхээ нүд амыг хөхөрч, хавдтал, шилбэ, хавирганы ясыг нь хугалж орхижээ. Ирэх жилийг баярлан угтах ч зэрэгцээд хөл толгойгоо олохгүй зодоон цохион, агсам согтуурал, архидалт. Сонгинохайрхан дүүргийн нутагт хоёр хүн амины хэрэг гарсан нь цагдаагийн байгууллагад бүртгэгдсэн. Тус дүүргийн XIV хорооны оршин суугч О 64 настай эцгийнхээ аминд хүрч. Төрсөн ах, дүү хоёр архидан согтуурснаар маргалдаж, нэгнийгээ хутгалж хөнөөсөн хэрэг бас Баянхошуунд гарчээ. Энэ өдрүүдэд гэмтэл согогийн сэргээн засах клиник ч ачаалалтай ажилласан байна. Найман сартай жирэмсэн эхнэрийн хамт согтуугаар жолоо барьж явсан эр Маршалын гүүрнээс нисч амь насаа алдсан золгүй явдал гарчээ. 30-ны өдөр Хүүхдийн ордонд болсон шинэ жилийн баяраас буцаж явсан эмэгтэй хоёр хүүхдийн хамт автозамын осолд орж, газар дээрээ амьсгал хураажээ. Ийн он солигдох өдрүүдэд зөвхөн нийслэлд 32 хүн нас барж. Энэ тоог улсын хэмжээний сум, суурин газрын золгүй тохиолдол бүрийг бүртгэлгүйгээр гаргасан шүү дээ. Шинэ жилийн баяр гэх нэргүй архидалтаас болж хөдөө орон нутагт бас яасан ч юм билээ. Тэр 32 хүний дийлэнх нь золгүй тохиолдлоор амиа алдсаны дөрөв нь гэмт хэргийн золиос болжээ. Арав гаруй нь согтуугаар гудамжинд хөлдөж үхсэн байна. Гудамж, алслагдсан хороололд эргүүл хийхээр хуваарилагдсан цагдаа нар өнөөх л тэнгэр рүү галт цацраг нисгэх Сүхбаатарын талбайд хамгаалалтад гарсан байж. Дайн дажинтай Иракт шинэ оны өглөө зургаан хүн үхсэн тухай тоо гарчээ. Иргэдийг яргалж хөнөөсөн нь тэндхийн шашин, ёс заншил, амьдралын хэв маягийг илтгэх үйлдлүүдийг дэлгэрэнгүй мэдээлсэн л байна. Гэтэл энгийн, энх тайван нөхцөлд амьдарч байгаа манай нийслэлд яахаараа бүр тав дахин илүү хүн үхдэг байна аа. Он солигдох хэдэн өдөрт 30 гарч байгаа үхэгсдийн тоо жилдээ 1000 гаруй болдог баримттай. Амиа хорлосон тохиолдлууд ч нэмэгдэнэ. Иракийн дайн эхэлсэн 2003 оноос хойших хугацаанд АНУ-ын 3000 гаруй цэрэг үхсэн тоо байна. Энэ гурван жилийн хугацаанд дайны талбарт амиа алдсантай адил олон хүн манай улсад үхсэн нь сэтгэл сэртхийлгэм. Байгаль цаг уурын нөхцөлөөс болж гол усанд живчихдэг, бүлэглэн гэмт хэрэг үйлдэж хэн нэг нь амь насаараа золиослогддогийг эс тооцоход ядаж баяр тэмдэглэхдээ амиа алдталаа архи уудгаа больё. Үдэж байгаа жилээр бидний амьдрал дуусдаггүй. Ирэх олон жилийн урт амьдралыг угтаж баярладаг биш үү. 
Б.ХАЖИДМАА
