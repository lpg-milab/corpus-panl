Утасгүй интернэт ашиглах боломж нээгдэв

Гар утасны систем эрхлэгчдийн нэг "Скайтел" компани саяхан хөдөлгөөнт холбооны гурав дахь үед шилжин орж байгааг албан ёсоор мэдэгдлээ.
ITU буюу дэлхийн холбооны байгууллагаас 1999 онд хөдөлгөөнт холбооны гурав дахь үеийг стандартчилж WCDMA, CDMA 2000 1Х, TD school, EDGE, DECT гэсэн таван системийг албан ёсоор хөдөлгөөнт холбооны гурав дахь хэмээн батламжилсан байдаг. Үүний нэг болох CDMA 2000 1Х системийг "Скайтел" компани амжилттай туршиж үйлчилгээнд нэвтрүүлээд удаагүй байна. Энэхүү системийг хэрэглэгчид ирэх оны нэгдүгээр сараас хамгийн түрүүнд өндөр хурдны хөдөлгөөнт интернэтийг Улаанбаатар төдийгүй "Скайтел"-ийн сүлжээ нэвтэрсэн бүх аймаг, сум, Гачуурт, Горхи, Тэрэлж, Найрамдал зэрэг нийт 54 газар ашиглах боломжтой болох юм байна. Цаашид MP3, видео клип, хөдөлгөөнт тоглоомуудыг татан авах, байршил тогтоох, гар утаснаас найз нөхөддөө ил захидал болон хөдөлгөөнт мэндчилгээнүүдийг илгээх Mobile Banking Service буюу гар утаснаасаа банкны бүх үйлчилгээг хийх гэх мэт маш олон төрлийн үйлчилгээний өргөн боломж хэрэглэгчдийн өмнө нээгдэж байгаа юм байна. Түүнчлэн "Скайтел" картын хэрэглэгчдэдээ зориулан Супер нэртэй шинэ төрлийн картуудыг худалдаанд гаргаад байгаа гэнэ. Тухайлбал, та нэг жилд ердөө л 30 мянган төгрөгөөр гар утсаа сунгуулж, нэг нэгжийг 80 төгрөгөөр авах боломжтой болжээ. Тус компани шинэ жилийг тохиолдуулан арванхоёрдугаар сарын 15-наас нэгдүгээр сарын наймныг дуустал үндсэн үйлчилгээний шинэ дугаараа 2006 төгрөг, картын үйлчилгээний шинэ дугаарын үнэ 10 мянган төгрөг болгож урамшуулал зарлаад байгаа бөгөөд нийт үндсэн хэрэглэгчдэдээ бэлэг барьж байна. 
