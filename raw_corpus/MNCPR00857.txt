Хүн бүрийг иргэний бүртгэлд хамруулна

Иргэний бичиг баримт, шилжилт хөдөлгөөний бүртгэлийн улсын үзлэг явуулахаар болжээ. Энэ талаар Иргэний бүртгэл мэдээллийн улсын төвийн Бүртгэл, мэдээллийн хэлтсийн дарга Л.Гаваасүрэнгээс тодрууллаа.
-Ер нь ийм үзлэг явагддаг юм уу, ямар шалтгаанаар иргэний бичиг баримтын улсын үзлэг явуулж байгаа вэ? -Орон нутагт оршин суугаа хүн амын бүртгэлд гарч буй нэг томоохон онцлог нь албан ёсны бүртгэлгүйгээр иргэд өөр газарт шилжин суурьших явдал ихэсч байна. Тэд үндсэн захиргааныхаа хүн амын бүртгэлээс өөрсдийгөө хасуулчихаад, очсон газрынхаа Засаг захиргаанд бүртгүүлэхгүй байх явдал их байна. Тэгээд энэ байдлыг хянах үүднээс манай газраас энэ сарын 10-15-ны өдрүүдэд иргэний баримт бичгийн үзлэг явуулахаар шийдвэрлээд байгаа. Ер нь үзлэг явуулах ажлын удирдамжийг бүх аймаг, дүүрэгт хүргэсэн. Үзлэгийг мэргэжлийн удирдлагаар хангаж, хяналт тавих ажлын хэсгийн бүрэлдэхүүн томилогдож ажилдаа орсон. Хамгийн гол нь энэ ажлаар иргэдийн шилжилт хөдөлгөөний хаягийн бүртгэлийг цэгцэлнэ. Тухайн нутаг дэвсгэрт шилжин ирсэн ч хаягийн бүртгэлээ хийлгээгүй иргэдийг тогтоож, бүрэн шийдвэрлэх ажлыг газар дээр нь эцэслэх ач холбогдолтой. -Нэгэнт улсын хэмжээнд бүртгэл судалгаа явуулах гэж байгаа юм чинь хөдөө орон нутгийн иргэдэд бичиг баримтаа өөрийн болгох эсвэл харьяа газартаа бүртгүүлэх боломж олгож байгаа юу. Энэ байдал нь бичиг баримтжуулалт хэр байгаа талаарх танай дүнд их нөлөөлөх байх? -Тийм ээ. Хяналт шалгалт явуулах удирдамжийн хүрээнд төв, орон нутагт иргэдийн баримт бичгийн зөрчил арилгуулах арга хэмжээнүүдийг авч байгаа. Иргэд үндсэн захиргааны нэгжийнхээ хүн амын бүртгэлээс хасуулахгүйгээр шилжин суурьшиж байгааг илрүүлэх, хаягийн бүртгэлд бүрэн хамруулах чиглэлээр ажиллуулах хоёр сарын аян зохион байгуулсан юм. -Ер нь танайх иргэдийг бүртгэлдээ үл тоомсорлох хандлагыг арилгах ямар ажил хийдэг вэ? -Хүн, амын иргэний бүртгэлийг тэдэнтэй илүү ойр дөт байгаа баг, хорооны Засаг дарга нар сайн ажиллаж, жилдээ хэд хэд шинэчилж, иргэдийнхээ шилжилт хөдөлгөөнд хяналт тавих тал дээр анхааруулж ажиллаж байгаа. Гол нь тухайн харьяа газартаа хаягийн зөрчилтэй иргэдийг тухай бүрт нь илрүүлж, шийдвэрлэж байх хэрэгтэй болж байгаа юм. -Хүмүүс шилжилт хөдөлгөөний бүртгэлд хамрагдахгүй байх нь нийгмийн халамж үйлчилгээ авахад өөрсдөд нь сөргөөр нөлөөлөх байх. Шилжин ирэгсэд хотын ажилгүйдэл, ядууралд асар их нөлөөллөө гээд л ярьдаг? -Нийт шилжигсдийн 80 хувь нь албан ёсны бүртгэлгүй. Тэд наад зах нь эрүүл мэндийн даатгал, хяналтад байх боломжгүй. Тэдний боловсрол мэдлэгийн төвшин ерөнхий үзүүлэлтээрээ нэлээд доогуур байгаа учир ажилгүйдэж байгаа. -Шилжилт хөдөлгөөний өнөөгийн байдал ямар байна вэ? -Сүүлийн жилүүдэд шилжилт хөдөлгөөн огцом ихэссэн, тэр дундаа гадаад руу явагсад их байна. Гуравхан сарын өмнөх үзүүлэлтээр зөвхөн шилжин ирсэн бүртгэлээ хийлгэсэн иргэдийн тоогоор дөрвөн жилд Улаанбаатарт 132712 хүн иржээ. -Манай иргэний бүртгэлийн системд хүнийг зохиомлоор нас барсан болгох, бас нас барсан хүн гэнэт амь орох, нэг хүн хэд, хэдэн газар оршин суух, эмэгтэй хүнд цэргийн зарлан очих гээд гаж үзэгдлүүд байдаг талаар нэлээд яригддаг. Энэ үнэн үү, эсвэл иргэдэд буруугаар ойлгогдох шат дамжлагууд байна уу? -Иргэний бүртгэл мэдээллийн улсын төв бол шууд иргэний бүртгэл явуулдаггүй. Тухайлбал, иргэний анхан шатны бүртгэлийг сум, дүүрэг, баг, хороо хийдэг. Нас барагсдын бүртгэлийг "Буян" ХХК хийдэг. Манайх "Иргэний бүртгэл мэдээллийн сан"-г боловсруулж, цэгцэлдэг юм. Амьдарч байгаа хүнийг нас барсан болгож бүртгэсэн тохиолдол бий. Энэ байдалд янз янзын л шалтгаан байдаг юм. Гэхдээ 1980-1990-ээд оны эхний үеийн бүртгэлд "Буян" ХХК-ийн хариуцлагагүй ажилласан нь нэлээд байдаг. Бас зарим эмнэлэг 36 дугаар маягтыг хуурамчаар олгосон байдаг. Бас зарим тохиолдолд регистрийн дугаарын код, үсгийг андуурч бичих эсвэл регистрийн дугаарыг давхардуулж олгосноор амьд хүн нас баралтын бүртгэлд орчихсон тохиолдол байдаг юм аа. Ийм бүх байдалтай хариуцлага тооцож, засч залруулж байна. 2001 оноос эхлэн манайх бүх операторчийнхоо компьютерт оруулсан нэгж материал бүрт нууц тэмдэгт оруулсан. Ингэж давхар, автомат хяналт тогтоосноор дээрх алдаа давтагдахгүй. Баримт материалуудаас үзэхэд бичиг баримтын зөрчлийн дийлэнх нь иргэдийн хариуцлагагүйгээс шалтгаасан ч цаана нь ял зэм, банкны зээл, хууль бусаар тэтгэмж авах гэсэн далд сонирхлууд байхыг үгүйсгэхгүй. Эмэгтэй хүнд цэргийн зарлан дуудах очдог асуудлыг мэдэхгүй юм. Энэ нь баг, хорооны Засаг даргын хариуцлагын асуудал л даа. 
Б.ХАЖИДМАА

