Л.ДАШНЯМ

БОРТЭРЭЭТ

	Нөмөр газрын ногоо, адууны хамар лавтай хатган, онд тартай орсон морьд юу юугүй өнгө хувилах болсон үе. Манайхан адуугаа дэллэхээр хураасан байлаа. "Хөөвөр гарсан гараагүй бүх адуугаа нэг сайн самнаад тавьчих хэрэгтэй. Үс нь хурдан хөдөлдөг юм" гэж суурийн ахлагчийн зөвлөснөөр хүүхэд шуухадгүй нэг нэг даага шүдлэнгийн дэргэд зогссон байв.
	Хотын зүгээс хөнгөн тэрэг тоос татуулан айсуй.
	-За нэг дарга нь морилж ирлээ. Чамайг нэг бүдүүн гүүний хажууд зоочихоо мэднэ ээ гэж манай хөршийн Бат маг маг инээхэд, аав нь "Заа!" гэхэд тэрээр нам жим боллоо.
	Удалгүй машин ч ирлээ. Ирсэн хүмүүс бидэнтэй мэндлэн, нэг нь
	-Бид зураач улс явна. Танай нэг тэргүүний адуучны портрет зурах хэрэгтэй байна гэж Батын аав руу хандан өгүүллээ.
	Дорлиг өвгөн ихэд гайхан, "Манайханд тийм олигтой залуу ч байхгүй дээ" гэж хэлэх нь үү гэмээр болж нэлээд дуугүй зогслоо. "Эд лав сайн адуучны гэр орон юмуу эмээл хазаар... нэг л аятайхан юмыг нь буулгах гээд байгаа улс юм даа. За байз хэнийхийг буулгуулах вэ? Самбуугийн гэр... гэвч Самбуу өөрөө залхуу золиг доо. Эмээл гэвэл ч гөлөм нь жаахан муудсанаас биш Доржийн эмээл байна даа... " гэж бодож зогслоо шүү ах чинь гэж Дорлиг гуай бидэнд хожим нь инээдэм болголоо.
	-Үгүй тэгээд та нар чинь бортэрээт гэж батиар буулгахыг хэлээд байгаа улс уу? гэж Дорлиг гуайн асуухад
	-Үгүй ээ! өвөө гуай минь. Батиардах юм биш, зурах юм гэж зураач инээмсэглэн хариуллаа.
	-Мөөн, мөн. Тэгээд авгай хүүхэдтэйгээ зуруулж болох юм уу? гэж Дорлиг гуайн шохоорхон асуухад зураач инээд алдан
	-Үгүй ээ үгүй! Зөвхөн л адуучин ердөө энэ хашааны хажууд зогсож байгаад л зуруулчих юм. Тэгэхдээ хамгийн сайн адуучин шүү гээд нөхөд рүүгээ хандан "юм хумаа бэлтгэг" гэсэн шиг дохилоо. Дорлиг гуай
	-Ээ энэ зөнөг толгой юу... гэснээ за тэгвэл тэр залууг зурна даа гэж хүүдээ "тэр морийг бариадах хө" гэдэг шигээ хайнгадуухан өгүүлж, над руу заалаа. Ирсэн хүмүүсийн нэг тарган шар эр
	-За би портрет бичье. Та нар өөр өөр композийз ав гэж бусаддаа өгүүлэн, нөхөд нь ч дор дороо шаламгайлан гурван хөлт тавиур дээр том том самбар дэлгэцгээж, будаг шунх болцгоолоо.
	Бид ч адуу малаа хөөвөрлөж хяргахаа зогсож, хэдэн зураачдын хөлд автав. Миний "бортэрээтийг" зурах нөгөө тарган шар маань миний гараас хөтлөн янз янзаар зогсоон ийш тийш болгосоор сая нэг санаа амарсан болтой
	-За хө ингээд болбол нэг их хөдлөхгүй зогсоод байдаг юм шүү дээ! гэв.
	Урьд нь би ер "бортэрээт" зуруулж үзээгүй бөгөөд хэд хэдэн удаа гэрэл зураг авахуулж үзсэн боловч хөдөлчихсөн учир гараагүй гээд ганцхан ширхэг бүдэг бадагхан зурагтай үлдсэн билээ.
	"За ёстой нэг хөдлөхгүй зогсох юм шүү" гэж дотроо
хичээн нүдээ ч цавчихгүй зогслоо. Удалгүй нүд арган хорсож, нулимс цийлэгнэхэд, нулимстай гарчих вий гэж айхдаа
	-Нүдээ хөдөлгөж бас болохгүй биз? гэж нэлээд зайдуу тунтганан зогсоо тарган шараасаа асууж орхилоо. Тарган шар инээж
	-За хө болбол бага хөдөлгөнөө гэсэнд ашгүй нэг санаа амарч нүдээ хааяахан цавчихтай боллоо.
	Бортэрээт гэдэг нь нэлээд уддаг бололтой. Лав л цаг гаруй болчих шиг санагдав. Тарган шар маань ашгүй нэг дуусах шиг боллоо.
	Намайг дуудан
	-За хө адил болж уу? гэж асуулаа. "Нээрээ ч адилхан болж шүү. Бортэрээт гэдэг чинь ухаандаа нэг л хөрөг юм даа" гэж би дотроо бодсоноо
	-Надтай адилхан байна. Харин яагаад энэ янз бүрийн улаан, ногоон, хөх өнгөөр зурж байгаа юм бэ? гэж асуухад тарган шар тэсгэлгүй тас тас хөхрөн
	-Тэгээд ямар өнгөөр зурахав хө? гэлээ. Би будагнуудыг нь сэмээрхэн ажиглаж, нэг хүрэн бор будаг харснаа
	-Ийм өнгөөр зурахгүй юу гэлээ. Тэгэнгүүт тарган шар дор нь бас нэг өөр хуудас гарган, миний дүрсийг татаж нөгөө хүрэн бор будгаар будаж орхилоо. Тэгээд
	-За мөн үү? гэхэд нь би толгой дохисон боловч "Асгатын хүрэн шороогоор барьсан баримал шиг болдог золиг шив дээ" гэж бодлоо.
Биднийг тэгж зогсох завсар тарган шарын нөхөр нь ирж миний овог нэр, ажил явдлыг лавлан тэмдэглэж авлаа.
	Тийнхүү би бортэрээт гэдэг хөргөө зуруулж үзсэн бөгөөд тэр цагаас өөрийнхөө нүүрний өнгийг ямар болох тухай бодож явдаг боллоо.
	Тэр тарган шар (нэрий нь асуугаагүйдээ одоо болтол харамсаж явдаг юм) лав сайн зураач байжээ. Миний үзэж өнгөрөөсөн амьдралын өнгийг нүүрнээс минь олж харсан байна шүү. Одоо миний нүүр бүүр олон өнгөтэй болсныг дахин уулзвал тэр лав андахгүй мэдэхсэн дээ. Нэгийг харж өөрийг үзнэ гэдэг үнэхээр эрдэм бус уу.
								
1967 он 
