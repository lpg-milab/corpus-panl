Нора

Түүний хэлсэн нэгэн үг ирээдүйн сайн сайхны төлөө зүтгэж байгаа хүн бүхэнд хамаатай мэт санагдана. "Би аль хэдийнэ маш их юм золиосолсон. Ялангуяа 2000 оноос хойш миний амьдрал тэр чигээрээ золиос байсан. Би ганц л юм хэлье, золиос төлөөгүй бол лидер биш." Энэ хатуу боловч үнэн үг.
Нийслэл хотын төвд сүндэрлэх Сүхбаатар жанжны чулуун хөшөө талбайтайгаа хага хөлдөө юү гэмээр идэр есийн хүйтэн тачигнаж байлаа. Талбайн зүүн урд буланд урагдаж элэгдсэн бор тэрлэгтэй, ноосон ороолтоор толгойгоо боочихсон өвгөжөөр хүн цагаан утас элгэндээ тэвэрчихсэн зогсож байна. Утсаар яриулдаг хүн бололтой. Ийм хүйтэнд яана даа гэсэн шүү юм бодсоор ойртон очвол хэдийнэ таних болсон хүн байв. Завхан аймагт болсон хүн амины хэрэгт холбогдож гурван ч удаа цаазаар авах ял сонссон Эрдэнэ-Очирын аав дүрээрээ мөн. "Хүү минь хилсээр шоронд ороод таван жил болж байна" хэмээн үүдтэй өрхтэй болгоноор орж учирлан, хэдэн малаа зарж дуусгаад адаг сүүлд нь Улаанбаатарт хүн утсаар яриулж хоолны мөнгө залгуулж яваа нь тэр. Хүүгээ Тахир соёотын гянданд хоригдсоноос хойш хөөрхий хөгшин энэ л бор тэрлэгтэйгээ Улаанбаатар хотод хэдэн ч өвөл, зуныг барав. "Хөөрхий. Нутгаадаа харивал дээр сэн. Одоо ч өнгөрсөөн. Шат шатны шүүх цаазаар авах ял өгсөн. Таван жил гянданд хоригдлоо. Энэ муу эцэг нь яана даа" гэсэн бодол сэтгэл зовоодог л байлаа. Ингэсээр дахин хоёр жил өнгөрч Эрдэнэ-Очир долоо дахь жилээ барав. Гэтэл нэгэн өдөр тун хачин мэдээ сонсож ёстой л мэл гайхаж, цэл хөхөрнө гээч нь боллоо. Долоон жил гянданд хоригдож гурван удаа цаазаар авах ял сонссон Завханы Эрдэнэ-Очир суллагдаж гэнэ гэсэн мэдээ өдөр тутмын сонинд дурайж байв. "Хөөрхий муу аав нь тэмцсээр хүүгээ суллуулж дээ" гэж бодтол хүний эрхийн хуульч М.Ичинноров гэгч эмэгтэй түүнийг хэрэг хийгээгүй гэдгийг нь нотолж гяндангаас суллуулсан байлаа. Тэр үеэс хүний эрхийн хуульч М.Ичинноров буюу хожмын төр, нийгмийн зүтгэлтэн Манжаагийн Ичинноровыг мэддэг болж билээ. Энэ бол 2000 он байлаа. 2004 оны өвөл. Хөр цасан дундуур Монголд анх удаа иргэний хөдөлгөөн бий болж 10 мянган хүнийг хамарсан жагсаал боллоо. Тэнд өнөөх л хүний эрхийн хуульч М.Ичинноров манлайлан оролцож Эрүүл нийгэм иргэний хөдөлгөөнийг байгуулжээ. Анхны жагсаалыг нь сайн санадаг юм. Эхний эгнээний залуус гар гараасаа сугадалцан жагссаар УМБГ-ын гадаа очиж УИХ-ын нэр бүхий гишүүдийг эрүүгийн хэрэгт шалгуулахыг шаардав. Арван мянган хүнээс ганцхан хүн энэ өдөр маш тод харагдаж байсан. Тэр бол тод шар өнгийн куртка өмссөн М.Ичинноров байсан юм. Тухайн үед өнөөгийн энэ олон жагсагчид огт байгаагүй бөгөөд хэн ч тэднийг таньдаггүй байлаа. Хүн бүхний танил, сэтгэлд дотно, хүний эрхийг хамгаалдаг М.Ичинноровыг л тэр олон хүмүүс ээнэгшин бүчиж байсан юм. Жагсаал сайхан болсоон. Хэдхэн хоногийн дараа Эрүүл нийгэм иргэний хөдөлгөөний  бэлгэ тэмдэг шар өнгө болж шар зангиа моодонд орлоо. Хожмын иргэний хөдөлгөөний бэлгэдэл болсон тэр шар зангиа, шар тугийг харах бүрийдээ Монголд өвлийн тэсгим хүйтэн жавар дундуур анх удаа иргэний дуу хоолойг өндөрт өргөсөн Нора л санаанд ордог сон. Хэвлэлүүд иргэний хөдөлгөөнийхнийг магтаж өнгийн хувьсгал эхэллээ хэмээн хөгжөөн дэмжиж байв. Нораг АНУ-ын Ерөнхийлөгч асан Эйзенхуарын шагналт хөтөлбөрт хамрагдсан, Харвардын их сургуульд суралцсан, Махатма Гандийн нэрэмжит шагналаар шагнуулж байсан гээд сонссон хүн бүрийн бахархал төрүүлэм ажил амьдралынх нь гайхамшигт замналыг монголчууд бүгдээрээ мэднэ. Мэддэг болоод ч бахархдаг. Харин түүний бүсгүй богино жолоотонд баймгүй их тэвчээр, хувийн амьдрал бүхнээ энэ нийгмийн сайн сайхны төлөө золиосолж хүүдээ, ханьдаа зориулах цагаа та бидний төлөө хумсалж байгааг нь мэддэг болов уу. Мэдээд ч түүнийг хайрладаг болов уу даа. Эрүүл нийгэм иргэний хөдөлгөөний дараахан элдэв янзын хөдөлгөөнүүд борооны дараахь мөөг шиг олширлоо. Тэдний нэг нь МАХН-ын дотор байгуулагдсан Онц их хурлын төлөө хөдөлгөөн. Хөдөлгөөний тэргүүнүүд мэдээж эрчүүд байлаа. Тэд нэг удаа Худалдаа аж үйлдвэрийн танхимын дугуй зааланд онол практикийн бага хурал хийлээ. Маш олон хүн урьсан байсан. Гэтэл үүдэнд нь яруу найрагч Ц.Хулан инээмсэглэн зогсож ирэгсдийг угтаж, явагсдыг үдэж байв. "Цэцгийн толгой тасалдаггүй үртэй байхыг хүснэ Цэцдийн толгой авдаггүй төртэй байхыг хүснэ" гэсэн алдарт мөрүүдийг тэрлэсэн тэр гал цогтой эмэгтэйг хөдөлгөөний удирдагч улс төр ярьсан хээнцэр залуусаас илүү хүмүүс сонирхож байлаа. Удирдагчид Ц.Хуланг үүдэндээ зогсоочихоод өөрсдөө танхимын хоймор голлон цэцэрхэх хэдий ч өөрсдийгөө Хулангаар гоён, Хулангаар бамбай хийн олонтой нүүр тулж байгаагаа мэдээгүй билээ. Ямар ч байсан тэднээс илүү нэр хүндтэй нийгэмд эзэлсэн байр суурьтай тэр эмэгтэй бусдыг олонд танигдахад нь гүүр болон инээмсэглэн зогсч байсан юм. Тэр үед би мөн л Норагаа санасан сан. Тэгэхэд Нора Харвардын их сургуульд сурахаар одсон байлаа. Түүний санаачлан байгуулсан, Норагаар гоёж , Нораг тугаа болгож, Нораг өмнөө барьж анх гарч ирж байсан залуус одоо хэдийнэ олны танил болжээ. Тэр эгэл атлаа агуу эмэгтэй тэднийг энэ нийгэмд таниулж улс төрд хөл тавихад нь гүүр болон зогссон гэдгийг тэд өдгөө мэдээгүй ч байж болох юм. Америкийн улстөрч, тэрбумтан, Элчин сайд хатагтай С.Хант түүнийг "Нора бол гэрэл гэгээ цацарсан эрч хүчтэй эмэгтэй" гэж нэгэнтээ хэлсэн байдаг билээ. Үнээн. Нора Харвардаас ирснийхээ дараахан "Олон олон эмэгтэйг улс төрд хөл тавиулахын төлөө би өөрөө ил гаралгүй ард нь ажиллахад бэлэн байна" гэж билээ. Ямар гайхалтай үг хэлснээ тэр өөрөө мэдээгүй байх. Бусдын төлөө өөрийгөө умартана гэдэг одоо цагт ховордсон нандин чанар яах аргагүй мөн. Тэр хүний эрхийн төлөө тэмцэж, тэмцэл бүр нь амжилтад хүрч бусдыг баярлуулж явдаг хүн. Хүний цүнхнээс 1000 гаруй төгрөг хулгайлаад 11 жилийн хорих ялаар шийтгүүлсэн П.Ариунцэцэг гэгч эмэгтэйг Нора л шоронгоос суллуулж чадсан. Тэрбээр стратегийн өмгөөлөл хийж, тэр эмэгтэйн өмнөөс Ерөнхийлөгчид бараалхаж, хөөрхий бүсгүйд эрүүгийн ял хүндэдсэн тухай нийгэмд ойлгуулж бүхний анхаарлыг тэр зүгт хандуулж чадсан. Тийм ч болоод 11 жилийн ялыг нь Ерөнхийлөгч уучилсан билээ. Одоо Норагийн зүг ядарсан зовсон, эрх нь зөрчигдсөн мянга мянган хүн тэмүүлж байгаа. Тэр болгонд ганц нэгээр нь туслаад яваад байвал болох л доо. Гэвч бүр олон хүнд, монголчуудад бүгдэд нь Норагийн мэдлэг боловсрол, эхийн зөөлөн сэтгэл, эрч хүч нь хэрэгтэй байна. Тэгэхээр хүний эрхийн хуульч, гэрэл гэгээ цацарсан эрч хүчтэй энэ эмэгтэйг ард түмний төлөөлөл болгон төрд илгээх цаг болсон билээ. Тэгж гэмээнэ заяамал эрхээ эдэлж, мянга мянган Ариунцэцэг, Эрдэнэ-Очир нарын хувь заяаг аварч болох биш үү. Улс төр хөлбөрч хүмүүс эрх мэдэл албан тушаалын төлөө амиа өгөхөөс ч буцахгүй байгаа өнөө үед Нора л ганцаараа хүний эрхийг ярьсаар, утааны эсрэг жагсаж, хүнсний аюулгүй байдлыг дурссаар, Хонгорынхонд сэтгэлийн дэм өгч, эрх зүйн туслалцаа үзүүлэхээр ажиллаж байна. Уг нь тэр та бидэнтэй л адилхан айл гэрийн эзэгтэй, хүний хань, хүүхдийн эх билээ. Орой гэртээ эртхэн харих, хүүдээ үлгэрийн ном уншиж, нөхөртөө дуртай хоолыг нь хийж өгөх гээд бүсгүй бүхэнд байдаг ажил түүнд бас бий. Гэвч тэрбээр энэ бүхнээ хойш нь тавьж энэ нийгмийн төлөө зүтгэж явна. Бүсгүй хүнд ахадсан хүнд ажил шүү. Тэгээд ч Монголын төр зүтгэсэн хүндээ хатуу гэдгийг хэлэх үү. Гэвч тэр байнга л инээмсэглэж шинийг сэдэж, бүр заримдаа "Яана даа. Яаж энэ Монголоо сайхан болгох вэ. Монголын ард түмний заяа хаяагүй л байлтай" хэмээн дуу алдан шогширдог сон. Зүгээр дээ, Нора. Монголын ард түмний заяа түшиж, өөр шиг чинь залуусын гараар энэ нийгэм цэвэршиж л таарна. Чи бол гэрэл гэгээ цацарсан эрч хүчтэй эмэгтэй шүү дээ. Чамд мянга мянган монголчууд итгэж эрх чөлөө, ирээдүйн сайн сайхан амьдралаа даатгана. Учир нь чи хэзээ ч итгэл алдаж байгаагүй билээ. 
Л.Мөнхбаясгалан
