№273 (16550)           
1986 оны арван нэгдүгээр сарын 14.
Тэжээлийн аж ахуй

Мал аж ахуйг тэжээлийн найдвартай бат баазаар хангах зорилгоор нам, засгаас авсан олон талт арга хэмжээ, аугаа их ЗХУын сэтгэл харамгүй тусламжийн үр дүнд манай орон олон мянган га бэлчээр хадлан, атар газрыг шинээр эзэмшиж, байнгын эдэлгээнд оруулж, тэжээлийн дагнасан аж ахуйнуудыг байгуулсан нь тус улсын говийн болон баруун аймгийн мал сүргийг тэжээлээр авч хангах, улмаар мал аж ахуйн үйлдвэрлэлд эрчимтэй арга өргөн нэвтрүүлэхэд чухал үүрэг гүйцэтгэж байна. 

Эдгээр аж ахуй нь хадлан, тэжээлийн үр тариа, таримал тэжээл бэлтгэх, багсармал тэжээл үйлдвэрлэх, мал бордох, оторлон таргалуулж, онд оруулах үндсэн үүрэгтэйн дээр ихээхэн хэмжээний улаан буудай үйлдвэрлэж, эх орныхоо үр тарианы сан хөмрөгт нийлүүлэх чадалтай юм. Одоо нэг тэжээлийн аж ахуйд дунджаар 43, 3 мянган га хөдөө аж ахуйн эдэлбэр газар, 12, 2 мянган га тариалангийн талбайд үйлдвэрлэл явуулж, жилд долоон сая төгрөгийн бүтээгдэхүүн үйлдвэрлэж, 6, 1 сая төгрөгийн бүтээгдэхүүн борлуулж байна. Тэжээлийн аж ахуйнууд улсын аюулаас хамгаалах тэжээлийн фондод нийлүүлж буй өвсний ер гаруй, багсармал тэжээлийн хорь гаруй хувийг нийлүүлж байна. 

Өнгөрөгч таван жилд тэжээлийн олон аж ахуй улсад үр тариа, хадлан, багсармал тэжээл нийлүүлэх төлөвлөгөөг амжилттай биелүүлсний дотор Увсын Тэс, Төвийн Архуст, Эрдэнэсант, Сэлэнгийн Шаамар, Сухбаатарын Салхит зэрэг аж ахуй сүүлийн 3 4 жил дараалан ашигтай ажиллаж байна. Шинэ таван жилийн гарааны оны ургац хураалтын урьдчилсан дүнгээс үзэхэд Эрдэнэсант, Архуст, << Атар >> , << Нөхөрлөл >> Хүдэр, Шаамар, Салхит зэрэг тэжээлийн аж ахуй үр тариа хураах төлөвлөгөөг давуулж, улсын аюулаас хамгаалах тэжээлийн фондын өвс бэлтгэх төлөвлөгөөг нэлээд аж ахуй биелүүллээ. 

Хэрвээ тэжээлийн аж ахуй бүр үйлдвэрлэл, санхүү, материалынхаа байгаа нөөцийг бүрэн ашиглаж, арвилан хэмнэлтийн зарчмыг тууштай нэвтрүүлэн, бүтээгдэхүүний үйлдвэрлэлийг тогтвортой нэмэгдүүлж, чанарыг нь сайжруулах, ялангуяа га талбайгаас авах ургац, нэг малаас авах ашиг шимийг нэмэгдүүлж, аж ахуйг эдийн засгийн аргаар үр ашигтай эрхлэн удирдаж чадвал мал аж ахуйд тэжээлийн найдвартай хангамж бий болгох хүрэлцээтэй потенциал манайд байна. Гэтэл ГовьАлтайн Гуулин, Завханы Тэг, Булганы Баяннуур зэрэг нэлээд аж ахуйд тэдгээрийн нам, захиргааны байгууллагын удирдах хүмүүс, мэргэжилтэн нар хөдөлмөрчин хамт олны идэвх зүтгэл, бүтээлч санаачилгыг өрнүүлэн, аж ахуйгаа эдийн засгийн талаас бэхжүүлэн, эрчимжүүлж дайчин бүтээлч ажиллаагүйгээс сүүлийн жилүүдэд алдагдалтай ажиллажээ. 

Нийт тэжээлийн аж ахуй материаллаг баазын хувьд бэхжиж, техникийн хангамж, мэргэжлийн боловсон хүчний хүрэлцээгээр сангийн аж ахуйнуудын түвшинд хүрсэн атлаа хөдөлмөрийн бүтээмж, техникийн ашиглалт, үр тариа, тэжээлийн зарим таримлын нэг гагийн дундаж ургацаар сангийн аж ахуйнуудын дунджаас доогуур, хадлан, ногоон тэжээл, үр тарианы нэг тоннын өөрийн өртөг нь өндөр байгаа нь анхаарал татаж дүгнэлт хийгүүштэй ноцтой асуудал мөн. 

Эдэлбэр газрын өгөөжийг аль болох үр дүнтэй ашиглаж, хөрсний үржил шимийн нөхөн үйлдвэрлэлийг сайтар ханган, үйлдвэрлэлийг эрчимжүүлэх, ялангуяа үйлдвэрлэлд үйлдвэржсэн, эрчимтэй технологи нэвтрүүлэх талаар тэжээлийн аж ахуйн нам, захиргаа, олон нийтийн байгууллагын удирдлагууд, мэргэжилтэн. нар ажил хэрэгч санаачилга гаргах хэрэгтэй бөгөөд түүнд нь аймгийн нам, захиргаа, хөдөө аж ахуйн байгууллага ч бодитой туслалцаа үзүүлэх ёстой. 

Бэлчээр, хадлангийн талбайг сайжруулж, нэгж гагийн ургацыг нэмэгдүүлэх, тэжээл бэлтгэлтэд үйлдвэржсэн арга нэвтрүүлэх, уурагт тэжээлийг нэмэгдүүлэх, тэжээлийн үйлдвэрийн төслийн хүч чадлыг бүрэн эзэмших нь намын их хурлаас тэжээлийн үйлдвэрлэлийг нэмэгдүүлэх талаар дэвшүүлсэн зорилтыг хэрэгжүүлэх үндсэн арга зам мөн. 

Хадлангийн талбайг эрдэс, шим бордоогоор бордон, усалж, арчлан ургац нэмэгдүүлдэг, олон наст ургамал тариалж, таримал хадлан бий болгож, услалтын системийн талбайг сайн ашиглаж, тэжээлийн үр тарианы арвин ургац авч буй Хархираа, Шаамар, Эрдэнэсант, Архустын тэжээлийн аж ахуйнхны арга туршлагыг нийт аж ахуйд бүтээлчээр нэвтрүүлэх ажлыг нэн даруй зохион байгуулах шаардлагатай байна. 

Услалтын талбай, хадлан, бэлчээр сайжруулж ургац нэмэгдүүлэх, царгас зэрэг уураг ихтэй, ургац сайтай бусад таримлыг тарьж, тэжээлийн нэр төрөл, шимт чанарыг дээшлүүлэх талаар тэжээлийн аж ахуйнхан бүх нийтэд үлгэр жишээ үзүүлж, хошуучлан ажиллавал зохино. Энэ онд Төв, Сэлэнгийн зарим аж ахуй тариалангийн үйлдвэрлэлд эрчимжсэн технологи нэвтрүүлж, улаан буудайн гагийн дундаж ургацыг 23. 3 центнерт хүргэсэн туршлагаар ирэх хавраас эхлэн тэжээлийн ургамлыг эрчимжсэн технологиор тариалах ажилд одоогоос анхаарлаа төвлөрүүлж, зохих бэлтгэлийг хангаж ажиллах хэрэгтэй байна. 

Тэжээлийн аж ахуйнуудын бэлтгэсэн өвс, тэжээлийг хуваарийн дагуу шуурхай авч борлуулах. тээвэрлэх ажилд хөшүүн хойрго ханддаг хүмүүс, байгууллагын уршгаар их хэмжээний өвс, тэжээл он дамжин борлогдохгүйд хүрч, улсад болон аж ахуйн эдийн засагт муугаар нөлөөлж байгаа туйлын ноцтой дутагдлыг эцэс болгоход нийт аймаг, тээврийн болон хууль хяналтын байгууллагын харааг чиглүүлбэл зохино. 

Мал аж ахуйн тэжээлийн баазыг бэхжүүлэхийн тулд жилд дунджаар үйлдвэрлэх тэжээлийн хэмжээг урьд таван жилийнхээс 30 хувь өсгөн, 1990 онд 1, 3 саяас доошгүй тонн тэжээлийн нэгжид хүргэхээр тавьсан манай зорилтыг тэжээлийн аж ахуйн хамт олон дагнан хэрэгжүүлэх учраас аж ахуйнуудын үйлдвэрлэлд нэгэнт үр ашгаа өгч буй хөдөлмөр зохион байгуулалт, урамшууллын хамтын тооцоотой бригад, салааны хэлбэрийг тууштай нэвтрүүлж, аль болох бага зардлаар их бүтээгдэхүүн үйлдвэрлэх зарчмыг тууштай хэрэгжүүлэх шаардлагатай байна. 

