Модыг нь бид тарья, харин хамгаалаад өгөөч

Яармагийн дэнжийг ногоон төгөл болгох гэнэ. Энэ яриа одоогоос дөрвөн жилийн өмнө тарж билээ. Япон улсаас Монгол Улсад суугаа Онц бөгөөд Бүрэн эрхт Элчин сайд Ханада 2004 оны тавдугаар сард Яармагийн дэнжид анхны модыг суулгаснаар "Япон-Монголын найрамдал" нийгэмлэгийн моджуулах ажил эхэлж байлаа.
Тус нийгэмлэг мод тарих ажилд эхний жилд 90 мянга шахам ам.доллар зарцуулж байгаагаа ч мэдэгдэж байв. Тэр төгөл одоо ямар байгааг сонирхсон юм. Цахилгаангүй учраас худгаа ажиллуулдаггҮй Яармагийн гүүр дөнгөж өнгөрөөд төмөр хашлаганууд байх. Эхний хоёр хашлагыг нь барилгын компани хашаад авчихаж. Мод ургуулахаар татсан хашлагыг хаанахын ямар компани хашсаныг мэдэхийг хүсэхэд хамгаалагч гэх эрхэм хэлсэнгүй. Цааш явбал нэг төмөр хашлага доторх арав шахам мод газраас өндийн, нахиагаа дэлгэжээ. Модыг хамгаалж татсан төмөр хашаа зарим газраа сэтэрсэн байлаа. Хулгайчид илүү үзсэн хэрэг. Яармагийн гүүрнээс Нисэх хүртэл 30 саад байх. Нэг төмөр хашаанд дунджаар 150 гаруй залгаас төмөр байна лээ. Залгаас төмөр нэг бүрийн үнэ 58500 төгрөг гэсэн. Ингээд тооцохоор саад барихад л нэлээдгүй хөрөнгө мөнгө оруулсан хэрэг. Бидний тоолсноор л лав 70 гаруй төмөр залгаас дутуу байх нь харагдсан. Яармагийн нэгдүгээр буудал орчимд тарьж буй модны хашаатай гэрээ тулгаж барьсан айл байлаа. Гэрийн эзэгтэй Ц.Лхамсүрэн "Манайх энд буугаад гурван жил болж байгаа. Жил бүрийн дөрвөөс арваннэгдүгээр сард усалгаа хийдэг юм. Ажиллах хугацааны сарын цалин 69 мянган төгрөг. Байнга усан дотор ажилладаг учраас бөөр, нурууны өвчтэй болчихсон. Энд татсан төмөр хашааг хүмүүс хулгайлаад явчихдаг. Хашаа нь энд тэндээ онгойчихоор мал ороод тарьсан суулгацыг нь идчихдэг юм. Үүнээс гадна урьд жилүүдэд арчилгаа буруу хийгддэг байснаас нэг их сайн ургаагүй. Ноднингоос сайн ургаж байгаа. Манайхаас гадна хоёр айл бий. Энэ жил биднийг ажиллуулахгүй гэсэн. Нүү л гээд байгаа. Гэсэн ч энэ мод ногоороод ирэхээр сэтгэл хоргодоод байх юм. Одоо ч цалингүй ажиллаж байна" гэсэн юм. Түүнээс гадна усны хоёр машин усалгаа хийж яваа гэнэ. Энэ айлын хойхно "Япон-Монголын найрамдал" нийгэмлэгийн худаг гэх улаан байшин байлаа. Хажуудаа манаач нь бололтой айл байна. Тэднийх энэ худгийг нэг жил манаж байгаа гэнэ. Тэр хавийнх нь айлууд тогны мөнгөө төлөөгүй учраас цахилгааныг нь тасалчихсан. Худаг нь ажиллахгүй байлаа. "Хэрэглэсэн цахилгааныхаа мөнгийг төлөөгүй айлуудын балгаар манай байгууллагын тасалчихаад байгаа аж. Уг нь усалгааныхаа усыг худгаасаа авчихдаг байлаа. Одоо Нисэхийн худгаас зөөж байна. Хан-Уул дүүргийнхэн мод тарихыг дэмжиж, тусалдаггүй юм гэхэд цахилгааныг нь тасалдаггүй баймаар юм. Ингээд байхаар Монголын төлөө сэтгэл гаргасан япон захирлын урам хугардаг биз" гэж манаач нь ярьсан. Энэ худгийг барихад 10 гаруй мянган ам.доллар зарцуулсан гэнэ лээ. Ногоон тӨгӨл байгуулах нь Тохижилт ҮйлЧилгээний компанид хамаагҮй гэв "Япон-Монголын найрамдал" нийгэмлэгээс манай улсад барьж буй бэлэг буюу ногоон төглийн талаар мэдээлэл авахаар Хан-Уул дүүргийн тохижилт үйлчилгээний компанид очлоо. Тус компанийн захирал н.Батсайхан "Энэ ажил манайхтай хамаагүй болсон. Уг нь хоёр жилийн өмнө манай компани усалгааг нь хийж өгдөг байлаа. Гэтэл мод нь ч олигтой ургаагүй. Харин одоо өөрсдөө машин тэрэгтэй болоод бидэнд амар болсон. Усалгаагаа өөрсдөө хийж байгаа. Саяхан очиж нэг харлаа. Овоо ургасан байна лээ шүү" гэх юм. Өөрсдийнх нь хариуцсан дүүрэгт ногоон төгөл байгуулахаар дөрвөн жил хүчин зүтгэж байгаа хүмүүсийг бидэнд хамаагүй гэж байгаа тохижуулах үүрэгтэй компанийн захирлын үг энэ. "Япон-Монголын найрамдал" нийгэмлэгийн ажилтны хэлснээр усалгааг нь хийгээд өгчихвөл том тус болно доо. "Япон-Монголын найрамдал" нийгэмлэгийн ажилтнууд иргэдэд бухимдаж буйгаа илэрхийлж байлаа. "Амьдарч байгаа орчинд нь мод тарьж, утааг нь багасгахаар ажиллаж байгааг иргэд ойлгохгүй юм. Төмрийг нь хулгайлчихна. Суулгасан мод, бутан дунд малаа бэлчээчихнэ. Үүнийг төрийн албан хаагчид сайн ухуулах хэрэгтэй" гэж усалгаа хариуцсан ажилтан нь ярьж байсан юм. Саадны төмрийг хулгайлж байсан залуугийн үйлдлийг газар дээр нь барьж Хан-Уул дүүргийн цагдаагийн хэлтэст хүргүүлэхэд торгосон болоод өнгөрсөн тухай ч тэд гомдоллож байсан. Энэ жил ихэвчлэн улиас тарина "Япон-Монголын найрамдал" нийгэмлэг мод тарих ажилд жил бүр 40-70 мянган ам.доллар зарцуулдаг аж. Ноднин өмнөх жилүүдэд суулгасан модон дээрээ нэмж 2000 мод суулгасан гэнэ. Жил бүр ийм тооны мод суулгадаг ч ургах нь харин ховор. Улиас, хайлаас, хар мод, нарс, гацуур тарьдаг. Хамгийн сайн ургадаг нь улиас, гацуур хоёр аж. "Япон-Монголын найрамдал" нийгэмлэгийн тэргүүн Янага Сава Токужи энэ хаврын суулгацаа өөрөө хариуцан ажиллаж байгаа. Түүний орчуулагч Б.Алтанчимэг "Энэ жил улиас голдуу суулгах төлөвлөгөөтэй байгаа. Бидний хийсэн ажил ноднингоос үр дүнгээ өгч байна. Харин иргэд л сүйтгээд байх юм. Мөн төр захиргааны байгууллагууд бидэнтэй хамтран ажиллавал сайн байна. Ноднин мод суулгах, худаг барих, усалгаа хийх гээд 90 гаруй мянган ам.доллар зарцуулсан. Энэ жил ч иймэрхүү зарлага гаргах байх. Хулгайд алдсан төмөр хашааг эргүүлэн татахад их хэмжээний мөнгө зарлагаддаг. Манаач гэж гурван айл буулгасан ч үр дүнгээ өгөөгүй. Бүр хэл ам хийх болсон. Тиймээс энэ жил тэднийг ажиллуулахгүй гэж байгаа. Японы талаас энэ сарын 18-нд 18-20 хүн ирж мод суулгана. Энэ ажилдаа хотын захирагчийг урих төлөвлөгөө байгаа. Манай зүгээс хамтран ажиллах санал тавих байх" гэлээ. 
Б.Цэцэгдэлгэр
