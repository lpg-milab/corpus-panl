№92 (16369)                
1936 оны дөрөвдүгээр сарын 17.
Хаягдалгүй технологи

<< Хөдөлмөрийн бүтээмж дээшлүүлэх, түлш, эрчим хүч, түүхий эд, материал, шатахууныг арвилан хэмнэх, бүтээгдэхүүний үйлдвэрлэл, ажил үйлчилгээний өртөг зардлыг хямдруулах нь өнөөдөр намын эдийн засгийн бодлогын зангилаа асуудал мөн >> гэж МАХН-ын Төв Хорооны XI бүгд хурал дээр нөхөр Ж. Батмөнх хэлсэн билээ. Үйлдвэрлэлийн бүх хүрээнд материал, түүхий эдийн зарцуулалтыг багасгах, түүнийг арвилан хэмнэх, хорогдлыг эрс хязгаарлах шилдэг арга зам нь хаягдалгүй буюу бага хаягдалтай технологи юм. 

Шинэ таван жилд улс ардын аж ахуйн салбаруудад 480-аас доошгүй сая төгрөгийн материаллаг нөөц хэмнэх зорилтыг биелүүлэхэд хаягдалгүй буюу хаягдал багатай технологи онцгой их түлхэц өгнө. 

Сүхбаатар хотын мод боловсруулах комбинатыг өргөтгөн шинэчилснээр модны үрдэс, холтсыг уурын зуухны түлшинд ашиглаж банзны зах, бөөр, бусад хаягдлыг буталж боловсруулан зоргодсон хавтан үйлдвэрлэж байна. Нефть хангамжийн төв бааз автомашинд хэрэглэсэн тосыг цэвэрлэх станц байгуулан ажиллуулж жилд 200 - 400 тонн тос ашиглаж, цэвэрлэсэн тосноос гарсан хаягдал болон цэвэрлэх боломжгүй тосыг уурын зуухны түлшинд нийлүүлж байна. Тэрчлэн хаягдал тос ашиглаж жонш олборлолтын дагалдах материал цагаан шавраар ( каолин ) баримлын зориулалттай шавар үйлдвэрлэх ашигтай санаачилга гарган хэрэгжүүлж байна. 

Улаанбаатарын авто засварын заводад хүйтэн аргаар хэвлэх технологи нэвтрүүлснээр боолт, гайк зэрэг эд ангийг зорж үрэгдэл гаргахгүйгээр металлын хаягдалгүй үйлдвэрлэл явуулах болж ердийн зорох технологитой зэрэгцүүлэхэд үлэмж хэмжээний металл хэмнэж байна. 

Махкомбинатуудад шинэ техник, технологи нэвтрүүлж, богийн толгой, бодын шийр, чих, уруул зэргийг хуйхлан боловсруулах. дотор махыг хэрэглэх зэргээр махан бүтээгдэхүүний ашиглалт, боловсруулалтыг нэмэгдүүлжээ. Одоо хиам, консерв үйлдвэрлэхэд орох махны 30 орчим хувьд дотор мах хэрэглэх боллоо. Мах, консервын комбинатын экологи, микробиологийн үйлдвэрлэл, туршлага - шинжилгээний төв малын гаралтай эмийн түүхий эдийг боловсруулан химотрипсин, панкипсин зэрэг ферментийн бэлдмэл үйлдвэрлэн элчилгээний практикт амжилттай нэвтрүүллээ. 

Хүнсний үйлдвэрүүд талх, гурилан бүтээгдэхүүн үйлдвэрлэхэд шар сүү, өргөн ашиглаж эхлээд Улаанбаатарын талх, чихрийн комбинат, сүүний үйлдвэр шар сүүг хүнсний үйлдвэрлэлд нэлээд эрчимтэй ашиглахаар социалист уралдааны үүрэгт тусгаж тодорхой ажил хийж байна. 

Үйлдвэрлэлийн технологийг боловсронгуй болгох талаар манай үйлдвэр, аж ахуйн газрууд ийнхүү санаачлан хийсэн зүйл нэлээд байвч энэ бүхэн далайцтай, унацтай, тогтмол үйл ажиллагаа болж хараахан чадаагүй байна. 

Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот программыг хэрэгжүүлэх хүрээнд түүхий эдийг бэлтгэх, боловсруулах, хадгалж хэрэглэхэд арвилан хэмнэх зарчмыг гүнзгий нэвтрүүлэх дорвитой арга хэмжээ авах шаардлага зүй ёсоор тавигдлаа. Ялангуяа мал аж ахуйн гаралтай түүхий эдийг боловсруулах технологийг боловсронгуй болгож, хаягдал, хорогдлыг багасгаснаар хүнсний асар их нөөц хэмнэх боломж манайд хангалттай байна. Юуны өмнө мал нядлахад гарах бүх зүйлийг наад зах нь ардын уламжлалт аргын хэмжээнд цаашилбал бүх төрлийн дагавар бүтээгдэхүүнийг бүрэн авч орчин үеийн шинжлэх ухаан, техникийн ололтод түшиглэн боловсруулах ажлыг зохион байгуулж, үүнд чиглэсэн дэвшилт техник, технологи нэвтрүүлэх хэрэгтэй байна. 

Хаягдалгүй технологийг нэн даруй нэвтрүүлбэл зохих ажил бол сүү, цагаан идээ, ялангуяа цөцгийн тосны үйлдвэрлэл бөгөөд одоогийн байдлаар шингэн сүүгээр техникийн ээдэмцэр хийх төдийхнөөс хэтрэхгүй байгааг өөрчилж малаас сүү, цагаан идээг бүрэн авч түүнийг үрэгдэл хаягдалгүй орчин үеийн үйлдвэрлэлийн аргаар боловсруулах өргөн хүрээтэй ажил зохиох шаардлагатай байна. 

Түүхий эдийн нөөцийг үрэгдэл хаягдал багатай ашиглах, арвилан хэмнэх талаар шинэ таван жилийн эхнээс тодорхой арга хэмжээнүүд авч хэрэгжүүлэхийн тулд шинэ техник, технологи нэвтрүүлэх төлөвлөгөөг хаягдалгүй технологи эрчимтэй эзэмшихэд чиглүүлэн, шинээр барих үйлдвэрийн технологийг сонгон авах, зураг төсөл зохиохдоо түүхий эд, материалыг иж бүрэн ашиглах зарчмыг хатуу баримтлах ёстой. 

Материал, түүхий эдийг иж бүрэн боловсруулах чиглэлээр жор, орцын норм, технологийн заавруудыг хянан шинэчилж үйлдвэрлэлийн процесст зайлшгүй гарах хорогдлын нормыг үндэслэл сайтай тогтоож, технологийг боловсронгуй болгон, нормд заасан хэмжээг бууруулсан тохиолдолд олгодог шагнал урамшууллын асуудлыг шийдэх хэрэгтэй юм. 

Улс ардын аж ахуйн нийт салбарт үйлдвэрлэлийн технологийг боловсруулах үндэслэлийг сайжруулан шинжлэх ухаан техникийн ололт, ард түмний уламжлалт баялаг туршлагад тулгуурлан үндэслэл сайтай боловсруулсан оновчтой технологийг нэвтрүүлэх, түүхий эд, материаллаг баялгийн нөөцийг зохистой ашиглах, арвилан хэмнэх, элдэв шалтгаанаар гардаг үрэгдэл хорогдлыг эрс багасгахад эрдэм шинжилгээний байгууллага болон үйлдвэр, аж ахуйн газрын инженер - техникийн ажилтнууд, хөдөлмөрийн хамт олон, хүн бүрийн анхаарлыг чиглүүлж, салбарын эрдэм шинжилгээний байгууллагуудын идэвх санаачилгыг өрнүүлэх хэрэгтэй. 

Хаягдалгүй буюу хаягдал багатай технологийг улс ардын аж ахуйн салбар бүрт эрчимтэй нэвтрүүлэх нь БНМАУ-ын эдийн засаг, нийгмийг 1986 - 1990 онд хөгжүүлэх Үндсэн чиглэлд заасан зорилтуудыг амжилттай хэрэгжүүлэх, улмаар манай эдийн засгийн потенциалыг нэмэгдүүлэхэд нэн чухал ач холбогдолтой болж байна. 

