Хотын захын ТҮЦ-үүд ажилласаар байна

"Энтеровирус-71" халдварт өвчин гарсантай холбогдуулан нийслэлд өндөржүүлсэн бэлэн байдал зарласан. Энэ хүрээнд Улаанбаатар хотын зам дагуух байрлалтай ТҮЦ-үүдийг хаах тухай шийдвэрийг Хотын захирагч гаргасан байна. Өнгөрсөн тавдугаар сарын 10-наас эхлэн Нийслэлийн мэргэжлийн хяналтынхан дүүрэг бүрт байгаа жижиг дунд худалдаа эрхлэгчдэд мэдэгдэх хуудас өгсөн гэнэ.  
Тэрхүү мэдэгдэх хуудаст "Нийслэлд гар, хөл, амны өвчний тархалтыг хязгаарлах, энэ өвчнөөс урьдчилан сэргийлэх зорилгоор стандарт, эрүүл ахуйн шаардлага хангахгүй байгаа гар дээрх худалдаа эрхлэгчид, ариутгах татуургын системд холбогдоогүй ТҮЦ, павильоны үйл ажиллагааг 2008 оны тавдугаар сарын 9-ний өдрөөс эхлэн зогсоож байгаа тул биелүүлэхийг мэдэгдье" гэжээ. Гар, хөл, амны өвчний тархалт зогстол дээрх шийдвэр цуцлагдахгүй аж. Энэ өвчин зуны саруудад идэвхждэг учраас ТҮЦ, павильонууд мөддөө нээгдэхгүй тухай албаны хүмүүс мэдэгдэж байна. Гэтэл хотоос алслагдсан дүүрэгт жижиг, дунд худалдаа эрхлэгчид үйл ажиллагаагаа явуулсаар байгаа юм байна. Нийслэлийн хэмжээнд 2002 оны байдлаар хоёр мянга гаруйд хүрээд байсан ТҮЦ-ний тоо өнгөрсөн онд 500 гаруй болтлоо буурсныг Мэргэжлийн хяналтынхан өөрсдийн ажлын үр дүн хэмээн олзуурхах аж. Сонгинохайрхан дүүргийн Мэргэжлийн хяналтын хэлтсийн улсын байцаагч З.Үрчгээ "Манай дүүрэгт 80 гаруй ТҮЦ бий. Үүнээс 10-аад нь шийдвэр огт биелүүлэхгүй одоо хүртэл үйл ажиллагаа явуулсаар байгаа. Тухайлбал, Хархорин захын автобусны буудлын ТҮЦ-нийхэн, тэр хавийн гар дээрээс наймаа эрхэлдэг хүмүүст шийдвэр огт нөлөөлөхгүй байгаа юм. Гурав, дөрөвхөн ам метр газар жижигхэн амбаар барьчихаад тэндээ амьдраад байдаг. Зарим нь хөдөөнөөс ирсэн. Орох оронгүй учраас ТҮЦ-ээ л гэр болгож байна гээд гарахгүй. Энтеровирус агаар дуслын замаар халдварладаг.  
Гэтэл тэр жижиглэн худалдаачид бараагаа маш бохир орчинд борлуулж худалдаа хийж байна. Эцсийн эцэст хүмүүсийн эрүүл мэндийн төлөө энэ арга хэмжээг авч байхад ойлгохгүй юм. Тэгээд ч Мэргэжлийн хяналтынхан өөрсдийн дурандаа очоод тэр газруудыг хаагаад байгаа юм биш. Дээрээс өгсөн үүрэг даалгаврыг биелүүлж байна. 
Гэтэл хүмүүс утсаар залгаад та нар миний ТҮЦ-ийг хэзээ нээх юм. Бидний амьжиргааг хаалаа. Амьдрал хэцүү байна гээд л загнана. Тэр хавийн хэдэн ТҮЦ-ийг хааж, гар дээрээс наймаа эрхлэгчдийн үйл ажиллагааг зогсоохоор өдөр бүр л очиж ад үзэгдэж байна шүү дээ. 
Харин ч заримд нь харьцангуй уян хатан хандаж байгаа. Гэр хороолол дундах павильонуудыг гэрийнхээ гадна, устай ойр гэсэн үүднээс хаахгүй байна. Уг нь стандартын мухлаг гэдэг чинь 20-40 метр квадрат хэмжээтэй, дулааны шугамд холбогдсон байх ёстой. Гэтэл энэ худалдаа эрхлээд байгаа дөрвөлжин төмөр амбааруудын газрын талбай нь ердөө 3-4 ам.метр байдаг. Яваандаа эднийг бүгдийг нь татан буулгах байх" хэмээн ажлынхаа зовлонг тоочсон юм. Сонгинохайрхан дүүргийн нутаг дэвсгэрт байрлах Хархорин захын тийш очлоо. Автобусны буудлын ТҮЦ-үүд ажилласаар байна. Хүүхэд, хөгшидгүй хөлхөж тэндээс худалдаа хийж байх юм. Харин гар дээрээс наймаа эрхлэгчид замын хоёр талаар эгнэн жимс, ногоо, хувцас, хунарыг газарт дэлгэжээ. Тэднээс дээрх шийдвэрийг яагаад биелүүлэхгүй байгаа талаар тодруулахад, хувцас зарж байсан Н.Цэцэгээ "Энэ тухай өөрөөс чинь анх сонсч байна. Би аль эртнээс л энд наймаа хийж байгаа. Надад тийм зүйл мэдэгдээгүй. Хэрэв биднийг наймаагаа зогсоо гэх юм бол турж үхэхээс өөр аргагүй" гэв. Харин түүний ард талын ТҮЦ рүү орж асуухад худалдагч нь "Энтеровирус гарсны дараахан бөөн сүр юм болж ирээд ТҮЦ-ийг хаасан л даа. Тэгээд арван хоног л хаалттай байсан. Мэргэжлийн хяналтынхан дахиж ирж хаах тухай зүйл яриагүй. Бараагаа 10 хоног энд нь түгжээд явсан. Энэ зун дуустал манай үйл ажиллагааг зогсооно гэвэл бүтэхгүй" хэмээсэн юм. Хажуу талын комиссын барааны дэлгүүрийн худалдагч" тэр өвчний хорио чинь зөвхөн хүнсний дэлгүүрт хамаатай биз. Гэхдээ манайхыг арав хоног хаасан ш дээ. Тэгээд би дүүргийнхээ мэргэжлийн хяналтаар явж байж, хувцасны дэлгүүр учраас зүгээр гэсэн бичиг аваад ажиллаж байна даа. Ойрын өдрүүдэд энэ хавиар шалгалт явахгүй л байна. Ойр орчмын дэлгүүр, ТҮЦ-үүд үйл ажиллагаагаа хэвийн явуулж байгаа" гэж хариуллаа. Хархорин захын өмнө жимс зарж буй хоёр эмэгтэй" Бидэнд мэдэгдсэн юм алга. Аль хэдийнээс энэ худалдааг эрхэлж байна. Заримдаа цагдаад л хөөгддөг юм. Өрх толгойлсон эхчүүд бидний амьдралын эх үүсвэр энэ л болж байна даа" гэх аж. Нэгдүгээр хорооллоос хотын төв рүү наашлах тусам зам дагуух байрлалтай жижиг ТҮЦ-үүд хаалгаа лацадсан байсан юм. 
Я.МӨНГӨНЦЭЦЭГ

