Архиар даяаршиж, шар айргаар дангааршсан төсөл

Архидан согтуурахтай тэмцэх болон Зар сурталчилгааны хуулийн төслийг УИХ хэлэлцэж байна. Хуулийн төслүүдийг Засгийн газраас санаачилж өргөн барьжээ.
Төслийн талаар Засгийн газрыг төлөөлж Хууль зүй, дотоод хэргийн дэд сайд Төрбаяр "Этилийн спиртийн агууламж нь 18 хувиас илүү бол өндөр, түүнээс бага бол сул агууламжтай согтууруулах ундаа гэж хоёр хуваана. Хориглолт, хяналт, хязгаарлалтыг өндөр агууламжтай согтууруулах ундаанд түлхүү тавина. Сул агууламжтай согтууруулах ундаанд Засгийн газар арай өөрөөр хандаж байгаа. Жишээ нь, сул агууламжтай согтууруулах ундааг сурталчлахад хууль зөрчсөн гэж үзэхгүй. Өмнө нь бол хориглодог байсан" гэж өнгөрсөн бямба гаригт Монгол телевизээр ярилаа. Дэд сайдын ярианаас үзвэл архийг өндөр агууламжтай, шар айраг, дарсыг сул агууламжтай согтууруулах ундаа гэх нь. Шар айраг, дарс, монголчуудын уламжлалт идээ болох айраг зэрэг сул агууламжтай согтууруулах ундааг сурталчилж болох бөгөөд хууль зөрчсөнд тооцохгүй юм байна. Гэтэл дэд сайдын ярьсан Засгийн газрын энэ байр суурь нь Архидан согтуурахтай тэмцэх болон Зар сурталчилгааны хуулийн төслийн алинд нь ч алга. Зар сурталчилгааны тухай хуулийн төсөлд этилийн спиртийн агууламжаар нь ялгалгүй, шууд л "согтууруулах ундааг аливаа хэлбэрээр сурталчлахыг хориглоно" гэжээ. Ингэснээр Засгийн газар нэг асуудлаар хоёр хуулийн төсөлд хоёр өөр байр суурь, үзэл баримтлал барьжээ. Өөрөөр хэлбэл, тэд шар айраг, дарс, хөхүүрийн айрагны сурталчилгааг Архидан согтуурахтай тэмцэх хуулиар хүлээн зөвшөөрсөн мэт үзэл баримтлал боловсруулж, үүнийгээ Зар сурталчилгааны тухай хуулийн төслөөр хориглосон байна. Эсвэл шар айрагны сурталчилгааг хүлээн зөвшөөрөх, зөвшөөрөхгүй тухайд Засгийн газрын гишүүд санал тэнцэж, УИХ-аар хайнаа хагалуулах гэж байгаа хэрэг үү. Архидан согтуурахтай тэмцэх тухай хуулийн төслийн үзэл баримтлал, зорилго нь нэг зүйлээр дэлхийн нийттэй даяаршиж, бас нэгэн зүйлээр дангааршжээ. Даяаршсан нь. Этилийн спиртийн агууламжаар нь өндөр ба сул гэж ангилсан нь архины хэрэглээг шар айраг, дарсаар орлуулах гэснийх, хуулийн төслийн нэгэн зорилго ч үүнд чиглэж байгаа гэж төсөл санаачлагчид хэлж байна. Ерөөс дэлхийн улс орнуудын олонхи нь архийг аль болох согтууруулах чадвар нь бага бүтээгдэхүүнээр орлуулах бодлого барьдаг. Жишээ нь, Европын орнууд таван градусын шар айргаар, японууд 8-11 градусын сакегаар, солонгосууд 20 градусын сөжүгээрээ 40 градусын архийг орлуулж хэрэглэдэг. Төрийн бодлого нь тийм. Дангааршсан нь. УИХ-ын одоо хэлэлцэж байгаа төслөөр ч манай улс дээрх орнуудын нэгэн адилаар спиртийн өндөр агууламжтай архины хэрэглээг сул агууламжтай согтууруулах ундаагаар орлуулахыг зорьжээ. Гэвч зөв бодлогодоо буруу арга сонгов. Төсөлд архины хэрэглээг орлуулах гэж байгаа шар айраг, дарсны сурталчилгааг хориглосон байна. Гэтэл дээр жишээ болгосон улс орнууд тухайлбал, оросууд, европууд, японууд шар айргийг сурталчлахыг хүлээн зөвшөөрдөг. Гэтэл манай улс архиа ч, шар айргаа ч сурталчлахыг хамтад нь хориглох шинжтэй. Өөрөөр хэлбэл, Монголын төр архины хэрэглээг багасгах талаар дэлхийн улсуудтай адилхан бодлого боловсруулаад, жишээлсэн эдгээр орнуудаасаа ганцаараа зөрж шар айрагны сурталчилгааг хориглох гэж байна. Хэрэв шар айрагны сурталчилгааг хоригловол архины хэрэглээг ундаагаар орлуулах гэж байгаатай адил юм. Бүтдэг бол бүр сайнсан. Ер нь шар айрагны сурталчилгаа бол үндсэн хоёр зорилготой. Нэгдүгээрт архины оронд шар айраг уухыг хэрэглэгчдэд сурталчилдаг. Хоёрдугаарт тухайн нэрийн бүтээгдэхүүнээ сурталчилдаг. Шар айрагны сурталчилгааг хүлээн зөвшөөрдөг орнууд дээрх зорилгын нэгдүгээрхийг илүүд үздэг. Харин манайхан энэ хэсэгт ач холбогдол өгдөггүй нь алсуураа архины хэрэглээг хүлээн зөвшөөрсөнтэй агаар нэгэн юм. Басхүү сурталчилгааг буруу ойлгодог хандлага түгээмэл. Сурталчилгаа хаана байна, тэнд чанарын өрсөлдөөн, чөлөөт зах зээл байна аа гэсэн үг. Харин сурталчилгаагүй бол үйлдвэрлэгчид өрсөлдөөнгүй болж хэрэглэгч сохроор чанаргүй бүтээгдэхүүн сонгох магадлал ихтэй. Яг л Багануурын хэрэг явдал шиг. 
Ш.Санаа

