№117(16080)       
1985 оны тавдугаар сарын 16
Тарга хүчний аян

Мал сүрэгт дээд зэргийн тарга хүч авахуулах зорилгоор отрын ээлжит аянд гарах цаг нэгэнт боллоо. Мал маллагаанд шийдвэрлэх ач холбогдолтой отрын аяныг сайн зохион байгуулж, бэлчээрээр мал таргалуулах уламжлалыг тэргүүний оторчдын шилдэг туршлагатай хослуулан, үр өгөөжтэй хийж чадвал зүй бус хорогдол гаргахгүй байж мал өсгөх зорилтыг хэрэгжүүлэх нэг гол нөхцөлийг хангах болно гэдгийг << Отор - 84 >> аяны дүн харуулж байна. Өнгөрсөн жилийн отроор улсын хэмжээгээр нэг малын дундаж жин хаврынхаасаа бог мал 11 - 18 кг, бод хал 71 - 76 килограммаар тус тус нэмэгдсэн байна. Мал сүргийг бэлчээрээр оторлон таргалуулах бэлтгэлийг Ховд, Говь-Алтай, Увс, Дорноговь аймаг хугацаанд нь хангаж гүйцэтгэлийн хяналт шалгалтыг тогтмолжуулан, илэрсэн дутагдлыг арилгаж, үр нөлөөтэй сайн зохион байгуулсны ачаар эдгээр аймагт төл бойжуулах, онд оруулах ажил ахицтай болж том малын зүй бус хорогдол багасчээ. 

Одоогийн байдлаар Увс, Ховд, Дорнод зэрэг аймагт төл бойжилт 99-өөс дээш хувьтай, том малын зүй бус хорогдол харьцангуй бага байгаа нь ноднин малаа сайн таргалуулж, хур хүчтэй онд оруулсны үр дүн юм. 

Гэтэл мал оторлолтыг өнгөрсөн онд хангалтгүй зохион байгуулсан Архангай, Завхан, Хэнтий, Өмнөговь аймаг оны эхний том малын нэгээс хоёр хувийг, хүлээн авсан төлийн гурваас арван хувийг хорогдуулаад байгаагийн үндсэн шалтгаан нь дулааны улиралд малдаа отроор гүйцэд тарга тэвээрэг авахуулж чамбайруулан тогтоож чадаагүйд байгаа юм. 

Гарз хохиролгүйгээр малаа онд оруулахын тулд оторлон таргалуулах арга хэмжээг агь нүдлэх, яргуй дэлгэрэх үеэс эхлээд судалгаа, тооцоотой, нарийн зохион байгуулалттайгаар цаг алдалгүй хэрэгжүүлэх ёстой байтал улирлын сайханд найдаж, урсгалд нь орхих, нутаг сэлгэж нүүхээс түвэгшээж, нэг бууринд удаан сууж, эсвэл бэлчээрийн газрыг холдуулж малыг явдал, гүйдлээр тураах, оторт гарсан малчдад ахуйн үйлчилгээ, бусад туслалцаа үзүүлэхгүй чирэгдүүлэх эсрэг ноцтой дутагдал нийтлэг үзэгдэж байна. 

Мал сүрэгт отроор бүрэн тарга тэвээрэг авахуулахын ач холбогдлыг малчид, хөдөөний хөдөлмөрчдөд сайн ойлгуулахын хамт отрын бэлтгэл хангах зохион байгуулах ажлыг тэргүүний аймаг, сумдын туршлагад тулгуурлан хавар эртээс эхлэн намар орой болтол уйгагүй анхаарах хэрэгтэй. Үүнд, юуны өмнө нутаг бэлчээрийг зөв сонгон авч, түүнийгээ малын төрөл, ашиг шимийн чиглэлээр мал аж ахуйн сууриудад хуваарилан эзэмшүүлэх, бэлчээр ашиглах хуваарийг нэгдэл, сангийн аж ахуй, тэжээлийн аж ахуй бүрээр нарийвчлан гаргаж мөрдүүлэх ажлыг нутаг бэлчээрийн байдал, газрын гарцыг сайн таньж мэддэг, хашир туршлагатай малчдыг оролцуулан зохион байгуулан хариуцуулж хийвэл зохино. Мал сүргийг оторлон таргалуулах аяныг эхлэхийн өмнө зааз малыг  үндсэн сүргээс ялгаж, тусад нь суурилан, тарга хүч, амьдын жин нэмэгдүүлэх тодорхой үүрэг даалгавартайгаар малчдад хариуцуулан оторт гаргавал зохино. 

Нийт суурь дээрх малд нас, хүйсний үзлэг хийж, эр сувайг нь саалийн малаас тусгаарлан суурилж цэгцлэх, тэрчлэн хөдөө аж ахуйн нэгдэл, сангийн аж ахуй, малчин бүр отор зохион байгуулахад шаардагдах бэлтгэлийг хангах, ямар хуваариар хэдийд яаж хайх зэргийг урьдаас төлөвлөж, холбогдох хүмүүстээ мэдүүлсэн байх нь зүйтэй юм. 

Мал оторлон таргалуулахад хохирол учруулахгүйгээр сүү сааль, цөцгийн тосны төлөвлөгөөг өргөн айлсалт, фермийн аргаар цөөн хоногт биелүүлэх нь тарга хүчний аяныг амжилтад хүргэх нэг гол нөхцөл гэдгийг нийт хүн ухуулга, суртал нэвтрүүлгийн бүх арга хэрэгслээр сурталчлах хэрэгтэй. 

Отор саалийн нөхөрлөл байгуулж үнээ саадаг Увс, Хөвсгөл аймгийн туршлагыг өргөн хэрэглэн, саалийн фермийн зуслангийн нутаг бэлчээрийг урьдаас сонгон авч хамгаалах, хуваарьтай идэшлүүлэх, шөнө бэлчээж, бэлчээрийн цагийг уртасгах зэргээр сүүний гарцыг нэмэгдүүлж есдүгээр сарын нэгний наана цөцгийн тос үйлдвэрлэх төлөвлөгөөг биелүүлж, улмаар үнээ, тугалыг аль болох эрт эхлээр тавивал ногооны шим сөлтэй үед таргалуулахад дөхөм болно. Ялангуяа бог малын сааль авах ажлыг сунжруулан, сууриудын малаа нэг нутагт удаан хугацаагаар ээрч, эх малд тарга хүч авахуулдаггүй, хурга, ишгийг сайтар махлуулалгүй давжааруулдаг ноцтой дутагдлыг таслан зогсоох талаар орон нутгийн нам, улсын байгууллага, мал аж ахуйн мэргэжилтэн яар шийдвэртэй арга хэмжээ авбал зохино. 

Мал ая ахуйн мэргэжилтэн, бригад, фермийн удирдах ажилтнууд үнээ, тугалын тарга тэвээргийг байнга шалгаж жинлэн, тарга хүч  муутай, өсөлт хөрвөжилтөөр дорой тугалыг нэмэгдэл тэжээлээр эртхэн тэжээх, тордож тэнхрүүлэх, тусгайлан хариулах, эмчлэх зэргээр додомдвол зохино. 

Мал оторлож таргалуулах ажлыг хэлбэрдэх, нүд хуурах дутагдал гаргуулахгүйгээр ажил хэрэгчээр зохион байгуулахад отрын штаб онцгой үүрэг хариуцлагатай юм. Штабыг байгуулахдаа унаа машинтай, худалдаа, эмнэлэг, үйлчилгээ, хяналт шалгалт, мэдээлэл сурталчилгаа, технологийн зэрэг хэсгүүдтэйгээр ажиллах нөхцөл бололцоог бүрдүүлсэн байх, оторчдод хуваариар үйлчилдэг журмыг хэвшүүлэх хэрэгтэй. Бүх төрлийн малд дундаас дээш тарга хүч авахуулах нь энэ жилийн отрын аяны гол зорилт эцсийн үр дүн байх ёстой. Тодорхой ийм зорилтыг хэрэгжүүлэх ажлыг иж бүрнээр төлөвлөн зохион байгуулах асуудлыг гартаа авч, биечлэн удирдах нь сум нэгдэл, сангийн аж ахуйн удирдлага, мал аж ахуйд мэргэжилтэн нарын хойшлуулшгүй үүрэг мөн. 

