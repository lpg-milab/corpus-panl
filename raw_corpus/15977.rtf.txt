№ 14 (15977)             
1985 ОНЫ НЭГДҮГЭЭР  САРЫН 16.
ЖИГД ЭРЧМЭЭР ГАРААНААС БАРИАНД

БНМАУ-ын улс ардын аж ахуй, соёлыг хөгжүүлэх 1984 оны төлөвлөгөөний биелэлтийн урьдчилсан дүнгийн тухай Статистикийн төв газрын мэдээлэл нийтлэгдлээ. Манай ололт амжилт, дутагдал доголдол тооны хэлээр мэдээлэлд нарийн тусгалаа олсон нь шинэ оны гараагаа эхэлж байгаа хариуцлагатай энэ үед улс ардын аж ахуй, соёлын салбаруудын ажилд бүх нийтээрээ дүн шинжилгээ хийж, сайнаа бататган, саарыг арилгахад чухал хэрэглэгдэхүүн болох ёстой. 

Өнгөрсөн онд орон даяар өрнөсөн бүх ард түмний шургуу хөдөлмөрийн үр дүнд нийгмийн хөдөлмөрийн бүтээмж 1983 оныхоос 1, 9 хувь дээшилж, үндэсний орлогын үйлдвэрлэл 4, 4 хувь өслөө. Ажилчин, малчин, тариаланчид, хөдөлмөрийн сэхээтнүүдийн зүтгэл, бүтээл, ЗХУ, социалист хамтын нөхөрлөлийн бусад орны сэтгэл харамгүй тусламжийн үрээр үйлдвэр, соёл, үйлчилгээний томоохон барилга байгууламжууд шинээр ашиглалтад орж, мал сүргийн ашиг шимийг авах, үр тариа, хүнсний ногоо хураах, өвс тэжээл бэлтгэх, барилга угсралтын ажлыг эрчимжүүлэх, тээврийн салбарт хөдөлмөрийн бүтээмж дээшлүүлэх, ард түмний материаллаг аж байдлыг сайжруулахад ахиц гарлаа. Хөдөлмөр зохион байгуулалтыг сайн хийж, жилийн эхнээс жигд сайн ажиллаж, төлөвлөгөөт зорилтоо биелүүлсэн тэргүүний хамт олон, үйлдвэр, аж ахуйн газрын амжилт ч мэдээллээс тодорхой харагдаж байна. Өнгөрсөн онд бүтээгдэхүүн борлуулах төлөвлөгөөг жигд биелүүлсэн уулын баяжуулах << Эрдэнэт >> үйлдвэр, Дарханы нэхий эдлэлийн үйлдвэр, Улаанбаатар хотын гурил, тэжээлийн комбинат, чихэр, боовны үйлдвэр, Сонгинын биокомбинат, Өмнөговь аймгийн эрчим хүчний үйлдвэр, Завхан, Ховд аймгийн авто засварын газар, Увс, Төв аймгийн барилга угсралтын трест, контор, авто тээврийн 28, 29 дүгээр баазынхны сайхан ололт амжилтад манай хөдөлмөрчид баяр хүргэж байна. Төлөвлөгөөний биелэлтийн урьдчилсан дүнгээс гарах өөр нэг дүгнэлтийг бид оны эхнээс сайтар санах ёстой. Юу гэвэл, мал аж ахуйн үйлдвэрлэлийг удирдах аргыг боловсронгуй болгох, аж үйлдвэрт үйлдвэрлэлийн хүч чадал, хөдөлмөр, материал, түүхий эдийн нөөц ашиглалтыг сайжруулах, бүтээгдэхүүний чанарыг дээшлүүлэх, их барилгад төлөвлөлт, санхүүжилтийг чанаржуулж, барилга объектын төлөвлөгөөг жигд ханган биелүүлэх, тээвэр, холбоонд ачааны зохицуулалт, хөдлөх бүрэлдэхүүний ашиглалт, засвар үйлчилгээг эрчимжүүлж, хөдөөний хөдөлмөрчдийг шуудан холбоогоор сайн үйлчлэх, ард түмний материаллаг аж байдал соёлын өсөлтийг жигд нягтруулах талаар нэлээд доголдол байгааг статистик та бидэнд сануулж байна. 

Төлөвлөгөөт ажлын бэлтгэлийг урьдчилан хангадаггүй, улирал, жилийн эхнээс жигд ажиллагааг алддаг нийтлэг дутагдал манай урагш давших хөдөлгөөнд их саад болж байна. Барилга, Барилгын материалын үйлдвэрийн Яамны барилгын материалын үйлдвэрүүдийн 42 - 58 хувь, Ой, Модны аж үйлдвэрийн Яамны харьяа үйлдвэрүүдийн 20 - 32 хувь нь долоогоос есдүгээр сарын аятай нөхцөлд назгайрсны уршгаар тасалдал гаргаад 1-ны эцэс рүү нөхөж чадахгүй байсаар жилийн төлөвлөгөөг нийт дүнгээр нь төдийгүй нэр төрлийн зарим үзүүлэлтээр тасалсан байна. Энэчлэнгээр гараа, бариа хоёр дээр довтолгоод бусад үед тайвшрах, эсвэл хэрэгцээт нэр төрлийн бүтээгдэхүүний оронд хөдөлмөр зарцуулалт багатай, өндөр үнэтэй зүйл үйлдвэрлэж ямар ч байсан төлөвлөгөө биелүүлэхийг урьдал болгодог зуршил үйлдвэр, аж ахуйн нэлээд газрын арга барилд үзэгдсээр байна. Ажлын арга барилын доголдлоос болж 1984 онд нэр бүхий 61 үйлдвэр борлуулалтын төлөвлөгөө, 41 үйлдвэр хөдөлмөрийн бүтээмж дээшлүүлэх төлөвлөгөө, барилгын 27 байгууллага ашиглалтад оруулах хүч чадал, барилга байгууламжийн төлөвлөгөөг тасалжээ. 

Урьдахь тасалдлыг нөхөж таван жилийн төлөвлөгөөт бүхэлд нь биелүүлэх хариуцлагатай жил 1985 оны хувьд нийт үйлдвэр, аж ахуйн газруудад юуны урьд жигд ажиллагаа шийдвэрлэх ач холбогдолтой учраас тавигдаж буй шахуу том зорилтыг бүрэн хангахын тулд ажлын байр, ээлж бүрт үйлдвэрлэлийн хүч чадлыг бүрэн ашигласан байхуйцаар жилийн эхнээс нөөцөө нарийн тооцоолж төлөвлөгөөг улирал, сар, хоногоор төдийгүй ээлж, цагаар хуваарилан график зохиож хэрэгжүүлэх, тасаг, цехэд дотоод шуурхай төлөвлөлт нэвтрүүлж, биелэлтийг өдөр бүр хянан, тасалдлыг тухай тухайн үед нь нөхөх замаар жигд ажиллагааг хангахыг тэргүүн зорилт болгох хэрэгтэй. 

Жигд ажиллагааг хангах чухал нөхцөл болох тоног төхөөрөмжийн төлөвлөгөөт урьдчилан сэргийлэх засвар үйлчилгээг графикийн дагуу цаг алдалгүй чанартай хийх, ажлын байр бүрийг оновчтой тоноглож, цагийг нягтруулахад чиглэсэн техник, зохион байгуулалтын тодорхой арга хэмжээг яам, нэгдэл, үйлдвэрийн газрууд ажил хэрэгчээр шийдвэл зохино. Бүх ард түмний социалист уралдаанд үүрэг авч байгаа энэ үед онцгой анхаарах зүйл бол үйлдвэрлэлийн ажиллагааг жигд хангахад шаардагдах зохион байгуулалтын ажлыг үүрэгтээ нэр заан оруулж, түүхий эд, материал, түлш, эрчим хүчээр үйлдвэрлэлийг жигд хангах, дараагийн сар, улирлын зохих нөөц бий болгох талаар холбогдох байгууллагуудтай зохицож, нарийн тодорхой шийдвэрлэх арга замыг боловсруулах шаардлагатай байна. Үйлдвэрлэлийн эцсийн үр дүн, үр ашиг, хөдөлмөрийн бүтээмж дээшлүүлэх, ажлын чанарыг сайжруулах, өртөг зардал хямдруулах, ашиг хуримтлал нэмэгдүүлэх, төлөвлөгөөний сахилгыг хатуу баримтлан, гүйцэтгэлийн хяналт шалгалтыг сайтар зохион байгуулахыг урьд жилийн ажлын дүнгийн статистик бидэнд ноцтой сануулж байна. 

МАХН-ын Төв Хорооны IX бүгд хурал дээр нөхөр Ж. Батмөнх төлөвлөгөөт зорилтыг бүх үзүүлэлтээр нь жилийн эхнээс жигд биелүүлэх бэлтгэлийг цаг алдалгүй хангах, шинэ нөөц бололцоог илрүүлэн дайчилж, хүч анхаарлыг төвлөрүүлэх нь чухлыг онцлон тэмдэглээд, << жил, улирал, сарын эхэнд тайвшраад төгсгөл рүү нь довтолгож, үйлдвэрлэлийн хэвийн ажиллагааг алдагдуулдаг дутагдлыг давтаж болохгүй >> гэж анхааруулсныг үйлдвэр, аж ахуйн газар, хөдөлмөрийн хамт олон бүр гавшгай хөдөлмөрийн гараанаасаа эхлэн мөрдлөг болгох хэрэгтэй. 

