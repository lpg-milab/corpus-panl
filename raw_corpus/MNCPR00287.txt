Интернэт өчигдрөөс эхлэн хямдарлаа

Мэдээл, харилцаа холбоо, технологийн газрынхан (МХХТГ) "Энэ салбарт нэвтэрч байгаа, хэрэгжүүлж байгаа бүхнийхээ явц байдлыг тун ойрхон хугацаанд багц багцаар нь мэдээлэх болно" гэж өмнө нь амлаж байсан. Энэ амандаа ч хүрч интернэтийн үнэ хямдрах үйл явц нь өчигдрөөс эхлэн биежин хэрэгжиж байгааг албан ёсоор мэдээлэв. 
Энэ нь "Өрх бүрт интернэт" хөтөлбөрийн хүрээний ажил иргэдэд хүрч байгаагийн эхлэл. Тус хөтөлбөрийн хямд үнийн, өндөр хурдын интернэт айл бүрийн хэрэглээг өсгөх зорилгыг биелүүлж байгаа юм билээ. Хөтөлбөр хэрэгжиж эхлэхдээ хамгийн түрүүнд интернэтийн хэрэглээний үнийг өөрчилсөн. Яг өчигдөр өглөөнөөс эхлэн үнэ огцом буурч, 19,99 ам.доллар болж байгаа юм билээ. Бидний интернэтийн сарын хэрэглээний үнэ дөнгөж уржигдархан гэхэд 60-120 ам.доллар байсан. Дээр нь тэр холболтын чанар, хурд жинхэнэ хэрэглээний хэмжээнд дүйхгүй шаардлага хангадаггүй байлаа. Одоо бол хамгийн их хурд, чанар шаардсан сайтууд руу чөлөөтэй орж болно. Интернэтийн урсгалыг хувааж хэрэглэх шаардлагагүй болж байгаа нь хурд, чанар шаардсан сайтууд руу чөлөөтэй нэвтрэх боломжийг олгож байгаа. Хямд, хурдтай интернэтийг хэрэглэх замд нөлөөлөх хамгийн гол үзүүлэлт болох холболтын технологийг шинэ түвшинд гаргаж байгаа явдал. Хэрэглэгчийн тоон шугам буюу ADSL, утасгүй сүлжээ буюу Wireless, нягтруулсан үйлчилгээний тоон сүлжээ буюу ISDN сүлжээний технологиудыг ашиглах техникийн бэлтгэлийг иж бүрэн хангажээ. Эдгээр нь манайхны хэрэглэж ирсэн хямд, төсөр холболт буюу dial-up холболтын системээс 2-100 дахин хурдтай болж байна. Ингэхдээ интернэт ашиглах холболтын үед суурин холбооны утас хаахгүй, төлбөрийн дарамт учруулахгүй. Энэ нь хэрэглэгч бидэнд ямар их хөнгөлөлт болж байгааг хэлэх шаардлагагүй. Бас үнийн хязгаарлалтгүйгээр дэлхий дахины мэдээллийн урсгалд үргэлжийн холбоотой байж, хүссэн мэдээллээ хүртэх ашигтай боломжийг айл өрх бүрт тэгш олгож байгаа аж. Энэ бүхний төлбөрт сард ердөө л 19 ам.доллар төлнө. "Өрх бүрт интернэт" хөтөлбөр хэрэгжсэнээр интернэт кафег халж, гудамжны интернэтийг айл бүрийн босго давуулан оруулж ирж байгаа. Айл бүр рүү интернэт оруулах холболтыг хийх эрх компаниуд ажиллаж эхэлнэ. Одоо Миком, Мобинет, Мэжикнэт, М Си Эс ком, Болдсофт компаниуд өрхийн хэрэглээний интернэтийн холболтын суурилуулалтыг хийх эрхийнхээ дагуу ажиллана. Гар утас ч интернэттэй холбогдож болно. Учир нь интернэтийн утасгүй холболтыг Мобиком корпорацийн Мобинет хийж байгааг Ч.Сайханбилэг дарга дуулгасан. Суурилуулалтын холболтыг өмнө нь 150 ам.доллараар хийдэг байсан бол одоо 35 ам.доллар болж байгаа нь хэрэглээг дэмжсэн шийдвэр болж чадна гэж МХХТГ-ынхан үзэж байгаа. Энэчлэн харилцаа холбооны салбарт нэвтэрч байгаа ололтуудыг тун удахгүй дүгнэж цэгнэх юм билээ. Ирэх 17-нд дэлхийн харилцаа холбооны өдөр болно. Их монгол 800 жилийн ой тохиож буйтай холбогдуулан, холбоо мэдээллийн салбарын нэгдсэн томоохон үзэсгэлэн зохион байгуулах гэж байгаа аж. "Монголын харилцаа холбооны хөгжил 85" үзэсгэлэнд тус салбарын шинэлэг бүхнийг тусгаж, нийтэд мэдээлэхээр зориод байгаа гэсэн. 
Б.Хаш
