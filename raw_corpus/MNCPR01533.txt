Барилгын төмөр материалын үнэд "сөхөрлөө"

Монгол Улсын Засгийн газраас хэрэгжүүлж буй "40 мянган айлын орон сууц" хөтөлбөрийн хүрээнд орон сууцны барилгыг олноор барьж, ядуу болон дундаж орлоготой иргэдийг урт хугацаат зээлийн хэлбэр, хямд үнэтэйгээр орон сууцжуулна гэж байгаа боловч орон сууцны үнэ зорьсон түвшинд хадгалагдахгүй эрс өсөлттэй байна.
Орон сууцны үнийн өсөлтийг олон хүчин зүйлээр тайлбарлаж байгаа бөгөөд материалын үнийн өсөлт голлох хүчин зүйлд хамаарна. Үүнд барилгын үндсэн материал болох арматур, швеллер бусад төмрөн бүтээгдэхүүнүүд орно. Эдгээр бүтээгдэхүүний үнэ ноднингийн мөн үеэс 60 хувиар нэмэгдэж зах зээлд борлогдож байна. Манай улсын барилгын төмрөн материалын зах зээлийг Дарханы Төмөрлөг, мөн дотоодын жижиг үйлдвэрүүд, тэрчлэн ОХУ, Хятад улсаас импортлон борлуулах хэлбэрээр хангадаг. Өмнөх жил барилгын төмрөн материалын үнэ харьцангуй тогтвортой байсан боловч энэ жил эрс өсөлттэй байгаа нь төр засгийн бодлого хийгээд иргэд байгууллагын нийт эрэлтээс улбаалсан өсөлтийг хангах нөөц байхгүйтэй холбоотой. Нөгөө талаар дотоод, гадаадын хөрөнгө оруулалт бүхий жижиг үйлдвэрлэгчдийг зах зээлээс шууд шахсанаар дотоодын томоохон үйлдвэрлэгч болон цэвэр импортыг дэмжсэн бодлого болсон. Ингэснээр ОХУ, БНХАУ-аас импортын хэлбэрээр зах зээлээ хангах болж, энэ нь нийлүүлэлтийн хувьд дэд бүтцийн боломжгүй байдалд орж байна. Өөрөөр хэлбэл, вагоноор хангалттай тээвэрлэх боломжгүй гэсэн үг. Дарханы Төмөрлөгийн үйлдвэр хэдийгээр зах зээлд нийлүүлэлт хийж байгаа ч үйлдвэрлэлийн хэмжээ, нөөцөөс хэт давсан өсөлтийг хангаж чадахгүй. Эднийх зах зээлийн 30 хувийг л хангадаг. Өмнөх жил Улаанбаатар хотод ажиллаж байсан төмрийн 31 үйлдвэрийг Байгаль орчны сайд, хотын захирагчийн 207 тоот захирамжаар бүтээгдэхүүн үйлдвэрлэхийг нь хориглож, нүүлгэн шилжүүлэхээр заасан нь энэ жилийн барилгын төмрөн материал үнэд орох үүд хаалгыг нээлээ. Мэдээж, технологийн шаардлага хангахгүй бүтээгдэхүүн үйлдвэрлэдэг, тохирлын гэрчилгээ аваагүй, албан ёсны бус үйлдвэрүүдийг хаах нь зүйд нийцнэ. Гэтэл нэг үхрийн эвэр доргивол мянган үхрийн эвэр доргино гэгчээр асуудалд хандаж үйлдвэрлэлийн техник, технологийг стандартын түвшинд явуулж байсан үйлдвэрүүдийг давхар хаасан нь харамсалтай. Нүүлгэн шилжүүлсэн үйлдвэрүүдийг хаана ч очсон ажиллуулахгүй байна. Мэдээж, эдгээр жижиг үйлдвэрүүдийн бүтээгдэхүүний нийлүүлэлт зах зээлийн үнийн хэт өсөлтийг хязгаарлан барьдаг байсан. Гэтэл үйл ажиллагаа нь зогссон учраас зах зээл нийлүүлэлтийн хомсдолд орж, үнийн хөөрөгдөлд автлаа. Өнгөрсөн хавар зах зээлд Дарханы төмөрлөгийн үйлдвэрийн А 3, 12, 16-гийн арматур төмөр тонн нь 640 мянган төгрөг, 18, 20, 22, 24-ийн арматур төмөр 700 мянган төгрөг байсан бол зургадугаар сарын 1-нээс 670-700, 20-ноос эхлэн 750 мянган төгрөг болов. Одоо зах зээлд 800 мянгатай байна. Импортын арматур төмөр Хятадын хувийн үйлдвэрийнх 800, улсын үйлдвэрийнх нь 850 мянган төгрөгөөр тонн тутам нь борлогдож байна. Маш богино хугацаанд үнийн ийм өсөлтийг агуулж байгаа нь зах зээлийн хэм хэмжээ алдагдсаных. Өөрөөр хэлбэл, төмрөн бүтээгдэхүүний нийлүүлэлт маш сул байгааг харуулж байна. 2006 онд Дарханы төмөрлөгийн үйлдвэр 49 мянган тонн, бусад жижиг үйлдвэрүүд 31 мянган тонн арматур үйлдвэрлэж, импортоор 47 мянган тонныг авсан аж. Ингээд жил ирэх тутам хэрэглээний өсөлтөөс үүдэн 60 мянган тонн арматур импортоор авч 36 сая ам.доллар зарцуулахаар тооцож байжээ. Гэтэл энэ жилийн тухайд барилгын төмрөн материалуудын хэрэгцээ эрс өндөр байна. Барилгын материалын импорт ноднингийн мөн үеэс 116 сая ам доллар буюу 49.8 хувиар өсчээ. Энэ жилийн сүүлийн хоёр сарын байдлаар үндсэн төмөрлөг түүгээр хийсэн бүтээгдэхүүн 8.7 сая ам.доллараар буюу 65 хувиар нэмэгдсэн байна. Тиймээс зарим жижиг үйлдвэрүүдийг дэмжиж, үнийн бууралт үзүүлэх, импортыг багасгах шаардлагатай байна. Улаанбаатар хотын эргэн тойронд байсан 31 үйлдвэр 31 мянган тонныг үйлдвэрлэсэн хэрэг. Эдгээр төмрийн 31 үйлдвэрээс 4 нь чанарын шаардлага хангасан, бүтээгдэхүүний тохирлын гэрчилгээ авсан үйлдвэр байсан. Технологийн шаардлага хангана гэдэг хүний эрүүл мэнд, байгаль орчны шаардлагад нийцнэ гэсэн логик гарна. Барилга, хот байгуулалтын яамны Барилга орон сууц, НАА-н бодлого зохицуулалтын газрын мэргэжилтэн А.Энхтүвшингийн ярьснаар, яамны зүгээс бүтээгдэхүүний чанарын шаардлага хангасан, тохирлын гэрчилгээ авсан "Хос чандмань" гэх зэрэг дөрвөн компанийн үйл ажиллагаа эрхлэхийг дэмжиж байгаа аж. Харин үүнд хотын захирагчийн алба нааштай шийдвэр гаргах ёстой. Аливаа төрийн шийдвэр эдийн засгийн гадаад болон дотоод орчинд нөлөөлдөг. Өнгөрсөн жил Улаанбаатар хотын даргын гаргасан захирамж нь нэг талаас хувийн жижиг үйлдвэрүүдийн үйл ажиллагааг зогсоож, зах зээлийн оролцогчдыг багасгаж, үнийн монополийг тогтоох боломжийг импортлогч, зарим үйлдвэрлэгч нарт олголоо. Эцсийн дүндээ хэрэглэгчид хохирдог. Барилгын нийт зардлын 40-60 хувийг материалын зардал эзэлдэг. Барилгын төмрөн материалын үнэ өссөнөөр орон сууцны үнэд нөлөөлж, зээлийн хүүг нэмэгдүүлж, бага орлоготой хэсгийг үл хамарч нийт хүн амын хүртээмжийн хувьд багасч байгаа юм. Мөн нөгөө талаас манай улсын барилгын материалын эрэлтийн өсөлт нь экспортлогч орнуудын бүтээгдэхүүний үнэ өсөхөд нөлөөлж байна. Эс тэгвэл орон сууц барилгын үнийн өсөлтөд монголчууд сөхөрч, НҮБ-ын өмнө хүлээсэн хүн амын тодорхой хувийг 2015 он гэхэд орон сууцжуулах амлалт алдагдахад хүрэх вий. Мөн 40 мянган айлын орон сууц хөтөлбөрийн хүрээнд хамгийн гол зорилго бол бага, дунд орлоготой иргэдийг орон сууцаар хангах. Засгийн газраас 60 тэрбум төгрөгийн бондыг орон сууцны зээлийн хүүг бага байлгах зорилгоор гаргасан. Тэрчлэн гадаадын хөрөнгө оруулагч, санхүүгийн байгууллагууд манай барилгын үнэ ханшийг харж байгаа,гэтэл орон сууцны зээл өсөөд эхлэхээр эргэлзээ төрнө. Өөрөөр хэлбэл, орон сууц худалдан авагчид авч чадахгүйд хүрэх учраас. Цаашид барилгын материалын үнийн өсөлтөөс нэг хавтгай дөрвөлжин талбай 1000 ам.долларт хүрэх магадлал байна. Тэгэхээр бага орлоготой хэсэг төлж чадахгүйд хүрнэ. Цалингаараа орон сууцтай болох асуудал мөрөөдөл болон хувирна. Иймээс стандартын шаардлага хангасан үйлдвэрүүдийг эргэн ажиллуулах асуудлыг яаралтай шийдвэрлэх хэрэгтэй байна. Үүнээс орон сууцны үнийн асуудал нэг мөр хамаарч байна. 
Б.Долзодмаа
