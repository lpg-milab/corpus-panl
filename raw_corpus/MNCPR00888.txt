Иргэний үнэмлэхийг соронзон хэлбэрт оруулна

Хүн амын бүртгэлийн нэгдсэн тогтолцоог бий болгох үндэсний хорооны өргөтгөсөн хуралдаан өчигдөр боллоо.
Хурлын зорилго нь иргэдийн нэгдсэн мэдээллийн санг цахим хэлбэрт оруулснаар төрийн байгууллагууд болон хувийн хэвшлийн байгууллага, иргэдийг нэгдсэн мэдээллээр түргэн шуурхай хангагдах боломжийг олгох тухай юм. Энэ талаар ЗГХЭГ-ын дарга Үндэсний хорооны орлогч дарга Н.Энхболдоос дараахь зүйлийг тодрууллаа. -Иргэний бүртгэлийн нэгдсэн тогтолцоог бий болгоход ямар ажлууд хийгдэх вэ? -Мэргэжлийн байгууллагууд дээр байдаг төрөлжсөн мэдээллийн сангуудын нэгдсэн тогтолцоо байдаггүй нь гол хүндрэл учруулж байна. Нэн түрүүнд иргэдийн бүртгэл, иргэний хаягжилтын асуудал хамгийн түрүүнд явах ёстой. Дээрээс нь эд хөрөнгө газрын бүртгэлийн ажил хийгдэнэ. -Энэ ажилдаа хэзээнээс эхлэн орох вэ? -Ер нь одоогоор эхэлчихээд явж байгаа. Үндэсний хороогоо байгуулаад, ажлын дэд хэсгүүдээ бүрдүүлээд хөтөлбөрүүдийнхээ суурийг тавиад эхэлчихсэн. Одоо иргэдийн хаягийг нарийвчлан тогтоох ажил хийгдэж байгаа. -Иргэний үнэмлэх, гадаад паспорт шинэчлэгдэх шаардлагатай гэж байсан. Дахин үнэмлэх олгох уу? -Яг тэгнэ гэж ярихад эрт байна. Энэ бол бидний дунд хугацааны зорилт юм. Иргэний үнэмлэхийг ой санамжтай соронзон хэлбэрт оруулах, гадаад паспортыг өөрчлөх талаар ярьж байгаа. Гэхдээ хүмүүст нэг их чирэгдэлгүйгээр хийхийг бодно. Тухайлбал, солих тухай шийдвэр гарвал болж өгвөл төсвөөс хөрөнгө мөнгийг нь гаргах боломжийн тал дээр ажиллах ёстой гэж би хувьдаа бодож байгаа. -Энэ хурлаас ямар үр дүн гарах вэ? -Эндээс санал, зөвлөмжүүд гарна. Үүнийг бид үндэсний хөтөлбөртөө тусгаад Засгийн газрын хуралдаанаар оруулах юм. 
Д.Одонцэцэг
