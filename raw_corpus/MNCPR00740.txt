CD-НИЙХЭЭ БАЯРЫГ НУТАГТАА ХИЙНЭ

Монголын радиогийн "Хурд" агентлагийн редактор, яруу найрагч Анандын Байгалмаатай уулзаж, шүлгээсээ түүвэрлэн бэлтгэсэн анхны CD -нийх нь талаар сонирхлоо.
-Өөрийн чинь CD-ний нэр их содон санагдлаа. "Гэгээн сонор" гэдэг энэ нэрийг дотор нь багтсан бүтээлүүдээс хайгаад олсонгүй. Ийн нэрлэх болсны учир. . .? -Ер нь яруу найргийг яруу байх ёстой гэдэг шүү дээ. Тийм учраас ертөнцийн хамгийн гэгээн тэр хөг аялгууг сонсч, түүнийгээ хүмүүсийн сонорт хүргэж байна гэдэг утгаар нь "Гэгээн сонор" гэж нэр өгсөн юм. -Дуучдын хувьд CD гаргах нь моод болсон зүйл. Харин CD гаргасан яруу найрагчид тун ховор байдаг. Шүлгээрээ CD гаргая гэдэг санаа хэдийд төрөв? CD-г орчин үетэйгээ нийцсэн зүйл гэж боддог. Олон хуудастай зузаан номыг уншаад сууж байдаг хүн ховор. Уншъя гэхэд цаг зав нь ч хомс. Тиймээс ажлаа хийж байх зууртаа сонсож байх, цаг завыг нь хэмнэсэн, шүлгээ уншигчдад хүргэх нэг арга юм болов уу гэж бодсон юм. Өмнө нь хоёр гурван хүний яруу найргийг CD гарчихсан байгаа. Яруу найрагчдыг шүлгээ өөрөө уншиж чаддаггүй гэх шүүмж их байдаг. Үүнийг бодолцох ёстой юм шиг санагдсан. Миний CD-ний онцлог тал гэхээр шүлгээ аль болох хүмүүст хүргэхийн тулд нэртэй нэвтрүүлэгчид, жүжигчдээр уншуулсан. Өөрөө ч уншсан байгаа. Эрэгтэй, эмэгтэй хүмүүсээр уншуулаад олон хүний дуу хоолой солигдоод ирэхээр анхаарал татах байх. Бас шүлэг бүрт тохирсон ая дантай. Хэдэн шүлэг яваад л нэг дуу байх жишээтэй.Тэр утга хэлбэрээрээ арай өвөрмөц, шинэлэг болсон байх. Ер нь хүмүүсийг уйдаахгүй гэж л бодож зохиомжилсон юм. -Яруу найрагч А.Байгалмаа гэхээсээ илүүтэй "Санасан шүү чамайгаа" гэдэг дуугаар чинь хүмүүс мэднэ. Дуучин Батмэнд, Цогтсайхан нарын дуулж олон түмэнд хүргэсэн тэр дуугаараа нэрлэж болоогүй юм уу? -Тэгэхээр арай хуучинсаг мэт санагдсан юм. Ер нь л CD-нд багтсан бүтээлүүдээ багцлаад нийтлэг нэр өгье гэж хичээсэн. Шүлэг ч тэр, дуу ч тэр хамгийн ариун гэгээн зүйл шүү дээ. Миний хувьд ертөнцөөс сонсч байгаа ариун гэгээн зүйл гэдэг утгаар нь, үүнийгээ хүмүүст хүргэх гэж байгаа гэдэгтээ ач холбогдол өгч "Гэгээн сонор" гэсэн юм. -Шүлэг бүрийн цаана өөрийн гэсэн ая дантай гэж хэллээ. Үүнийг нь өөрөө сонгосон уу? -Радиогийн "Цагаан лавай" студид хийсэн. Найруулагч Баярсайхан гэж их мэдрэмжтэй залуу ая данг нь сонгосон байгаа. -Бүтцийг нь харж байхад нэлээд шахуу хийсэн бололтой. Нийтдээ 24 бүтээл багтжээ. Бараг хоёр CD гаргачихмаар байхад ингэж "бөөндөх" зорилго юу байв? -Нэг зүйл хийхдээ чанартай, илүү хүртээмжтэй байхыг л хичээсэн юм. Хэрвээ хоёр CD хийе гэсэн бол мэдээж, хоёр таслаад л хийчих байсан. Чанарлаг хийе гэх үүднээс өөрийнхөө анхны бүтээл "Эрхсийн салхи" номноосоо хэдэн шүлэг сонгож, шинэ шүлэгнээсээ ч сонголт хийсэн. Тэгэхээр өөрийн бүтээлийн хувьд нэлээн шигшмэл шүлгүүд орсон гэж бодож байгаа. CD-нд оруулсан гурван дуу маань хүмүүст хүрсэн, хүрч байгаа, хүрэх байх гэдгээрээ гурван үе болчихоод байгаа. "Санасан шүү чамайгаа" дуу тухайн үедээ хит болж байсан болохоор хүмүүст хүрчихсэн байх гэж бодож байна. Дараачийн дуу "Явлаа гэж чанга битгий хэлээрэй" болохоор одоо FM-үүдээр ид цацагдаж, хүмүүст танил болж байгаа юм билээ. Сүүлчийнх нь "Эвийн хоёр хайр" гэж нэртэй ээж, аавын элбэрэл хайрыг магтсан дуу байгаа. Дуучин С.Жавхлангийн дуулсан энэ дуу одоохондоо сонсогчдод хүрээгүй цоо шинэ бүтээл. CD-нийхээ баярыг нутагтаа хийхээр товлосон гэсэн. Яг хэдийд болох вэ? Энд ажиллаж амьдардаг хүний хувьд нийслэлд тэмдэглэж болохгүй байсан юм уу? -Нутагтаа хийсэн нь дээр санагдсан. Яагаад гэвэл би тэр нутгаас төрж гарсан, тэр нутгаас шүлэг хэлхэх санааг олж, ажил амьдралын гараагаа эхэлсэн болохоор Дорноговьдоо тэмдэглэе гэсэн юм. Нутгаа хүндэтгэх сэтгэл бас энд багтаж байгаа. Хийж байгаа уран бүтээлээ хамгийн түрүүнд нутгийнхандаа сонсгох хэрэгтэй юм болов уу гэж бодсоноос ийм шийдэлд хүрсэн. Манай нутгийг ноён хутагт Данзанравжаагийн өлгий гэдгээр хүн бүр андахгүй. Нутгийнхан маань хутагтаа дээдэлж сүсэлж байдаг. Би ч гэсэн ноён хутагтаа хамгийн ихээр хүндэлж, сүслэн залбирч явдаг. Энэ ч утгаараа тэнд хийх ёстой гэж бодсон. CD-ний баяраа энэ сарын 14-нд аймгийнхаа "Саран хөхөө" театрт хийхээр товлосон байгаа. 
Н.Саранчимэг
