"Ангарагийн хүүхэн" сенсаци уу, бодит уу?

Харь гаригийн хөлгүүд дэлхийд ирсээр байдаг тухай яриа хэдэн зууны өмнөөс яригдсаар ирсэн ч батлагдсан нь үгүй. Нарны аймгуудын бусад гаригаас дэлхий рүү хэн нэгнийг илгээдэг эсэхийг бид барин тавин баримтаар мэддэггүй ч дэлхийнхэн бид бусад гаригийг тандаж эхлээд багагүй хугацаа өнгөрлөө.
Энэ түүхэн үйл явдалд америкчууд ихээхэн хүчин зүтгэл гарган ажилладаг. Тэдний сансар судлалын төв болох НАСА-гаас бусад гаригуудыг судлах тал дээр дорвитой ажлуудыг хийж эхлээд удаж байна. Ялангуяа Ангараг гаригийн судалгаа нэлээд эртнээс эхэлсэн гэж болно. 1990-ээд оны сүүлээр эрдэмтэд Ангараг гариг дээр амьдрал байж болох тухай ярьж эхэлсэн. 2000 оны зургадугаар сард НАСА-гаас Ангараг дээр ус байгаа гэдгийг тогтоосноо анх мэдэгдсэн юм. Гэхдээ үүнээс өмнө энэ талаар хүмүүс хэдийнэ ойлголттой болчихоод байсан билээ. 2000 он гарснаас хойш Ангараг гаригийн судалгаа маш эрчимтэй явсан. Хэдэн зуун сая ам.долларын өртгөөр боссон роботууд нь шинэ Ангарагаас шинэ мэдээллийг илгээж эхэлсэн. Хамгийн сүүлд Ангарагаас НАСА-д ирсэн нэгэн зураг багагүй дуулиан тарьсан билээ. Хадан дээр суугаа эмэгтэй мэт харагдах дүрсийг Ангараг дээр дэлхийнхтэй адил хүмүүс амьдардаг юм байна гэж зарим хэвлэлээр сүржин зарласан. Зарим нь ийм боломж байхгүй гэдгийг батлаад саран дээр ч янз бүрийн хүний дүрс харагддаг ч бодит амьдрал дээр юу ч байдаггүй шүү дээ гэх болсон. Харин олон хүнийг маргах өөшийг хаяж өгсөн НАСА ямар нэгэн тайлбар огт хийгээгүй байна. Ерөнхийдөө бие галбирын хувьд яахын аргагүй эмэгтэй хүн мэт харагдах уг дүрсийн талаар Энэтхэгийн Сансар судлалын төвийн дарга мэдэгдэхдээ "Ангараг дээр агаар мандал байдаг нь үнэн ч би үүнийг хүний зураг гэж бодохгүй байна. Саран дээр бугын дүрс, хүний толгой гээд янз бүрийн зүйл харагддаг шүү дээ. Тэр хадан дээр суугаа эмэгтэйн зураг бол байгалийн бүтээл л байх" хэмээжээ. Ангараг гариг агаар мандалтай хэдий ч маш сийрэг учраас сансар огторгуйгаас ирэх солирын бөмбөгдөлтөд ихээр өртөж том том тогоо үүсгэжээ. Газрын гадаргын хувьд сарныхтай төстэй. Мөн хад чулуу ихтэй бөгөөд хөрсөн дор нь ихээхэн хэмжээний мөс бий гэдэг. Агаар мандлын хувьд Ангараг их сийрэг бол манай дэлхий яг дундаж, Сугар гариг хамгийн нягт агаартай гэнэ. Хэрэв Ангараг, Сугар хоёрын агаар мандлын үүсэл, хөгжлийг мэдэх юм бол дэлхийн агаар мандлын түүхийг олчих боломжтой. Магадгүй хэдий хугацааны дараа дэлхийн агаар Ангараг, Сугарынх шиг болохыг тооцож болох нь. Тиймээс тэрхүү хоёр гаригаас ирж байгаа мэдээлэл бүхэн үнэ цэнэтэй юм. Ангараг дээр амьдрал байх магадлалтай гэдэг ч бидэн шиг соёлт иргэншил байхгүй гэдэг дүгнэлтийг эрдэмтэд гаргасан байдаг. Харин амьдрал байх юм бактери буюу микро организмын түвшинд байх магадлалтай юм байна. Шуугиан болоод байгаа, Ангараг дээрх тэрхүү эмэгтэйн зургийн талаар ШУА-ийн Одон орон, геофизикийн судалгааны төвийнхнөөс лавлахад "Энэ нь албан ёсны баттай мэдээлэл биш. Хэрэв баттай мэдээлэл бол НАСА улам дэлгэрүүлж тавих байх. Шүдэнзний хайрцагны чинээ тэрхүү зураг үнэхээр үнэн юм бол Ангараг дээр соёл иргэншлийн ул мөр байх сонирхолтой сэжим гарч ирнэ. Эсвэл энэ зураг зүгээр л сенсаци дэгдээх гэсэн зүйл" гэсэн юм. Дашрамд дуулгахад, өнгөрөгч жил Монголд ирсэн Японы ШУА-ийн жинхэнэ гишүүн, профессор Такафуми Мацуй Ангараг гаригийн талаар сонирхолтой лекц уншсан билээ. Тэрбээр "Ангараг гариг дээр усны голдрил ай сав байгаа нь батлагдсан. Яаж ийм зүйл болов. Яагаад Ангараг өөрчлөгдөв гэдгийг одоо судалж байгаа. Хэрэв судалгааны ажлын төсөв батлагдвал Монголд дараа жил би ирнэ. Монголын өмнөд говьд байх солирын бөмбөгдөлтийн тогоог судлах юм. Учир нь Монголын говьд үүссэн тэрхүү тогоо дэлхий дээр үүссэн анхны солирын тогоо юм биш үү гэсэн таамаг байдаг. Үүнээс гадна Ангараг дээр ажиглагддаг солирын бөмбөгдөлтөөс үүссэн тогоотой төстэй байдаг учраас харьцуулсан судалгаа хийх юм" гэж байсан билээ. 
Д.ЭНЭР-ОЮУ 


