 "Цагаан хэрэм"-ээс "ногоон хэрэм"

Үргэлжлэл. 
Найм. Гэрийн рашаан Бид өнөө орой халуун рашаанд орно хэмээн Үндэсбат гуай хэллээ. Мэдээж рашаан гэхээр уугуул монгол хүний санаанд энд тэнд босгосон амбаар, түүнд оочерлох өвчтөнүүд бодогддог. Улаанхад хотын Хишигтэн хошууны халуун рашаанд ирэвээ.
Гэтэл ямар ч рашаан усны шинжгүй, таван давхар ч билүү, цэмцгэр буудалд биднийг аваачлаа. Эндээс нэлээд хол очиж л рашаанчлах юм байх гэсэн шүү юм санаанд орно. Орсон хойноо мэдэхдээ өнөөх халуун рашаан нь хоолойгоор гүйгээд өрөөний онгоцонд ороод ирдэг юм байна. Мэдээж рашаанан зочид буудал юм болохоор хоёр ортой өрөөнд хоёр онгоц байх юм. Бид тус тусын онгоцонд яльгүй хүхэр ханхалсан халуун рашаанд шөнөөр орж ямбаллаа. Дашрамд хуучлахад рашааныг "жирийн рашаан" ба "монгол рашаан" хэмээн хоёр хувааж ойлгууштай санагдана. Хэрэг дээрээ бол газрын гүнээс нааш ирэх замдаа элдэв эрдэс бодисыг уусган аваад ирж буй, ихэвчлэн халуун усыг рашаан гэдэг. Тэдгээр эрдэс бодисууд нь хүний биед сайнаар нөлөөлж, ихэнх төлөв нөхөн сэргээх эмчилгээ болдог гэдгийг "тангад,түвд таван хэлийн амьтан" аль эрт мэджээ. Манай гаригийн хамгийн том рашаанчин бол япон. Дараа нь хятадууд орж байгаа гэлцэнэ. Тэд рашааныг сайхан амрах газар, биеэ чийрэгжүүлэх, нөхөн сэргээх арга гэж үздэг. Харин тэдний дунд рашаан нь тухайлсан нэг өвчин эмгэгт сайн гэсэн ойлголт байдаггүй. Иймд рашаан нь эрүүл хүмүүсийн очих газар болдог аж. Энэ сонирхлыг дагуулсан том бизнес бас хөгжжээ. Харин монгол рашаан бол их онцлог. Бидний итгэдгээр рашаан нь хүхэр эрдэс бус бөөн ид шид агуулсан зүйл. Монгол рашаан нөхөн сэргээх гэхээсээ илүү шууд эмчлэх "үүрэг"-тэй. Гэхдээ их онцлогтой, бөөр, элэг дэлүүний янз бүрийн эрхтэн хариуцсан рашаан байна. Бас баруун, зүүн нүдний рашаан тус тусдаа. Зүүн нүдний рашаанаар баруун нүдээ арчвал гэмтэй байж ч болох талтай.Манай рашаан зөвхөн шидэт усаар зогсохгүй ревматмизм сорогч хад, хээлтүүлэгч чулуу хүртэл орсон шидэт ертөнцийн цогцолбор байдалтай. Учир иймд манай рашаануудад өвчтэй зовлонтой хүмүүс л хуран цуглардаг. Таныг аль нэг рашаанд явахад орчин тойрныхон чинь "манай энэ ямар нэг өвчин тусчээ" л гэж ойлгоно. Сайн муугаар нь дуудаад яах вэ? Нэг иймэрхүү байдалтай. Ес. Далайгаас алсын Далай нуур Далайд гарцгүй монголчууд нууртаа "далай" нэр өгөмтгий. Яг ийм Далай нуур Улаанхад хотын нутагт байна. Нэр нь хот боловч нутаг дэвсгэр нь бусад аймагтай ойролцоо газар юм. БНХАУ-ын Өвөр монголын өөртөө засах орон нь гурван аймаг, найман хоттой гэж ярьсан. Энэ Далай нуур бол манай Халх гол очиж цутгадаг тэр Далай нуур биш юм. Нэр агч Далай нуур нь Хөлөн буйрт байдаг аж. Иймэрхүү амьдай нуурууд манайд ч, тэднийд ч зөндөө. Ухаандаа "Сангийн далайн давс нь бурзайсан... дорнод монголын уудам тал минь юутай сайхан бэ" гээд нийтэд түгсэн дуу байдаг. Дорнод монголын уудам тал энээ тэрээ гээд байгааг бодоход Дорнодод л байдаг хэрэг биз. Завхан Баянхонгорын зааг нутагт ч Сангийн далай гээд жижгэвтэр нуур бий. Өвөр монголд ч бас л Сангийн далай байна аа. Далай нуурыг НҮБ-аас дэлхийн байгалийн нөөц цогцолбор газар хэмээн хамгаалалтад авсан юм байна. Энд Далай нуурын амьтан ургамлын төрөл зүйлийг хамгаалах Канадын төсөл хэрэгжиж байгаа юм байна. Тус нутагт найман зүйлийн гайхамшиг бий гэх. Ухаандаа элсний гацуур байна. Дагуурын тогоруу хэмээх ховор болоод гангамсаг жигүүртэн ч энд буй аж. Нуурын ус цэнгэг байгаад сүүлхэнд давсжижээ. Гэтэл тэнд байсан цэнгэг усны нэгэн зүйл загас давстай усанд дажгүй амьдарч дасаад үлдээд гайхамшгийн нэгэнд орох болж. Биднийг ч тэр загасаараа дайллаа. Юунд ч болов дасаад амьд үлдчихдэг тэр айхавтар загасыг бид сэрээгээрээ хатган сайтар шалгасны дараа сая идэж эхэлсэн удаатай. Энэ нутаг Скандиновын хойг шиг үргэлжийн салхитай газар бололтой. Салхины цахилгаан станцын аварга том сэнснүүд талаар нэг ирийнэ. Гагц тог цахилгаан гаргахад бус олон ажилд нутгийн салхи зүтгэдэг аж. Салхин сэнсний нэг нь газрын гүнээс ус татан өндөрт байрлуулсан томоо "ёонкос"-т юүлэх аж. Тэр саванд буй ус өөрийн даралтаараа доош гүйж нарийхан хоолойнуудаар тал тал тийш гүйнэ. Зүгээр нэг гүйхгүй, зохих ёсоор шүүрч зам зуурын бэлчээрийг усжуулах аж. Бэлчээрийг олон жижиг хэсэг болгоод маш нарийн "аривсаан" (расписания)-аар хуваарилан ашиглана. Манай малчид ч гэсэн малаа таргалуулах үүднээс бэлчээрээ ингэж нөөж ашигладаг. Харин энд малдаа тэжээл олох тийм ч ноцтой асуудал бус хамгийн гол нь бэлчээрээ талхлуулаад цөлжүүлчихгүйн тулд ингэдэг бололтой байна. Малаас өмнө газар нутгийн тарга чухал гэсэн үг л дээ. Ер нь бол одоо чинь бүдүүн тоймоор хэлэхэд амьтныг махны өөдсөөр нь хийгээд эхэлчихсэн цаг шүү дээ. (Колонийн аргаар бүдүүлгээр тайлбарласныг уучилна уу) Японоос эхлээд помидорыг пролоноор хийсэн хиймэл хөрсөн дээр ургуулж чадаж байгаа ч гэсэн газар шороо, бэлчээр нутгийг оригналиар нь бид хийж сураагүй байгаа. Сурах нь ч юу л бол. Орон нутгийн гол орлого мал, үйлдвэрлэлээс бус аялал жуулчлалаас ордог гэнэ. Ер нь хятад орны нүүдлийн мал аж ахуйг өөрийн үндэсний цөөнх болох өвөр монголчуудын уламжлал, хүсэл сонирхолд нийцүүлэн хадгалж байгаа үзмэр, чимэг маягийн зүйл гэж хэлж болмоор санагдана. Зөвхөн бэлчээрийн малыг хэлж байна шүү. Харин асуултгүй хариулт нь бэлэн байх нэг зүйл бол бэлчээрт хуваарилаагүй нутгаа ойжуулж байгаа гэсэн үг. Далай нуураас урагшлан Хянганы нуруу өөд мацан буй элс ч мөчөөгөө өгөхгүй дайсагнан зүтгэх аж. Хятадууд ч ногоон хэрмээрээ түүнийг гишгэлсээр, тэмцэл үргэлжилж байнам. Үргэлжлэл бий. 
Б.Цэнддоо

