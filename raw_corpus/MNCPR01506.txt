Архи, тамхигүй үндэстэн болцгооё

Ирэх жилээс нийслэл болон хөдөө орон нутагт  үйлчилгээний газар тамхи татахыг хориглосон хууль гарах нь. Улмаар архи, тамхитай төр засгийн бодлогын хэмжээнд тэмцэх гэгээтэй мэдээлэл сонсдож эхэллээ. Цаашлаад монголчууд архи,  тамхи хэрэглэдэггүй үндэстэн болох гэнэ. Уг нь ингэж байж л Монголын ирээдүй хойч үе, эрүүл мэнд, боловсролд анхаарах боломж бүрдэнэ шүү дээ. Энэ бол АН-ын мөрийн хөтөлбөрт тусгагдсан гэрэлтэй гэгээтэй бодлогуудын зөвхөн нэг нь. 
Ард түмэн нийтээрээ архинд автаж, гуньж гутарч ажилгүй, ааш зан нь эвдэрч,  гэмт хэрэгт холбогдож,  шорон гянданд хоригдож эхлэх нь улс орон уруудан доройтож байгаагийн шинж юм. Манай нийгэм яг л ийм байна. Зөвхөн архины гайгаар нийгмээс гадуурхагдсан хүн сүрэг ч бий болсон.  Хэдий чинээ амьдрал ядуу байна тэр хэрээр архинд автацгааж байна. Хэний гэрт архичид цугларч, архинаас хэрүүл зодоон гарч байна. 
Мөн л ядуу зүдүү өрх гэрт. Хаана архи уудаг хүмүүс их байна. Хамгийн ажилгүй, хамгийн алс бөглүү газарт.  Наад захын жишээгээр л   бүх сумын төвд ажилгүй, архичин залуус дүүрсэн. Тэднээс  аав, ээж, ах дүүс, үр хүүхэд нь үнэндээ залхаж, архи уусан бол гэртээ битгий ирээсэй гэж залбирах энүүхэнд. Саяхандаа  90 настай буурал өргөмөл хүүгээ бусдад мөнгө төлж зодуулсан хэрэг гарч эмгэн хүртэл шоронд хоригдсон. Түүнийг хавь ойрынхон нь хүндэлдэг "хүүгээ тэгэх хүн биш" гэж өмгөөлсөн. Архи уухаараа араатан болж хувирдаг хүүгээ хашраах гэж л тийм юм хийсэн гэж  эмээ үнэнээ өгүүлсэн. Аргатай хүн ийм зүйл хийж сууна гэж үү. Ийм жишээ Монголд олон бий. Хоёр жилийн өмнө 70 настай тэргэнцэртэй хөгшин "Хүүгээс минь салгаж өгөөч" гэсээр манай сонины редакцид ирж байсан. Хайрлаж, эвийлдэг ганц хүү нь архинаас болж хэрэгт холбогдоод шоронд ороход эхийн сэтгэл яахан амар байх билээ. Хөөцөлдсөөр байгаад хүүгээ суллуулж. Харамсалтай нь хүү нь засрах нь байтугай дордож ээжийнхээ тэтгэврийн мөнгийг булаан архинд өгдөг. Бүх мөнгийг нь авчихсан хэрнээ мөнгө өг гэж зодож нүддэг болж. Хүүдээ зодуулахгүй байх сан гэсэн дээ энэ ээж хуруун дахь бөгжөө, чихэн дэх ээмгээ хүртэл өгч. Бүр сүүлдээ гурил, будаа, хоолны  жаахан махаа өгөөд ч хүү нь ханаж цадсангүй. Хутга барин заналхийлж унтаж хэвтэхэд ч бэрх болж. Хөөрхий хөгшин аргаа барахдаа дүүргийнхээ цагдаагаас "Хүүг минь хэд хоног хориод өгөөч. Эмээ нь хэд хоног хэвтэхгүй бол ядраад байна" гэж гуйжээ. "Гуйж гувшиж суллуулчихаад тоглоомтой хөгшин бэ. Тэгээд ч танай хүү гэрийнхээ, өөрийнхөө юмыг л зарж үрсэн. Гэмт хэрэг хийгээгүй гээд хорихгүй байна. Энэ хүүг надаас холдуулахад туслаач" хэмээн бурхны илч юм шиг л гуйж билээ.   Ийм гачлантай амьдрал олон байгаа гэж хэлж чадахгүй ч цөөн лав биш. Ийм амьдрал дунд үр хүүхэд, хөгшид маань нүдэндээ нулимстай сууна. Тэд  лав ийм амьдралыг мартах амар амгалан амьдрах үе ирлээ хэмээн баярлаж  АН-д итгэн дэмжиж суугаа даа. 
Дэлхий дахинд 1980-аад оноос архины хэрэглээ хамгийн ихээр дэлгэрсэн гэдэг. Жилд нэг хүнд ногдох архины хэмжээ 8-9 литр болоход алив улс орны үндэсний аюулгүй байдал алдагдана хэмээн үздэг байна. Гэтэл  ОХУ-д 1995 онд согтууруулах ундааны хэрэглээ огцом өсч нэг хүнд ногдох хэмжээ ойролцоогоор 15 литрт хүрч дэлхийн хамгийн их архи хэрэглэдэг улсын тоонд орж байж. Тухайн орон төрийн бодлогын хэмжээнд анхаарч өөрчлөлт хийж чаджээ. Малайз, Энэтхэг зэрэг орнуудад архийг чөлөөтэй худалдана. Гэхдээ архи авч байгаа нэгнийгээ эвэртэй туулай үзсэн юм шиг гайхаж хардаг. Архи авсныхаа төлөө тэр хүн ичиж, бүр гэмт хэрэг хийсэн мэт харц дальдрахыг яана. Нэг ёсондоо архи хөгжилтэй, ёс суртахуунтай орнуудад моодноос гарлаа. Харин Монголд ид моод болж энэ чигийн бизнес цэцэглэж байна. Манай улсад  нэг хүнд ногдох архины  дээд хязгаарыг хэдийнэ давсан. Нэг хүнд жилдээ 23 литр орчим  согтууруулах ундаа ногддог. Жилд гарч байгаа үйлдвэрийн ослын 30, гэр бүл салалтын 45, авто ослын 60-70, хүн амины хэргийн 80 гаруй хувь нь согтуугаар үйлдэгдсэн тухай судалгаа оны өмнө гарчээ. Бас нэгэн судалгаагаар Монголын нийт хүн амын 13.6 хувь нь архинд донтох эмгэгтэй байгааг тогтоожээ. Гэтэл энэ үзүүлэлт Европод тавхан хувьтай байгаа гээд бод доо. Ийм байхад Монголын Төр засгаас явуулж байгаа бодлого огт алга. Өнгөрсөн жил  хувийн үйлдвэрийн архинаас олон хүн хордож амиа алдсанаас үүдэж жаахан цочроо авах шиг болсон. Одоо бахь байдгаараа.  Хэдэн хувийн үйлдвэр хаагдсаныг эс тооцвол шүү дээ.  Тэр хорио тавьсан өдрүүдэд Монгол орон ямар амар амгалан, хөгшид,  хүүхдийн  нүднээс баяр гэрэлтэж,   Монгол орон ийм л байдаг бол гэмээр хүмүүс сэтгэл амар, айдас хүйдэсгүй сууцгаасан. Энэ чигээрээ архийг хорьчихоосой гэж олон түмэн хүссэн ч харин төр нь сонсоогүй. Архинаас ашиг ологч хэдхэн хүний орилохоос айж  зөнд нь орхисон. Уг нь ийм л  үед төр төмөр нүүрээ харуулж ашиг ологчдын бус ард түмнийхээ талд байсан бол өдийд асуудал бага ч болов цэгцэрч байх байсан даа. 
Хэрэглэгчдийнхээ гуравны нэг хувийг үхэлд хүргэдэг ч хуулиар хориглоогүй цорын ганц бүтээгдэхүүн бол тамхи. Тамхинаас болж нас барагсад хамгийн багаар бодоход 15 жилээр дутуу насалдаг байна. Ялангуяа буурай хөгжилтэй орнуудын хүн ам тамхинд илүү донтдог нь судалгаагаар тогтоогдсон зүйл.  Өнөөдрийн байдлаар дэлхий дээр 10-24 насны хоёр тэрбум орчим залуу хүн амьдардгийн 85 хувь нь хөгжиж буй орнуудад аж төрдөг байна.  Улс орон хэдий чинээ хөгжинө төдий чинээ ард түмэн соёлжино. Энэ хэрээр муу зүйлээс татгалзаж эрүүл мэнддээ анхаардаг ёстой. Ойрын жишээн дээр авч үзье. Та бидний дунд амьдарч байгаа хүмүүсийг ажиглаад үз л дээ. Өдрийнхөө талхны мөнгийг яаж олъё доо гэж байгаа хүн шүдний цоорхойг өвчин гэж тооцдог билүү. Гэтэл амьжиргаа дээгүүр хэсэг нь нүд улайсан ч,  нүүрэндээ жаахан шарх авсан ч эмчид очиж мөнгө төлөх гээд байдаг шүү дээ. Яг л үүнтэй адилхан  хөгжиж буй орнууд  хүүхэд залуусаа тамхи мэтийн үхлийн хортой  муу зуршлаас хамгаалж чаддаггүй.  Энэ нь тамхи үйлдвэрлэгч том компаниудын хувьд олзлогдох, тэдний бизнесээ хөгжүүлэх боломжийг олгодог. Одоо манайд тамхины бизнес ид цэцэглэж явна. Манай залуус ч өнөөдрийн байдлаар  эрүүл мэнд гэхээсээ илүүтэй нийгэмд эзлэх байр суурьтаа анхаарч байна. Удахгүй байр сууриа олох ч биз. Харин тэр цагт тамхи хэмээгч хорт бодис эрүүл  саруул  эд эрхтэнг гэмтээж, сийрэг оюуныг нь булаагаад явчихсан байх вий. Японд тамхи татагч нарт зориулж тусгай "Аквариум" гаргасан байдаг. Уг нь тамхи татах өрөө л дөө. Гэхдээ тэднийг хоронд шунагчдын аквариум мэт харагдуулж чаддаг. Тамхичин хүн өөрөө гаднаас нь харахаараа ичих шиг болдог гэдэг юм билээ. Мөн долоон хоногийн сүүлчийн хоёр өдөрт нь тамхи татахыг хориглож байгаа гэсэн. Түүнээс гадна автомат зарагчаас хүүхдүүдийг тамхи авахыг хориглож Macho гэгч карт гаргасан байна. Япон ч бус хөгжингүй бүх орнууд тамхичдыг шахаж байна. Тиймээс яг өнөөдрөөс тамхинаас татгалзъя залуус аа. АН-ыг дэмжиж архи, тамхигүй үндэстэн болцгооё, монголчууд аа. 
Д.Цогзолмаа
