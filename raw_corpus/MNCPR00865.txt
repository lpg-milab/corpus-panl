Хүнийг амьдаар нь дуусгадаг нийгэм байж дээ

Сүсэгтэн олны хөл үл тасрах "Дашчойлин" хийдийн дааман хаалганы өмнө суудаг жанжин малгай, тэрмэн хантаазтай тавиад насны нэг хүнийг тэр хавиар явдаг хүмүүс андахгүй байх. Содномцэрэнгийн Насантогтохыг хэлж ирдэггүй хийсч ирдэг гай зовлонд нэрвэгдэхээсээ өмнө хүн ардынхаа эрүүл энхийн манаанд тангараг өргөсөн "цагаан нөмрөгтөн" байсан гэхэд өнөө итгэх хүн цөөн. Ховд аймгийн Цэцэг сумын уугуул түүнтэй хөөрөлдлөө.
-Та ямар намтартай хүн бэ? -Би ч цагтаа ч одооных шиг ийм хүн яваагүй юм аа, миний дүү. 1954 онд төрсөн. Нийслэлийн 21 дүгээр сургуульд орж А үсэг заалгасан. Тэгээд Зайсангийн 32 дугаар сургуульд наймдугаар анги төгсөөд, анагаахын техникумд орж төгсөөд 1974 онд Төв аймгийн Алтанбулаг сумын эмнэлэгт ажилласан. Хоёр гурван жил ажиллаж байгаад Анагаахын дээд сургуульд элсэж их эмч болсон. Анагаахын шалгалтанд сум бүрээс нэг нэг эмч, гуч дөчөөд хүн байсан юм даг. Тэр олон хүнээс шалгарч хуваарь авч байсан. /санаа алдав. Сур/ -Ингэхэд та ямар мэргэжлийн эмч билээ? -Дотрын эмч. -Осолд ороод удаж байна уу? -Гурав дөрвөн жил болчих шив дээ. Төв аймгийн Баянцагаан сум орчихоод мотоцикль дээр гурвуул сундалдаж яваад онхолдож хөл, гар ийм болсон доо. -Хань ижилтэй байв уу? -Алтанбулагт байхдаа хүний их эмч Лхагваа гээд сайхан бүсгүйтэй амьдарч, хоёр хүү, хоёр охинтой болсон. Одоо тэд маань аав дээрээ ирж, очиж байдаг. Чадлаараа тусалдаг. Хүүхдүүдийн ээж бидний амьдарч байсан тэр үе чинь захиргаадалтын оргил, Цэдэнбалын үе байлаа. Намайг төгсүүт өөр газар хуваарилсан. Чи бод доо, хоёр тусдаа газар байхад залуу хүмүүст хэцүү биз дээ. Хоёр хунг хагацаахад нэг нь энэлж үхдэг юм гэсэн. Тэгэхэд хүнийг л ингэж алж байсан цаг юм шүү дээ. Нийгэмд буруу өгөөд ч яахав. Бидний заяа л тийм байсан юм байлгүй. Харин надад энэ сайхан ард түмнийхээ хайрыг даах сэтгэлийн хат, тэнгэрлиг увдис заяасан юм шүү. -"Эмч хүн жаргалын ээж" гээд дуулдаг. Та өөрөө хүмүүсийг хэр баярлуулж байв? -За, өөрийгөө дөвийлгөх нь ч хаашаа юм бэ? Алтанбулагт байхад сургуулийн дотуур байрны хүүхдүүд халуураад байна гэлээ. Очоод үзлээ. Халуурцгаагаад сүйд. Намайг очиж үзэхээс өмнө нэг хүүхэд цочирхон нас барчихсан байсан. Түрүүнд нь үзсэн эмч буруу онош тавьсан бололтой юм. Би цахилгаан менингит байна гэж мэдүүтээ шуурхай арга хэмжээ авч, зай завсаргүй дициллиндээд байлаа. Карантин /хорио цээр/ тогтоож, эмчилгээ сайн хийсний үр дүнд найман зуу гаруй хүүхэд энэ аюулт өвчинд нэрвэгдээгүй өнгөрч билээ. Энэ явдлын дараа тухайн үеийн сум орны удирдлага хүлээн авч, сайшаалын үнэмлэх энэ тэрээр шагнаж байсан шүү. Би одоо ч боддог юм. Арга, билгийн орчлонд арга засалгүй юм гэж орчлонд байхгүй дээ. -Оюутны ширээнээ хичээл заалгасан багш нараа дурсвал... -Манай ангийн багшийг Заяа гэдэг бүсгүй байлаа. Эрүүл мэндийн сайд Ням-Осор гуайн охин. -Ням-Осор сайдын охин Туяа сайд уу? -Биш ээ, биш. Заяа нь. Анагаахын декан нь доктор, проффессор Батмөнх, проректороор доктор Батсүх нар алба хашиж байсан. -Таныг би эмч мэргэжилтэй хүн болохоор асуултанд маань эмзэглэхгүй байх гэж бодож байна л даа. Эрүүл саруул байхдаа эрхтэн дутуу хүнийг хараад гайхах, хачирхах сэтгэл төрж байв уу? -Би оюутан байхдаа XIII хороололд амьдардаг байсан юм. Тэгэхэд Багшийн дээдийн буудал дээр өрөөсөн хөлтэй мөртлөө суга таягтай нэг залуу байнга л гуйлга гуйж суух. Тэр залуу байртай, гэр оронтой байтлаа яах гэж тэгж гуйлга гуйдаг юм бол гэж гайхдаг байлаа. Одоо бодоход тэр хүн надаас ч сэтгэлийн хатгүй хүн байж. Би хэнээс ч гуйлга гуйхгүй гэсэн бодолтой хүн. Нэг ч гэсэн хөлтэй бол юм хиймээр санагдана шүү. -Нутгаа санах юм уу? -Сананаа. Ховд намарзан /бодвол нутгийн аялгууны үг бололтой.сур/ нутаг. Цэцэг нуур, Ангиртын хөвөө, Баруун, зүүн Хөшөөт ай сайхан шүү дээ хө. Нас ахихаар нутгаа санах юм. Чадвал ясаа тэнд тавих юм сан гэж бодох юм. Бас протез хийлгээд хөл дээрээ босох юм сан гэж бодох юм. -Та бас ч мэргэжил мэдлэгтэй сэхээтэн хүн байна. Хөөцөлдөөд хиймэл хөл хийлгүүлчих аргаа олохгүй байна уу? -Уг нь протезтэй болно гэж мөрөөддөг байлаа. Ганболд захиралтай хувийн протезны үйлдвэрт ажилладаг Оюунчимэг гэдэг бүсгүй "Чамд хөл хийлгэж өгнөө" гээд л иргэний үнэмлэх аваад явсан. Хоёр жил гаруй л хүлээлээ. Одоо ажлаасаа ч гарсан юм шиг байна лээ. Иргэний үнэмлэх дахиад авна гэхээр дор хаяж л 40-50 мянган төгрөг орно. Ийм их мөнгөөр үнэмлэх авч байснаас хэд хоногийнхоо хоол ундаа аргалсан нь дээр биз дээ. -Таны хаягийн бүртгэл чинь аль дүүрэгт хамаардаг юм? -Сүхбаатар дүүргийн XIV хорооны Рашаантын 14-724. -Одоо хаана, хэнтэйгээ амьдарч байна? -Гүрүүшиг хийдэг дүүтэйгээ, Таван буудалд. -Тэр холоос энд яаж ирэх вэ? -Заримдаа автобусаар, голдуу таксидна. Би чинь зургаан дүүгийнхээ зулай дээр гишгэж төрсөн хүн. Манай дүү нар " та гэрээс гаралгүй гэртээ "Монел" үзээд, дулаахан тухтай, сайхан хэвтэж байгаач" гэж хэлдэг юм. Тэд намайг тэгж хэвтвэл жаргана гэж бодоод байх шиг байгаа юм. Надад олонтойгоо бужигнаж явахаас илүү жаргал алга. Энэ "Дашчойлин" хийдийн үүдэнд наймаа хийдэг Батсайхан, Төмөрөө, Дэмбэрэл, Цээгий нартаа баярлаж явдаг. Эд намайг эмнэлэгт хэвтсэн ч гүйгээд очно шүү дээ. Такси бариад, гуанзнаас хоол дөхүүлээд өгөх жишээний. Энэ чинь хүний сайхан сэтгэл биз дээ. -Халамжийн мөнгө авдаг уу? -Авдаггүй. Олон жил ажилласны гэж жараад мянган төгрөг авна. -Хүнд буян үйлдээд өдөрт хэдийг олж байна? -Өө, хөөрхөн юм олчихно. Ямар ч байсан өөрийгөө болгоод байна шүү. -Танай удамд үздэг, хардаг хүн байсан юм уу? -Үзмэрчийн удам байгаа. Миний өвөг эцэг Дэндэвмаам гэж Засагт ханыхан андахгүй хувилгаан хүн байсан юм гэнэ лээ. Аав маань л "Миний хүү өвөөтэйгөө дэндүү адилхан" гэдэг байсан. Тэрэгний морийг хурдан морьтой жишиж болох уу. Үзмэрч гэдэг үүнтэй адил. Хурдан угшлаас хурдан адуу л төрдөг биз дээ. 
Л.Батцэнгэл
