Дөнгөж хагалгаа хийлгэсэн намайг эмнэлгээс хөөж гаргасан

Нийслэлийн Баянзүрх дүүргийн IX хорооны иргэн Л.Батболд манайд хандлаа. Түүнийг ярьсныг сийрүүлэн хүргэж байна. -Би шулуун гэдэсний хагалгаа хийлгэхээр өөрийн оршин суудаг дүүргийн эмнэлгийн 36 дугаар маягтаар клиникийн II эмнэлгийн мэс заслын тасагт өнгөрсөн сарын 17-нд хэвтсэн юм. Маргааш өглөө нь хагалгаанд орж, 11 цагийн үед хагалгаанаас гарсан. 
Тэгээд 310 тоот өрөөнд шилжин хэвтэхэд тэнд 60 орчим насны өвгөн бас хэвтэж байв. Намайг орсноос хойш хэдхэн минутын дараа өвгөн "Орос, Солонгосын элчингүүдийг яаралтай цуглуулж нааш нь оруул" гэх зэрэг хачин, хачин юм яриад байхаар нь түүнд туслахаар сувилагчийг дуудтал удалгүй ороод ирсэн. Гэтэл өвгөн сувилагчид "Энэ нөхөр архи хундаглаж уугаад, агсан тавьж намайг алах гээд байна" гэж хэлсэн. Сувилагч түүнийг тайван байхыг зөвлөтөл улам чанга орилж хүүхдүүдээ дуудтал нөмрөг, улавчгүй нэг залуу орж ирээд "Чи аль дүүргийн гөлөг вэ. Чамайг амьтан болгоно" гэх зэргээр дайрч доромжиллоо. Энэ шуугианаар эмч, сувилагч нар орж ирэн "Энэ хүн дөнгөж хагалгаанаас гарч ирсэн. Юун архи байх вэ" гээд сав суулга нэгжин архи байхгүйг нотолтол нөгөө залуу гарч явсан. Удалгүй тасгийн эрхлэгч Нармандах орж ирэн "Чи гуйж хэвтчихээд юун хэл ам татлаад байна. Эвгүй хүмүүстэй орооцолдлоо доо. Одоохон хурдан гар" гэж хөөсөн. -Дөнгөж хагалгааны дараа юу? -Тийм. Би ч их айсан. Тэгээд 11цаг 15 минутын үед гэрийнхэндээ ч дуулгаж чадалгүй таксигаар гэртээ харьсан. Хагалгааны дараа 25-30 минутын дараа тэр шүү дээ. 12 цагийн үед наркоз гарч маш их өвдөж, бүр ухаан орж гарч байсан. Өвчин намдаах тариаг 20 минутын зайтай хийсэн ч нэмэр болоогүй. -Та хэр хүнд хагалгаа хийлгэсэн юм бэ? -Хагалгаа хийсэн эмч нар надад "Чиний шулуун гэдсийг тойруулж ухаж авлаа. Хүнд хагалгаа болсон шүү. Эмнэлэгт хэвтрийн дэглэмд 8-10 хононо. Дараа нь гам сайн захина шүү гэж байсан. -Дахиж эмнэлэгтээ хандсан уу? -Тэр өдрөө манай гэрийнхэн эмнэлэг дээр очин тасгийн эрхлэгчтэй уулзах гэсэн боловч сувиагч нь "Тасгийн эрхлэгч эмнэлэгт хэвтэж байгаа. Одоо дусал залгуулчихсан. Маргааш ир" гэсэн байна лээ. Маргааш нь аавыг очиход хагалгаа хийсэн эмч нь "Би энэ хүнийг хүнд хагалгаа хийлгэсэн, гаргаж болохгүй гэж хэлсэн шүү дээ" гэхэд тасгийн эрхлэгч "Чи хүнд хагалгаа гэж хэлээгүй шүү дээ" гэж гүрийсэн гэсэн. 20, 21-нд хагас бүтэн сайн өдөр байсан болохоор эмнэлэгт очин боолгож чадалгүй, гэрээр боосон болж өвчин намдаах тариа хийлгэсээр өнжсөн. Маш их өвдөж байсан. Нэг дэх өдөрт эмнэлэг орон хагалгаа хийлгэсэн эмч нараасаа зөвөлгөө авч явсаар одоо арай гайгүй болоод байна. Гэвч хойшид цэвэр орчинд биш гэрийн нөхцөлд боож эмчилж байсан болохоор сөрөг үр дагавар гаран хүндрэх, дахин хагалгаанд орох, хавдар болохыг үгүйсгэх аргагүй. -Одоо та яах бодолтой байна вэ? -Монгол Улсын сайд нарын гэх тодотголтой том эмнэлгийн тасгийн эрхлэгч Нармандах гэгч хүн намайг ингэж хүн ёсноос гажууд үзэж эмчийн тангаргаа умартан доромжилсонд би үнэхээр гомдож байна. Хожим сонсоход тэр өвгөн болон түүний хүүхдүүд Нармандах эмчийн танилууд гэж сонссон. Ер нь эмч нар ингэж өвчтөнүүдээ хөөж туугаад байдаг бол хичнээн өвчтөн зуурдаар талийгч болох вэ гэж бодохоор сэтгэл өвдөж байна. Иймд миний гомдлын мөрөөр нарийвчлан шалгаж, тус эмнэлгийн мэс заслын тасгийн эрхлэгч Нармандахад зохих арга хэмжээ авч өгөхийг холбогдох байгууллагуудаас хүсч байгаа юм. Би өргөдлөө ч бас өгнө. 
Д.Туяа
