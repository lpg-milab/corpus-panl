"ШАРГАЛЖУУТ" рашаан сувилал

Арваад хоноод юм л бол хөлс цутгаж тун ч амархан ядарч хөзөр тоглох ч тэнхэлгүй болдог юм билээ. Эмэгтэйчүүд яг л төрсний дараахь үе шиг бие нялхарч байна гэцгээж байсан. Үүл газарт наалдан сааралтаж, шиврээ бороо намирна. Шаргалжуутад ган тайлагдаж байна. Уугуул нэр нь уг нь Шар галзуут. Галзуу юм шиг үерлэж хоёр бүү хэл дөрвөн хөлтөнг ч хөндлөн гаргадаггүй байснаас ийнхүү нэрлэгдсэн гэдэг.
Хол газар унтаж амрахыг умартан морин дэл дээр нойр хоолгүй давхиж ядарсан хөөрхий улаачид "Шаргалжуутын гол үертэй байгаасай. Ганц цаг ч гэсэн нуруу нугасаа амраах юмсан " гэж боддог байсан байж таарна. Учир нь "Шаргалжуутын гол үертэй байсан" гэсэн ганц өгүүлбэр тэднийг улаа хожигдуулсан ял болох "бөндгөр"-өөсөө салах аюулаас авардаг байсан ажээ. Цаг хугацаа нэг л мэдэхэд зуун зуунаар улиран одож хөрст дэлхий хөгширч, Шаргалзуутын гол ч тамирдан өдтэй бичиг өвөртөлсөн улаач байтугай өвгөд хөгшид ч төвөггүй гатлах болж уугуул нэр нь урваж Шаргалжуут болсон байна. Шаргалжуутын халуун рашаан Баянхонгор аймгийн Эрдэнэцогт сумын Улаанбаатар хотоос баруунаа 600 км, Баянхонгор аймгийн төвөөс зүүн хойш 63-65 км зайд зүүн урагшаа чиглэн унжиж, Шаргалжуутын гол руу шааж орсон хадат хамрын үзүүр энгэрээр үргэлжилж эргэн тойрон нурж, эмх замбараагүй хэвтэх болронцор, боржин асган дотроос садран оргилох их, бага 220 орчим буцламгай халуун булаг юм. Харин нутгийнхан 108 булагтай гэх юм билээ. Ламын гэгээний VII дүр Эрдэнэбандид Ханчинлувсан 1630 оноос хойш VII үе өнгөртөл энэ рашаанаар сувилгаа хийж байсан баримт бас байдаг аж. Хүнд байдаг бараг бүх өвчинд тохирсон рашаан энд байх бөгөөд хамгийн сонирхолтой нь хамрын рашаан гэхэд хамрын хэлбэртэй, чихнийх гэхэд чихний хэлбэртэй, бөөрнийх гэхэд зүгээр ч үгүй баруун зүүн гэсэн бөөрний хэлбэртэй байх бөгөөд бүр эр, эм бэлэг эрхтний рашаан хүртэл байна. Ходоодны хүчил ихдэх багадахад уудаг рашаанууд ганцхан метрийн зайтай оргилж байгаа нь өөрийн эрхгүй эргэлзээ төрүүлж байсныг нуугаад яахав. Манай нэрт эрдэмтэн О.Намнандорж гуайн 1984 онд хэвлүүлсэн "Шаргалжуутын рашаан" гэсэн номыг сөхөж үзвэл ходоодны хүчил ихдэх багадахад уудаг рашаанууд хими, физикийн бүтцээрээ хоорондоо мэдэгдэхүйц ялгаатай болохыг нарийвчлан бичсэн байв. Энэ номонд Шаргалжуутын рашаануудын ионы бүрдэл, эрдэс найрлагын хувьд хоорондоо адилгүй байгааг юунд ч тодорхой дурджээ. Тэр ч байтугай хоорондоо олон зуун километрийн зайтай байдаг ч адилхан элэг цөсөнд уудаг Шаргалжуутын Лхам, Улаанбаатарын Сэлбийн рашаанууд ионы бүрдлийн хувьд ижил байгааг тэмдэглэжээ. О.Намнандорж гуайн энэ номонд Шаргалжуутын рашааны химийн элемент бүрийг хүнд ямар ашигтай болохыг, аль рашаанд хэр хэмжээтэй байгааг тодорхой бичсэн аж. Одоогоор мэдэгдэж байгаа химийн бүх элементийн гуравны нэгийг агуулсан бага зэрэг цацраг идэвхт чанартай, анагаах өндөр ач холбогдолтой энэхүү рашаан нь үе мөч, нуруу, амьсгалын эрхтний үрэвсэл, зүрх, судас, мэдрэл, мэдрэлийн саа, эмэгтэйчүүдийн өвчин, намарс зэрэг арьсны өвчин, хэрлэг өвчин, бөөр давсаг, чийг бам, гэдэс дотрын элдэв өвчин, цусны даралт ихэдсэн, мэдрэлийн ядаргаа, ясан бариа, ангина зэргийг эдгээх чадвартай аж. Харин сүрьеэгийн гаралтай болон зарим нэг арьсны идээт үрэвслийг анагаадаггүй юм байна. Тал мэдрэлгүй болсон олон хүн энэ рашаанаар эмнэн сувилаад эдгэрчээ. Бөмбөгөр сумын Д хоёр хөл нь татаад хоёр жил гаруй мөлхөө байснаа энэ рашаанд хоёр удаа тус бүр 14 хоног ороод, суга таягтай явдаг болсон, мөн сумын 72 настай Д тал мэдрэлгүй болоод жил тойрон хэвтээд 1965 онд энэ рашаанд долоо хоног ороод мэдээ оржээ. Эрдэнэцогт сумын 68 настай Д хоёр хөл татсан учир энэ рашаанд үүрүүлж орж байгаад явж чадах болсон, Дорноговь аймгийн Алтанширээ сумын Д 15 жилийн турш бүх бие мэдээгүй, хоёр хөл татаж босч чадахгүй байснаа, 1967 онд хүнээр өргүүлж ирээд энэ рашаанд 21 хоног ороод, таягтай явах болоод буцсан зэрэг өдий төдий олон баримт байна. Түүнчлэн цусны даралт ихэдсэн, ангина хүндэрсэн олон хүн удаа дараа ирж энэ рашааны ачаар эдгэсэн баримт олон болохыг энд үл дурдав гэж энэ номонд бичжээ. Үнэхээр ч энд хүүхэд голдуу саажилттай хүмүүс олон ирдэг аж. Төмөр замд насаараа машинист хийсэн С.Бадам гуай "Социализмын үед 45 минут нисээд л Баянхонгор аймагт ирдэг байлаа. Тэгээд дуу шуу болсон баахан хүмүүс шар ПАЗ автобусанд суугаад гарч өгнө. Жолооч нь давхина гэж жигтэйхэн. Хадан дээгүүр хэдхэн харайлгахад л нөгөө сувилуулагчид чинь дуугаа хурааж Шаргалжуутад ирэхэд элгээ тэвэрсэн, царай нь ярвайсан амьтад болчихно. Харин буцахдаа бие нь эрүүлжсэн хүмүүс донсолгоог ч тоохгүй тувтан дуу дуулсаар онгоцны буудал ордог байлаа" гэж хуучилж буй нь энэ рашааны анагаах чанарыг товч тодорхой харуулсан баримт юм. Одоо тэрээр нуруугаа эмчлүүлэхээр энд ирээд байгаа аж. Энэ сувилалд рашаанаас гадна халуун шавар, бариа засал, зүү төөнүүрийн эмчилгээг хавсран хийдэг нь сувилуулагчдын талархлыг хүлээж байна. Сувилалд гурван их эмч, шавар, рашаан, иллэг хариуцсан найман сувилагч ажиллаж байна. Оргил үед сувилагчдын тоо нэмэгдэнэ гэсэн. Энд нэг зүйлийг анхааруулахад өвчин нь хүндэрсэн хэвтэрт байгаа өөрөөр хэлбэл, эмнэлэгт хэвтэж эмчлүүлэх ёстой өвчтөнгүүд сувилалд хүрээд ирдэг нь эмч, сувилагч нарт ихээхэн чирэгдэл учруулдаг юм билээ. Хоосон байр олон байгаа боловч зургадугаар сар дундуур гэхэд зуу гаруй амрагчид сувилуулж байна. Долоо, наймдугаар сард хүн ирдэг оргил үе нь байдаг гэнэ. Харин арваннэгдүгээр сард хааж тавдугаар сард нээгддэг байна. Шаргалжуутын сувилал зөвхөн хүмүүст хишгээ хүртээдэггүй аж. Энд 42 элээ, 14 нохой бас, тоолж барамгүй жижиг загаснууд "сувилуулдаг" ажээ. Хааяа нэг цочих, голын ус ширтэх нь мэдрэлд сайнаар нөлөөлдөг гэдэг. Хэрэв таны зүрх судас, даралт тань хэвийн байгаа бол тагтан дээр юм идээд үзэхэд гэмгүй. Учир нь та тун сүрхий цочиж энэ дашрамд элээ идэж буй юмыг чинь хэрхэн сурамгай булааж чаддагийг харж, гараа гайгүй сайн уруулаад авна. Харин хоол, цайнаас үлдсэн талх боовыг гүүрэн дээр гарч үйрүүлэн загас хооллоход олон жараахай бужигнаж тун ч таатай сэтгэгдэл төрүүлэх агаад таны мэдрэл үнэхээр амарна. Энд найман цагт өглөөний цай, 11 цагт үзэмний шүүс, 13 цагт өдрийн хоол, 17 цагт оройн цай, 19 цагт оройн хоол, 21 цагт өнжөөд нэг сүү эсвэл тараг өгнө. Хувьчлагдахаас өмнө дан сарлагийн хатуу хар махаар амт, чанар муутайхан хоол хийдэг байсан бөгөөд сувилагчид цаддаггүй хувийн хоолны газар руу гүйцгээдэг байсан гэнэ. Харин одоо сувиллын хоол үнэхээр сайн болжээ. Энэ олон хоол, цайны дундуур рашаанд орох, шавар тавиулах, рашаануудаа уух гээд сувилуулагчдад чөлөөт зав гарах нь ховор. Арваад хоноод юм л бол хөлс цутгаж тун ч амархан ядарч хөзөр тоглох ч тэнхэлгүй болдог юм билээ. Эмэгтэйчүүд яг л төрсний дараахь үе шиг бие нялхарч байна гэцгээж байсан. "Шаргалжуутын рашаан өвчинд үнэхээр сайн. Харин ямар ч чадал, тэнхээгүй болгочихдог юм билээ" хэмээн өгүүлж байсан Цэвээнравдан аварга агсны үг энэ үед өөрийн эрхгүй санагдаж билээ. Рашаанд ороод гарахдаа салхинд цохиулахгүй зузаан хувцаслаж чих, зулайгаа битүүлэхгүй бол толгой, тархи, чихээр тань хатгуулж сүйд болно. Үүнийг дахин халуун рашаанд орж байж эдгээдэг юм билээ. Мөн рашаанд орохын өмнө ариун цэврийн рашаанд харин эмчилгээ дуусаад гамын рашаанд заавал орох ёстой. Бас нэг зүйл захихад рашаан уух аяга төдийгүй халбага, сэрээгээ авахыг мартав. Учир нь Аварга тосонгийн рашаан сувиллынхан Шаргалжуутын рашааныг хувьчилж авахдаа халбага сэрээ байтугай цонхны хөшиггүй байр хүлээж авсан аж. "Магадлан итгэмжлэгдсэн рашаан сувиллын зиндаанд хүргэх гэж нийт 200 сая төгрөгийн хөрөнгө оруулалт хийхээр төлөвлөөд байсан боловч одоо 280 сая төгрөг болчихоод байна" хэмээн захирал С.Чулуунцэцэг тайлбарлаж байна. Тэд бүх байранд их засвар хийж, тавилгуудыг шинэчилж байгаагаас гадна хивс, толь, зурагт гээд сувилуулагчдын тав тухыг хангахад хэрэгцээтэй бүхнийг шинээр тавьж байна. Мөн 80 ам метр талбайтай халуун рашааны нийтийн бассейн хийхээр төлөвлөн ажилдаа орчихоод байгаа аж. Харамсалтай нь эднийг нөгөө л улиг болсон хүнд суртал, татварын дарамт дайрч байгаа аж. Үл хөдлөх хөрөнгө байтугай, зүгээр л гол руу урсаад орчихдог рашаанаас хүртэл татвар авдаг байна. Авах авахдаа хувьчлагдахаас өмнө авдаг байснаасаа тав дахин илүүг нэхэж байгаа аж. Ер нь байгалийн баялаг ард түмний өмч бөгөөд ард түмэндээ очиж байгаа рашаанаас халаалт, эмчилгээ нэрээр татвар авдгийг болих цаг болжээ. Бас нэг гайхалтай зүйл бол энэ онд Шаргалжуутад сувилуулагчдын зөвхөн 2000 хүнд л эрүүл мэндийн даатгалыг даатгалын сангаас олгох гэнэ. Сувилуулагчдын тоог хамгийн багаар бодож ердийн нэг тооцоо гаргаад үзье. Хамгийн их сувилуулагчидтай байдаг долоо, наймдугаар сард тус бүр 1200 харин хүн харьцангуй цөөн байдаг дөрөв, тав, зургаа, ес, аравдугаар сард тус бүр 600, арваннэгдүгээр сард 400 хүн сувилуулна хэмээн тооцоход нийт 52ОО сувилуулагч болж байна. Үүнээс 32ОО хүний нийгмийн даатгалын 6400000 төгрөг дутна гэсэн үг. Үнэндээ нийгмийн даатгалын энэ мөнгө л рашаан сувилалд орлого болж ордог гэнэ. Харин сувилуулагчдын төлж буй 6500 төгрөг нь зардалдаа шингэдэг аж. Сувилал эмнэлэг биш. Эмнэлэгт ор хоногийг тооцож даатгалыг нь төлж болно. Харин сувилалд сувилуулагч өөрийн хүссэнээр өөрөөр хэлбэл, өвчин эмгэгтээ тохируулж сувилуулна. Гэтэл нийгмийн даатгалын энэ зөрүү мөнгийг төсөвт тодотгол хийж байж л олгох боломжтой юм байна. Хэрэв энэ мөнгийг олгохгүй бол сувилал сувилуулагчдын төлбөр дээр нэмэхээс өөр аргагүй болох нь. Уг нь эмгүй эмчилгээ, рашаан сувиллыг дэмжих улсын тусгай хөтөлбөр байдаг гэсэн. Эрхэм эрхтэн дархтангууд минь энэ бүхнээ эргэж харахгүй бол Шаргалжуутын рашаан сувиллын үнэ хэт өндөр болж цөөн хэдэн баячуудаас бусад нь сувилуулах боломжгүй болох эсвэл Шаргалжуутын рашаан сувилал алдагдалд орж хаалгаа барихаас өөр аргагүй байдалд хүрэх нь байна. Сувилалд задарсан биш ядарсан хүмүүс ирдэг юм билээ. 
Г.АМАРСАНАА 
