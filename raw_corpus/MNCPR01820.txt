Нүдээр үзээгүй гэрч

Монголчуудаа баярлуулж, гадаадынхныг айлгасан Чингэс хааны маань тухай хууль гарах гэж байгаа юм байна. Төслийг нь монголчуудаа айлгаж, гадаадынхныг баярлуулсан одоогийн "хаан" Энхбаяр санаачилжээ. 
Чингэс хааны үед монгол хүн нутгаа тэлж, нэрээ мандуулж, олз олбороо нэмэгдүүлж баярладаг, харин гадаадынхан бол хэзээ ирж бидний юмыг аваад монголчууддаа өгөх бол хэмээн айж явдаг байж. Харин одоо бол монголчууд өглөө сэрэхэд бензиний үнэ хэд болж, авлигачин хичнээнийг нэхэж, хаанаас буу панхийж насны тоо гүйцэх бол хэмээн айж, харин гадаадынхан болохлоор Монголын аль уурхайн лицензийг надад нэмж бэлэглэх бол хэмээн баярлаж суух болсон гэх. Чингэс хааны Си Ви, хариуцлагатай ажилтны анкет, өөрийн гараар бичсэн гурван үеийн намтар, цээж болон рентген зураг олдоогүй болохоор бид түүнийг ам зургаар нь таньдаг болсон билээ. Түүний зургийг Ю.Цэдэнбалын даалгавраар Чингэст "Монгол-Зөвлөлтийн найрамдлын эсрэг дайн хийсэн" асуудлаар 10 жил хорих ял төлөвлөөд дараа нь түүндээ тохирох зүйл анги хайн олж эрүүгийн хэрэг үүсгэсэн боловч До Яамны байцаагч нар ч олж чадаагүй гэдэг. Ам зураг гэдэг нь хэргийн газарт өөрийн хаяг, холбоо барих утас, 3 х 4-ийн хэмжээтэй зургаа үлдээж мөрдөн байцаагчид туслахаас татгалзан хуншгүй загнасан гэмт хэрэгтний зургийг гэрчүүдээр яриулан байж зурсныг хэлдэг билээ. Ингээд мөрдөгчид гэмт хэрэгтнийг гэхээсээ уг зурагтай адилхан хүнийг хайж олон баривчилдаг уламжлалтай. Гэмт хэрэгтэн, зураг хоёр нэг хүн байдаг эсэхийг зураач, ард түмэн хоёр мэдэж чаддаггүйн нэгэн адил Чингэс хаан хөрөг хоёр дүйдэг эсэхийг түүх мэдэхгүй билээ. Ийм болохоор яаж ч зурсан Чингэс хаан мөн болох, мөн яаж зураад ч биш байж болох талтай. Чингэс хааны "хэнтэй нь суусан нь тодорхойгүй" хүргэн гэгдэх Ерөнхийлөгч маань Чингэс хааны олон арван ам зураг дотроос нэгийг нь "энэ мөн" гэж батлах юм байна. Хуулийн төслийн 3.1.1-д зааснаар бол тэрхүү "мөн гэснийг " бид шүтэж байх ба өөр зургийг шүтсэнийг нь эс шүтсэнд тооцох юм байна. Чингэс хаан мөн биш, адил адилгүйг хэн ч баталж чадахгүй учраас цаад Ерөнхийлөгч чинь өөрийнхөө зургийг бүтээлгэчихээд "Энэнээс өөр Чингэс хаан гэж үгүй. Үүний өмнө зул хүж өргө" гэвэл яана аа. Наадахь чинь өөрийн чинь зураг биш үү? гэхэд, "Би Чингэстэй... биш юм аа. Чингэс хаан надтай адилхан төрсөндөө буруутай юм уу? Үндсэн хуулийн бус аргаар миний маань... биш ээ Чингэсийн маань зургийг шүтүүлэхгүй гэсэн нэг хоёр хэвлэл сонин байна" гэж ирээд л бууж гарвал яана вэ? Ер нь Исламыг үндэслэгч Магомедын хөргийг зурж болохгүйн нэгэн адил манай зураач уран бүтээлчид Их хааныхаа хөргийг зурж болохгүй болох юм байна. Ерөнхийлөгчид ойр дөт хэн нэг зураач их эзнийг маань "нүдээр үзээгүй гэрч" болж сүүлчийн удаа Чингэсийн хөргийг бүтээснээр их хааныг зурах ажил үүрд дуусах юм байна. Үнэхээр ч төслийн 7.5.2-т зааснаар Чингэс хааны нэр, Энхбаярын баталсан хөргийг гажуудуулан ашиглавал Магомедыг шоолуулаад хилэгнэсэн Исламуудаас дутахааргүйгээр түйвээж хаяхаа мэдэгджээ. Төслийн 7.5.4-т зааснаар Энхбаярын баталснаас өөр байдлаар зурагдсан Чингэс хааны хөргийг хэвлэх буюу олон нийтийн газарт байрлуулбал турсгаа хуулуулах юм байна. Тэр ч бүү хэл, манай Ерөнхийлөгчөөс зөвшөөрөл аваагүй Чингэс нэртэй болгоныг манай хилээр алхуулахгүй юм байна. Хуулийн энэ заалт хэлэлцэгдэх сургаараа хэрэгжээд эхэлсэн бололтой. Киргизийн нэрт зохиолч, манайхны сайн танил Чингис Айтматов Монголд айлчлахаар ирээд хил дээрээс хөөгдсөн гэх цуурхал байна. Манай хил гаалийн ажилтнууд түүнээс -Чингэс нэрийг хар толгойдоо зүүхийн тулд манай Ерөнхийлөгчөөс авсан лицензээ үзүүл хэмээн шаарджээ. Цаадахь нь эхээс төрөөд ийм нэр авснаа тайлбарлан төрсний гэрчилгээгээ үзүүлжээ. Гэтэл манай төрийн албан хаагчид, -Наад гэрчилгээн дээр чинь байгаа Леонид Брежневийн гарын үсгийн оронд манай Ерөнхийлөгчийн гарын үсэг байх ёстой хэмээн гөжсөн байна. Ингээд алдарт зохиолч буцсан сурагтай. Зүгээр ч буцаасангүй. Ойрын үед наад Чингэс нэрэндээ манай Ерөнхийлөгчөөс зөвшөөрөл авахгүй бол өөрийг чинь хүчингүйд тооцно хэмээн заналхийлжээ. Мөн өнгөрсөн зун манайд ирж тоглоод буцсан "Чингэс хаан" гэдэг герман хамтлагт албан тоот илгээж, 14 хоногийн дотор нэрээ солихыг шаарджээ. Эргээд хуулийнхаа төсөл рүү орох минь. Төслийн 8.1 ба 8.2-т зааснаар Ерөнхийлөгч өөрийнхөө нэрэмжит ... .. өөрийнхөө гэнээ... хэл хальтирчихлаа байна. Чингэс хааны нэрэмжит болгох зарлигийг өөрөө гаргаж байх юм байна. Мөн санаачилгаараа юу л бол юуг нэрэмжит болгох эрх эдлэх ажээ. Энэ заалттай ямар ч хамаагүй нэг юм сонирхуулъя.Саяхан зохиогдоод хэвлэгдэж амжаагүй хаагдсан "Төрийн албан хэллэгийг ард түмний хар ярианы хар утгаар тайлахуйн толь" гэдэгт зарим хэллэгийг дүйх утгаар нь тайлжээ. Тухайлбал,"Танд жич хариу өгнө- Битгий горьд", "Дараа ирээрэй-Дахиж ирэхийн хэрэггүй". "Шударгаар шалгаруулах-их мөнгө өгсөнд нь олгох", "Зөвшөөрөл олгох-аминдаа ашигтайгаар зарах", "Шагнах- мөнгөний хариулт өгөх" гэхчилэнгээр тэнд тайлсан байсныг хуулийн төсөлд огт хамаагүйгээр дашрамд дурдсу. Мартсанаас манай Ерөнхийлөгч "Монголчууд эвтэй бол хүчтэй" гэж нэг учир битүүлэг юм яриад байх болсон. "Эвтэй бай" л гээд байхаас биш хэнтэй эвлэхийг нь хэлдэггүй. Өөртэй нь эвтэй байх юмуу, Батзандан, Магнай хоёртой эвтэй байх юм уу, Бин Ладентай эвтэй байх юм уу? Бүү мэд. Ямар ч байсан фельетоноо ямар нэгэн юмтай эвтэй байдлаар хүчтэй төгсгөх нь зүйтэй санагдаад байна. Иймээс хуулийн төсөлд зарим нэг нааштай, дэмжүүштэй зүйл байгааг тэмдэглэн эв нэгдлээ илэрхийлэх учиртай санагдана. Тухайлбал, энд Ерөнхийлөгч Энхбаярын хөргийг янз бүрээр зуруулан шүтэх явдалд ямар нэг хориг, хаалт тавиагүй байна. Түүнчлэн Энхбаяр гэдэг нэрийг янз бүрийн бараа бүтээгдэхүүнд ашиглах явдлыг боогдуулаагүйгээрээ ихээхэн ардчилсан төсөл болжээ. Манай жаргалант үйлдвэрлэгчид янзын үйлчилгээтэй туулга хийлээ гэхэд түүндээ Энхбаяр гэж нэр өгч болох нь ээ. 

