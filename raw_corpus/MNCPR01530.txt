Балбын ард түмэн баярлаж байхад монголчууд мохож болохгүй

Иргэд, үзэл бодлоо илэрхийлж, жагсаж цуглан төрийг өөрчлөх нь дэлхий нийтийн хувьд хэвийн үзэгдэл болжээ. Францад оюутнууд жагсаж парламентын баталсан 26-гаас доош насны залуучуудыг ажил олгогч нь хоёр жилд ямар ч тайлбар хийхгүй халах хөдөлмөрийн хуулийн заалтыг хүчингүй болгуулж чадсан. 
Тайландын тэргүүн баян Ерөнхий сайдаар хоёр удаа ажилласан хүний тэргүүлдэг нам нь сонгуульд ялалт байгуулж түүний албан тушаал хэвээр хадгалагдах нөхцөл бүрдсэн билээ. Харин намыг нь дэмжсэн сонгогчид түүнийг энэ албан тушаалд дахин суулгахгүй хэмээн эсэргүүцэж үзэл бодлоо илэрхийлсэн. Шаардлагыг нь тэрбээр хүлээн авч энэ албан тушаалд дахин суухгүй гэдгээ мэдэгдэж ард түмэн санасандаа хүрсэн байна. Дэлхийн хөгжлийн доод цэг болсон Балбад хувьсгал гарлаа. Энэ ердөө 19 өдрийн тэмцлийн үр дүн. Тэнд хаант төр ганхаж, хэмжээлшгүй эрхт хаан парламентын засаглалыг сэргээнэ гэдгээ мэдэгдэж байна. Хаан Гьянендра Бира Бикрам 2002 онд парламентыг тараасан. Нэг үгээр хэлбэл, парламентын засаглалыг хаант засаглалаар сольсон нь тэр. Сахил хүртээд шал дордов гэгчийн үлгэрээр хаант засаглал нь парламентын засаглалаас бүр дордож энэ оронд хувьсгал гарахад хүргэжээ. Харин манайд иргэдийн тэмцэл 21 дэх өдрөө үргэлжилж байна. Таг чиг. Үүнд эрх баригчдын гавьяаг үнэлэхээс өөр аргагүй байдалд хүрлээ. 80 гаруй жилийн туршлагатай Хувьсгалт нам иргэдийн хөдөлгөөнүүдэд тагнуул, туршуулаа оруулж, хагалан бутаргаж, шударга ёсны төлөө иргэдийн тэмцлийг нухчин дарж байна. Тэд ийм алхам хийхдээ телевизийн камерын өмнө ард түмнээ хүндэтгэсэн дүр эсгэж жүжиглэнэ. Харин түүнээс гадуур бол харгисална. Хамгийн сүүлд хөгшдийн суулт хийж байсан гэрийг хүч хэрэглэн нурааж, тэднийг толгой хоргодох оронгүй болголоо. Иргэдийн шударга ёсны тэмцэлд "Эрс шинэчлэл" хөдөлгөөнөөс С.Ганбаатар гавьяа байгуулах гэж зүтгэсэн боловч гай тарилаа. Тэрбээр эрх баригчидтай хэлэлцээрийн ширээнд сууж эрчээ авч байсан иргэдийн тэмцлийг сулруулж орхисон юм. Үүнийг нь л гай гэж хэлж байгаа хэрэг шүү дээ.Ард түмнээсээ урвасан нь ганцхан С.Ганбаатар биш ээ, УИХ-ын гишүүн Л.Гүндалай ард түмнийг тэмцэлд уриалж, Сүхбаатарын талбай дээр нам хүртэл байгуулж үзсэн. Гэвч сайд болоод л зүсээ хувиргасан. Ард түмэн ардчилал, шударга ёсны төлөө тэмцэхэд бэлэн байна. Гэтэл удирдагчид нь урваж увайгүй зан гарган иргэдийн итгэлээр тоглож байна. Өчигдрийн байдлаар Сүхбаатарын талбайд барьсан гэрийн бүслүүрт 21 хоносон Фрийдланд, Ерөнхийлөгч Н.Энхбаяр хоёрын гар барьсан зургийг "Эрс шинэчлэл"-ийнхэн ирж бид юмаа авах гэж байна хэмээн булаацалджээ. Тэдэнд тэр зургийг авах эрх байхгүй. Учир нь тэд эрх баригчид руу урвасан шүү дээ. С.Ганбаатар өнөөдөр өөрөө урваад зогсохгүй, бусдыг араасаа дагуулж байна. Иргэдийн тэмцлийг ингэж дарж байгаа манай коммунист удирдагчид Балбын хаан, Францын парламент, Тайландын Ерөнхий сайдаас илүү хүчтэй байна. Хүчээ иргэдэд үзүүлж байна. Үүнийг нухчин даралт гэж хэлэхээс өөрөөр хэлэх арга алга. Эрэмшсэн эрх баригчид хийсэн үйлдэлдээ сэтгэл хангалуун хэн ч юу ч хэлсэн үл тоосон гөлгөр байдалд оржээ. Эрх баригчдын гөлгөр байгаа нь шударга ёсны төлөө тэмцэж байгаа иргэдийг бас л гөлийлгөлөө. Эрх баригчид, иргэд нь ингэж гөлийсөн өнөөгийн нөхцөлд хүний эрх, эрх чөлөө, ардчиллын тухай ярих нь илүүц болно. Бүр үндэсний аюулгүй байдал, тусгаар тогтнол ч алдагдахыг үгүйсгэх аргагүй боллоо. Улс орны хөгжил дэвшил, тусгаар тогтнол нь бие даасан эрх, эрх чөлөөт иргэн дээр тогтож байдаг гэдэг. Тэгвэл эрх, эрх чөлөөгүй монгол түмэн яаж улс орныхоо тусгаар тогтнолыг хамгаалж хөгжил дэвшилд хүрэх юм бэ. Иргэдийн эрх чөлөө гэдэг ийм үнэтэй зүйл. Үнэтэй байхын дээр бас их эмзэг. Энэ цэгийг эрх баригчид үгүй хийж байна. Балбын ард түмэн эрх, эрх чөлөөгөө олж авч ялалтын марш хийж байхад монголчууд шударга ёсны төлөө тэмцээд эмгэнэлтэйгээр ялагдаж явна. Ард түмэн ялагдана гэдэг төр, засаг унахаас аюултай. Иймд дэлхий нийтийн өмнө Балбын ард түмэн баярлаж байхад Монголын ард түмэн мохож болохгүй биз дээ. Төр, засаг нэг нь нөгөөгөөр солигддог. Харин ард түмэн хэзээ ч солигдохгүй. Өнөөдөр бүх нийтийн жагсаал болно. Энэ жагсаалд "Эрс шинэчлэл"-ээс бусад иргэний хөдөлгөөнүүд, намууд оролцох бололтой. Та ч гэсэн Сүхбаатарын талбайд ирээрэй. 
Г.Эрдэнэбат
