Одоо зөвхөн гар утаснаасаа залга

Үнэхээр ийм боломжийг Мобикомчууд төрсөн өдрийнхөө арван жилийн баяраар бүх хэрэглэгчиддээ олгож байгаа юм. Эднийх өнгөрсөн онд гэхэд л улсын төсөвт 18,5 сая төгрөгийн татвар төлж сайшаагджээ. Шилдэг байгууллагуудын нэг. 
Өнгөрсөн 100 гаруй сая ам.долларын хөрөнгө оруулалтаараа Монголын мэдээллийн технологийн салбарт асар их хувь нэмэр оруулсан хэмээн харилцаа холбооны салбарынхан онцолдог. Энэ хугацаанд үйл ажиллагаа нь өргөжин тэлэхийн хэрээр 10 мянган гаруй хүнийг ажлын байраар хангасан гээд дурдах амжилт олонтой. "Компанийн хөгжил бүтээлийн амжилтаар манай харилцаа холбооны салбарын ололт тодорхойлогдоно. Төрсөн өдрийн баяраа амжилт, ололтоор угтах боломжийг үйлчлүүлэгчид, хэрэглэгчдийн маань оролцоо өгсөн. Тэдний түншлэл, тэдний итгэл сонирхол дээр манай үйл ажиллагаа үргэлж урагшилж өнөөдрийг хүргэсэн юм. Тийм болохоор 10 жилийн ойн баяраа хэрэглэгчидтэйгээ цуг тэмдэглэхээр болсон. Хэрэглэгчдэдээ ойртож, соёлтой, шуурхай, шинэ үйлчилгээг нэвтрүүлж хамтдаа баярлахаар нэлээд хугацаанд бэлтгэлээ" гэхчилэн Мобиком корпорацийн ерөнхий захирал Г.Баттөр хэлсэн. Эднийх өнгөрсөн онд үйлчилгээний үнэ тарифаа 20-30 хувиар бууруулсан үзүүлэлттэй. Одоо Монгол орны 106 сум, суурин газарт сүлжээгээ оруулж амжсан. Энэ бүх сум, суурин газарт нийлээд 500 мянган хэрэглэгчтэй гэж тооцоолдог тэд арван жилийн ойгоо тохиолдуулан энэ удаа үнийн тарифын томоохон бууралтаар дахин бэлэг барьж байна. Урьдчилсан төлбөрт үйлчилгээний хэрэглэгч одоо Мобикомын сүлжэнд 0,6 нэгж буюу 132 төгрөгөөр ярьдаг байсан бол гуравдугаар сарын 1-нээс эхлээд дээрх үнэ 43 хувиар хямдарч байна. Энэ нь минутад 75 төгрөгөөр ярина гэсэн үг. Бас урьдчилсан төлбөрт дугаарын шинэ хэрэглэгч болоход хичнээн их урамшуулал хүртэнэ гээч. Нэг сарын үйлчилгээний эрх, мөн сарын клиптэй дугаар худалдаж авдаг байсан бол одоо хоёр сарын эрх, хоёр сарын дугаар харах үйлчилгээ ирэх болно. Ингэж үнэ тариф буурахын зэрэгцээ төлбөр тооцооны шинэ нэгжид шилжих гэж байна. Өөрөөр хэлбэл, нэг нэгж нэг төгрөгийн үнэтэй болов. Үйлчлүүлэгчид өнөө шөнө хичнээн нэгжтэй хононо өглөө босоход таны нэгж 250 дахин нэмэгдэж очсон байна. 28-ны 02 цагаас 05 цагийн хооронд шинэ нэгжийн тооцоог шилжүүлнэ. Харин энэ хугацаанд мессеж, дуудлага хийх гээд Мобикомын сүлжээний бүх үйлчилгээ түр зогсоно. Дараа төлбөрт дугаарын хэрэглэгчид мөн л олон урамшуулал хөнгөлөлт үзэхээр болж байгаа юм. Үйлчилгээний нийт тариф 20-30 хувиар хямдарсан. Чухамдаа сүлжээн дотор ярих үнэ 55-73 төгрөг болжээ. Zone-80 үйлчилгээний сарын суурь хураамжид 80 минут үнэгүй ярих эрхтэй байсан бол одоо 160 минутад дуудлага хийнэ. Zone-300 ангиллынхан өмнөх үнэгүй ярианы эрх дээрээ дахиад 100 минут нэмээд буюу нийт 400 минутад үнэгүй ярих эрхтэй боллоо. Энэ бүхэн нь хэрэглэгчийн ердөө суурь хураамжынхаа өртөгт ярих эрх. Zone-80, Zone-300 нь минут тутамдаа 55 төгрөгийн өртөг бүхий дараа төлбөрт дугаарын хамгийн хямд тарифын үйлчилгээ боллоо. 9911 Gold үйлчилгээнийхэн сард 40 ам.доллар төлөөд сард 400 минут үнэгүй ярьдаг байсан бол одоо ярианы эрх нь 500 минут болсон. 9911 Рlаtinum ангиллынхан сард 100 ам.доллар төлөөд 1200 минут үнэгүй ярьдаг байсан бол 1500 минутад үнэгүй яриарай. Үүнээс гадна 9911 Gold, 9911 Рlаtinum багцуудын хэрэглэгчийн үнэгүй ярианы эрхэд HiCall 003 гарцын олон улсын яриа, олон улсын роумингийн яриа мөн хамаарагддаг болж байна. 
Ц.БАЗАР 

