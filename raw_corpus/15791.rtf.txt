№ 142 (15791)     
1984 ОНЫ ЗУРГАДУГААР САРЫН 14.
ЭМЧЛЭХ, СЭРГИЙЛЭХ АЖЛЫН ЧАНАР

Мал сүргийг тогтвортой өсгөх, ашиг шимийг нэмэгдүүлэх, бүтээгдэхүүний нь чанарыг дээшлүүлэх үндсэн арга зам бол малыг элдэв өвчин эмгэгээс сэргийлэх, өвчилснийг нь эмчилж хорогдлыг багасгах явдал мөн. Мал эмнэлгийн эмчилгээ, урьдчилан сэргийлэх ажлыг чанартай хийх нь дээрх зорилтыг хэрэгжүүлэхэд шийдвэрлэх ач холбогдолтой. Мал эмнэлгийн байгууллагууд эмчлэн сэргийлэх арга хэмжээний хүрээнд мал сүргийг халдварт, паразиттах өвчнөөс сэргийлэх тарилга, туулгалт, угаалга, боловсруулалт, шинжилгээ хийх, ариун цэвэр, халдваргүйжүүлэх арга хэмжээг хэрэгжүүлэх, өвчтэй малыг эмчлэх, сувилах, тэжээж тэнхрүүлэх зэрэг ажлыг гүйцэтгэж байна. Жилд давхардсан тоогоор дал гаруй сая малыг угаалга, тарилга, туулгалт, боловсруулалтад хамруулж, долоон сая орчим малд үзлэг, лабораторийн шинжилгээ хийж байна. Эдгээр ажилд зориулан тавь гаруй нэрийн бэлдмэл дотооддоо үйлдвэрлэн, гадаад орнуудаас олон төрлийн эм авч хэрэглэдэг. 

Мал эмнэлгийн байгууллага мэргэжилтэй боловсон хүчин, материаллаг баазын хувьд бэхэжсэн нь уг ажлын чанар, үр ашгийг дээшлүүлэх бололцоо олголоо. Улсын хэмжээгээр гоц халдварт өвчнүүдийг бүрэн устгав. Малын халдваргүй өвчинтэй тэмцэх зорилгоор эмчилгээ, тэжээлийн цэг 670 гаруйг байгуулан, жилд дунджаар гурван сая шахам мал хүлээн авч эмчлэн, тэжээж 80 хувийг эдгэрүүлэн, 90 хувийг тэнхрүүлж байна. Мал эмчлэх, эрүүлжүүлэх ажилд амжилт олж байгаа аж ахуй олон бий. Баян-Өлгий, Завхан, Сүхбаатар, Увс аймагт малын зарим өвчний гаралт өнгөрсөн оныхоос нэлээд буурсан нь эмчлэн сэргийлэх ажлын чанар, үр дүн сайн байгааг харуулж байна. 

Мал сүргийг эмчлэх, элдэв өвчнөөс сэргийлэх ажилд улсаас жил бүр ихээхэн хүч хөрөнгө зарцуулж байгаа боловч түүний үр дүнг зөвхөн хамруулсан малын тоогоор хэмжиж чанарыг орхигдуулдаг дутагдал төв, орон нутгийн байгууллагуудад байна. Эмчлэн сэргийлэх ажлын эцсийн үр дүнг мал сүргийн эрүүлжилтийн байдал болон өвчлөх, хорогдох явдлын бууралтаар хэмжих ёстой. Гэтэл өнгөрсөн оны байдлаар халдварт, паразитах өвчнөөр үүссэн нь өвчнөөр хорогдсон нийт малын 9, 2 хувийг эзэлжээ. Малын угаалга, эмчилгээ, боловсруулах төлөвлөгөө жил бүр давж биелдэг боловч Төв, Сэлэнгэ, Дорноговь, Хэнтий, Ховд зэрЭг аймгийн нэлээд сумын мал паразиттах өвчнөөс эрүүлжээгүй, Сэлэнгэ, Дорнод, Завхан аймагт үхрийн гуурын халдварлалт улсын дунджаас дээгүүр байна. Энэ нь ажлын чанар, үр дүнг анхаардаггүйн уршиг мөн, Улсын хэмжээгээр өвчнөөр хорогдсон малын ер гаруй хувь нь арчилгаа, маллагааны технологийн зөрчил, тэжээллэгийн дутагдлаас шалтгаалан үүсдэг халдваргүй өвчнөөр хорогджээ. Хээл хаясан, сувайрсан малын 98, 5 хувь нь хээлтүүлгийн ажлын зохион байгуулалт хангалтгүй, хээлтэй болон төллөсөн малын арчилгаа, тэжээллэг муу, малчны хариуцлага сул байснаас шалтгаалсан нь тогтоогдов. Иймд малыг оторлон таргалуулах, тарга хүчийг нь тогтоох, төрөл бүрийн малын маллагааны технологийг бүрэн мөрдүүлэх зэрэг гол гогцоо ажлуудад малын эмч, мэргэжилтний тавих хяналтыг эрс дээшлүүлж, мал эмнэлгийн албаны дүрмийн заалтын дагуу аж ахуйн удирдлага, малчдад тавих шаардлагаа өндөржүүлбэл зохино. Малыг өвчнөөс сэргийлэхийн тулд шимт чанар сайтай тэжээл, дулаан хашаа байраар хангах, арчилгаа маллагааг сайжруулах, сар бүр сүрэгт эрүүл мэндийн үзлэг хийж өвчтэй, туранхайг эмчилгээ, тэжээлийн цэгт авч эмчлэн тэжээх ажлыг байнга чанартай хийх явдал шийдвэрлэх ач холбогдолтойг нийтээр анхаарч ажиллах нь зүйтэй. Эмчилгээ, сувилгааны бэлдмэлүүдийг орон нутагт өргөнөөр үйлдвэрлэж хэрэглэхийн гадна Говь-Алтай аймгийн Чандмань сумын эмчилгээ, тэжээлийн цэгийн туршлагыг нийт цэгийн ажилд хэвшүүлбэл зохино. 

Эмчилгээний цэгт ирсэн мал бүрт өвчний түүх, амбулаторийн журнал хөтөлж оношийг зөв тогтоон эмчилж эдгэрүүлэх, цэгийг мал эмнэлгийн эмчилгээ, үйлчилгээний гол хөв болгох шаардлагатай байна. 

Одоо мал эрүүлжүүлэх ажлыг ид хийж байна. Эмчлэн, сэргийлэх ажлыг тодорхой хугацаанд, олон сая малыг хамруулан хийдэг бөгөөд түүний амжилт аж ахуй, зохион байгуулалтын арга хэмжээний чанараас ихээхэн шалтгаалдаг учраас нэгдэл, аж ахуй бүр түүний бэлтгэлийг бүрэн хангах, хүн хүч, уналгаар туслан уг ажлыг газар дээр нь сайн зохион байгуулах ёстой. 

Мал эмнэлгийн мэргэжилтэн бүр өөрийн аймаг, сумынхаа ямар төрлийн малд, хэдийд ямар өвчин гарч байгааг судалж, түүндээ тулгуурлан эмчлэн сэргийлэх арга хэмжээг зөв төлөвлөх, паразиттах өвчний үүсгэгчийн өсч хөгжих биологийн гинжийг таслахад ажлаа чиглүүлэх нь чухал байна. 

Мөн малыг тарих, туулгах, угаах графикийг зөрчих, малыг түүнд бүрэн хамруулахгүй үлдээх, тарилга, бэлдмэлийг буруу тээвэрлэх, адуу хадгалах, мал эрүүлжүүлэх ажлын зааврыг нарийн баримтлахгүй байх зэргээр эмчлэн сэргийлэх ажлын чанарт муугаар нөлөөлдөг шалтгааныг гаргахгүй байх, түүнд мэргэжлийн хяналт тогтмол тавих шаардлагатай. Эмчлэн сэргийлэх ажлын чанарыг сайжруулахын тулд шинжлэх ухаан, техникийн сүүлийн үеийн ололтоос суралцах, өндөр идэвхтэй эм тарилга, ажил хөнгөвчилсөн шинэ арга, багаж төхөөрөмжийг үйлдвэрлэлд нэвтрүүлэх, мэргэжилтний дунд социалист уралдаан зарлан дүгнэж тэдний хөдөлмөрийн идэвхийг өрнүүлэхэд чиглэсэн ажлыг өргөн зохиох хэрэгтэй. 

МАХН-ын Төв Хорооны VI ( 1983 ) бүгд хурал дээр мал эмнэлгийн эмчлэн сэргийлэх ажлын төлөвлөгөөг давуулж биелүүлдэг боловч мал өвчнөөр хорогдох явдал тууштай буурахгүй байгааг тодорхой шүүмжлэн заасны дагуу ажилдаа дүгнэлт хийж, мал эмчлэх, өвчнөөс сэргийлэх ажлын чанарыг сайжруулах, эмч мэргэжилтний санаачилга, хариуцлагыг дээшлүүлэх талаар тодорхой ажил зохиох нь аймаг, сумын нам, улсын байгууллагын өнөөгийн нэг чухал зорилт мөн. 

