Жендер ба шударга ёс

Азийн хөгжлийн банк, Жендерийн тэгш байдлын Үндэсний хороотой хамтран хэрэгжүүлж байгаа Жендерийн тэгш байдлыг хангах тухай хуулийг боловсруулах төслийн хүрээнд сэтгүүлчдэд зориулан сургалт зохиолоо.
Хэвлэл мэдээлэл ба жендер сэдэвт сургалтад төслийн зөвлөх С.Лаубер, УИХ-ын гишүүн Б.Мөнхтуяа, Жендерийн тэгш байдлын Үндэсний хорооны ажлын албаны дарга Ц.Цогзолмаа, Үндэсний зөвлөх Д.Сүхжаргалмаа МУИС-ийн докторант Б.Тогтохбаяр нарын хүмүүс оролцож, сэтгүүлчидтэй санал солилцсон юм. Энэ үеэр тавьсан сонирхолтой илтгэлийн нэг нь Б.Тогтохбаярын "Хэвлэл мэдээлэл дэх эрэгтэй эмэгтэйчүүдийн дүр төрх" байлаа. Судалгаагаар нийт өдөр тутмын сонины мэдээ, ярилцлагын баатруудын хүйсийн харьцаа 4:1 байгаа нь эмэгтэйчүүд шийдвэр гаргах түвшинд оролцоо багатайгаас шууд шалтгаалж байна гэж дүгнэжээ. Түүнчлэн хэвлэл мэдээллийн хэрэгслээр гарч байгаа нийтлэг эрэгтэй дүр орлого ологч, манлайлагч, тэтгэн хамгаалагч, хүчтэй, шийдэмгий, тэсвэр тэвчээртэй, алсын хараа, ноён нуруутай, төрт ёсны бэлгэдэл болсон байдаг. Харин хэвлэл мэдээллийн хэрэгслээр гардаг эмэгтэйчүүдийн нийтлэг төрх нь нийгэмд гүйцэтгэгч, хэлмэгдэн хохирогч, гэр бүлийн орлогыг хүртэгч, туслагч, дагагч эсвэл гоо үзэсгэлэнтэй, хүүхэд тээж төрүүлэгч, бойжуулагч гэсэн төсөөллийг бий болгодог гэлээ. Жендер гэхээр зөвхөн эмэгтэйчүүдийн талаар төсөөлдөг. Эрчүүдийн дунд ч энэ харьцаа алдагддаг. Тухайлбал, "МИ-8" онгоцны ослоор өөд болсон хүмүүс мэдээллийн хэрэгслээр өдөр бүр гардаг костюмтай эрчүүдээс тэс ондоо амьдралтай нь харагдаж байсан гэх зэрэг олон сонирхолтой жишээ баримтыг дурдсан нь хүмүүсийн анхаарлыг татаж байлаа. Төслийн зөвлөх С.Лаубер "Жендерийн тэгш байдал нь аль ч оронд түгээмэл шинжтэй. Энэ нь хүний эрхийн хэрэгжилтийг хангах үндсэн зорилготой. Эмэгтэй хүний эрх чөлөө бол хүний эрх чөлөөний бүрдэл хэсэг гэсэн зарчим юм. Жендерийн эрх тэгш байдал өөрөө бий болдоггүй. Түүнийг бий болгодог. Энэ хууль бол ердийн нэг хууль биш. Олон хүн энэ хуулийг батлахад сандарч эхэлдэг. Хамт олон, хувь хүн өөрийнхөө зан үйл, хандлагыг өөрчлөхийг шаарддаг. Монгол Улсад энэ хуулийг баталсны дараа маргах, эргэлзэх, эсэргүүцэх явдал ойрын 20 жилдээ байсаар байх болно. Хууль гарсны дараа хуулийн хэрэгжилтийг хянан шинждэг байгууллага бий болгох, хууль зөрчсөн маргаан гомдлыг шүүн хэлэлцэх шүүх, олон нийтийн дунд гэгээрэл, боловсролын сургалт явуулах гээд хэрэгжүүлэх хэд хэдэн стратеги байдаг" тухай ч онцолж байсан. "Жендер гэж юуг хэлээд байна" гэсэн миний асуултад америк мэргэжилтэн "Шударга ёс" гэж хариулсан гэж Д.Сүхжаргалмаа зөвлөх ярина лээ. Үнэхээр нийгмийн хөгжил, бүтээн байгуулалтад оролцож байгаа эрэгтэй, эмэгтэй хүмүүсийн тэгш байдлыг хангах, нийгмийн баялгаас тэгш хүртэх боломж олгох хөгжлийн эрүүл тогтолцоо гэж үүнийг нэрлэжээ. "Жендер, жендерийн тухай хууль гээд ярихаар эрэгтэй, эмэгтэй хүмүүсийн аль нь сайн болох, эмэгтэйчүүд давуу эрхтэй болох тухай гээд ойлгочихдог. Ингэснээр эрэгтэй хүн хог асгадаг, хоолоо хийдэг болчихгүй. Энэ бол огт өөр асуудал. Жендерийн тухай асуудал бол бидний хүүхэд хийх ажилтай байх, орлоготой байх, бусадтай адил тэгш амьдрах боломж олгох тухай л юм" гэсэн Үндэсний зөвлөхийн үгийг уншигчдадаа хүргэе. Бидний сайн мэдэх Австралид эмэгтэй хүн гэрлэсэн л бол ажлаасаа гарч гэр орны ажлаа эмхлүүлэх бичигдээгүй дүрэм үйлчилдэг байж. Эзэгтэй нар банкнаас зээл авахад өрхийн тэргүүний давхар гарын үсэггүй л бол үйлчилдэггүй. Бүсгүйчүүд нисгэгч эсвэл удирдагч болно гэдэг зүүд л байв. Эмэгтэй хүн нөхөртөө халамжтай, хүүхдүүдээ зөв хүмүүжүүлж, гэрийн ажлаа хийдэг байх ёстой. Ердөө 25 жилийн өмнөх явдал шүү дээ. Гэхдээ яг 25 жилийн өмнө австраличууд Жендерийн тэгш байдлын тухай хууль баталж чадсанаар хүйсээр ялгаварлах үзлийг устгаж чаджээ. Жендерийн тэгш байдлыг хамгаалах хуулийг парламентаар хэлэлцэж байх үед маш их эсэргүүцэж байсан баримт өдгөө түүх болон үлдэж. Гэр бүл тэр чигээрээ нурна, уламжлалт соёлоосоо хагацахад хүрнэ, эрчүүд нийгэмд эзлэх байр сууриа алдана, ээж нь гэрт байхгүй бол хүүхдүүд гудамжинд гарна гээд асар их эсэргүүцэж байсан ч хууль батлагдсанаар тэр бүхэн ор үндэсгүй айдас, эргэлзээ байсныг нотолжээ. Манайхан 25 жилийн өмнөх Австралийг бодвол хүйсийн тэгш байдал бас ч гайгүй. Гэхдээ энэ харьцаа алдагдсан орон. Тиймээс жендерийн тэгш байдлыг хангах тухай хуулийн төслийг УИХ-ын намрын чуулганаар өргөн барихаар төлөвлөж байгаа ажээ. 
Д.Оюунтуяа
