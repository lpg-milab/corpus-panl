МИАТ-ийн дэд захирал байгууллагынхаа нэг сая ам.долларыг алджээ

МИАТ-ийн шинэ удирдлага томилогдоход санхүү хариуцсан дэд захирал нь олны анхаарлыг нэлээд татаж байсан юм. Энэ том байгууллагын эдийн засгийг зураг, хөдөлмөрийн багш мэргэжилтэй Ж.Ганболд гэх хямсгар залуу барих хэрэг үү хэмээн МИАТ-ийнхэн өөр хоорондоо ярилцаж байсан гэсэн. Ерөнхий аудитор Л.Жавзмаагийн хүү тэрбээр шинэ албанд очингуутаа улс төрд орох гэж оролдох ёстой хэмээн бодсон уу, аавынхаа нутаг Булган аймагт очиж Монголын ардчилсан социалист залуучуудын холбооны салбар зөвлөлийн даргын албыг авсан байдаг.
Байгууллагаасаа өгсөн машиныг "Би том биетэй тул багтахгүй нь" гэж унтууцан байж томруулан солиулсан нь бас мэдээлэгдсэн. Дараа нь өнөөх машинаа Булган аймгаас ирэх замдаа дэлбэлж, шатааж орхисон тухай ч нийтэд цацагдсан. Хууль хяналтынхан газар дээр нь очоод шалгахаар микроавтобус гэж зүтгээд байсан гэсэн шүү. Эдгээрийг эс тоолоо гэхэд эдийн засаг, санхүү хариуцсан захирлаар оччихоод мэдлэг нь МИАТ хэмээх байгууллагын амыг бариулахад хүрвэл хэцүү л байна. Энэ нь тус байгууллагын ам бүл хийгээд олон нийтэд хамгийн их хамаатай асуудал мөн. Тэрбээр, банк хоорондын тооцооны төвтэй адилтган ойлгож болох гүйлгээнийхээ үед нэг сая ам.доллар алдаж орхижээ. Энэ нь одоо тус байгууллагын дотоодод ихээхэн шуугиан тариад байна. Нэг сая ам.доллар алдаж орхисон нь аль өнгөрсөн хоёрдугаар сарын асуудал л даа. Гэхдээ тайлан балансаар шүүгдээд гараад ирэх л учир эзэн холбогдогч тодорч, гэм буруугаа хүлээхээс аргагүй нь нийтэд мэдээлэгдэхэд хүрчээ. Бас МИАТ-ийн гүйцэтгэх захирал Д.Эрдэнэбилэг ч Сөүлийн казинод тоглоод байгууллагынхаа нэлээд мөнгийг алдсан сурагтай байна. Одоохондоо санхүүгийн баримтаар илрээгүй ч үйл явдлыг батлах эх сурвалжууд Сөүлээс утасдан учир мэдэх хүмүүст хэлээд байгаа гэсэн. Хоёр захирал байгууллагынхаа төлөөлөгчийн газрын цугларалтыг хийх гэж олон хүний зардал дааж, тэр хэмжээгээр ихээхэн хөрөнгө зарж гадаадад цөөнгүй хоногийн уулзалт зохион байгуулдаг гэж байгаа. Тэр арга хэмжээндээ санхүү хариуцсан захирал нь байгууллагынхаа зардлаар аавыгаа аваад явдаг гэхээр хачирхалтай. Гүйцэтгэх захирал нь болохоор хувь өөрийгөө сурталчилсан шахуу сэтгүүл гаргаж, зургуудаа нүүр дүүрэн тавьсан байдаг тухай зорчигчид ярих болоод удсан. Утга найруулгын хувьд авах юмгүй, зорчигчдыг бараг доромжилсон шахам сэтгүүлийн зардал, төсөв бас л МИАТ-ийн данс тооцоотой холбоотой. Түүндээ ганцхан өөрийгөө сурталчлаад зогсохгүй дотны найз нөхөр болох "Сарнайх"-ын боссуудыг "танилцуулахаар" сэтгүүлийнхээ зай талбайг хайр найргүй зарсан байдаг гэсэн. Ямартай ч санхүүгийн асуудал нь шуугиан тарьж, нийтийг цочирдуулсан эдийн засгийн хямралуудын араас орж магадгүй байгаа МИАТ-ийн сүүлийн үеийн байдлын талаархи мэдээлэл хэр үнэн бодьтой эсэхэд албан ёсны мэдээлэл авахаар хэвлэлийн албатай нь өчигдөр холбогдсон юм. Тэд холбогдох албаныхантай уулзан байж хариу хэлнэ гэсэн боловч эл мэдээллийг хүргэхийн тулд хүлээж төвдсөнгүй. 
Б.ХАЖИДМАА
