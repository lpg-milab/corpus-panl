Мянганы газраас санагдах Мянгад нутаг минь

Нэг. Мянгадын гарал ба мянгад хэмээх нэрийн учир Мянгадууд нь түрэг угсаатны монголжсон аймаг. XVI зуунаас эхлэн мянгад гэдэг нэр түүхэнд тэмдэглэгджээ.
Шадар ван Чингүнжав Манжийн хааны эсрэг байнга тэмцэлддэг нэгэн байсан бөгөөд түүнийг 1756 онд Бээжинд цаазлагдмагц харьяа ардуудыг нь Хотгойдын гүн Доржцэрэнгийн хошуунд шилжүүлсэн байна. Ийнхүү сэтгэл санаа тавгүй байдалд орсон мянгадууд хошуу ноёнтойгоо заргалдан Хотгойдоос нүүдэллэн гарч 1757 онд Одоогийн Ховд аймгийн нутаг Алтан Хөхийд ирж суурьшсан түүхтэй. Ингэхдээ Мянгадууд бие даасан хошуу болох зорилгоор Богд гэгээнд хивс өргөжээ. Богд хивсийг авч хариуд нь тус хошуунд мянган эр хүн байх аваас хошуу болгохыг зөвшөөрсөн байна. Гэтэл эрчүүдийн тоо мянга хүрээгүй ч мянгадууд арга ухаан сийлж залуу эмэгтэйчүүдэд эр хүний хувцас /дээл/ өмсгөн толгойг нь цагаан алчуур боолгож хэт хутга зүүлгэн зүсийг нь хувиргах замаар мянган эр хүн тоолуулж чадсанаар хошуу болох эрхээ олж авсан байдаг. Мянгад хошууны ардын анхдугаар их хурал 1924 оны аравдугаар сард болж "Хөхий уулын хошуу" албан ёсоор байгуулан хошууны даргыг жинхэнэ ардчилсан замаар явуулж харц ард Санжжав гүнийг сонгож байжээ. Хоёр. Мянгад сумын нэрийн хуудас Ховд аймгийн Мянгад сум нь Улаанбаатар хотоос 1500, аймгийн төвөөсөө 40 км зайд Ховд, Увс аймгийн зааг нутагт, одоогоор Мянганы замын хэвтээ, босоо тэнхлэгийн уулзварт байрладаг. Нутаг дэвсгэрийн хувьд 326.5 мянган га газартай, 780 өрх, 3670 хүн амтай, 133.316 толгой малтай, цэнгэг уст Ховд гол Сундуйлын гол, Хар ус зэрэг бүрд нуураас гадна 40 гаруй булаг шандтай байгалийн үзэсгэлэн бүрдсэн нутаг. Манай сум байгуулагдсаныхаа 80 жилийн ойн баяраа 2004 онд өргөн дэлгэр тэмдэглэсэн. Энэхүү ойн баяраар Халхын голд амьдарч ажиллаж яваа мянгадууд олноор ирж оролцсонд нутгийн иргэд халуун дотноор хүлээн авч баярласан. Мөн Эрдэнэт хот, Орхон аймагт амьдардаг тус нутгийн уугуул иргэд оролцон 80 жилийн ойн баярын 30 гаруй хурдан морины бай шагналыг ивээн тэтгэж байсныг орон нутгийнхан одоо ч дурсан ярьдаг. Түүнчлэн Улаанбаатар дахь нутгийн зөвлөлийн дарга Б.Дэлгэрсүрэнтэй хамт олон нутаг орноо гэсэн сэтгэлээр бүхий л зүйлд идэвхийлэн ажилладагт манай нутгийнхан ам сайтай байдаг. Гурав. Мянгад сумаас төрсөн алдар гавьяатнууд Энэ нутгаас салбар салбарын олон гавьяатнууд төрөн гарсан. Тухайлбал, төр, нийгмийн нэрт зүтгэлтэн Б.Баасанжав, анхны гавьяат хуульч О.Лхамсүрэн, ардын жүжигчин Л.Жамсранжав, гавьяат эмч Н.Баасанжав, аж үйлдвэрийн гавьяат ажилтан Б.Дэлгэрсүрэн, З.Шарав, гавьяат тамирчин Д.Батбаяр, гавьяат малчин Т.Чулуунбаатар, аварга малчин Б.Бямбажав, Г.Төмөрбаатар, гавьяат лимбэчин М.Бадам, Шинжлэх ухааны доктор Д.Санжжав, Т.Гунаажав, Ж.Уртнасан, Г.Нямдаваа, Ж.Баатархүү, Ч.Дашпунцаг, Ж.Лхагвасүрэн, Б.Цэндээ, соёлын гавьяат зүтгэлтэн М.Баянзул, алдарт уяач Т.Цогтоо, С.Данаажав, ахмад зүтгэлтэн Ж.Шагдар, Д.Чойсүрэн, дэслэгч генерал А.Жамсранжав, яруу найрагч, зохиолч Н.Сүхдорж, Я.Цэвэг-Очир, Г.Ашигнов, Ц.Жарантай, Х.Чойжил, Ж.Нацагдорж, эдийн засаг, улс төр судлаач, зохиолч С.Даш, Г.Ширнэн гээд сонины нэг хуудаснаа дурдаад барамгүй олон алдартан төржээ. Дөрөв. Мянгадын их хурдаас Мянгад нутгийн бас нэг онцлог нь хурдан удмын адуун сүрэг. Ховд аймгийн уяачдыг алдаршуулсан хурдан хүлгүүд Мянгадаас гаралтай. Ер нь Мянгадын морьд гайхамшигтай хурдан юм байна гэдгийг улс, аймгийн олон удаагийн баяр наадам харуулж өгсөн бөгөөд Мянгадын шовгор цэнхэр, Жамсрангийн саарал, Осорын хээр, М.Цогтоогийн мушгуу хээр, Даваагийн шар хээр, бор хээр, Дарьжавын улаан бор гээд олон жилийн наадамд завсаргүй дээгүүр давхиж байсан түүхтэй. Мянгадын адуу их хурдтай, голдуу хээр хар, хул, зээрд, хүрэн бор зүсмийн гоёмсог биетэй, дэл сүүл шингэн хурдан удамтайгаараа эрт үеэс алдаршиж иржээ. Тухайлбал, М.Цогтоогийн мушгуу хээр, Д.Санжжавын шовгор цэнхэр, Д.Мишигийн цагаан тавагт, М.Батсуурийн хээр, С.Гомбоогийн чонон саарал, Г.Дамдиндоржийн халтар, Н.Доржоогийн хээр, Т.Гончигжавын хээр алаг, Ж.Батаагийн хээр халзан, Б.Мяндагжавын шар хээр, С.Данаажавын хүрэн халзан, улаан бор, Ч.Буянтогтохын хээр, Ш.Цэнд-Аюушийн алаг, Энх-Амгалангийн хүрэн, Б.Баттөмөрийн хээр, Ц.Оросоогийн хар зэрэг хурдан хүлгүүд, аймаг, сумын наадамд олон түрүүлж байсныг наадамчин олон андахгүй сайн мэдэх билээ. Мянгад сумын үе дамжсан уяачдаас дурьдвал, Ардын хувьсгалын өмнөхөн Нямандэлэг гэдэг хүний хоёр хээр морь тухайн үеийн наадмын үзүүр түрүүг олон жил дараалан авсан байдаг. Энэ хоёр хурдан хээрийн дараа сүүл даран гарч ирсэн морь бол М.Цогтоогийн муруй хээр юм. Энэ морь аймгийн наадамд таван жил дараалан түрүүлсэн байдаг. Нямандэлэгийн хүү Дорлиг Увс аймгийн хошуу дарга, хамтралын даргаар ажиллаж байсан бөгөөд тэрбээр албан ажлын зэрэгцээ хурдан моринд хорхойтой нэгэн байж. Тэр хээр, муруй хээр гэдэг хоёр морь уядаг байсан бөгөөд энэ хоёр морь аймаг, сумын наадамд олон удаа айраг түрүү авсан алдартай хурдан хүлгүүд. Түүний Увс аймагт ажиллаж байхдаа Тэсийн голоос таван унагатай гүү авчирч таван унага нь бүгдээрээ хурдан морьд болж байсан удаатай. Дорлигийн хүү Мишиг нь мөн л моринд дуртай, морь уяж сойдог, хурдан морь сайн таньдаг нэрт уяач байсан. Д.Мишиг Цогтоогийн хурдан морины угшлын хүрэн азарганаас олон сайхан хурдан морьдыг гаргаж ирсэн. Нэг жил аймгийн наадамд эхний 10-т давхисан морь бүгд Д.Мишигийн ах дүүс болон Мишигээс зарагдсан морьд байсныг нутгийн ахмадууд бахархан ярьдаг юм. Эдгээрээс хамгийн хурдан нь цагаан тавагт хар байлаа. Д.Мишигийн хүү Түвшинсайхан удам дамжсан уяачдын гэрт өсч өндийсөн болохоор мөн л багаасаа хурдан морь унаж өвөг дээдсээс залгамжлан туршлагатай уяач болсон. Түвшинсайхан хүрэн, хээр, хатирч хар, халтар морьдоо уяж аймаг сумын наадмаас олон айраг, түрүү авчээ. Хатирч халтар хар морь нь 24 удаа уралдахад 19 удаад нь түрүүлсэн алдартай хүлэг байв. Үүнээс гадна Мянгадын алдарт чонон саарал бол Баруун Монголын төдийгүй Монгол даяар нэрд гарсан түмний эх байлаа. Энэхүү саарал морь Н.Готовын унаган морь. Түүнийг С.Гомбоо уяач дааган насанд нь сургаад аймгийн наадамд шүдлэн, хязааланд нь уралдуулж түрүүлгэжээ. Мөн соёолон насандаа аймгийн наадамд хол тасархай ирэхэд нь уяач Жамсранжав бүдүүн морь байж магадгүй дахин шүдлүүл гэж байсан удаатай. Долоон насандаа Увс аймгийн "Ногоон цэгээ"-ний наадамд хол тасархай ирэхэд нь барих хүний морь гүйцэхгүй орхиж байжээ. Үүнийг үзсэн наадамчид чоно хэвтээ, яасан хурдан морь вэ" гэж шуугилдсанаас "Чонон саарал", "Шувуун саарал" гэсэн цолыг авсан байна. Саарал морь Ховд, Увс аймгийн наадамд бүрэн бус мэдээгээр 16 түрүүлж дөрвөн удаа аман хүзүүджээ. Чонон саарлын молор эрдэнэ толгой одоо аймгийн алдарт уяач Ж.Чулуунбатынд хадгалагдаж байна. Тав.Алтан хөхийн овооны тухай Алтан Хөхий уул нь Ховд аймгийн Мянгад сум, Увс аймгийн Өмнөговь, Өлгий сумын нутгийг дамнан 60 мянга орчим га нутгийг дамнан орших үзэсгэлэнт сайхан байгальтай бие даасан томоохон нуруу юм. Нутгийн ардууд Алтан хөхий уулыг 1761 оноос хойш өнөөг хүртэл жил бүр тахиж ирсэн хамгийн эртний тахилгат уул юм. Нутгийн иргэд өнө удаан жил "Өндөр хөхий минь" гэж сүслэн шүтэж, өглөө бүр цайныхаа дээжийг өргөж, ан амьтныг үргээх, өвс ургамлыг нь таслах, газар шороог нь онгичин сэндийлгэхийг ихэд цээрлэн хамгаалсаар ирсэн ариун нандин газар нутгийн нэг билээ. Алтан хөхий уулыг төрийн тахилгатай уул болгох талаар Монгол Улсын гавьяат хуульч О.Лхамсүрэн, Шинжлэх ухааны доктор Г.Нямдаваа нар уйгагүй шуурхай хөөцөлдөж Монгол Улсын Ерөнхийлөгч асан Н.Багабанди гуайд маш үндэслэлтэй баримт судалгааг оруулснаар 2005 оны гуравдугаар сарын 30-нд Ерөнхийлөгчийн 44 дүгээр зарлигийг гаргуулан ард түмэндээ гайхамшигтай сайхан гавьяаг байгуулсан билээ. Алтан хөхий уулын төрийн тахилгыг 2005 оны долдугаар сарын 7-ны өдөр хийж Монгол улсын Ерөнхийлөгч Н.Энхбаяр өөрийн биеэр оролцсон тахисан юм. Ажил амьдралын жамаар нутгаасаа алсад яваа бидэнд унасан газар шороо, угаасан тунгалаг ус минь байнга бодогдон явдаг. Ийм хүмүүст зориулсан танай сонины "Эх орон сумаас эхэлнэ" буланд өөрийн санал бодлыг чөлөөтэй бичсэндээ баяртай байна.
Мянгад сумын Орхон аймаг дахь нутгийн зөвлөлийн дарга М.БалжиннЯм 

