Арвайхээрчүүдийг ойн баярт идэвхтэй оролцохыг уриалж байна

Арвайхээр хот үүсэн байгуулагдсаны 280 жилийн ойн баяр энэ өдрүүдэд тохиож буй билээ. Ирэх сарын 27-ныг хүртэл үргэлжлэх 280 жилийн ойг аймгийн удирдлагууд хийгээд, Арвайхээрээс төрөн гарсан бизнесменүүд нутгийн иргэд хамтарч тэмдэглэн өнгөрүүлэхээр болоод байна.
Энэ хүрээнд бүтээлч 28 ажил хийгдэх юм. Аймаг орон нутгийн удирдлагууд болон их ойг зохион байгуулагчид ажлын гараагаа аль хэдийнэ эхэлжээ. Энэ талаар Өвөрхангай аймгийн нутгийн зөвлөлийн дарга Б.Сүхбаатартай уулзаж ярилцлаа. 
-Танд ойн баярын мэндийг хүргэе. Урт насалж буй нутаг усныхаа үүсэл хөгжлийн талаарх сонин хачнаас манай уншигчдад сонирхуулахгүй юу? -Өвөрхангайчууд Монгол Улсын хувьд нэлээд түүхтэй. Эзэн Богд Чингэсийн алтан ургийн удамтай. Хоёр их хааны нутаг гэдгээрээ онцлогтой гэж хэлж болно. Түүх, судраас үзвэл, Арвайхээр хотын 280 жилийн ойг тэмдэглэх, зохион байгуулах шаардлага өнөөдрийн түүхэн үед байна гэж үзсэний үндсэн дээр нутгийн зон олон тэмдэглэхээр шийдсэн. Энэ дагуу Өвөрхангай аймгийн залуучууд ойн баярыг тэмдэглэн өнгөрүүлэх ажлыг зохион байгуулах ажилд идэвхтэй оролцож, гардан авч ажиллаж байгаа явдалд баяртай байна. Түүхийн хуудсанд Манжийн булаан эзлэгчид XVII зууны эцэс XVIII зууны эхээр Монголын феодалуудын эв түнжингүй тархай,бутархай байдлыг улам гүнзгийрүүлэх зорилго агуулан Халхын долоон хошууны зохион байгуулалтыг эвдэж, олон жижиг хошуу сум болгосон гэдэг. Тэд 1707 онд Сайн ноён Жамбын хоёрдугаар хөвгүүн Цэрэндашид зэрэг хэргэм, албат хамжлага, газар нутаг эзэмшүүлэн өгч, тусгай хошуу байгуулсан. Тэр нь 1924 он хүртэл тогтсон Үйзэн гүний хошуу юм. Бэлчээр ус тэгш Онги голын сав газраар хошууны хамжлага ард нутаглан засаг захиргаа байгуулсны зэрэгцээ хар, шар феодалууд өөрийн хошуу нутагт шарын шашны хурал байгуулж, Дэлгэрэх булаг, Тэмээчин булаг зэргэмжийн газраар нэлээд хэдэн жил нүүдэллэн хожим 1726-1727 онд Дэлгэрэх булагт модон дуган барьснаар суурьших эхлэл тавигдсан. Өөрөөр хэлбэл, өнөөдрийн Арвайхээр хотын үүсэл анхны шав тавигдсан гэж эдүгээгийн түүхч эрдэмтэд, судлаачид баталдаг. Арвайхээр хотын үүсэл 1727 оноос эхлэлтэй. Эдүгээ 280 жил цаг түүхийн янз бүрийн ээдрээ, нугачаа сэргэн мандлыг үзэж туулсаар ирсэн билээ. -Арвайхээр хэмээн нэрлэгдсэн нь ямар учиртай юм бэ? -Арвайхээр гэдэг нь адууны хээр зүсмийн нэр үг хэдий ч, орон нутагт энэ тухай янз бүрийн домог яриа бий. Шар тал дүүрэн арвай шиг олон адуун сүрэг бэлчдэг байснаар Арвайхээрийн тал хэмээн нэрлэсэн гэдэг. Энэ дашрамд дурдахад, Арвайхээрийн 280 жилийн ойг Сайн ноён хантай холбож тэмдэглэн өнгөрүүлэх учиртай юм. Өвөрхангайчуудын шүтээн Сайн ноён ханы тухай энд дурдах нь илүүц биз ээ. -Дэд бүтцийн асуудал хэр шийдэгдсэн бэ? -Өдгөө Арвайхээр Хангайн нурууны зүүн өмнөд салбарын уулархаг ойт тайгын өврөөс эх авсан Онгийн голын сав толгод бүхий талархаг хээрийн бүсэд далайн түвшнээс дээш 2000 орчим метрийн өндөрт оршдог. Улаанбаатар хотоос 420 км-ийн зайтай. Хатуу хучилттай замаар холбогдсон, тээвэр холбоо, эрчим хүч зэрэг дэд бүтэц харьцангуй сайн хөгжсөн. Монголын төв цэг Өвөр хөшөөтөөс 130 км, Монголын эртний нийслэл Хархорин хотоос 135 км, байгалийн үзэсгэлэнт Хүйсийн найман нуураас 90 км, Улаан цутгалангаас 170 км зайд оршдог учир аялал жуулчлалын салбар илүүтэй хөгжсөнөөрөө онцлогтой. Ер нь бол Монгол Манжид эзлэгдэх үеийн болон Манжтай ойрхон болсон үеийн анхны туургатууд их бий. Баруун, зүүнийг холбосон их өртөө, торгоны замыг дагуулж бодлогын чанартай байгуулагдсан гэж болох юм. Тэр үед байршил нь улс орны эдийн засаг, хөгжил, хүн ардын суурьшил, байгаль цаг уурын нөхцөл байдалтай уялдуулж байгуулагдсан гэж ярьдаг. Энэ талаас нь манай эрдэмтэд судалгаа шинжилгээний ажил хийх байх. Мөн ойн баярын арга хэмжээнд Өвөрхангайчууд тэр тусмаа Арвайхээрчүүд идэвхтэй оролцохыг уриалж байна. -Танай нутаг усныхан өмнө нь газар нутгаа чиглэсэн өөр ямар ажил, ойг хийж, тэмдэглэж байв? -Ер нь Өвөрхангай аймгийн сумдын нутгийн зөвлөл чиглэл чиглэлийн ажлыг зохион байгуулдаг бөгөөд томоохон арга хэмжээнүүдийг хамтарч хийдэг. Тухайлбал, аймаг орон нутгийн ой, бүс нутгаас төрөн гарсан алдартнуудын алдрыг ч тэмдэглэн өнгөрүүлдэг. Сонирхуулахад, Сайн ноён хан, Өндөр гэгээний 360 насны, дараа нь 1998 онд Намнансүрэн ханы 120 жилийн ойг аймаг, сумдын иргэд, төр захиргааны удирдлагууд, тухайн нутгаас төрөн гарсан бизнесменүүдийн оролцоотойгоор тэмдэглэсэн байгаа. Тэгэхээр өнөөдөр эзэн Богд Чингэсийн хоёр алтан ургийг бий болгож, дамжиж өвлүүлж ирсэн энэ нийслэлийн 280 жилийн ойн баярыг аймаг, хамт олныхоо хүчээр хамтран зохион байгуулж хийнэ. Ойг зохион байгуулах ажилд Өвөрхангайн 30 хүртэлх насны залуус буюу "Гэгээ хангай" клубийнх нь голлох үүрэгтэй оролцож байна. -Ойн баярт зориулсан хандивын тоглолт зохиогдох тухай сонссон. Хуримтлагдсан мөнгийг юунд зарцуулах вэ? -Арвайхээр хотын үүсэн байгуулагдсаны 280 жилийн ойд зориулсан хандивын тоглолт энэ сарын 30-нд Улаанбаатар паласын концертын их танимд болно. Тоглолтонд Ардын жүжигчин Батчулуун, гавьяат жүжигчин Базарбат, Б.Түвшинжаргал, Т.Ариунаа болон Морин хуурын чуулга, Арвайхээр хотын Хөгжимт драмын театрын дуучид, бүжигчид, зохиолын, нийтийн залуу дуучид, авьяастнууд оролцох юм. Энэ тухай нутгийн зон олон төдийгүй нийслэл дэх Өвөрхангайчууд мэдэж буй бизээ. Идэвхтэй оролцоно гэдэгт итгэж байна. Харин тоглолтыг циркийн дарга Дорж гуай болон Морин хуур чуулгын удирдаач Түвшинсайхан нар гардан зохион байгуулж буй юм. Өгөөжөө өгсөн, буян хишгээ хайрласан, бүх хүмүүсийн ажил амьдрал тэгширсэн гахай жил их ойн баяраа тэмдэглэж байгаа бөгөөд энэ дашрамд Өвөрхангай, Арвайхээрчүүдэд танай сониноор дамжуулж мэнд дэвшүүлье. Хандивын тоглолт, хүлээн авалтаар цугларсан мөнгө дээр дурдсан бүтээлч 28 ажилд тус нэмэр болох зорилготой. Энэ 28 ажил хэрэгжээд хийгдвэл Арвайхээр хотын өнгө үзэмжинд дорвитой өөрчлөлт орох болно. -Арвайхээрийн 280 жилийн ойгоор бүтээлч 28 ажлыг хийж гүйцэтгэхээр төлөвлөжээ. Яагаад энэ тоог сонгох болов? -Орон нутагт тулгамдаж буй асуудлуудыг аймаг, сум орон нутгийн иргэдийн төлөөлөгчдийн хурлаар хэлэлцсэний үндсэн дээр бүтээлч 28 ажлыг хийж, шийдвэрлэхээр төлөвлөсөн. Энэ хүрээнд, усан оргилуур бүхий "Дарь эх"-ийн цогцолбор, Өндөр гэгээний мөргөлийн цэцэрлэг, Арвайхээр хотын үүсэл хөгжлийн тухай түүхэн кино, малчдын усан хангамжийг нэмэгдүүлэх, 640 хүүхдийн багтаамжтай дунд сургуультай болох, хотын төвийн орон сууцнуудын инженерийн шугам сүлжээг сайжруулах, орон сууц хөгжлийн сан байгуулах зэрэг ажлууд хийгдэхээр болж байна. Энэ бүхнийг цагт нь хийж гүйцэтгэхийн тулд олон талын тусламж хэрэгтэй байгаа. Тухайн аймаг орон нутгийн төдийгүй улсын төсвөөс тодорхой хэмжээний зардал гаргаж буй юм. Одоогоор хийхээр төлөвлөгдсөн ажлуудыг цаг хугацаанд нь гүйцэтгүүлэх тал дээр холбогдох албаныхан анхаарч ажиллаж байна. -Бүтээлч 28 ажилд спорт цогцолбор баригдах тухай тусгагджээ. Энэ тухай сонирхуулахгүй юу? -Спорт цогцолбор барихыг санаачилсан хүн нь их аварга Д.Дагвадорж. Өнгөрсөн жил зураг, төсөл бүх зүйл нь хийгдсэн байгаа. Чөлөөт, жүдо, самбо бөхийн бэлтгэлийн заалуудтай бөгөөд спортын бусад төрлөөр ч хичээллэх танхимуудтай. Энэ спорт цогцолборын санхүүжилтийг улсын төсвөөс гаргасан. Мөн тоног төхөөрөмж, хэрэгслүүдийг ч байрлуулж өгөхөөр болсон. -Шинэ ажлын байр нэмэгдүүлэх тал дээр хэр анхаарч ажиллаж байна? -Засгийн газраас авч хэрэгжүүлж байгаа энэ ажлын хүрээнд бүтээлч ажлууд хийгдэж байгаагаас багагүй хувь нь ажлын байр нэмэгдүүлэх, ард түмний амьдралыг дээшлүүлэхэд чиглэгдсэн байгаа. -Нутаг бүр өөрийн гэсэн онцлон дурдах зүйлтэй байдаг. Манайхны хэдгээр дуу хуурын өлгий нутаг Дундговь гэх жишээтэй. Танай нутагт уншигчид төдийлөн сайн мэддэггүй, онцлон сануулах зүйл бий юу? -Ер нь манайхны, Өвөрхангайчуудын шүтээн гэвэл нутаг орон, байршлын хувьд онцлох зүйл, бахархал нь Өндөр гэгээн. Хэдийгээр дуу хуурын өлгий нутаг Дундговь гэдэг ч Өвөрхангайчуудын хувьд тэднээс дутах зүйл огтхон ч үгүй. Өнөөдөр Өвөрхангайнхан уртын дуучин долоон гавьяаттай. Мөн Их Монгол Шаравжамц, Д.Цэрэнтогтох, Хөдөлмөрийн баатар З.Ойдов аварга, Д.Сумъяабазар, их аварга Д.Дагвадорж нар манай нутгийнхны бахархал болсон хүмүүс юм. Энэ мэт дурдаад байвал онцлох, бахархах зүйл олон бий. 


