ДАЛЛАГА

Цагаан сарын барилдаан өндөрлөөд удаагүй байна. Бөхчүүд гахай жилийнхээ өнгийг шинжиж аваад тарж одлоо. Дэргэдээс нь харсны хувьд энэ жилийн цагаан сарын барилдаан гоц гойд сонинтой болсонгүй хэмээн дүгнэхээр байлаа.
Ер хамгийн том биетэй нь түрүүлж байна гэдэг гайхаад байхаар юмтай барилдаан, арсалдаан болоогүйн гэрч билээ л. Өнгөрсөн жилийн өнгөн дээр, тэрхүү олныг бухимдуулсан цагаан сарын барилдаан А.Сүхбат аваргагүй болж билээ. Энэ жил бас тийм л далдхан "будантай" барилдаан ахин болов. Уг нь надад цагаан сарын барилдааныг зориуд очиж үзэх тэмүүлэл үгүй болсон байлаа. Учир нь хүндлэн дээдэлж явдаг хайртай бөх маань өнгөрсөн зуны наадмаас хойш зодоглохоо байсан, энэ удаа ч барилдахгүйгээ хэвлэлээр мэдэгдчихээд байсанд бий юм. Гэвч анд маань тасалбар авчихаад хүлээж байсан тул хүндэтгэн очиж сонирхлоо. Далай аваргын барилдаагүй барилдаан ард түмний хэлдэгчлэн мөн л "амтгүй хоол" болж өнгөрлөө, миний хувьд. Гэхдээ энд зургаан цаг суусны гол утга болж, монгол бөхийн түүхнээ шинэ үзэгдэл болсон босоо аваргаа хэдхэн алхмын зайнаас харж баяслаа. Тэрбээр цагаан сарынхаа барилдааныг хүндэлж, өөрийг нь төрүүлсэн ард түмнээ дээдэлж бөхийн өргөөнд хүрч ирсэн бололтой. Өргөө дүүрэн олон баярлан түрхэрч, алга нижигнүүлэн түүнийг угтахыг нүдээр үзэж мэдрэлийн эсүүд өвөрмөц сэрлээр "төлжиж" сууваа. Далай аварга, бөхийн өргөөний голоор алхалж, гараараа даллан ард түмэнтэйгээ мэндчилсэн нь ухаант хүнд л хамаатай үйл харагдаж байв. Тэрбээр олон түмэн хэзээний мэдэх нүнжиг шингэсэн хүрэн дээлээ өмсчээ. Энгэрт нь гавьяатын, далай аваргын нь хошоод тэмдэг зэрэгцэнэ. Далай аварга "Олимп" хэмээх бөхийн сургууль байгуулж буйгаа, зард гарч буй шавь нартаа түрүүчээс нь нэрэмжит шагналаа олгодог уламжлал тогтоож эхэлснээ зарлуулаад, ойр бүхий үзэгчдийн төлөөлөлтэй ээлж дараалан гар барив. Настнууд түүнийг үнсэж харагдлаа. Зарим нь баярлаад нулимсаа барьж дийлэхгүй байсан. Тэгээд Бумбаяр зааны хажууд очиж баахан суун, гар утсаа халааснаасаа гарган хэнтэй ч юм бэ ярьж, бөхийн хишиг боорцог юунаас дээжлэн хавийнхаа үзэгчдэд тараангаа гэрэл зурагчдын хүслийг "хангаж", "ТВ-5" телевизийн сэтгүүлчийн асуултад хариулан хэсэг саатаад, хоёр аварга үзүүр түрүүнд үлдэх нь тодорхой болох агшнаа Бөхийн өргөөнөөс гарч одсон юм. Монголын үндэсний теле- визийн олны танил нэвтрүүлэгч, аваргын нэрэмжит шагнал болон байгуулж буй сургуулийн нь тухай танилцуулахдаа түүнийг "улсын даян далай аварга" хэмээснийг хэр олон хүн анзаарсан, бодсон бол... Үүнээс үндэслээд уран барилдаант сайхан аваргынхаа цолны тухай, түүний барилдахгүй байгаа шалтгааны тухай, бөхийнхөө ногоон дэвжээнд хэзээ эргэж ирэх тухай түмэн олонтойгоо бодол эргэцүүллээ хуваалцахаар шийдсэн болно. Энд дэвшүүлж буй асуудлыг ард түмний маань ихэнх нь дэмжиж буйд эргэлзэх зүйл өчүүхэн ч үгүй байна. Үүнийг өгүүлэгчийн хувьд түүнийг бүрмөсөн зодог тайлсан гэдэгт итгэхгүй байгаагаа юуны өмнө оршил болгоод хэлье. Бас түүний цолны тухай өөрийн үзэл бодол, баримттай явдгаа олныг төлөөлөн залгуулаад ярья. А.Сүхбат аварга бол "далай" бус "даян аварга" цолтой байх ёстой бөх. Анх "Өсөх идэр" начин цолтойдоо 1998 онд улсын заан цол хүртсэн. 2000 онд улс хувьсгалын 79 жилийн ойгоор ес даван түрүүлж улсын арслан цол хүртсэн. Харин 2001 онд түүхт 80 жилийн ойгоор 1024 бөхийн дотроос улсын заан Г.Өсөхбаяраар ес даван үзүүрт үлдэхдээ, түүнд өшиглүүлж эрүүл мэндээрээ "хохирч" байсныг ард түмэн мартахгүй ээ. Тэрбээр дараагийн даваанд дархан аварга Б.Бат-Эрдэнэтэй үзүүр түрүү булаалдан хэдийгээр бие нь чилээрхүү байсан ч бөх хүний тэвчээр хатуужлын үлэмжийг үзүүлэн, өрсөлдөгчөө орхин түрүүлснээр арав давсан онцгой амжилтын эзэн болж билээ. Түүнд энэ өдөр "улсын аварга" цол өгчээ. Тухайн үед, одоогийн мөрдөж буй "Улсын баяр наадмын хууль" гараагүй байв. Гэвч яагаад ч юм бэ, улс хувьсгалын тэгш ойгоор (1951 оноос хойш анх удаагаа 1024 бөх барилдсан) онцгой ойн жил түүнд ердийн жил буюу 512 бөх барилдсан наадмын дүрмээр ийнхүү аварга цол олгочихжээ. Хуульгүй байсан үед тэгш ойнуудаар түрүү, үзүүрийн бөхийн цолыг онцгойлон үзэж алгасуулан олгодог уламжлал түүнд л үйлчилсэнгүй өнгөрсөн байдаг. А.Сүхбат аварга 2004 онд ардын хувьсгалын 83 жилийн ойгоор ес даван улсад гурав дахиа түрүүлэхэд нь түүнд одоогийн хуулиар улсын далай аварга цол олгосон байна. Үндэсний бөхийн эрх мэдэлтнүүд хууль гараагүй үед ийнхүү дүрмээ мөрддөггүй, үзэмжээр цол олгодог байсан бол, хууль гарснаас хойш Ерөнхийлөгчийн зарлигаар улсын цолыг олгодог болсон. Харамсалтай нь Ерөнхийлөгч нь бас л хуулиа биелүүлдэггүй. Үүнийг зөвхөн 2006 онд болсон наадамтай холбоотой явдлаас харж болно. Далай аварга А.Сүхбатын зодог тайлж, гарьд Д.Сумъяабазарын арав даван түрүүлэх мөчийг миний бие төв цэнгэлдэхэд дэргэдээс нь харж суулаа. Ерөнхийлөгч, эхлээд түрүүлсэн бөхөд улсын арслан цол олгож буйгаа мэдэгдсэн зарлиг уншуулсан. Энэ нь Баяр наадмын тухай хуульдаа нийцсэн зөв шийдвэр байлаа. Гэтэл наадамчид "Аварга өг, аварга өг" гэж хашгиралдсан. Нэлээд хэдэн минут өнгөрсний дараа Ерөнхийлөгч дахин зарлиг уншуулсан нь аварга цол олгох тухай байсан бөгөөд үүнд ой гутаж суусан билээ. Учир нь, ард түмэн шаардсан бол хуулийг зөрчиж болно" гэсэн эрхийг Ерөнхийлөгч болоод ерийн иргэний аль аль нь ч эдлэх ёсгүй биз дээ. Наадмын өмнө сэтгүүлчид, энэ жил 1024 бөх барилдсан онцлог наадам болно, 512 бөх барилдах нөхцөлд тааруулсан хуулийн заалтаа эргэж харъя гэж асуудал дэвшүүлсэн боловч төр засаг ч, төрийн тэргүүн ч үл хэрэгссэн юм. Үүний урхаг нь дээрхээр гарсан хэрэг. Миний бодлоор, А.Сүх- бат аваргыг, авах ёстой цолыг нь олгоогүй бурангуй явдал, Бөхийн холбооныхны ялгаварлан гадуурхах үзэл л хүчээр "зодог тайлуулахад" хүргэжээ. Би үүнийг зориуд хашилтад бичив. Учир нь, түүнийг өөрийн үнэн сэтгэлээр тийн эргэлтгүй шийдсэн гэдэгт итгэхгүй байгаагаа дээр хэлсэн билээ. Тэрбээр барилдахгүй байгаагаа "Миний тэмцлийн хэлбэр" гэж далд утгаар тайлбарлан өдөр тутмын сонинд ярилцлага өгсөн байсан. Тэрбээр хүрсэн амжилтдаа ногдох цолоо олж авахаар тэмцэл хийсэн ажээ. Тэмцэхдээ барилдахгүй байж тэмцэхээр шийджээ. Тэмцэж байна гэчихээд бөх хүн барилдахгүй сууна гэдэг утгагүй хэрэг гэж зарим хүн тайлбар оноож байхад, хайрлаж явдаг үзэгч түмний нь хувьд дэндүү хатуу, санамсаргүй, гуниг гутагтай, өөрийнх нь хувьд эмгэнэлтэй ч юм шиг атлаа монгол бөхийн дэвжээгээ өнө үүрд цэвэр ариун байлгах гэсэн утгын нь үүднээс үзвэл өөрөөрөө дэнчин тавьж шударга бус ёсыг халах гэсэн агуу их ухаан гаргасныг нь мэдэрч, яаралтай арга хэмжээг цаг алдалгүй авах хэрэгтэй болсон байна. Учир нь ард түмэн аваргаа барилдахыг нь харж цэнгэл эдэлмээр байгаа. Битүүнд бөхийн өргөөнд ирэхдээ аварга маань малгай, гутал бүхнээ өмсөж, бүр зодог шуудгаа ч бүсэлчихсэн, нэг үгээр хэлбэл тэрбээр зодоглоогүй л болохоос бус бүх талаар хуучнаараа байхыг оролдож байх шиг санагдсан. Бөхчүүд рүү, дэвжээ рүүгээ ээлжлэн хараа бэлчээж, сууж босон, цэвэр ус уух зэргээр өөрийгөө тайтгаруулж, гараад барилдчихмаар санагдан байж ядаж байх шиг бодогдсон. Бөх хүн мөртлөө, идэр залуу насан ахуйдаа, өөрийнх нь хэлснээр "эв эрүүл, сав саруул байгаа" ("Өдрийн сонин"-ы 2007 оны №029-т ярилцлага өгөхдөө ингэж батлан хэлжээ) мөртлөө, хэрэг хийж гянданд суугаагүй атлаа барилдаж болдоггүй ингэж амьдаараа "тамлуулах"-аас хэцүү зовлонг түүнээс өөр ямар ч бөх эдэлж үзээгүй бөгөөд өөрт нь хүрч хэн ч мэдрэхгүй нь мэдээж юм. Ийм ачааг түүнээс бус нь дааж чадах ч билүү дээ. Монгол бөх ёс жудгаараа хөгжих учиртай. Монгол бөх амжилт чансаагаараа цолоо хүртэх, ахиулах эрхтэй. Энэ эрхийг нь бөхийн холбоо, дүрэм, бөх сонирхогч-бөхөө хайрлан хүндлэгчид бид хамгаалах ёс суртахууны үүргийг хамт хүлээдэг билээ. Монголчууд XX, XXI зууныг холбож төрсөн, монгол бөхийн барилдааныг урмаа сэргэтэл уулга алдан үздэг болтол шинэчилсэн, бага цагт уран торгон мэдрэмжтэй барилддаг шинэ үзэгдлийг нэвтрүүлсэн авьяаслаг сайхан аваргаараа "сор залан", ид дунд насанд нь "зодог тайлуулчихаад" тайван сууцгааж байгаа нь ямар хэмжээний гаж "таашаалтай" болчихсоны тэмдэг вэ. Бөх хүн гүндүүгүй чанартай нь тэдний "дутагдал" юм. Бид бүхэн бөхөө сонирхох, дэмжих, үзэж баясах төдийгүй тэднийхээ өмнөөс зовж шаналж, сэтгэл зүрхэндээ уйлж явах, тэднийхээ дотоод ертөнцө нэвтэрч, өмнөөс нь үгийг нь хэлж, тэрхүү "дутагдлыг" нь нөхөж байх учиртай ажгуу. Чухамдаа бөх сонирхогч байхын утга чанар гэгч энэ л бөлгөө. Хайран чиг сайхан аварга минь... Амьд яваа хүний төлөө ингэж харамсч болдог ч уу, үгүй ч билүү. Хүн алж, нарсанд орсон бөхийг хүртэл ял цаазыг нь бүрэн эдлүүлэлгүй л наранд гаргаад, наадамдаа зодоглуулчихдаг уужуу, энэрэнгүй уламжлалтай ард түмэн бус билүү бид. Хайртай юм бол хайраа, хүндлэл хүлээсэн бөхдөө хүрээллээ гаргах цаг нь болжээ. Түүнийг зодоглож явсан үед нь залилан хийсэн, сэргээш хэрэглэсэн гэх мэтээр шар бор хэвлэл элдэвлэн хэмлэх төдийд л нэр төрийг нь хамгаалах эвсэл хороо хүртэл байгуулна гэж байсан өнөөх үнэнч бишрэгчид нь газрын гаваар ороо юу. Миний бие А.Сүхбат аваргын хамаатан садан, холбоо сүлбээтэн, хадам худын хэн нэгэн бус юм. Тэр ч бүү хэл, түүнтэй нэг удаа ч нүүр тулж, үг сольж, гар барьж явсангүй. Уул мэт түшигтэй багш, шавь, бөх, анд нөхдийнх нь аль нь ч биш. Тиймээс намайг хардах хэрэггүй ээ. Захиалж бичүүлээ биз гэж гөрдөх, атаархах ч илүүднэ. Би түүний үнэнч дэмжигч, одоо бол харамсан хайрлаж буй олон мянган хүний нэг, жирийн сэтгүүлч билээ. Гэхдээ гар хумхин хий дэмий халаглаад л суугаад байхын утга ухвар гэж юу билээ л. Нуухгүй хэлэх нэг давуу тал надад байна. Энэ бол сэтгүүлчийн хөдөлмөр минь, олны түмний үгийг өмнөөс нь үзгээрээ буулгаж, нийгмийн сэтгэлзүйн дагуу дуугарч, эл сэдвийг анх тулгар хөндөөд цаашид үр дүнд нь хүртэл бусад хэвлэл мэдээллийн хэрэгслүүд хөврүүлэх учиг үндсийг гогдож өгөх нь хүлээсэн үүрэг, итгэл үнэмшил минь билээ. Дахин хэлэхэд, улам хайрлая, урам хийморь сэргэтэл барилддаг уран сайхан аваргадаа. Дэвжээнд нь эгүүлэн авчиръя. Энэ үгийг би түүнийг гомдоосон, бөхийн цол олгохтой холбоотой эрх баригчдад хамаатуулан хэлж байна. Бөх хүний амжилтын жилүүд үүлэн чөлөөний нар мэт хоромхноо хумьдгийг мартаж болохгүй. Сайн бөх болж төрөх бол давтамж багатай, ховрын ховор аз гэдгийг сануулах ёстой. Хайрлахдаа, Ерөнхийлөгч нь хэлмэгдсэн цолыг нь нөхөн олгож ивээлтэй. Бөхийн холбоо бөхийнхөө эрх ашгийг хамгаалах үүргээ ухамсарлаж, өөртөө дүгнэлт хийж, хэдэн бөхчүүдээ эе эвд нь оруулж, уужуу сэтгэцгээе. Шаардлагатай бол сайн дураараа ажлаасаа чөлөөлөгдөж, бөхийн холбоог зодог шуудаг өмсөн барилдаж явсан, хөлс хүчээ дуслуулан бөх хүний зовлон жаргалыг мэдэрсэн хүмүүст нь нэг удаа ч гэсэн өгөөд үз л дээ. Тэд чадахгүй нь нотлогдвол та бүхэн эргээд эрхээ эдлэх боломжийг ард түмний сэтгэл зүй аяндаа бэлтгэх л болно шүү дээ. Аварга танд хандан хэлэхэд, нэгэн санал байна. Эргээд барилд, ард түмэндээ хүрээд ир гэсэн таны дотоод мэдрэхүй, ертөнцтэй таарахгүй байж болох "сөрөг" тулгалт л байна даа, надад. Тэмцэхдээ барилдаж, аварга цолыг хайрласан дэвжээн дээрээ, ард түмэнтэйгээ хамт, тэднийгээ дахин дахин баярлуулан тэмцээд үзэгтүн. Та ганцдаж байвал олон түмэн таныг түшнэ ээ. Үүнийг би, өнөөдөр хэлж буйгаараа анхдагч болж байж мэдэх ч ард түмэн, таныг дээдэлдэг мянга мянган шүтэн бишрэгчид чинь надтай амь нэгсэн даллан дуудаж, горьдсон хариуг амьсгаа даран хүлээж байгаа шүү дээ. Цагаан сарын барилдааны өмнөх сураг тавьсан уур амьсгал үүнийг улам тод мэдрүүлж өглөө. "Бие нь зүгээр. Ер нь байдал сайжраад учир зүйгээ олбол А.Сүхбат, Б.Гантогтох хоёр хоёулаа ч барилдаж болно шүү дээ". Х.Баянмөнх аварга битүүний өмнөх өдөр ярилцлага өгч, хүү, хүргэн нь барилдахгүй буйд ард түмнээсээ уучлал гуйнгаа ингэж хэлсэн байна. ("Өдрийн сонин"-ы 2007 оны хоёрдугаар сарын 16-ны дугаарт). Мөн сонин сар шинийн босгон дээр нэрт бөх тайлбарлагч, гавьяат тамирчин Ш.Чанрав гуайтай ярилцсан байх бөгөөд тэрбээр хоёр аваргыг үзүүр түрүүнд үлдэнэ гэдгийг "хэлчихжээ". Бөхийн гайхалтай мэдрэмжтэй энэ хүн аваргын тухайд "... Сүхбат аварга маань зодог тайллаа энэ тэр гээд нэг л ойлгогдохгүй юм. Уг нь... (Удтал бодлогошров. Сурв) сайхан барилдаанч аварга шүү дээ" хэмээснийг уншихад тэрбээр нэг талаар харамсан гунигласан, нөгөө талаар түүнийг зодоглохгүй болсон гэж огт бодохгүй байгаа нь мэдрэгдэж байх юм. Таны төлөө, ижий шиг тань жирийн эхчүүд хоног хоногийн нойроо хугаслан нулимсаа цувируулж суугааг, хүүгээ төрөхөд нь бөх болно гэж ашдын бэлгээр зөгнөдөг мянга мянган аав дотогшоогоо өмөрч, зүрхэндээ гуньж буйг би хэлүүлэлтгүй мэдэж байна. Та аварга хүний асар өргөн цараагаараа сэтгэж тунгаагаарай. Энэ үгийг би, хэн нэг нь молхи надаас өмнө хэвлэл мэдээллээр хэлэх байх гэж итгэн, таныг барилдахгүй гэж хэлсэн өнгөрсөн зуны наадмын тэрхүү муу ёрын өдрөөс хойш өдий хүртэл харж хүлээж буй ч харамсалтай нь дорвитой юм гарахгүй өдий хүрлээ. Цаг хугацаа бүхнийг элээн, бүгдийг мартуулан авч оддог билээ. Одоо та ард түмнийхээ эрх ашгийн төлөө өөртэйгөө дахиад нэг сайн "барилдах" хэрэгтэй болох нь ээ. Өөрөө өөрийгөө давах бол хамгийн нэр хүндтэй ялалт байдгийг та юу эс андах билээ. Сэтгэлийн гүнд тань он удаан тээгдэж яваа "эзэнгүй" гомдол, нууцхан эмзэглэл нэг л өдөр тэсэрч, та хэтэрхий зоримог шийдвэр гаргасан байж ч болно. Сонинд ярилцахдаа та, би амнаасаа буцахгүй, эр хүн хэлсэндээ гэжээ. Тийм ээ. Гэхдээ таныг гэж явдаг олон түмний шаналан таны ганцаархнаа, ганцаардан байж гаргасан шийдвэрээсээ нэг удаа буцахад уучилж чадах хүч юм гэдгийг бодолцогтун. Нэгэн үе цагт төрсөн жирийн хүний хувьд тантай хамт залуу халуун насаараа бахархаж, таны л зодоглосон наадмуудыг үзэж бахдан явах хүсэл минь бахардахгүйн тул ийнхүү үнэнийг өчлөө. Таны зодоглоогүй наадмын зүүний магнайд танд хүрэхгүй хүмүүс босч, тантай барилдаагүйгээр авсан танаас том цолтнууд ирэх он жилүүдийг эзэгнэх нь байна. Таны барилдаагүйгээрээ "буй болгосон" залгамж бөхчүүд тан шиг уран мэхтэй, мэдрэмжтэй, зоригтой хурц шийдэмгий барилдааныг амсахгүйгээр, гар амар цол авч, магадгүй өөрийн үеүдээ өнгөрөөх болж буй нь монгол бөхийн хөгжилд сайныг авчрахгүй болов уу. Ардын наадам Г.Өсөхбаяр шиг аралтай, Д.Сумъяабазар шиг хурц дайчин аваргуудаар үеийн үед дутахгүй биз. Аваргуудын хооронд яс хаяж буй хэрэг биш шүү, нэг үнэнийг хэлье. Эдгээр нь удам дамжсан цуут бөхчүүдийн үр сад билээ. Б.Бат-Эрдэнэ, Г.Өсөхбаяр нарын удаан заваан, уйтгартайяа "багласан" барилдаан, байгалиас заяасан "материалаараа" бусдыг илт илүүрхэн түрүүлэхийг үзэх өнөөдрийн бөхийн үнэн хорхойтнуудад хэр амттай болсныг би хэлж чадахгүй байна. Шинжлэх ухаан техник хөгжсөн эл зуунд жин, цолны ялгаваргүй бүгд холилдон барилддаг монголчуудын "бүдүүлэг" бөхийг харахад бид өөрсдөө байтугай гадны жуулчид ч бие бялдар бусдаасаа илүүтэй эднийг л түрүүлэх бөх нь байна гэж шууд заачихаар буй. Гэтэл А.Сүхбат аварга аймгийн цолтой аавын удамтай, шагай шиг шавилхан биетэй, түүгээрээ танил болж гарч ирсэн. Хурдан сэтгэж, мэхээ ч бас хоромхон зуур даацтай угсруулж, хэнтэй хэрхэн барилдах арга ухаан, эв дүйг эзэмшсэн авьяаслаг бөх. Түүнийг барилдахаа байснаас хойш олон хүн бөх үзэх гэж тэмүүлэхээ больсны шалтгаан үүнд буй. Түүнийг ийм том бөх болно, ард түмнээ өнөөдрийнх шиг цаг бусаар, дэвжээнийхээ гадна өөртэйгөө хамт хатаасан монгол даяны даян далай аварга болно гэж хэн тэр үед сэрүүн зүүдэлж байсан юм бэ. Өнөөдөр түүнийг бие бялдрын хувьд ч, зүтгэл хөдөлмөр, цол чимгийн хувьдаа ч ийнхүү аварга бөх болтлоо "задарч" хөгжсөнийг байгалиас заяасан авьяас билиг, монгол бөхийн түүхнээ өдрийн од мэт тохиолддог үзэгдлийн хэмжээнд үнэлэхээс аргагүй. А.Сүхбатыг бусдаас илүүтэй хайрлах, харамсах, үгүйлэхийн учир энэ юм. Ирэх зуны наадмаар ард түмэндээ хүрээд ир гэж таны монгол бөхийн түүхнээ анх хүртсэн эрхэм цолонд буй шиг ДАЛАЙ олныхоо өмнөөс хайртай аварга тандаа урилга илгээж байна. Унах давах нь хамаагүй, таныг барилдах болсон тухай шийдвэрийг төв цэнгэлдэх дүүрэн хурсан олон уухайлан угтаж, Хан уулаа цуурайттал, хатан Туулаа цалгитал алга нижигнүүлэн тосох болно. Босч хүндэтгэж таарна. Таныг барилдахгүй гэсэн гунигт мэдээг сонсоод жилийн өмнө уйлж тарж байсан олон мянган үнэнч үзэгч чинь ийм өдөр сэтгэлдээ нартай харих болно. Жирийн ард түмэн бид ямар буруутай вэ, таны өмнө. Хүлцье. Замд нь үүн дээр эрх мэдэлтнүүд өөр өөрийн "цохолт"-ыг зүүж, асуудлыг шийдвэрлэж, та өөрөө бус тэд л таныг далай олны сэтэл зүрхний дуудлагаар дэвжээнд тань эрхгүй авчирч ард түмнээ хүндэтгэнэ гэдэгт найдаж хоцров. А.Сүхбат аваргыг төрийн наадамд зодоглуулж, түмний магнай тэнийлгэх өлзийт сайн өдөр улам бүр ойртох болтугай. 
Б.ЭЛБЭГЗАЯА 
