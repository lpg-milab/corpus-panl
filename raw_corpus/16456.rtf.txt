№179 (16456)      
1986 оны долдугаар сарын 27.
Өгөөжийг ихэсгэж хугацаа хожъё

МАХН-ын XIX их хурал << Хөрөнгө оруулалтын талаар намын баримтлах зарчмын гол бодлого бол оруулсан хөрөнгийн өгөөжийг дээшлүүлэхэд оршино >> гэж онцлон заасан билээ. 

Хөрөнгө оруулалтын технологийн болон нөхөн үйлдвэрлэлийн бүтцийг сайжруулах, улс ардын аж ахуйн тэргүүн ээлжийн арга хэмжээг санхүүжүүлэх, үндсэн фондын идэвхтэй хэсгийг бий болгохыг чухалчлах, урьдахь таван жилээс шилжсэн барилга байгууламжийг дуусган, ашиглалтад оруулж барилгын дуусаагүй үйлдвэрлэлийг багасгах, өртөг зардлыг хямдруулан хөрөнгө оруулалтыг хэмнэх, нэгэнт бий болсон төслийн хүч чадлыг хугацаа хожиж бүрэн эзэмшихэд шинэ таван жилийн хөрөнгө оруулалтын бодлого чиглэж байна. Юуны өмнө барилга байгууламжийг захиалах, төлөвлөх, зураг төсөл, техникийн баримт бичиг, материал, тоног төхөөрөмж, ажиллах хүчээр хангах, барилгын үйлдвэрлэлийг зохион байгуулах бүхий л асуудалд шинэ арга барил, сэтгэлгээгээр хандах явдал чухлын чухал зорилт мөн. Нэг заасан төлөвлөгөөт үндсэн фондыг ашиглалтад оруулахын оронд барихад хялбар, бүтээгдэхүүн шууд өгөхгүй жижиг объектыг түүнд урьдчилан дуусгаад ашиглалтад оруулах барилгын төлөвлөгөөг биелүүлсэн нэр зүүж тооны хойноос хөөцөлддөг хоцорсон арга барил манай өнөөдрийн шаардлагад эрс харш билээ. 

Эхний хагас жилд ашиглалтад оруулах барилгын төлөвлөгөөг тооны үзүүлэлтээр нь 7, 5 хувь давуулж биелүүлсэн ч төлөвлөгөөт үндсэн фондын гуравны нэгийг ашиглалтад оруулж чадаагүй нь тун ноцтой буруу хандлагын илрэл мөн. Дээрх хугацаанд барилгын цэргийн ерөнхий газар шинээр эхлэх, шилжих барилгад гүйцэтгэх барилга угсралтын ажлыг 30 хувь давуулсан атал үндсэн фондын ашиглалтад оруулах төлөвлөгөөг 90 хувь тасалжээ. 

Шинэ таван жилийн хөрөнгө оруулалтын өгөөж нь одоо зохиож байгаа таван жилийн төлөвлөгөөний төслийг хэр зэрэг үндэслэл сайтан, улс орны бололцоо, нөхцөл, нийтлэг хэрэгцээ шаардлагыг тусгаж боловсруулснаас ихээхэн шалтгаална. Ялангуяа барилгын үйлдвэрлэлийг муу зохион байгуулсны улмаас VII таван жилд дотоодын хүчээр барьж ашиглалтад өгөх захиалгат барилгад төлөвлөсөн хөрөнгө оруулалтынхаа 40 гаруй хувийг энэ таван жилд шилжүүлж гүйцэтгэх болсон Барилга, барилгын материалын үйлдвэрийн Яам, Тээврийн Яам зэрэг яам, газар, төв орон нутгийн байгууллагууд урьдахь сургамжаас бодитой дүгнэлт хийж шинээр хандвал зохино. 

Хөрөнгө оруулалтын үр ашгийг нэмэгдүүлэхийн тулд барилга, хүч чадлыг зөвхөн ямар хугацаанд барьж дуусгаснаар төдийгүй хичнээн хэмжээний зардлаар бий болгосныг харгалзан дүгнэж байх нь цаг үеийн чухал шаардлага мөн. Их барилгад арвилан хэмнэлт, чанарын дээшлэлтийг урамшуулах явдлыг хүчтэй болгохын зэрэгцээ чанаргүй барилга барьж хүч хөрөнгө, материалыг үрэн таран хийгчдэд хүлээлгэх материалын болон ёс суртахууны хариуцлагыг ч чангатгах хэрэгтэй. Шинээр бий болгох үндсэн фондын чанарыг дээшлүүлэхэд тавих захиалагч, гүйцэтгэгч, банкны байгууллага, зохиогчийн зүгээс явуулдаг техникийн хамтын хяналтыг шинэ арга хэлбэрээр зохион байгуулах, үйлдвэрлэлийн шинэ технологи, бүтээн, хийц, хэсэг эзэмших замаар төсөвт өртгийг хямдруулах, архитектур төлөвлөлтийг боловсронгуй болгох нь чухал байна. Барилгын жилд тавих намын байгууллагын хяналт ч чухам үүнд чиглэж байвал илүү үр дүнтэй болно. 

Аж ахуйн механизмыг боловсронгуй болгох чиглэлээр явуулж байгаа эдийн засгийн туршилтыг их барилгад эрчимтэй зохион байгуулж барилгын таваарын болон нормативт шилмэл цэвэр бүтээгдэхүүн зэрэг барилгачдын ажлын эцсийн үр дүнг аль болох оновчтой үнэлэх хэмжүүр үзүүлэлтийг өргөн нэвтрүүлэх хэрэгтэй. Аж ахуйг эрхлэх энэхүү шинэ аргыг << туршилт >> нэрийн дор зөвхөн цөөн тооны барилгын байгууллага, объектод олон жилээр сунжруулж ор нэр болгож байгаа буруу практик хандлагыг өөрчилж аж ахуйн салбар, систем, аймаг, хот, нутаг, дэвсгэрийг бүхэлд нь хамарсан арга хэмжээ болгоход анхаарлаа төвлөрүүлэх нь зүйтэй. 

Нэгэнт бий болсон үйлдвэрлэлийн потенциалын ашиглалтыг сайжруулах нь шинэ хүч чадал бий болгохоос дутуугүй чухал ач холбогдолтойг намын их хурлаас онцлон заалаа. Одоо аж үйлдвэрийн салбарын үйлдвэрлэлийн хүч чадлыг бүрэн эзэмшиж чадвал жилд даруй 600 гаруй сая төгрөгийн бүтээгдэхүүн нэмэн үйлдвэрлэж, үлэмж хэмжээний хөрөнгө оруулалтыг хэмнэх боломж бий. 

Нам, засгаас их барилгын төлөвлөлт, санхүүжилт, зураг төслийн ажлыг сайжруулах, захиалагчийн алба, гэрээний нөхцөлийн талаар сүүлийн жилүүдэд гаргасан тогтоол шийдвэрийг амьдралд тууштай хэрэгжүүлэхийн тулд нэг талаас хөрөнгө хүчийг дээрээс хэт төвлөрсөн журмаар, тэгэхдээ объект бүрээр хуваарилж, хөрөнгө оруулалтын бодлогын талаар салбар, аймаг, хотын бие даасан байдлыг алдагдуулдаг, хуучин арга барилыг шийдвэртэй арилгах хэрэгтэй юм. Нөгөө талаас нэгэнт хуваарилуулж авсан хөрөнгийг чиглэл зорилго багатай цацаж тарамдуулахгүйгээр, салбар, нутаг дэвсгэрийн хэмжээнд хүч нөөцийг аль болох зүй зохистой, өгөөжтэй ашиглах үүднээс бодолцсон хөрөнгө оруулалтын бие даасан бодлого явуулан, дуусаагүй үйлдвэрлэлийг мэдэгдэхүйц хязгаарлаж, оруулсан төгрөг тутмаар үйлдвэрлэх бүтээгдэхүүн, гүйцэтгэх ажил, үйлчилгээний хэмжээг нэмэгдүүлэх зарчмыг хатуу баримтлах нь яам, тусгай газар, аймаг, хот бүрийн өмнө тавигдаж байгаа өнөөгийн тулгамдсан нийтлэг зорилт юм. 

Дуусаагүй үйлдвэрлэлийг нэмэгдүүлснээр барилгад хөдөлмөрийн бүтээмж өссөн мэт харагдаж, барилга угсралтын төлөвлөгөө давж биелээд байхад үндсэн фондын төлөвлөгөө тасардаг, олон тооны объектыг барьж дуусгасан дүр зураг гаравч аанай л улирал, сарын төлөвлөгөөт барилга байгууламжийг ашиглалтад оруулах хугацаа сунжирсаар байгаа ноцтой дутагдлыг шийдвэртэй шахан зайлуулахад тавих нам, улс, олон нийтийн бүх шатны байгууллага, хөдөлмөрийн хамт олны хараа хяналтыг чангатгах нь хөрөнгө оруулалтын үр ашгийг дээшлүүлэх талаар намын XIX их хурлаас дэвшүүлсэн зорилтыг хэрэгжүүлэх гол гогцоо асуудал мөн. 

