Араас нь очоод алчих юм чинээ санасангүй

Богд ууланд эхнэрээ нэгэн эрийн хамт зодож амийг нь егүүтгэсэн ноцтой хэрэг гарсан. Энэ хэргийн сэжигтэн "Агармоош" компаний захирал Ц.Баясгаланг хуурамч бичиг баримт үйлдэн гадагшаа зугтахаар төлөвлөж байсан гэх мэдээлэл байна. Цагдаагийнхан отолт хийж байж түүнийг I сургуулийн урдаас баривчилсан. 
Талийгаач бүсгүйн ар гэрийнхэнтэй холбогдож дараахь мэдээллийг авлаа. -Яагаад ийм хэрэг гарах болов. Ц.Баясгалан ямар зан ааштай хүн бэ? -Ц.Баясгалан аль 2002 оноос хойш дүүг маань байнга зодох болсон. Үүнээс өмнө зоддог үгүйг хэлж мэдэхгүй. Анхандаа зодуулсан тухайгаа бидэнд хэлдэггүй нуудаг байсан. Дүү маань хэвтэрт ортлоо зодуулж эмнэлэгт хэд хэдэн удаа хүргэгдэж байсан. Ажил дээр нь хүртэл зоддог байсныг хамт олон нь мэднэ. Арга буюу ажлаасаа гарсан. Талийгаач маань үүнээсээ болж хамт олноосоо ичдэг байсан байх. Ц.Баясгалан архи нэлээд их ууна. Уух болгондоо түүнд гар хүрдэг. Сонсохнээ тэр хүн сүүлийн үед архигүйгээр өнжиж чадахаа больсон гэсэн. Дотор нь салгалаад л. -Хардалтын улмаас энэ хэрэг болсон гэж яригдаад байгаа? -Энэ хоёр салаад тусдаа амьдарч байсан. Зодож алчих шахаад байдаг болохоор нь ах дүү бид дүүгээ амьд мэнд дээр нь араатны гараас салгая гээд тусад нь байлгаж байсан. Харин Ц.Баясгалан шинэ гэрийг нь яаж олж мэдээд уул руу авч явсныг гайхаад олохгүй нь. Цагдаагийнханд болохоор над руу өөрөө утасдсан гэж мэдүүлж буй сурагтай. Яалаа гэж зодож алчих гээд байдаг хүн рүүгээ дүү маань өөрөө утасдах вэ дээ. Хамгийн сүүлд өнгөрсөн гуравдугаар сард дүү маань Баясгаланд зодуулаад хэвтэрт орсон. Уг нь өөрөө ч Баясгаландаа их сайн. Архи уудгаа болих байх гэж найддаг байсан. Аргаа бараад жил гаруйн өмнө салсан юм шүү дээ. Албан ёсоор гэрлэлтээ цуцлуулах гэтэл Баясгалан бичиг баримтаа хаячихсан, бүрдүүлсний дараа болъё гээд хойшлуулсан. -Хэдэн хүүхэдтэй вэ? -Энэ хоёр арван жилийн нэг сургуулийнх.1997 онд гэр бүл болцгоосон. Тав, найман насны хоёр хүүтэй. Баясгалан муу санаа ихтэй хүн. Ямар сайндаа байрныхаа ордерийг ганцхан өөрийнхөө нэр дээр болгож байх вэ дээ. Тухайн үед нэг хүү нь гарсан, ам бүл гурав байсан. Эхнэрийнхээ иргэний үнэмлэхийг авч явсан хэрнээ хамтран эзэмшигч гэдэг дээр ганцхан өөрийнхөө нэрийг тавьсан байх жишээтэй. "Агармоош" компаниа дүүгийнхээ нэр дээр болгоод өөрөө гүйцэтгэх захирлаар нь ажилладаг. Эцэг эх нь ч хүний бүсгүй үрийг хэвтэрт ортол нь зодож байхад ганц ч үг хэлэхгүй. Харин хүүгээ өмөөрцгөөнө. -Зан аашийн хувьд ширүүхэн нөхөр бололтой. Баясгалан эхээс хэдүүлээ вэ. Ямар сургууль төгссөн бэ? -Айлын том. Дороо хоёр эрэгтэй, нэг эмэгтэй дүүтэй. Улсын багшийн их сургуулийн Урлаг техник хөдөлмөрийн ангийг дүүргэсэн. Онцын ажил төрөл эрхэлдэггүй байж байгаад саяхнаас "Агармоош" компаниа байгуулан ах дүү хамаатнаараа нийлэн ажиллах болсон. Хэдэн төгрөг олохоороо архи ууж их дарвицгаана. Тэгэхэд нь хүний хань болсон хойно дүү маань Баясгалангийн араас утасдана. Хөдөө гадаа хоёр гурван хоногоор алга болж ирчихээд "Чи ажил төрөлтэй байхад араас утасдаад гай болоод байх юм" гэх мэтээр уурлан бас нэг зодох шалтгаан үүсгэдэг байсан. Эмэгтэй хүнд гар хүрч байхад түүний найз нөхөд нь "Дахиад зод" гэж хэлж байсан удаатай. Зарим нэг нь хүртэл алгадах зэргээр гар нэмж байсан гэсэн. -Хоёрын хоёр хүнийг Баясгалан ганцаараа зодож алсан гэхэд хачирхалтай юм? -Хэрэг үйлдэх үедээ ганцаараа байгаагүй бололтой юм билээ. Тэнд Мөнхөө гэдэг найзаас нь гадна хоёр гурван хүн байсан болов уу. Хэрэг мөрдөн байцаалтын шатанд яваа болохоор энэ талаар ярих хэрэггүй биз. Цагдаад хамт архи ууж дарвисан найзууд нь ирж мэдэгдсэн байх. Дүүг маань ямар байдлаар Богд уул руу авч явсныг хэлж мэдэхгүй юм. Хүч хэрэглэсэн болов уу даа. -Хамт явсан эрэгтэй нь ямар учиртай хүн бэ? -Бид танихгүй. Ямар танилууд байсныг мэдэхгүй. Нөхрөө араар нь тавьж байгаад баригдсан эмэгтэй гэх мэтээр ташаа мэдээлэл хэвлэл мэдээллээр гарсанд харамсч байна. Талийгаач маань Ус сувгийн удирдах газрын нягтлан. Ажилдаа зүтгэл сайтай, зан ааш даруу дөлгөөн нэгэн. Амьдралаа үрэхгүй, хоёр хүүгээ өнчрүүлэхгүй гэсэндээ Баясгалангийн гарын аяыг харж их ч тэссэн дээ. Талийгаач бүсгүй гэр бүлийн хүчирхийлэлд өртөж байжээ. Эр нөхрийнхөө гарт зулын гол шиг шатсан тэр бүсгүй төрсөн ганц ахтай. Тэр нь Булганд амьдардаг. Талийгаачийн ах ийнхүү ярив. "Хоёр жилийн өмнө долдугаар сарын 3-ны өдөр Баясгалан дүүг маань ухаан алдтал нь зодсон байсан. Хөөрхий, яаж сэргэсэн юм. Утасны цаанаас найз руу минь утасдаж тусламж хүссэн. Тэр цагаас хойш ямар сайндаа л дүүгээ найздаа захиж үлдээх вэ дээ. Араатны гараас дүүгээ арай чүү салгаж орхитол араас нь мөшгиж ирээд алчих юм чинээ санасангүй" хэмээн эхэр татан уйлсан. Хардлаа хардлаа гээд хоёр хүүг нь төрүүлсэн ханиа тамлан зовоосоор хөнөөсөн нь үнэхээр жигшим явдал. Хоёр хүний амь бүрэлгэчихээд өөрийнхөө амийг хорлох гэтэл зориг нь хүрээгүй Ц.Баясгалан гадаад руу зугтах төлөвлөгөөтэй байсан гэж сонсогдсон. Нас барсан эрэгтэйн хувьд Эрдэнэтийн харьяат, гурван хүүхэдтэй нэгэн байжээ. 
Б.Одмаа
