№103(16066)    
1985 оны дөрөвдүгээр сарын 30.
Орон нутгийн материал

<< Орон нутгийн барилгын материалын нөөцийг олж оновчтой ашиглахыг Намын Төв Хорооноос өгч байгаа чухал даалгавар гэж үзэж, энэ жилээс эхлэн орон нутгийн нам, улс, аж ахуйн байгууллагууд, холбогдох яам, газрууд, эрдэм шинжилгээ, зураг төслийн байгууллагууд үр дүнтэй тодорхой ажил санаачлан зохион байгуулах хэрэгтэй >> гэж МАХН-ын Төв Хороонд болсон уулзалт дээр нөхөр Ж. Батмөнх үүрэг өгсөн билээ. Орон нутгийн материалыг барилгад үр дүнтэй идэвхтэй ашиглаж, барилга угсралтын ажлын өсөн нэмэгдэж байгаа материалын хэрэгцээг хангах нөөц бололцоо манай аль ч аймагт элбэг байна. 

Их барилгын ажилд оршиж байгаа үндсэн дутагдлуудын нэг материалын тасалдлыг арилгахад практик ач холбогдолтой орон нутгийн барилгын материал, тухайлбал, хүрмэн чулуу, галт уулын шаарга, шохойн болон өнгөлгөөний олон төрлийн чулуу, модны төрлийн өнгөт шороон будаг зэргийг өргөнөөр ашиглах ажлыг цаг алдалгүй зохион байгуулах хэрэгтэй байна. 

Манай оронд түгээмэл тархсан галт уулын шааргыг ашиглан олонхи аймаг ханын материал үйлдвэрлэх боломжтой, зарим газар түүнийг сайн ашигладаг туршлага ч бий болсон билээ. Төв, орон нутгийн тоосгоны үйлдвэрүүдээс хэвийн хорогдлын журмаар жил тутам гардаг тоосгоны хаягдал, мод боловсруулах үйлдвэрүүдийн технологийн хаягдал, зоргодос, үрдэс, чавчдас, ахуйн болон үйлдвэрлэлийн хэрэглээний нүүрсний шаар, үнс зэрэг барилгад хэрэг болох материалыг дутуу үнэлдгээс ашиглах санаачилга төдийлөн гавихгүй байгаа ноцтой дутагдлыг арилгах цаг болжээ. Орон нутагт бага ч гэсэн керамзит хайрга үйлдвэрлэн үр дүнтэй ашиглавал ханын материалыг элбэгжүүлэхэд их түлхэц болно. Орон нутгийн материал нь тээврийн болон бусад зардал бага шаардагдахаас гадна бэлэн ойр зуур байдгийн хувьд тал бүрийн ашигтай нь тодорхой юм. 

Нийслэлийн барилгын үйлдвэрлэл, эрдэм шинжилгээний институт, Өвөрхангай, Дорноговь аймгийн барилга угсралтын контор хамтран хөнгөн бетон том гулдмай, хавтгайлж үйлдвэрлэн барилгад хэрэглэх зорилтот программ боловсруулан, туршилт хийж үйлдвэрлэлд нэвтрүүлжээ. Зөвхөн өнгөрсөн онд Дорноговь аймгийн хүнсний комбинатын барилгад керамзит бетон том гулдмай хэрэглэснээр ханын угсармалжуулалт 40 хувь, хөдөлмөрийн бүтээмж 34 хувь дээшилжээ. Мөн аймгийн барилгачид төмөр замын зангилаанд олон жил хуримтлагдсан тоосгоны хаягдлыг ашиглан 200 гаруй шоометр хавтгайлж хийж, үйлдвэрийн барилгын хашааны зориулалтаар хэрэглэсэн нь чанар, үзэмжийн хувьд сайн болсон байна. 

Өвөрхангай аймгийн барилга угсралтын контор Баянгол сумын 320 хүүхдийн хичээлийн байрны барилгыг өөрсдөө хүрмэн чулуун том гулдмайгаар барьж, өрлөгийн хугацааг зургаан сараар богиносгон өртгийг зуу гаруй мянган төгрөгөөр хямдруулж хөдөлмөрийн бүтээмжийг 4. 5 дахин нэмэгдүүлжээ. Санаачилбал ийм туршлага, бодит бололцоо бэлхэн байгаа учир үүнд бүтээлчээр тулгуурлан 1985 онд барих хоёр зуугаад барилгын тоосгон ханыг орон нутгийн материалаар хийсэн гулдмай, хавтгаалжаар орлуулахаар шийдвэрлэсний дагуу түүнийг газар дээр нь зохион байгуулах, туслах үүрэг бүхий тусгай группүүд ажиллаж эхэллээ. 

Орон нутгийн материалыг барилгад ашиглахын эдийн засгийн ач холбогдлыг хайхрахгүй, санаачилгагүй хандах нь эцсийн дүнд ажил хохироож, барилгажуулалтын үйлсэд саад болж байна. Хөвсгөл аймагт хүрмэн гулдмай үйлдвэрлэх хэв хашлага, тоног төхөөрөмжийг бэлтгээгүй, материалаа татаж нөөцлөх байтугай, хөрс хуулалт ч хийгээгүйгээс угаасаа барилгажиж чадаагүй явж ирсэн энэ аймгийн барилгын төлөвлөгөөт ажилд муу нөлөөлж сунжруулж байна. Шинэ зүйлийг ухаарах, дэмжих талаар ийм хөшүүн хандлага гарч байгааг Барилга, Барилгын материалын үйлдвэрийн Яам, Хөвсгөл аймгийн намын хороо, АДХ-ын гүйцэтгэх захиргаа тууштай анхаарч дүгнэлт хийж, шуурхай арга хэмжээ авах шаардлагатай байна. 

Гулдмай, хавтгаалжийг үйлдвэрийн аргаар бэлтгэн хэрэглэх нь орон нутгийн материал ашиглах сайн арга төдийгүй барилгын ажлыг үйлдвэржүүлэх, улирлын нөлөөллийг багасган жигд ажиллагааг хангах зэрэг амин чухал асуудлуудыг нэг мөр шийдвэрлэхэд чухал ач холбогдолтой үндсэн хөшүүрэг мөн. Үүнээс үндэслэн орон нутгийн материал барилгад ашиглах ажлыг туйлын чамбай, алсын хараатай зохион байгуулж, барилгын үйлдвэрлэлд шуурхай нэвтрүүлэхэд Барилга архитектур, техник хяналтын улсын хороо, Барилга, Барилгын материалын үйлдвэрийн Яам, аймаг, хотын намын хороо, АДХ-ын гүйцэтгэх захиргаа мэргэжлийн удирдлага, зохион байгуулалтын бүх талын туслалцаа үзүүлэх хэрэгтэй. 

Барилгад орон нутгийн материалыг ашиглах асуудал зөвхөн ханын материалын үйлдвэрлэлээр хязгаарлагдах ёсгүй. Манай оронд элбэг байдаг шохойн чулуу, шороон будаг, мод, хулс, зэгс, элс, хайргыг ашиглан засал чимэглэл, дулаалга, хучилтын болон шалны материал бэлтгэх боломжийг орон нутгийн нам, улс, аж ахуйн байгууллага тусгайлан анхаарч, тодорхой, бодитой ажил санаачлах хэрэгтэй. 

Барилгын зураг, төсвийг зохиохдоо тухайн аймаг, орон нутагт байгаа барилгад ашиглаж болох материалыг түүнд тусгах ажлыг зураг, төслийн байгууллагууд анхаарч бүтээлчээр хандаж байвал зохино. Түүнчлэн орон нутгийн материалын үйлдвэрлэлийг нэмэгдүүлэх боломжийг төлөвлөлтийн бүх шатанд бодолцож, төлөвлөгөөгөөр зохицуулах, тэдгээрийг барилга байгууламжийн чанарт муугаар нөлөөлөхгүйгээр өргөн ашиглаж, төсөвт зардлыг хямдруулан үр дүнтэй ажилласан байгууллага, хүмүүсийг урамшуулах, тэргүүн туршлагыг өргөн сурталчлах нь чухал байна. Орон нутгийн материалыг ашиглах асуудлыг хэтийн төлөвтэй, цогцолбор аргаар тал бүрээр бодож боловсруулан хэрэгжүүлснээрээ материалын үйлдвэрлэлийг барилга угсралтын ажлаас түрүүлүүлэн хөгжүүлэх, хөрөнгө оруулалтын үр ашгийг дээшлүүлэх талаар намаас тавьж байгаа зорилтыг амжилттай хэрэгжүүлэхэд тодорхой хувь нэмэр оруулна гэдгийг барилгын захиалагч, гүйцэтгэгч болон зураг төсөл, эрдэм шинжилгээний байгууллага, ажилтан бүр эрхэм үүргээ гэж үзэж энэ талаар эргэлт гаргацгаая! 

