Зүрхний гажиг бол төрөлхийн өвчин

Саяхан хэвлэл мэдээллийн хэрэгслээр зүрхний төрөлхийн гажигтай 150 гаруй хүүхдийг япон эмч нар зондын аргаар эмчилсэн талаар мэдээлсэн. Манай улсад албан бус баримтаар зүрхний төрөлхийн гажигтай 2000 орчим хүүхэд байдаг гэнэ. Энэ талаар Эх нялхсын эрдэм шинжилгээний төв (ЭНЭШТ)-ийн "Зүрх судас, холбогч эдийн эмгэг судлал"-ын тасгийн эрхлэгч Т.Болормаагаас тодрууллаа.
-Зүрхний төрөлхийн гажиг гэж юуг хэлээд байна вэ? -Эхээс төрөхдөө зүрх нь бүтцийн өөрчлөлттэй байхыг хэлдэг. Энэ нь дотроо олон янз. Харин цагаан, хөх гэсэн хоёр хэлбэрт хуваагддаг. Цагаан нь харьцангуй хөнгөн. Хөх нь гол төлөв хавсарсан хүнд хэлбэрийнх. -Энэ төрөлхийн гажиг юунаас шалтгаалж хүүхдэд бий болж байна вэ? -Жирэмсний эхний гурван сард зүрх судас бүрэлддэг. Энэ үед гадны ямар нэг гаж нөлөө ургийн зүрхэнд нөлөөлсний улмаас зүрхний төрөлхийн гажиг үүснэ. -Гадны нөлөө гэхээр доргилт эсвэл архи дарс, хүчтэй эм бэлдмэлийн чухам аль нь болохыг тодорхой мэдэхийг уншигчид маань хүсэж байгаа байх? -Жирэмсний эхний гурван сард вирусын халдвараар өвчлөх. Ялангуяа улаанууд гэдэг вирусын өвчин тусах зэрэг байдал нь тэр гадны нөлөөнд хамаарагдана. Мөн хорт эмийн бодис, хортой нөхцөл, химийн бодистой харьцах гээд архи тамхины нөлөө ч их. Хүүхэд төрүүлэхээр шийдсэн эмэгтэй өөрөө улаанууд гэх вирусын халдваргүй байж болно л доо. Харин нөхөр нь тийм өвчтэй байвал жирэмсэлсэн тохиолдолд эмэгтэйд халдалгүйгээр шууд урагт нөлөөлж, хүүхэд зүрхний гажигтай төрөх нь бий. Бас 35-аас дээш насны жирэмсэн эхэд маш сайн шинжилгээ хийж, жирэмсний хяналтад байлгах шаардлагатай. Учир нь энэ насны жирэмсэн эмэгтэйд бүх төрлийн гажиг үүсэх эрсдэл их байдаг. Өөрөөр хэлбэл, энэ насныхан төрсөн тохиолдолд хүүхэд нь зүрхний гажгаас эхлээд өөр бусад ямар ч гажиг үүсч мэднэ гэсэн үг. -Энэ өвчний шинж тэмдэг яаж илэрдэг вэ? -Хумсны толио хөх өнгөтэй болно. Амьсгаадана, царай нь хөхөрнө. Мөн нярай үедээ хөхөө хөхөхдөө амархан ядарна. Хоолонд дургүй болж шээс ховордох гэх мэт. -Манай улсад ийм өвчтэй хичнээн хүүхэд байдаг юм бол? -Албан бус баримтаар 2000 орчим хүүхэд байгаа. -Зүрхний олдмол гажиг гэж байх уу. Хэрэв байдаг бол юунаас үүсэх үү? -Олдмол гажиг байна. Гүйлсэн булчирхайн архаг үрэвслийг төгс эмчлээгүйгээс болоод зүрхний хавхлаг гэмтэхийг хэлнэ. Нэг зүйлийг хэлэхэд хүүхдийн хоолой өвдөхөд антибиотек их хэрэглэдэг. Мөн арав хоног антибиотек хэрэглэх байсан бол хоёр, гурав хоног хэрэглээд гайгүй болохоор нь эмчилгээг дутуу орхих явдал их байна. Үүнээс зүрхний олдмол гажиг үүсч байгаа гэдгийг эцэг эхчүүдэд хэлмээр байна даа. -Эмчилгээний хувьд? -Зөвхөн мэс заслын аргаар л эмчилнэ. Шастины нэрэмжит клиникийн нэгдсэн эмнэлэгт таваас дээш насны хүүхдүүдэд мэс засал хийж байгаа. Сүүлийн хэдэн жил япон эмч нар артерийн битүүрээгүй цорго болон уушгины артерийн нарийсалтай хүүхдүүдийг зондын аргаар эмчилж байна. Харин нярай, бага насны болон хүнд өвчтэй хүүхдүүдэд хараахан мэс засал хийж чадахгүй байгаа. Энэ мэс заслыг хийдэг болохын тулд багаж тоног төхөөрөмж, эмч ажилчдыг сургаж бэлтгэх шаардлагатай. Ойрын ирээдүйд хийх бодолтой байна. Зөвхөн эмч нар мэс засал сайн хийснээс бус зөв оношлогоо, унтуулгын болон уушги зүрх орлуулдаг аппарат сайн байх ёстой. -Өнөөдрийн байдлаар танай тасагт ийм төрлийн өвчтэй хичнээн хүүхэд хэвтэн эмчлүүлж байна? -Одоогийн байдлаар арван хүүхэд хэвтэн эмчлүүлж байна. Мөн сэхээнд хоёр хүүхэд маш хүнд байдалтай байна даа. Ер нь маш их ачаалалтай ажилладаг. Иймд зүрх судас болон амьсгалын замаар дутагдсан хүүхдүүдээ авч байгаа. Зүрхний төрөлхийн гажигтай хүүхэд хамгийн бага нь жилдээ гурван удаа хэвтдэг. Зарим нэг нь сар бүр хэвтэн эмчлүүлдэг. -Зүрхний төрөлхийн гажигтай хүүхдүүдэд тусалдаг байгууллага хэр байдаг вэ? -2000 оноос хойш АНУ-ын "Самритан сан"-гийн хүүхдийн зүрх төслийн хүрээнд 100 гаруй хүүхэд Америк, Канад улсад очиж эмчилгээ хийлгэсэн. Мөн 2004 оноос хойш "Туул ротари клуб"-ээс Солонгос улс руу 38 хүүхэд явуулж эмчилсэн. -Эдгээр гадаадад явж эмчилгээ хийлгэсэн хүүхдүүд хувиасаа зардал гаргасан уу? -Америк, Канадад эмчилгээ хийлгэсэн хүүхдүүдээс "Самритан сан" ямар ч мөнгө аваагүй. Харин Солонгос руу эмчилгээнд явж буй хүүхдүүдийн эцэг эх нь өөрсдөө замын зардлаа даасан. 
Э.УЧРАЛ 

