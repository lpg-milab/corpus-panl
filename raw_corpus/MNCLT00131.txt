С.ЭРДЭНЭ

ХУВИЛГААН 

- Сэтгэхүйн алгоритм! Ойлгож байна уу? гээд Го багш эрхий ядам хоёр хуруугаа хавстран инчээд мууран шар нүдээрээ намайг ёжтойхон харав. Гончиг бид хоёр хорин жилийн өмнө их сургуулийн малын эмнэлгийн анги хамт төгссөн юм. Би Хэнтий аймагт очиж ажилласнаас хойш тэр чигээрээ. Нэгдлийн малын ерөнхий эмчээс дээш гарсангүй. Харин Гончиг төгсөнгүүтээ л гэнэтхэн эдийн засагч болж хувираад , төвийн чухал байгууллагуудад ажилласан юм. Нэг дуулахад эрдэм шинжилгээний хүрээлэнгийн орлогч захирал болоо л гэсэн дахиад нэг дуулахнаа нэг яаманд хэлтсийн дарга болж залуу эхнэр авлаа л гэсэн. Залуу эхнэр яахав дээ байдаг л зүйл. Харин Гончигийн ажил, мэргэжлийн хувирал бараг л тусгайлан шинжүүштэй сонин үзэгдлээ. Тэр таван жилийн өмнө түүхийн ухааны доктор болсон юм. Түүнээс өмнө <хээлтэгч хээлтүүлэгч малын харьцааны эдийн засгийн ач холбогдол> гэдэг сэдвээр дэд эрдэмтний зэрэг хамгаалсан юм. Тэр ажил нь тооцоолон бодох машин анх удаа хэрэглэсэн гэж сайшаагдсаныг нь би дам сонссон. Сүүлд диссертацийг нь харсан чинь жирийн арфемометрээр ч гаргаж болох хэдэн хүснэгт л байсан даг. Энэ ч яах вэ байдаг л зүйл. Харин докторын зэрэг хамгаалсныг нь сонсоод би нэлээд гайхсан юм. Хэн ч дэд эрдэмтэн болж болно. Харин доктор болно гэдэг хялбаргүй баймаар сан. Гончиг бид хоёр оюутан цагтаа гайгүй үерхдэг байсан учир би хааяа нэг захисан цагт нь идэш залгуулна. Доктор болсон намар нь би нэг шүдлэнгийн махтай ирсэнсэн. Тэр номын хурим хийнэ гэж идэш захисан юм. Гончиг багш ( хүмүүс түүнийг ингэж өргөмжлөх болсон байв ) < Мал эмнэлгийн ухаан ардын мал маллах арга туршлагаас шинжлэх ухаанд дэвшсэн түүх> гэдэг сэдвээр зэрэг хамгаалжээ. 
Номын хуримд ирсэн хүмүүс түүний диссертацийг уран зохиол шиг сонирхолтой, ялангуяа таван хошуу малын тухай ардын ерөөл магтаал оруулсан хэсэг нь бүр гойд гэж магтацгааж билээ. Харин нэг цадиггүй залуу эрдэмтэн < Наадах чинь эрдмийн ажил биш, аман зохиолын нэг муу цуглуулга байна. Ийм юмаар зэрэг хамгаалдаг юм бол би маргааш л доктор болно> гэж агсраад найрнаас хөөгдсөн юм даг. 
- Сэтгэхүйн алгоритм. Ойлгож байна уу? гэж Го багш сурагчаа шалгаж байгаа юм шиг тулган асуугаад хуруугаа бас л тасхийлгэв. Хүний ярих хөдлөх ааш хүртэл амархан хувирах юм. Гончиг залуудаа тийм ч хурц хүн биш байсан. Юм ойлгож ядахаараа чихнийхээ омгийг улайтал имэрдэг хүн одоо <Ойлгож байна уу? > гэдэг ганцхан асуулт тавиад хуруугаа инчидэг болжээ. 
- Алгортим гэж дуулсан л юм байна. Харин сэтгэхүйн гэдэг нь юу юм бол гэж би үнэнээ хэлэв. 
- Одоо юм бүхний математикийн үндсийг алгоритм гэж үзэж байна. Сэтгэхүй ч гэсэн ялгаагүй гээд Гончиг болор аягатай пиво авч залгилаад, 
- Оо сайхан байна. Найз нь явж явж сая л нэг зөв юмаа шүүрч авах шиг боллоо. Хүн өөрийгөө олон гэж ярьдаг шүү дээ. Нийгэм хувь хүний сэтгэхүйн харьцааны талаар нэг овоо босгох санаатай. Манайдаа л шинэ зүйл юм гэв. Энэ хүний хувилгааныг гайхах явдалгүй болжээ. Залуудаа хээлтэгч хээлтүүлэгч малын харьцааны асуудлыг сонирхож байсан хүн одоо ингэж дээгүүр нисэх нь аргагүй юм. Би ингэж бодоод <Чи ч нэг янзын бэртэгчин болжээ> гэж дотроо дур гутав. Гэтэл бэртэгчин гэдэг маань хэн билээ? Атаа хөдлөөд ч би ийм пайз зүүлгэв үү? 
Бид эдний зуслангийн гурван тасалгаат тохилог байшингийн сэрүүн лаврин ( өөрөө ингэж нэрлэнэ ) хэмээх залгаа шилэн тагтанд цайлж суулаа. Гончиг овор багатай махлаг шар хүн. Оюутан байхдаа бид түүнийг шилүүс гэж хочилдог сон. Ер нь харахад шилүүсэрхүү. Цөөхөн мөртөө урт сормуустай дугираг нүдээ аажуухан цавчлан, мярааж явдаг зантай. Одоо гүзээлснээс биш янзаараа ажээ. Тодорхойгүй настай хүн хааяа байдаг даа. Гончигийн эхнэр урт халиун үсээ сул асгаруулсан, туранхай, өндөр цагаан хүүхэн. Газар шүргэсэн ягаан торгон халаад намируулан, сэрүүн лавриндаа идэж уух юм зөөнө. 
Уран гимнастикийн багш юм гэнэ. Нээрээ ч нуруугаа хотолзуулан, ташаагаа холбилзуулан алхах гишгэх нь аргагүй л уран юм. Харваас дэгдэлзүүр амьтан бололтой. Гончиг өөрөө тодорхойгүй настайгаас биш хориод насны зөрөөтэй хоёр. Содмаа (Гончигийн эхнэрийн нэр) цөцгийтэй өргөст хэмх, улаан лооль, жууцай, чинжүү тэргүүтэн ширээнд өрж, архи дарсаар дайлна. Төрөлх ааш, хиймэл маяг хоёр нь сайн ялгагдахгүйгээс биш усан дээр өрөм тогтоом амьтаан. Гэм нь зүгээр сууж чаддаггүй хүн бололтой. Халаадныхаа хормойг ар тийш шидэн булчин зангирсан хөлөө ачиж нэг сууснаа, гурван үг солилгүй огло харайн радиолд барууны дуучдын пянз тавьж орилуулна. Тэгснээ нээлттэй цонхоороо гарчих шахан цухуйгаад, хэн нэгнийг дуудаж сайн өдрийн мэнд хүргэнэ. Боловсон ёс юм биз. Ширээнд суухдаа час улаанаар будсан уруулаа жүмбийлгэн, болор жүнзтэй дарс шимээд, уруулаа цоморлиг адил нээн, хурц цагаан шүдээрээ чинжүү ширдхийтэл хазна. Гончиг эхнэрээрээ сайрхан малилзаж, 
- Чинжүүнд дуртай хачин хүүхэн шүү гээд хээг хээг инээнэ. 
Содмаа зуслангийнхаа хашааг томсгох, шилэн бүрхэвч хийж, эрт ургацын байцаа тарих, хувийнхаа <<Москвич>>-д хөнгөн чиргүүлтэй болох зэрэг аж ахуйн ухааны юм ярих нь яггүй овжин хүүхэн бололтой. Го багш цатгалан хүний ёсоор ийм ярианаас залхуу нь хүрэх янзтай боловч бүтэхгүй юм юу байх вэ гэсэн шиг <<Тэр үү? Тэр яах вэ? >> гэж богино хуруутай булцгар гараа тоомжиргүй зангана. Эхнэр нөхөр хоёр юмтайгаа гайхуулах тус тусын аргатай юм. 
Энэ хүүхнүүд заяанаасаа хэрэглэгчийн сэтгэхүйтэй улс. Би сэтгэхүйн алгоритмийн тухай нэг өгүүлэл бичиж байна. Эхнэртээ хийсэн ажиглалт ч тус болох юм байна шүү гээд Гончиг хээг хээг гэв. Содмаа дарс шимж дуртай чинжүүгээ:хазаад 
- Хэрэглэгчийн сэтгэхүй гэнэ шүү. Амьдрал гэдэг чинь чадах бүхнээ хэрэглэхийн нэр. Наадахы чинь харамчийг яана даа. Ёстой зөв харж инээж, буруу харж уйлдаг хүн гэж намжирдлаа. 
Тээр сонсов уу? Чадах бүхнээ хэрэглэнэ гэнэ шүү. Тэгээд л чинжүү хүртэл дажгүй идэхийг нь харахгүй юу. Хээг хээг гэж Гончиг гуяа алгадав. Гэвч яриа маань гүн ухааны сэдэв рүү хальтрах гээд болдоггүй. Өнөөх сэтгэхүйн алгоритм гэдэг нь мань эрийн тархинд бүр шүгэлчихжээ. Эрдэм шинжилгээний өгүүлэл бичих хүн арга ч үгүй юм биз. 
Хүний сэтгэхүйд давтах стереотипийн математик иоделийг гаргавал тун сонин. Би үүнд алгоритмийн онолыг хэрэглэх юм. Бид нарийн юманд оролгүй хоцрогдоод байна. Юм гэдэг өөр болжээ, найз минь. 
Хоцрогдох л юм байна шүү. 
Чи яах вэ ёстой хар практикийн хүн. Амар юм. 0нолчид бид цагийн судсыг тун мэдрэмтгий барихгүй бол аманд орсон өөхийг хэлээрээ түлхэх нь тэр. Ингэж Гончиг найз үгийн завсар зэсээ цухуйлгачихлаа. Аманд орсон өөх гэнэ шүү. Ярих гээд байгаа алгоритмийн онол нь мөн тийм өөх байх нь. Хэрэглэгчийн сэтгэхүйтэй гэж эхнэрээ сая шүүмжилсэн нь яалаа. Гайхалтай хувилгаан чанар нь ч аманд орсон өөхийг л үмхэж чаддагийнх биз. Онолын ярианаас миний залхуу хүрч эхэллээ. Гэтэл мань эр ам жаахан халамцаад бүхэл бүтэн лекц уншихад бэлэн бололтой. Эхнэр нь ч гарч орон шарваганаж байснаа хот руу явах юм болов. Бүр бөөн уйтгар. Аяглахыг нь харж суухад сонин юм бас ч гэж. Содмаа ууцыг нь тас барьсан жинс өмд өмсөж, нүүрний нь талыг хаасан том хар шил зүүгээд, төмөр гарааш дотроос шинэхэн хөх <<москвичаа>> үсэргэн гаргаж ирлээ. Гончиг жаахан уур нь хүрсэн янзтай шуухитнан, 
- Хот орж яах гэсэн юм бэ? Зүгээр сууж чаддаггүй хачин хүүхэн шүү гэхэд Содмаа илэрхий даажигнан, 
- Өвлийн байрандаа очиж сэрүүцээд ирье гэв. 
- Сэрүүцэх газар нь дутаж гэнэ. Дуулав уу чи? Энэ хүүхнүүдийг үү! гэж Гончиг дэмий ангалзав. Нөгөө хээг гэдэг нь болсонгүй. 
Наадах чинь хардана гээч бас болоогүй гэж Содмаа увайгүй ширэв татаад, 
- Хоёр өвгөн тавтай наргиарай. Би хүйтэн дүүшинд орчихоод л давхиж ирнэ. Чинжүү идсэн чинь халуу шатаад гэж юунд ч юм инээд алдан, хөх <<москвичийнхаа> нэг талын дугуйг дэндийтэл мушгиж давхин одлоо. Ингээд бид хоёр чинжүү идэж, пянз тавих хүнгүй хоцордог юм байна. Би ч явах шалтаг бодож эхэллээ. Өдөр ирэхдээ ажлаа бүтээсэн, яарах юмгүй гэж хэлсэн минь гай болох нь. Гончиг эхнэрийнхээ дэргэд номчирхдог юм уу бүү мэд, явсан хойно нь харин зовлон тоочлоо. 
Энэ хүүхнүүд юманд үнэхээр ханахгүй юмаа. Ийм ч юм авна, тийм ч юм авна гэнэ. Тэгээд жаахан хязгаарлахаар харамч гэнэ гээч. Хүүхэд шиг эрхлэх юм. Гэр бүлийн амьдралаа гэж... Ганцхан ажлын тухай бодож хийх юмаа хийгээд суудаг бол санасандаа хүрч болох байна даа гээд Гончиг уруу царайлав. Ингээд сэтгэхүйн алгоритмийн тухай яриа мартагдаж бид хоёр оюутан цагийнхаа явдлыг дурсаж суулаа. Гэтэл утас хангинав. Гончиг мяраасаар очиж харилцуурыг авав. 
Юу гэнээ? Юу алга гэж? Хивс ий... Миний хувцас уу? Цусаар тээглэ! Цоож яаж вэ? Цоож эвдчихэж үү? Түлхүүр тааруулахгүй юу... Ээ цусаар тээглэ! Бушуу сэргийлэх дуудаач! Нохойтой, нохойтой... 
Гончиг бид хоёр автобусанд суух гэж мунгинасаар 6араг цагийн дараа өвлийн байранд нь хүрч ирэв. Хулгайч түлхүүр тааруулж ороод юмыг нь ухчихжээ. Сэргийлэгчид бяруу шиг том шар нохойтой ирчихсэн хулгайчийн мөрийг эрж байв. Юмыг нь аваад гадагшаа гарсан мөр олдох шинж алга гэнэ. Ан гөрөөс л хөөж байвал таарах тэр сайхан нохой Содмаагийн түрхсэн үнэртэй ус, будгийн олон янзын үнэрт будилчихсан бололтой. Хулгайч ч түлхүүр тааруулж ороод тоотойхон мөртөө чанартайхан юмыг нь шилж аваад явчихсан нь ямар л амар амьтан байв гэж. Гончиг <<Наадах муу чихээ унжуулсан гарз чинь хулгайчийн мөр олох байтугай хот сахиж чадахгүй амьтан байна>> гэж нохойгий нь хараагаад сэргийлэгчдийн дургүйг хүргэлээ. Ингэсээр орой болж эцсийн бүлэгт хэргийн буруу нь арай л нохойд тохогдсонгүй тарцгаалаа. 
Гончиг намайг тэргээрээ зочид буудалд хүргэж өгөх юм болов. Эхнэр нь юмаа алдлаа гээд гутарсан шинж алга. Байшинд нохойн үнэр шингэчихлээ гэж шалаа угаан, үнэртэн цацаж, найз хүүхнүүддээ утасдан сүүлчийн сониныг бараг л баяртай мэдэгдэж байв. 
Түр зуурын бороонд гудамжны барагшин гялалзаж сэрүү татаад аятайхан. Гончиг тэргээрээ ч бас мяраах мэт аяархан гулсуулах зуур Хайран хөөрөг минь. Ёстой ховорхон уртай алаг мана юм сан. Мэддэг л хүн авлаа>>гэж халаглана. Тэгснээ намайг их л дотночлох янзтай буудлын ойролцоо тэргээ зогсоож байгаад, 
Найз минь эр хүн эрхий хуруунаасаа бусдад бүү итгэ гэдэг үнэн үг шүү. Энэ хүүхнүүд юу ч хийж мэдэх юм даа. Намайг харамч гэхийг нь чи дуулаа биз дээ. Ингэж байгаа хүн чинь итгэлгүй. Манай юмыг мэддэг хүн авч. Түлхүүр тааруулна гэдэг ч амаргүй, Ээ дээ нэг л биш дээ гэлээ. 
Би мань эрийг ингэж эхнэрээ хардах юм гэж даанч санасангүй. Юу гэлтэй билээ. Өнөөх сэтгэхүйн алгоритм, онол монол маань яалаа? Ёстой л хувилгаан гэлтэй. Би тэрэгнээс нь буугаад 
Го найз минь тавтай нойрсоорой гэлээ. 



 
 


 
  
