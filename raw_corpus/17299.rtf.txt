№82 (17299)           
1989 оны дөрөвдүгээр сарын 6
МЭРГЭЖИЛ

Улс орны эдийн засаг, соёлын салбарын амжилт, нийгмийн хөгжил дэвшил, өөрчлөлт, шинэчлэлийн хувь заяа нь мэргэжилтэй боловсон хүчний мэдлэг чадвар, санаачилгаас ихээхэн шалтгаална. Бух шатны сургуулийн бүтэц, зохион байгуулалтыг боловсронгуй болгох, сургалт хүмүүжлийн ажлын бүхий л хүрээнд өөрчлөлт, шинэчлэл хийснээрээ өнөөгийн тулгамдсан зорилтыг амжилтад хүргэж чадна. Сургуулийн насны бүх хүүхдийг найман жилийн боловсролтой болгохын дээр дээд, тусгай дунд, техник мэргэжлийн сургуулиар бэлтгэж байгаа боловсон хүчний мэдлэг, чадвар, дадлагыг шинэ түвшинд хүргэх, үүний тулд мэргэжил олгох системийг өөрчлөн боловсронгуй болгох нь амьдралын шаардлага мөн. << Сургуулийн системийг боловсронгуй болгох тухай Намын Төв Хорооны сэдвийг хэрэгжүүлэх нь сургалт, хүмүүжлийн ажлыг шинэчлэн сайжруулах гол нөхцөлийг бүрдүүлнэ >> гэж МАХН-ын Төв Хорооны V бүгд хурал дээр нөхөр Ж. Батмөнх онцлон заасан байна. 

Мэргэжилтэй ажилчин, малчин, дээд, тусгай дунд мэргэжилтний тоо сүүлийн жилүүдэд ихээхэн нэмэгдсэн ч гэсэн тэдний мэдлэг, чадвар орчин үеийн өндөр шаардлагыг тэр бүрий хангаж чадахгүй байгаагаас дипломтой мөртлөө мэргэжлийн ажилдаа тодорхой ахиц гаргадаггүй, эсвэл мэргэжлээсээ ухарч огт өөр ажилд шилжих зохисгүй явдал манайд цөөн биш гарч байна. 

Мэргэжил олгох ажлыг нийгмийн хэрэгцээ шаардлагад тулгуурлахгүй, захиргаадах аргаар шийдвэрлэдэг дутагдал, зөвхөн үнэмлэх, диплом хөөцөлддөг хэлбэрдэх хандлага хоёр аль аль нь мэргэжилтэй боловсон хүчин бэлтгэх ажилд хохирол учруулж байлаа. Улс ардын аж ахуйн салбарт ажиллаж байгаа дээд, тусгай дунд боловсролтой 615 мянга гаруй хүний 23 хувь нь одоо мэргэжлийн бус ажил хийж байна. Тэрчлэн мэдлэг мэргэжлийн хувьд зогсонги байдалд орсон, ер нь сургуульд байхдаа олсон наад захын мэдлэгээ сэлбэхгүй хоцорсон боловсон хүчин цөөнгүй байна. Нэг удаагийн сургалтаар мэргэжил боловсрол олсон гэрчилгээ, диплом авснаараа олон жил бусдын ам хаадаг хуучин хэвшлээс шалтгаалж төгсөгчдийн дунд мэдлэгээ тасралтгүй сэлбэх эрмэлзэл суларч мөн чанартаа бичиг цаасанд хууртаж ирснээс одоогийн байдлаар дээд боловсролтой нийт ажиллагчийн 17, 9, тусгай мэргэжлийн дунд боловсролтой хүний дөнгөж 4, 7 хувь нь улсын нэгдсэн системд хамрагдаж мэргэжлээ дээшлүүлсэн нь ор нэрийн төдий үзүүлэлт юм. 

Мэдлэг чадвар тааруухан мэргэжилтэн олширч байгаагийн уг сурвалж нь сургуулиас эхтэй бөгөөд сүүлийн хоёр жилд дээд, тусгай дунд мэргэжлээр төгсөгчдийн 78 хувь нь дунд дүнтэй байлаа. Дунд мэдлэгтэйгээр сургууль төгссөн боловсон хүчин бүхэн цөмөөрөө дундаж сэхээтэн болдоггүй ч гэлээ тэдний бүтээн туурвих авьяас, идэвх санаачилга сурагч, оюутан ахуй цагаасаа харагддаг тул идэр залуудаа идэвхтэй суралцаагүй хүн нас ахих тусам мэдлэгээ сэлбэхгүй бол оюуны чадавхи, мэдлэгийн сан нь буурахгүй гэх үндэсгүй юм. 

Шинжлэх ухаан, техникийн дэвшил, улс орны хөгжлийн хурдац, хэтийн төлөвийн шаардлагаар мэргэжлийн боловсролын агуулга, сургалтын технологийг өөрчлөн шинэчлэх хэрэгцээ улам өсч байна. Улс төрийн эдийн засгийн ухааны хууль, зүй тогтлыг таньж, үйлдвэрлэлийн шинэ техник, технологи эзэмшсэн, түүнийг хөтлөх, бүтээлч арга ухаан, дадлага туршлагатай, овсгоо самбаатай, нийгмийн амьдралд идэвхтэй ханддаг, хөдөлмөрчдийн оюун санааны баялгийг арвижуулах, шинжлэх ухаан, техникийн ололтыг нэвтрүүлэх мэдлэг чадвар, хүсэл тэмүүлэлтэй, сэтгэлгээгээ хөгжүүлж шинэ бүтээл, оновчтой санал сэдэж туурвидаг бүтээлч боловсон хүчнийг улс ардын аж ахуйн салбарууд хүлээж байна. 

Боловсон хүчнийг бэлтгэхдээ дан ганц тоо хөөцөлдөх бус нийгмийн салбарын бүхий л хүрээний хэрэгцээ шаардлагад нийцүүлэн, чанартай, нухацтай сургах хэрэгтэй байна. Үүний тул сургуулийн хэв шинжээс хамааруулан боловсролын агуулгыг олон хувилбартай уян хатан байхаар тогтоох, сургалтын мэдээлэх чанартай нэг хэв загварын хуучирсан хөтөлбөрийг өөрчлөх, лекцийн хэлбэрийг голлож үйлдвэрлэлийн дадлага олгох талыг орхигдуулж байсан дутагдлыг арилгаж сургалт хичээлийг амьдрал, үйлдвэрлэлд ойртуулснаар хийсвэр мэдлэгтэн, харин хийж бүтээх дадлагагүй боловсон хүчин олноор бэлтгэдэг хэлбэрдэлтээс салах цаг болжээ. Суралцагчдад мэргэжлийн боловсрол олгохдоо суурь мэдлэг, мэргэжүүлэх, мэргэшүүлэх хичээлийн уялдааг улам сайжруулах, сургалтын идэвхтэй хэлбэрийг өргөтгөх, тооцоолох техникийн мэдлэгийг улам эрчимтэй өгөх хэрэгтэй байна. 

Мэргэжлийн сургуулийн багш, сурган хүмүүжүүлэгчид мэдээлэл дамжуулах төдийгөөр ажилладаг хоцрогдсон арга барилаа өөрчилж сургалтыг амьдрал, үйлдвэрлэлтэй холбож, үзүүлэх аргыг өргөтгөж онол арга зүйн мэдлэг, дадлага, чадвараа сайжруулж, сургалт, эрдэм шинжилгээ, хүмүүжлийн ажилд иж бүрнээр, бүтээлчээр хандах нь мэргэжлийн боловсон хүчнийг бэлтгэхэд шийдвэрлэх нөлөө үзүүлэх болно. 

Мэргэжилтэн бэлтгэх ажлын эдийн засгийн механизмыг боловсронгуй болгохын тулд байгууллагын зардал, гэрээгээр оюутан, сурагчдыг элсүүлэх, сургууль, захиалагч хоёрын хоорондын ажил төрлийн уялдаа холбоог бэхжүүлэх ёстой. Мэргэжүүлэх, мэргэшүүлэх хичээлийн бүрэлдэхүүн, агуулга, хэмжээг ч захиалагч байгууллага, сургуулийн хамтын хүч чармайлтаар боловсруулах, дээд сургуулиудын хувьд мэргэжлийн тодорхойлолтыг үндэслэн сургалтын төлөвлөгөө боловсруулах шаардлагатай. Үйлдвэрлэлд шинэ техник, технологи маш хурдан нэвтэрч, өчигдөрхөн шинэ содонд тооцогдож байсан зүйл өнөөдөр хуучрах болсон хөгжлийн хурдац, зүй тогтлыг харгалзаж боловсон хүчний мэдлэг, мэргэжлийг байнга сэлбэх, давтан бэлтгэх системийг бий болгох нь зайлшгүй юм. Тэр бүхнийг харгалзаж шинэ техник, технологийг зохион бүтээх, бий болгох, өөрчлөлт, шинэчлэлийг хэрэгжүүлэх чадвартай мэргэжлийн боловсон хүчин бэлтгэх нь тулгамдсан зорилт болж байна. 

