№95(15744)
1984 ОНЫ ДӨРӨВДҮГЭЭР САРЫН 20
Зоригжуулагч дайчин уриа

МАХН-ын Төв Хорооноос Майн баярт зориулан гаргасан уриаг << Үнэн>> сонины өчигдрийн дугаарт нийтэлж, радио, телевизээр нэвтрүүллээ. Манай орны ажилчин, малчин, сэхээтэн, хөдөлмөрийн хамт олон намынхаа энэ баримт бичгийг туйлын баяртайгаар хүлээн авч байна. Улаанбаатар хотын барилгын трестэд болсон цуглаанд тус трестийн нэгдүгээр бригадын заслын хэсгийн ахлагч, байгууллагын хөдөлмөрийн гурван удаагийн аварга Д. Нансалмаа хамт олноо төлөөлж хэлэхдээ, << Манай хэсгийн хамт олон зөвлөлтийн мэргэжилтэн Г. Г. Вагановагийн жишээнээс улам ихийг сурч, дэлхийн хөдөлмөрчдийн их багш В. И. Лениний мэндэлсний ойн өдөр дөрөвдүгээр сарын 22-т барилгын 180 хавтгай дөрвөлжин метр талбайн шаардлагыг онц сайн чанартай хийж төлөвлөгөөг 105 хувь биелүүлсэн амжилтаар сарынхаа төлөвлөгөөг найм хоногийн өмнө биелүүлэн хаврын баярыг угтана>> гэв. Авто тээврийн 27 дугаар баазын хамт олон Майн өмнөх өдрүүдэд өндөр бүтээлийн цуваа гаргаж дөрөвдүгээр сарын төлөвлөгөөг 116 мянган тонн 7 км-ээр давуулан, 800 тонн ачаа илүү тээх үүрэг аваад шамдаж байна. 

Мөн МХЗЭ-ийн 40 жилийн ойн нэрэмжит ноосон нэхмэлийн үйлдвэрт болсон ажилчин, албан хаагчдын цуглаан дээр тус үйлдвэрийн 1983 оны хөдөлмөрийн аварга, МАХН-ын гишүүн Э. Дариймаа авсан үүрэгтээ << Майн өмнөх хөдөлмөрийн өдрүүдэд өдөр бүрийнхээ төлөвлөгөөг 120 хувиар биелүүлж, 1984 оны эхний дөрвөн сард төлөвлөгөөнөөс, 350 метр "Долгион" хөнжил илүү үйлдвэрлэнэ. Цаашид энэ амжилтаа бататган жилийнхээ төлөвлөгөөг БНМАУ-ыг тунхагласны 60 жилийн ойн өмнө биелүүлнэ. Нөөц бололцоо ашиглан 1000 төгрөгийн хуримтлал оруулна гэсэн байна. Энэ бол манай нам, ард түмний нэгдэл нягтрал хичнээн ган бат байдгийн нэг тод илрэл мөн. 

Хаврын баяр Майн нэгэн бол энх тайван, ардчилал, социализмын төлөө, империализм, харгислалын эсрэг манай гаригийн сайн санаат шударга хүн төрөлхтний тэмцлийн сүр хүчийг илтгэн харуулдаг интернационалч эв нэгдлийн их баяр билээ. МАХН-ын Төв Хорооны урианд манай нам, ард түмэн дэлхий дахинд бат бэх энх тайвныг тогтоох, дайн түрэмгийллийг сэрэмжлэн зайлуулахын төлөө тэмцэлд ах дүү ЗХУ, социалист бусад орны хамт бат тууштай зогсож. олон улсын ажилчин анги, түүний манлай коммунист, ажилчны намууд, тив тивийн хөдөлмөрчин ард түмэнтэй эв санааны нэгдэлтэй байдгийг яруу тод харуулжээ. 

Намын урианд социалист орнуудын ард түмэнд халуун баяр хүргэж, империализм, харгис хүчний эсрэг тэмцлийн шийдвэрлэгч хүч, энх тайван, нийгмийн дэвшлийн найдвартай түшиг тулгуур болсон социалист хамтын нөхөрлөлийн орнуудын найрамдал, хамтын ажиллагаа улам бүр цэцэглэн хөгжихийг өрнөсөн байна. 

Монголын ард түмэн социалист эх орныхоо тусгаар тогтнол, хөгжил дэвшлийн бүхий л ололт амжилтыг манай аугаа их хань, өмөг түшиг зөвлөлтийн ард түмний интернационалч тусламж, монгол, зөвлөлтийн ард түмний эвдэршгүй найрамдал, тал бүрийн хамтын ажиллагаатай зүй ёсоор холбон үздэг юм. Намын Төв Хорооны урианд коммунизм байгуулагч, энх тайвны төлөө тууштай тэмцэгч аугаа их зөвлөлтийн ард түмний яруу алдар мандан бадрахыг хүсэн ерөөгөөд ЗХУКН, зөвлөлт төрийн энх тайванч гадаад бодлого, оновчтой санал, санаачилгуудад чин сэтгэлийн халуун баяр хүргэсэн байна. Манай нам Майн уриандаа монополийн дарлал, мөлжлөгийн эсрэг, энх тайван, эрх чөлөө, нийгмийн дэвшлийн төлөө тэмцэж байгаа капиталист орны ажилчин анги, колонийн дарлалаас чөлөөлөгдсөн улс түмэн, дэвшилт бүх хүчинд халуун баяр хүргэжээ. 

МАХН-ын Төв Хороо Азийн орнуудын ард түмэнд хандаж империализм, харгислал, жанжлалын эсрэг, тус тивийн улс түмний энх тайван, тогтвортой байдал, итгэлцэл, хамтын ажиллагааны төлөө тэмцэхийг уриалжээ. Энэ нь тус тивд бат бэх энх тайван, аюулгүй байдлыг бэхжүүлэхэд чиглэсэн МАХН, БНМАУ-ын гадаад бодлогыг тод томруун илтгэн харуулж байна. Намын урианд Өрнөд Европт америкийн цөмийн пуужин байрлуулсан хийгээд Ойрхи Дорнод, Төв Америк, дэлхийн бусад бүс нутагт америкийн засаг захиргаа, түүний холбоотны үйлдэж байгаа адал балмад үйл явууллагыг эрс шийдвэртэй эсэргүүцэхийг манай гаригийн хүн ардад уриалсан байна. 

Намын Төв Хороо манай орны бүх хөдөлмөрчид хангаж МАХН-ын XVIII их хурлын түүхэн шийдвэр, МАХН-ын Төв Хорооны удаа дараагийн бүгд хурлын заалтыг амжилттай хэрэгжүүлж, 1984 оны улс ардын аж ахуй, соёлыг хөгжүүлэх төлөвлөгөөг биелүүлэх, давуулан биелүүлэхийн төлөө бүх ард түмний социалист уралдааныг улам эрч далайцтай өрнүүлэхийг уриалжээ. 

Нийгмийн үйлдвэрлэлийн үр ашиг, бүтээгдэхүүний чанар, хөдөлмөрийн бүтээмжийг нэмэгдүүлэх, шинжлэх ухаан техникийн ололт, тэргүүн туршлагыг өргөн нэвтрүүлэх, аж ахуйч. арвич хямгач байдлыг газар сайгүй бий болгох, хөдөлмөр, үйлдвэрлэл технологийн сахилгыг чанд сахиж, аж ахуй, соёлын байгуулалтын бүх салбарт эцсийн өндөр үр дүнд хүрэх нь аж үйлдвэр, барилга, тээвэр, холбоо, худалдаа, нийтийн ахуйн үйлчилгээний ажилчин, мэргэжилтний эрхэм чухал зорилт мөн. 1984 оны мал өсгөх улсын төлөвлөгөө, социалист уралдааны үүргийг амжилттай биелүүлэх, давуулан биелүүлэхийн төлөө бүхий л нөөц бололцоогоо дайчлах, хаврын тариалалтыг хугацаанд нь чанартай, агротехникийн өндөр түвшинд хийхийг малчид, тариаланчид, хөдөө аж ахуйн мэргэжилтнүүдэд МАХН-ын Төв Хороо уриалсан байна. 

Соёл, урлаг, утга зохиол, ардын боловсрол, шинжлэх ухаан, эрүүлийг хамгаалах байгууллагын ажилтан нарт хандаж хүн ардынхаа сайн сайхны төлөө бүхий л эрдэм мэдлэг, хүч, авьяасаа дайчлан ажиллахыг бас уриалжээ. 

1984 оны Майн баярт зориулсан Намын Төв Хорооны уриа нь МАХН-ын III их хурал хуралдсаны болон БНМАУ-ыг тунхагласны 60 жилийн ой, зөвлөлт, монголын цэрэг Халхголд японы милитарист эргийг бут цохисны 45 жилийн ой, тэрчлэн энэ оны зургадугаар сард болох орон нутгийн АДХ-ын болон Ардын шүүхийн сонгууль угтсан бүхэнд түмний улс төр хөдөлмөрийн өрнүүн идэвхийг зоригжуулагч шинэ хүч нэмж байна. 

