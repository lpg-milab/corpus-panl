Би Хятадын төлөө залбирдаг

-ДЭЭРХИЙН ГЭГЭЭНТЭН XIV ДАЛАЙ ЛАМТАЙ ХИЙСЭН ХАМГИЙН СҮҮЛИЙН ҮЕИЙН ЯРИЛЦЛАГЫГ ТОЛИЛУУЛЬЯ- Буддын шашны тэргүүн, Дээрхийн гэгээнтэн Далай ламын "Spiegel" сэтгүүлд өгсөн ярилцлагаас товчлон хүргэж байна.
-Дээрхийн гэгээнтэн таныг Бээжин хотноо болох олимпийн тоглолтын нээлтийн ажиллагаанд оролцох урилгыг хэдийнэ хүлээн авсан байх гэж бодож байна... ? -Хятадын эрх баригчид намайг оролцуулах эсэх дээр янз бүрийн саналтай байгаа юм билээ. Гэхдээ урих байтугай энэ үйл ажиллагааны гадна үлдээхийг хүсч байгаа. Тэгснээрээ намайг буруутгаж байгаагаа харуулах гэж байгаа байх. Өчигдөр гэхэд л Лхасын "Tibet Daily" сонинд миний тухай эвгүйхэн юм бичсэн байна лээ. Тантай мэргэжил нэгт тэдгээр залуус янз бүрийн зүйл зохион бичих юм аа. -Сүүлийн хэдэн долоо хоногийн турш таны талаар ярьж, бичсэн гэмт хэрэгтэн, урвагч, салан тусгаарлагч, мөн Түвдийн өөртөө засах орны Коммунист намын тэргүүлэгчийн хэлсэн "лам дээлтэй чоно", "араатан зүрхтэй, хүн төрхтэй шулам" зэрэг үгс таны сэтгэлийг эмзэглүүлэв үү? -Өө үгүй, ердөө ч үгүй. Дашрамд дурдахад, та "чөтгөр" гэдэг үгийг нь мартчихаж. Зүгээр л нэг хоосон үгс. Намайг тодорхойлохдоо ийм үг хэрэглэх нь Хятадын эрх баригчдыг хөгжөөдөг юм. Тиймээс тэд үргэлжлүүлж болно. Би хувьдаа цусны шинжилгээ өгөхөд бэлэн байна. Эрдэмтэд намайг хүн үү, чөтгөр үү гэдгийг тодорхойлоод өгөх байх. Миний шүүмжлэх гээд байгаа зүйл гэвэл хүний эрх ноцтой зөрчигдөж байгаад оршино. Хятадын эрх баригчид Түвдийн ард түмэнд намайг муулж, бас тэднийг заналхийлэн, миний талаар албан бичгээр буруутгахыг шаарддаг. -Хятадын эрх баригчид "эх оронч боловсрол олгох кампанит ажил" гэдгийг боловсруулаад эхэлсэн юм биш үү? -Чухам ямар нь. Та шашин шүтэх эрх чөлөөг зөрчсөн БНХАУ-ын хуулийн талаар хэлж байна уу? -Хятадын Коммунист намын удирдагчид таныг Лхаст эмх замбараагүй байдал үүсгэхэд оролцсон гэдэгт бүрэн итгэлтэй байгаа. Энэ тухайд таны бодол? -"Тэд үнэхээр тийм гэдэгт итгэж байгаа эсэхийг нь би мэдэхгүй байна. Үнэхээр тэд тэгж байгаа бол Ослод очин, энх тайвны үйл хэргийн төлөө миний хүртсэн Нобелийн шагналыг маань хураах хэрэгтэй болох байх. Би үргэлж хүчирхийллийн эсрэг явж ирсэн. Амьдралынхаа турш үүний эсрэг зогсч ирсэн бөгөөд цаашид ч тийм байх болно. Хятадын эрх баригчид Дармасалад ирж, миний бүх бичиг баримт, хэлсэн үг, илтгэлүүдийг маань шалгахыг би хүссэн. Тэгсний дараа тэд буруутгах баримтаа гаргаж ирэх хэрэгтэй. -Гэхдээ та лам нарын энхийн төлөөх жагсаалыг няцааж чадахгүй биз дээ. Жагсаалыг хятад цагдаа нар хүч түрэмгийлэн буулган аваад түвд залуучуудыг хулгай болон галдан шатаасан хэрэгт буруутгаад байгаа биз дээ... -Миний бодлоор энэ нь зүгээр л нэг хэрэг байсан. Би үүнд шүүмжлэлтэй хандсан. Ийм тэмцлийн аргыг түвд залуучууд маань сонгож авсанд би их харамссан. Хэдийгээр энэ нь тэдний сэтгэлийн гүнд хурсан бухимдал, цөхрөл байсныг би мэдэж байгаа ч харамсалтай санагдсан. Тэд өөрсдийгөө энэ улс оронд хоёрдугаар зэргийн хүн хэмээн тооцогддогтоо цөхөрч байгаа юм. Гэхдээ энэ нь хүчирхийллийг зөвтгөх арга биш. Түвдийн байдлыг олон улсын хэмжээнд судлуулахыг би санал болгосон. Энд нэг л зүйл эргэлзээгүй үнэн юм. Түвдийн гэм зэмгүй энгийн иргэд цагдаа болон армийн түрэмгийлэлд өртсөн явдал. Бид 200 гаруй хүн амь үрэгдсэнд харамсан гашуудаж байна. Гэхдээ Түвдэд болсон бослогын үеэр яг юу болсон, бас одоо яаж байгаа талаар тодорхой мэдээ алга даа. -Та мэдээллээ хаанаас авдаг вэ? -Бид аливаа зүйлийн гадна байдаггүй. Үйл явдлын талаар гар утсаар болон интернэт шуудангаар ч авч болно. Мэдээж, шинэ мэдээ бүрийг хянаж шалгахад хэцүү л дээ. -Та Лхаст болсон эмх замбараагүй байдал, амиа алдагсдын тухай мэдээллийг хэрхэн хүлээж авсан бэ? -Би уйлсан. Би цөллөгийн Засгийн газрын Ерөнхий сайдтайгаа хамт сууж байсан юм. Бид нулимсаа арчиж суусан. Их ч зовлон, их ч цөхрөлийн нулимс юм. Миний хувьд үнэхээр харамсмаар, уйтгарлаж гунимаар байсан. -Таны уур хилэн хүрээгүй гэж үү? -Зарим үед уур хилэн муу үгээс гарч ирдэг. Гэвч би уурлаагүй. Уур хилэн нь миний хувьд харь зүйл юм. Яагаад гэвэл уур хилэн нь хэн нэгэнд хор хөнөөл учруулдаг. Миний итгэл намайг сөрөг зангаа даван туулж, тэнцвэрт байдлаа хадгалахад минь тусалдаг. Буддын шашны ёс жаяг нь өгч, авахын нэг үйл юм. Би Хятадын шударга бус байдлыг хүлээн авсан юм. Харин оронд нь энэрэл нигүүслийг илгээсэн. Гэхдээ ингэх нь надад амаргүй байсныг хэлэх ёстой байх. -Та хятадуудын бүр гэмт хэрэгтнүүдийнх нь төлөө ч залбирдаг гэж үү? -Айдас хүйдэс, болгоомжлолыг үл харгалзан би өөрийн ертөнцтэйгөө далд ухамсраараа харьцдаг. Би өөрийн үүргээ бүрэн утгаар нь хэвийн гүйцэтгэхийг хичээдэг. Нойрны хувьд асуудал байхгүй. Магадгүй энэ нь би хятад хүмүүсийн төлөө ч мөргөл үйлддэгтэй холбоотой байх. Би тэдний эрх баригчдын төлөө ч залбирал үйлддэг. Мөн тэдний гарт амь үрэгдэгсдийн төлөө ч мөргөл үйлдсэн. -Та хятадуудын төлөө залбирал үйлдэхээр үл барам тэдэнтэй хэлэлцээ хийсэн. Саяхан хоёр элч тань таныг төлөөлж очсон. Та Шэнжээнд болсон хэлэлцээрийн талаар бүх мэдээллийг авсан байх... -Нэг өдрийн албан бус эл уулзалтын үеэр манай хоёр элч болон Хятадын эрх баригчид аль болох ойрын хугацаанд албан ёсны долоо дахь уулзалтаа хийхээр тохиролцсон юм. Хоёр тал харилцан зөвшилцөөд тогтсон хэлэлцээр хийх өдрийн тов удахгүй зарлагдах байх. Манай хоёр элч Хятадын талтай уулзалдах үеэр тэд Түвдэд болсон эмх замбараагүй байдлын талаар зөрөлдсөн байна лээ. Гэвч үзэл бодлын зөрчилдөөнийг үл харгалзан хоёр тал нөхцөл байдлыг даван туулах тухайд хамтрахад бэлэн байгаагаа илэрхийлсэн юм. Хоёр тал тодорхой саналууд дэвшүүлснээ дараа дараагийн шатны уулзалтын үеэр ярилцах юм. -Энэ нь ахиц гарсны илэрхийлэл мөн үү? -Бид Дэн Сяопины хэлсэнчлэн бодит баримтаас үнэнийг хайх хэрэгтэй. Энэ нь батлагдсан зүйл юм. Ямартай ч энэ удаад сэтгэл санааны хувьд таатай байна. Нөгөө талаас хүндэтгэл үзүүлэн, түрэмгийллийн байр сууринаас хандаагүй. Гэхдээ үүнийг ахиц дэвшил гэж үзэж болохгүй л дээ. Шэнжээнд болсон хоёр талын уулзалт нь нэг ёсны харилцан яриа байсан. Хятадын тал анх удаа Далай ламын төлөөлөгчидтэй уулзсан талаар хэвлэлийнхэн онцолсон байна лээ. -Дэлхийн ихэнх хүмүүс Түвдийн талаар явуулж буй Хятадын бодлогод шүүмжлэлтэй ханддаг. Тус улсад болох олимпийн наадмын өмнө гарсан эсэргүүцлийн талаар та бүхэнтэй хэлэлцээ хийж байгаа нь зөвхөн барууны орнуудад ярьж тохирч байгаа мэтээр харагдах гэж байгаа юм биш үү. Та тэдний залинд автаад байгаа юм биш үү? -Асуудлыг хэрхэн шийдвэрлэх талаар их сонирхож байна. Тэд ямар нэгэн урьдчилгаа хүсэлгүйгээр найрсгаар хүлээн авч байна. Энэ нь гадаад ертөнцөд зөвөөр харагдах гэсэн оролдлого нь ч үнэн. Гэхдээ хаалттай хаалганы ард ч хангалттай яриа хэлэлцээ явагдах болно. Бээжин асуудалд ингэж хандах болсон нь олон улсын хандлага, нөлөөлөлтэй холбоотой. Би чөлөөт ардчилсан нийгэмтэй улс орон бүрт барьж ирсэн бодлогоороо үргэлжлүүлэн нөлөөлөөсэй гэж бодож байна. Бүх дэлхийгээрээ бидэнд туслах ёстой. Би зөвхөн чөлөөт нийгэм, ялангуяа Герман улсыг давалгаан дор алхахыг уриалж байна. Бүх дэлхий бидэнд туслах ёстой. Хятадууд олон улсын тавцан дахь нэр хүнддээ маш их анхаарч байгаа. -Та Хятад улсаас яг юу хүсээд байгаа юм бэ? -Эцсийн эцэст Хятад Түвдийг хүлээн зөвшөөрөх ёстой. Энэ нь сая болсон хэлэлцээрийн чухал асуудал нь байсан юм. Өмнөх хэлэлцээнүүдээс ялгаатай нь энэ удаад зөвхөн Лхаст болсон эмх замбараагүй байдал болон Түвдийн тусгаар тогтнолын тухай асуудлыг хөндсөнд оршино. Түвдийг автономит улс гэж дуудахад ч асуудлын гол нь бус, түвдээр ярьдаг Хятадын нутаг дахь асуудлын талаар ч бид хөндөх ёстой. Хятадууд өнгөрсөн 50 жилийн хугацаанд юу хийж ирснээ мэдэх ёстой. -Чухам юуг гэж... ? -Хятадын эрх баригчид бүгдийг бидэн дээр туршиж үзсэн билээ. Дарангуйлал, залхаан цээрлэлт нь Түвдийг өөрчлөөгүй. Мөн улс төрийн боловсролыг дахин олгоод ч тэдэнд тус дэмээ өгөхгүй. Хятадын Коммунист намын удирдагчид Түвдийн иргэдийн амьдралын түвшинг дээшлүүлэх хөтөлбөр боловсруулан, дэд бүтцэд хөрөнгө оруулалт хичнээн хийсэн ч түвдүүд соёл, шашин шүтлэгийн хувьд биеэ даасан үндэстэн гэдгийг л ойлгох хэрэгтэй. Олон жилийн дарангуйллын дүнд түвдүүд Хятадад итгэхээ байсан. Хятадын Улс төрийн товчооны бүрэлдэхүүнд багтах есөн гишүүний шийдвэрээр 1.3 тэрбум хүний хувь тавилан шийдэгдэх юм. Тиймээс тэд зарчмын хувьд шинэ болоод бодит бодлогыг гаргаж ирнэ гэдэгт найдаж байна даа. -Энэ асуудлыг шийдэх зөв гарц нь юу вэ. Хятадын эрх баригчид чухам аль замаар нь явах бол? -Бидний гол бодлого бол Түвдийн автономит мэдлийг л нэмэгдүүлэх явдал. Түвдүүд соёл, шашин шүтлэг болон хүрээлэн буй орчинтойгоо холбоотой асуудлыг өөрсдөө шийддэг эрх мэдлийг олгох хэрэгтэй. Энэ нь тусгаар тогтносон улсын эрх мэдлээс ялгаатай асуудал шүү дээ. Олон улсын хууль, конвенцийн дагуу Шинэ Түвд нь гадаад болон аюулгүй бодлогынхоо хувьд БНХАУ-ын нэгээхэн хэсэг хэвээр байх болно. Хэрэв Бээжин энэ жаахан эрх мэдлийг л түвдүүдэд зөвшөөрчих юм бол цаашид гарах элдэв тэмцэл, одоогийн эрх баригчдыг зовоож байгаа бэрхшээлүүд өрнөөд байхгүй гэдгийг би баталж чадна. -Үүнд бас сөрөг тал байх л байх даа? -Хятадуудын хувьд сөрөг тал юу байх вэ гэвэл тэд энэ маягаараа Түвд үндэстнийг тайван биш байх юм бол Түвдийн ард түмний итгэл үнэмшлийг бүрмөсөн алдах л эрсдэл байгаа. Хятадууд байгалийн нөөц баялгийг хянадаг шигээ хүмүүсийг хянах гээд байх юм бол энэ нь цуст мөргөлдөөнд хүргэж, тэр ч байтугай Хятадын бусад цөөнх үндэстний ч анхаарлыг татах болно. Үүнээс өөр нэг хувилбар байгаа нь Хятад Түвдийн саналыг хүлээн авч, тэд хамтран улс шиг улс болох явдал юм. Энэ тохиолдолд бүх арга хэмжээ итгэлцлээр дуусч, гэрээ хэлэлцээр ч хийгээд байх шаардлагагүй болно. -Хятадууд таныхаар бол ямар замыг нь сонгох бол. Лхаст ирэх сарын 20-нд олимпийн бамбарыг аялуулах үед эсэргүүцлийн жагсаал болох уу? - Би Лхас, Сан-Франциско гээд бусад оронд амьдарч байгаа эх орон нэгтнүүддээ олимпийн бамбар аялуулах үед эсэргүүцлийн жагсаал зохион байгуулахгүй байхыг анхааруулсан. Лхаст бамбар аялах үеэр чухам ямар асуудал гарч болох талаар би мэдэхгүй байна. Би цаашид ч уриална. Хятадын эрх баригчид олимпийн бамбар аялуулах, наадам болох ажиллагаанд саад болж байна хэмээн байнга намайг буруутгадаг. Үнэндээ бол Бээжинд олимпийн тоглолт болохыг би эхнээс нь дэмжиж ирсэн. -Түвдийн ард түмний хувьд ариун газар нь хэмээн тооцогдох Эверестийн оргилд олимпийн бамбарыг мандуулсан. Ирэх сард Лхасаар дамжин өнгөрөхдөө таны нэгэн цагт сууж явсан Поталагаар дайрах болсон нь таныг өдөөн хатгасан хэрэг биш гэж үү? -Хэрэв өөр цагт байсан бол би үүнд гомдохгүй. Гэхдээ одоо бол би үүнийг эсэргүүцлийн хэлбэр гэж ойлгож байна. -Та дандаа хүчирхийллийн эсрэг зогсдог. Энэ байдал чинь таныг Түвдийн бэлгэ тэмдэг хэмээн үздэг нутаг нэгтнүүдийнхээ дэмжлэгийг ч авч чадахгүйд хүргээд байх шиг... -Би залуучуудын тэр сэтгэлийг ойлгож байна. Гэхдээ тэдэнд ямар ч бодлого байхгүй, зөвхөн сэтгэл хөдлөлөөрөө асуудалд хандаж байна. Надад ч бас тэдэн шиг явсан үе бий. Түвдийн Тусгаар тогтнолыг зэвсгийн хүчээр олж чадах уу? Тэгвэл ямар зэвсгээр, тэр зэвсэг нь хаана байна. Пакистаны мажохидуудаас олж авах уу. За зэвсгээ оруулж ирээд, дайн эхлүүллээ гэхэд бидэнд хэн туслах юм. Америкчууд уу эсвэл германчууд уу? -Мэдээж тусалж чадахгүй шүү дээ. Гэхдээ таны сургаад байгаа чинь Энэтхэгийн Махатма Гандийн сургаалтай адилхан санагдаж байна... -Тийм ээ таны зөв. Нэг том ялгаа байгаа нь Ганди бол хуулийн хүрээнд асуудалд хандсан. Харин үүнийг Лхаст оролдох гээд үз л дээ. Энэтхэгт Их Британчууд муу зүйл хангалттай хийсэн. Харин өнөөгийн Хятадыг тэгж харьцуулах боломжгүй. -Та нутгаасаа гараад олон жил боллоо. Түвд нутгаа санах юм уу? -Гэрээ санах аа. Үгүй. Та гэрээ хаана гэж бодож чадна, тэнд гэр чинь байдаг. Энэтхэг, Швейцарь, АНУ, Германд гээд хаа ч гэр маань байдаг. -Та ч Лхастаа очих тухай мөрөөдлөө хэдийнэ хаясан юм шив дээ... -Өө, яалаа гэж. Би өөдрөг үзэлтэй хүн. Хэзээ нэгэн цагт Поталадаа очих л болно. -Та арай сүүлийн Далай Лам болох юм биш биз. Өөрийнхөө залгамжлагчийг тодруулах тухайд яаж нөлөөлөх вэ? -Дараагийн тэр нэгэн өдрийн тухай шашны дээд цолтой бидний хэдэн хүмүүс Дармасалад уулзаж ярилцсан. Маш олон хувилбарыг ч авч үзсэн. Католикийн ёс жаягаар тодруулж ч болно, залгамжлагч маань эмэгтэй хүн байж ч болно, бүр Далай лам тодрохгүй ч байж болно, эсвэл бүр хоёр ч байж болох юм. (Хятадын коммунист намын тодруулсан) Хамгийн чухал тогтсон зүйл бол дараагийн Далай лам бол түвд хүн байна. 
Д.Цэрэндолгор
