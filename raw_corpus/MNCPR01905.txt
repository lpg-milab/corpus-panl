Төмөр замын эмнэлгийн "загалмайлсан эх"

Улаанбаатар төмөр замыг хэл ам дагаад салахаа байсан. Ийн хэлүүлэхэд хагас цэрэгжилттэй гэгдэх дүрэм журамтай тус байгууллагын дарга, цэрэггүй хариуцлага алдсан, дотоод зохион байгуулалт суларсантай холбоотойг тодорхойлсоор байгаа. 
Оны өмнөхөн онц хохиролтой аваар осол, дахиад тийм байдал үүсэх магадлалтай нөхцөл байдал олон үүссэн, нэгдүгээр даргын суудлын төлөө удирдлагуудын тэмцэл гээд Улаанбаатар төмөр замын тогоон доторхи асуудал нийтэд нэлээд дэлгэгдсэн. Дахиад ч эмнэлгийн нь үйл ажиллагаа хэл ам татлаад эхэллээ. Төмөр замын байгууллагын хөрөнгөөр ажиллаж буй эмнэлэг хэдий ч Монголдоо хамгийн том хувийн эмнэлэг гэж болох гэнэ. Бүх хөрөнгө оруулалт, үйл ажиллагааны зардлын ихээхэн хувийг хувийн ашиг хонжоо болгох суваг, шуудуу бэлтгэж удирдлагын багт өөрийнхөө төрсөн хүүхдээс эхлээд гар хөл болох хүмүүсийг суулгасан дарга, хижээл насны эмэгтэйн тухай дотор нь ажиллах эх сурвалжууд гомдоллон мэдээлж байна. Санхүүжилтээр гачигддаггүй, тийм элбэг юмыг идэж, уух суудлаа хэнд ч өгөхгүйн тулд дарангуйлал тогтоож, одоо эмнэлгийн удирдлагуудын өмнөөс хэн ч ганц үг ган хийх эрхгүй. Харин ийм байдлыг Төмөр замын удирдлагуудын зүгээс засч залруулах сонирхолгүй. Улаанбаатар төмөр зам дотроо 30 гаруй алба хамруулсан газар. Нэгхэн, жаахан хэсэг нь эмнэлэг. Тэр эмнэлгийн хөрөнгө мөнгөөр гараа угааж, гэдэс цатгалан "эздэд" алдаж болохгүй суудал ч, том дарга нарт бол эдийн засгийн ашиг сонирхол харагдахгүй. Энэ нь төмөр зам гэдэг хөрөнгөжин бэлжих том газар гэдгийг харуулж байх шиг. Дарга нар дээгүүрээ булаалдаад анхаарал хандуулахгүй тул Вант улсын эмнэлэгт эрх дархаа тогтоосон ээж, охин, бэр, зээ нар тавтай сайхан амьдардаг хэрэг. Улаанбаатар төмөр замын Сэлэнгээс Замын-Үүд хүртэлх таван эмнэлэг, бага их эмч нарын салбаруудыг нэгтгэн захирдаг төв нь Улаанбаатарт, нийтийн хэлж заншсанаар 25 дугаар эмийн сангийн замын урд талд байрладаг. Замын нийт ажилчин, тэдний үр хүүхэд гэр бүл гээд 50 мянга гаруй хүний эрүүл мэнд тус байгууллагад хамаардаг. Өнгөрсөн намар эмнэлгийн ажилтны буруугаас Зүүнхараад хүүхдийн амь нас хохирсон, ажил үүргээ гүйцэтгэж байсан өртөөний жижүүр гэнэт нас барсан гээд энгийн хэмнэл алдагдаад байгаа нь илчлэгдсээр байтал жолоо барьж явсан машинист ухаан алдаад ойчив. Машинистын тухайд гэхэд л эмч нарын нэг нь ядаргааны улмаас унасан тохиолдлын зүйл маягтай гэсэн магадлагаа гаргажээ. Ийм учраас ажилдаа орохоос аргагүй, ажил үүргээ гүйцэтгэж явсан нь тэр гэнэ. Угийн унаж, татдаг хүнийг ийн буруу оношилсноор ажлын байрандаа ухаан алдсан хэрэг. Нөхцөл байдалтай холбогдуулж Төмөр замын удирдах газарт шуурхай хийх гэтэл түүнийг нь зөвлөгөөн болгоод өөрчилчихөж байгаа. Зөвлөгөөнөөс гаргасан шийдвэр нь бүх машинистыг эмчийн бүрэн үзлэгт оруулж, үзлэг шинжилгээ хийх. Ингээд их л ажил хийдэг, үймж шуугисан газар болоод өнгөрөв. Угаасаа эмнэлгийн үндсэн үйл ажиллагаа нь бүх ажилтан, албан хаагчдыг урьдчилан сэргийлэх үзлэгт хамруулах маягтай. Нарийн эмчилгээ, үйлчилгээний шаардлага гарвал шууд л төв эмнэлэг рүү явуулдаг. Ийн дамжуулах байдалтай ажиллах үүрэг хүлээдэг нь хөрөнгө санхүүжилтэд дэндүү багадсан үүрэг гэнэ. Дүүргийн эмнэлгүүдээс хоёр дахин их хүчин чадалтай хэр нь дахин бага үйлчилгээ эрхэлдэг. Даргаар олон жил ажиллаж буй Н.Бямбасүрэнгээ эмнэлгийнхэн "загалмайлсан эх" гэдэг гэсэн. Хуран цуглуулсан төрөл төрөгсдөөс гадна түүний удирдлагаар хөдлөх хурган дарга, эмч нарын үйл ажиллагааг тэр л удирдана. Тэрбээр ахынхаа хүүхдийг дөнгөж сургууль төгсөнгүүт байгууллагадаа ажиллуулаад рецедент, нарийн мэргэжил гээд сурч боловсрох бүх л шатанд нь эмнэлгийн хөрөнгө мөнгөөр ивээн тэтгэжээ. Охин Ш.Цэцэгмаа нь мөн л эмнэлгийн төлөөлөл болж мэргэжлийн чиглэлээр номын дуу сонсох боломжийг ашиглан яваагүй газар үлдээгүй. Одоо тасгийн дарга болсон аж. Хөдөө орон нутгийн нэг эмч мэргэжил, мэдлэгээ дээшлүүлье гэхэд эмнэлгийн удирдлагын зүгээс менежмент хийх сэтгэл гаргадаггүй Н.Бямбасүрэн хатагтай өөрийн үр хүүхэд, ах дүүгээ сургахад анхаарал хандуулсан нь хувьдаа завшиж суудаг ганцхан боломж нь биш. Эмнэлгийн гал тогоог бүрэн сайхан тохижуулаад ямар ч тендер шалгаруулалтгүйгээр бас л ахынхаа эхнэрт түрээсээр олгосон гэж байгаа. Хүмүүс бол эмнэлгийн эм хангамж үйлчилгээ сайн л гэдэг. Угаасаа эдийн засгийн эх үүсвэр нь эм хангалттай болохоор хичнээн муу удирдлага байгаад ч тийм байхаас аргагүй гэсэн дүгнэлтийг нэр бүхий албан хаагчид нь хэлж байна. Уг нь бол ийм боломжийг ашиглаж үр ашигтай, чанартай үйлчилгээ хийх ёстой. Бусад эмнэлгийг бодвол Төмөр замын эмнэлгийн ажилтнууд илүү өндөр цалинтай. Энэ байдалдаа цадсан хэн нь ч дарга нар руугаа үсчээд байх сонирхолгүй, амин хувиа хоохойлоод л сууж байвал барав гэж амьдардаг гэх. Даргын шийдвэрээр орж ирсэн эмнэлгийн үйл ажиллагаанд хэрэглэгдэх аппарат хэрэгсэл дандаа шахаасных гэж болно. Эхогийн аппаратыг 30 сая төгрөгөөр автал төд удалгүй эвдэрчихэж. Оронд нь зөөврийн жижиг эхо ажиллуулсан болоод явж байгаа. Гэтэл эхогийн чиглэлээр ашиглах аппаратыг үнэтэй авлаа гэхэд 10 орчим сая төгрөгт багтах гэнэ. Бас хэдхэн жилийн өмнө амьсгалын аппарат авсан байдаг аж. Энэ нь хүний урманд нэг ч удаа ажиллаагүй. Ерөөсөө л эхнээсээ эвдэрхий юм авсан хэрэг. Солонгосоос авчирсан рентген хэвийн ажилласаар байхад шинийг авчирч, суурилуулах гээд эргэн тойрон үйлчилгээтэйгээ нийлээд 150 мянган ам.доллар гарзадсан гэх. Эмнэлгийн лабораторид анализатор гэдэг аппарат хоёр ширхэг бий. Томоохон эмнэлэгт нэг л байхад хангалттай аппаратыг хэн шахсан болохоор хоёрын хоёроор нь зэрэгцүүлээд тавьчихдаг байна гэхчилэн мэргэжлийн хүний л амнаас гарах шүүмжлэл урсах нь. 
Б.ХАЖИДМАА

