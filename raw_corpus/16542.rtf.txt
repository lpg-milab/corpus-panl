№265 (16542)         
1986 оны арван нэгдүгээр сарын 5.
Бат холбоо

Ардын эрхт Монгол улс, Зөвлөлт засагт Холбоот Орос Улс хоёр найрамдалт харилцаа тогтоох тухай Хэлэлцээр байгуулсны 65 жилийн түүхт ой өнөөдөр болж байна. 

Суут их Ленин, монголын хувьсгалын удирдагч Д. Сүхбаатар нарын шууд оролцоотойгоор боловсруулж, байгуулсан 1921 оны арван нэгдүгээр сарын тавны хэлэлцээр монгол, зөвлөлтийн ард түмний харилцааны шинэ түүхнээ гандашгүй гэгээн хуудас нээж Монгол орныг хувьсгалчаар өөрчлөн хөгжүүлэх их үйлсийн хувь заяаг Октябриар эхэлсэн дэлхийн хувьсгалт үйл явцтай нягт холбож, тэр үеийн хамгийн хоцрогдмол орны нэг байсан Монголын түүхийн бүхэл бүтэн эринийг алгасуулан социализмд дэвшүүлэх гайхамшигтай хэтийн төлөв нээж өгсөн билээ. 

Дорно дахинд хамгийн анхны ардын эрхт байгуулал манай төр улсаас Октябрийн өлгий оронтой ийнхүү тогтоосон ангийн холбоо, найрамдлын барилдлага нь марксизмленинизм, социалист интернационализмын зарчимд тулгуурласан улс хоорондын цоо шинэ харилцааны үүсгэл, ирээдүйн дүр төрх болж өнөө үед социалист хамтын нөхөрлөлийн орнуудын найрамдалт харилцааны үндсэн шинжийг илтгэн харуулсан олон улсын ач холбогдолтой, бодитой амьд бөгөөд гүн гүнзгий агуулгатай хосгүй том түүхэн ололт мөн. 

В. И. Ленин монголын хувьсгалчидтай уулзахдаа өгсөн мэргэн зөвлөлгөө, урьд хоцрогдмол байсан улс орон хөрөнгөтний биш хөгжлийн замаар замнаж болох тухай суут сургаал нь монголын нийгмийг хувьсгалт ёсоор шинэчлэх зорилтуудыг тууштай хэрэгжүүлэхэд шинжлэх ухааны удирдлага болж ирлээ. МАХН-ынхаа зөв мэргэн удирдлагаар ардын засгийн жилүүдэд монголын ард түмэн хувьсгалт ардчилсан өөрчлөлтүүдийг хэрэгжүүлж, феодализмаас социализмд дэвшсэн аугаа их үсрэлт хийж цоо шинээр үндэсний аж үйлдвэр, улс ардын аж ахуйн олон салбар үүсгэн хөгжүүлж, социалист үйлдвэрлэлийн харилцааг ялалтад хүргэж, социализмын материал техникийн бааз эрчимтэй байгуулж байгаагаа монгол, зөвлөлтийн ленинч найрамдал, нягт хамтын ажиллагааны өгөөмөр үр шим, их Лениний сургаалын бодит биелэл гэж манай ард түмэн зүй ёсоор бахархаж байдаг билээ. 

Тухайн үеийн олон улсын байдлын болон ах дүү хоёр орны хөгжлийн шинэ нөхцөл байдалд үндэслэн БНМАУ, ЗСБНХУ-ын хооронд 1936 онд байгуулсан харилцан туслах тухай Протокол, 1946, 1966 онд гарын үсэг зурсан холбоотны гэрээ бичгүүдэд монгол, зөвлөлтийн анхны хэлэлцээрийн үзэл санаа, зарчмууд тусгалаа олж, улам бүр хөгжин гүнзгийрсэн юм. 

Монгол, зөвлөлтийн ах дүүгийн найрамдал, намын хамтын ажиллагаа нь найрамдлын гэрээ бичгүүдийн ариун үзэл санааны дор жар гаруй жилийн туршид ямагт өрнөн дэвших замаар хэлбэрэлтгүй хөгжиж, үнэхээр амьдралын бүхий л хүрээг хамарч, бүтээн байгуулах хүч нь хэмжээлшгүй өсч, монголын ард түмний үндэсний бахархал болон бадран цэцэглэсээр байна. Одоо хоёр орны нам, улс, олон нийтийн байгууллага, хөдөлмөрийн хамт олны хоорондын үр бүтээлт шууд харилцаа улам бүр өргөжин, эдийн засаг, шинжлэх ухаан техникийн хамтын ажиллагааг урт хугацаагаар программчилж, хамтын үйлдвэрийн хэлбэр гүнзгийрч байна. 

Манай оронд сүндэрлэн боссон шинэ шинэ хот суурин, орчин үеийн аж үйлдвэр, хөдөө аж ахуйн цогцолборууд, соёл, шинжлэх ухааны түргэн хурдацтай хөгжил, ард түмний аж байдал, соёлын байнгын өсөлт бол монгол, зөвлөлтийн харилцааны амьд биелэл, түүний гүн гүнзгий олон талт утга агуулгын бодит илэрхийлэл мөн. 

БНМАУ, ЗСБНХУ-ын улс төр, нийгэм эдийн засгийн хөгжлийн өнөөгийн шинэ үе шах тус хоёр орны харилцаанд улам өргөн сайхан хэтийн төлөвийг нээж байна. Монгол, зөвлөлтийн хамтын ажиллагааны гол чиглэл, цаашдын төлөвийг тодорхойлох, арга хэлбэрийг боловсронгуй болгох, үр ашгийг дээшлүүлэх үйл хэрэгт нөхөр Ж. Батмөнх, М. С. Горбачев нарын удаа дараагийн уулзалт, тэдний яриа хэлэлцээ онцгой үүрэг гүйцэтгэж монгол, зөвлөлтийн харилцааны бололцоо, нөөцийг улам бүр дүүрэн ашиглах, хамтын хүч чармайлт туршлага, мэдлэг, санаачилга үүсгэлийг оновчтой нэгтгэн дайчлахад түлхэц болж байгаа нь хоёр ард түмний язгуур эрх ашигт төдийгүй социалист хамтын нөхөрлөлийн байр суурийг бэхжүүлэх нийтлэг зорилгод нийцэж байна. 

МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга нөхөр Ж. Батмөнх << МАХН, ЗХУКН болон БНМАУ, ЗСБНХУ-ын эвдэршгүй холбоо, ах дүүгийн найрамдлыг бүхий л талаар бэхжүүлэх явдал цаашид ч МАХН-ын гадаад бодлогын үйл ажиллагааны гол чиглэл байх болно. ЗХУ-тай тогтоосон нягт, интернационалч хамтын ажиллагаа бол БНМАУ энхийн байгуулалтын шинэ өндөрлөг өөд амжилттай урагшлан давшихын найдвартай баталгаа ямагт байсан, байх ч болно >> гэж МАХН-ын XIX их хурал дээр онцлон тэмдэглэсэн билээ. 

Ах дүү хоёр орны уялдуулан зохицуулсан гадаад бодлогын идэвхтэй үйл ажиллагаа Ази болон даян дэлхийн энх тайван, аюулгүй байдлыг сахин хамгаалах, хүн төрөлхтнийг цөмийн дайны аюулаас сэрэмжлэн зайлуулах, нийгмийн өөр өөр байгуулалтай улс гүрний харилцаанд энх тайвнаар зэрэгцэн орших зарчмыг тууштай нэвтрүүлэхэд чиглэсэн социалист хамтын нөхөрлөлийн орнуудын нийтлэг уйл ажиллагаанд үнэтэй хувь нэмэр, бодит хандив болж байна. 

ЗХУКН-ын XXVII их хурлын шийдвэрийг хэрэгжүүлэхээр ах дүү зөвлөлтийн ард түмэн, коммунистуудаас эрчимтэй, шургуу хийж байгаа өөрчлөлт шинэчлэлт нь манай ард түмний баяр бахархлыг төрүүлэхийн хамт эх орноо улам хөгжүүлж, ажил үйлсээ төгөлдөржүүлэхэд үлгэр дууриал болж байна. 

Зөвлөлт нөхдийнхөө ололт амжилтад монголын хөдөлмөрчид ах дүүгийн ёсоор халуун баяр хүргэж даян дэлхийд энх тайвныг сахин хамгаалж, ЗХУКН-ын XXVII их хурлын гайхамшигт шийдвэрийг хэрэгжүүлэх үйлсдээ улам их амжилт олохыг хамтын их баярын энэ өдөр чин сэтгэлээс хүсэн ерөөж байна. 

