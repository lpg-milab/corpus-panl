73 настай оюутан

ХААДС-ийг төгссөн залуухан хүү хүлгийн жолоог хөдөө тийш залж байсан цаг саяхан мэт. Дугаар 29 гэсэн шинэхэн дипломоо өвөртлөн сургуулийнхаа хаалгыг хааж гарсан тэр цаг бол 46 жилийн өмнө билээ.
Энэ жил Л.Борхүү төрөлх сургуулийнхаа хаалгыг дахин татан орлоо. Зүгээр нэг ороод гаръя гэсэнгүй. 73 насандаа оюутан болж иржээ. Их сургуулийн таван жил төдийгүй ажлын талбар дээр 46 жил суралцсан ч түүнд дахин сурах хэрэг гарчээ. Хөвсгөлийн Тариалан сумаас ажлын гараагаа эхэлсэн тэрбээр ХАА-н материал хангамжийн газар болон, Гачуурт тосгонд ажиллаж байлаа. Харин Төв аймгийн Баянцогт сум бол түүний хувьд тогтож суурьшсан нутаг нь юм. Хуучнаар сангийн аж ахуй гэж байхад тэр олон мал, саалийн фермийн үнээ, тугалын төлөө нойртой нойргүй зүтгэж явлаа. Өөрийнх нь хэлснээр ёстой л ажилд нухлуулж байсан үе нь. Шөнө орой орос ном орчуулж, мэдлэгээ зузаатгана. Өдөр нь өнөө хэдэн малдаа санаа зовж хөдөө гадаагүй явна. Хүйтэнд ногоон "69" унаж, зун намар мотоцикльтой сүнгэнүүлэн давхидаг тэр цагийн Борхүү эмч хэвээрээ шахам. Идэр залуугийн цог золбоог насны салхи хийсгэсэн ч хийж бүтээх сэтгэл, зүтгэл нь залуугийнхаараа. Борхүү эмч 1992 онд тэтгэвэрээ суусан ч "Малын хөл доголчихлоо үзээд өгөөч" гэх мэт дуудлага тасрахгүй. Мэдэхгүй чадахгүй биш очоод үзнэ, эмчилнэ. Ингэж амин хувиараа малын эмнэлгийн албыг залгуулсаар 15 жил болж. Ер нь түүний амьдралд "дуудлага" гэдэг үг их олон давтагдсан болов уу. Яг л хүний эмч шиг малын дуудлаганд явна. Харин тэгтэл аймгийн хөдөө аж ахуйн удирдах газрын зарим хүмүүс "Танай суманд нэг малын эмч хүрэлцэхгүй байна.Та хувиараа малын эмнэлэг байгуулж ажиллаач" гэж зөвлөжээ. Тэртээ тэргүй мал эмчилсээр байгаа юм чинь гуйлгах нь юув. Угаасаа энэ салбарын хоолноос нь хороолцож явсны учир хувийн мал эмнэлгийн үйлчилгээ явуулж эхэллээ. "Хангинах хоршооны мал эмнэлэг" гэсэн догь нэртэй. Сумын Засаг дарга ч эмнэлэг байгуулахыг зөвшөөрч. Тэндээ16 айлтай гэрээ хийж ажиллалаа. Саяхан даа, аймгаас нэг цахилгаан ирсэн нь "Хувиараа мал эмчлэх эрх олж ав. Одоо хот явж эхлэх гэж байгаа сургалтад суу" гэсэн байв. Ингээд л дахин оюутан болж ирээд байгаа нь энэ. "Манай анги 40 гаруй хүүхэдтэй. Хамгийн ахмад нь би. Миний сурч байсан үеэс их өөр болжээ. Сайхан залуучуудаар хичээл заалгаж байна. Багш нар маань дандаа докторантаас дээш цолтой хүмүүс байх юм. Тэдний хэлсэн бүгдийн чадах ядахаараа тэмдэглэж авлаа. Хичээлийн хөтөлбөр их шахуу, өдөрт найман цагаар ордог. Энд сурсан мэдсэнээ цаашид ажиллах чиг баримжаагаа болгоно доо" хэмээн Борхүү гуай ярьж байсан. Тэрбээр шалгалт өгөөд лицензээ авчихвал хувиараа мал эмчлэх эрхтэй болно гэсэн үг. "Мэргэжлийг мэрж идээд бардаггүй гэдэг үг байдаг. Үнэхээр үнэн юм. Олон жил малын эмчийн ажлыг хийлээ. Хүн мэргэжлээ хүндэтгэж, түүндээ сонирхолтой байх юм бол ёстой л насаараа мэрж идээд барахгүй. Одоо би үзлэгийн мөнгө гээд авна. Тэтгэврийн хэдэн төгрөг дээр ч нэмэртэй" хэмээн оюутан маань ярьж байна лээ. Өөрийн хөвгүүдээс мэргэжлийг нь өвлөх сонирхолтой хүн байвал цаашдаа сургуульдаа сургах бодол бий. Тэд нь ч аавынхаа ажилд гол түшиг тулгуур нь болдог хүмүүс. Мөн өөрийг нь дагалдаж юм сурах хүсэлтэй хэнд ч гэсэн заагаад өгөх сэтгэл, мэдлэг Борхүү эмчид бий. Наашаа гээд ирснийг цаашаа гэж түлхэхгүй гэж өөрөө ярьсан шүү. Миний мэдэх, магадгүй манай хамгийн өндөр настай оюутан маань энэ өдрүүдэд шалгалтаа өгч байгаа. Тэгээд тэртээ 46 жилийн өмнөх шигээ шинэхэн лицензээ өвөртлөөд нутгийн зүг явна биз ээ. 
Д.Оюунтуяа
