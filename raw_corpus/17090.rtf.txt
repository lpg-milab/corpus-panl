№187 (17090)     
1988 оны наймдугаар сарын 5.
Түргэн тусламж

Хун ардын эрүүл мэндийг хамгаалах ажлын нэг чухал хэлбэр нь түргэн тусламжийн үйлчилгээ юм. Эмнэлгийн хүргэн тусламжийн алба нь гэнэтийн өвчлөл, осол гэмтлийн үед богино хугацаанд цаг алдалгүй анхны тусламж үзүүлж, мэргэжлийн эмнэлэгт түргэн хүргэх зорилготой. 

Нам, засгийн авч хэрэгжүүлж байгаа дэс дараатай арга хэмжээний үр дүнд эмнэлгийн түргэн тусламжийн албаны материаллаг бааз, боловсон хүчний хангамж, үйлчилгээний түвшин жилээс жилд сайжирсаар байна. Одоо манай улсын түргэн тусламжийн 30 гаруй станцад мянга гаруй эмч, ажилчид ажиллан, жилдээ сая шахам дуудлагад үйлчилж, мянган хүн амд хотод 540 - 609, аймгуудад 294 - 789 дуудлага ногдож байна. 

Улаанбаатар хот, аймгийн төвд насанд хүрэгчид, хүүхдэд төрөлжсөн тусламж үзүүлэх 24 цагийн үйлчилгээтэй станцууд ажилладаг. 

Хөдөө орон нутагт хүн амын нягтрал, суурьшил, цаг уурын нөхцөл, зам харилцаа, нүүдлийн мал аж ахуйн эрхлэх онцлогоос шалтгаалан эмнэлгийн түргэн тусламжийн өвөрмөцөөр зохион байгуулах шаардлагатай юм. Одоогийн байдлаар сумын эмнэлэг дунджаар 30 - 40 км, сум дундын эмнэлэг 70 - 80 км, аймгийн нэгдсэн эмнэлэг 160 - 170 км-ийн дотор эмнэлгийн яаралтай тусламж үзүүлж, зарим үед нисэх онгоц ашиглаж байна. 

Сүүлийн жилүүдэд түргэн тусламжийн станцуудын 60 гаруй хувь хоёр талын богино долгионы радио холбоотой болов. Улаанбаатар хотод зүрх, судас, тархины цусан хангамжийн цочмог өөрчлөлт, осол гэмтэл, сэтгэл мэдрэл, хүүхэд, эх барих эмэгтэйчүүдийн төрөлжсөн нарийн мэргэжлийн тусламж үзүүлж, эрчимт эмчилгээ хийх бригад байгуулан ажиллаж байгаа нь хөдөлмөрчдийн талархлыг хүлээж байна. 

Гэнэтийн өвчин эмгэг, осол гэмтэлд өртөгчид, тэдний сандарч тавдсэн ар гэрийнхэн эмнэлгийн яаралтай тусламж хүсэн хүлээдэг нь ойлгомжтой. Эмнэлгийн яаралтай, түргэн тусламжийн үйлчилгээний шуурхай байдал, чанараас өвчний хүндрэл, өвчтөний амь нас хамаардаг учир уг тусламжийн зохион байгуулалт, машин тэрэгний бэлэн байдал, эмч нарын мэргэжлийн мэдлэг, дадлага, тэдний хариуцлага. сахилга, зан харилцааны соёл онцгой өндөр байх шаардлагатай. 

Анхны үзлэгээр өвчтөний биеийн байдлыг дутуу үнэлж хүндрүүлдэг, хүнд өвчтөнийг хэд хэдэн эмнэлгийн дунд зөөвөрлөж цаг алддаг, шаардлагатай эм, тариагүй явдаг, хүмүүст хайхрамжгүй хандан гомдоодог, түргэн тусламжийн автомашиныг зориулалтын бус зүйлд ашигладаг зэрэг эмч, мэргэжилтний мэдлэг мэргэжил, ажлын хариуцлага, сахилгатай холбоотой дутагдал түргэн тусламжийн албаны уйл ажиллагаанд амь бөхтэй оршиж байгаад эрүүлийг хамгаалах байгууллагууд нухацтай дүгнэлт хийвэл зохино. 

Улаанбаатар хотод түргэн тусламжийн үйлчилгээ илүү хөгжсөн боловч нэг дуудлагад дунджаар 30 гаруй минут зарцуулж байгаа нь түүний шуурхай чанар, зохион байгуулалтыг улам боловсронгуй болгохыг шаардаж байна. Дуудлагын үйлчилгээг шуурхай болгохын тулд юуны өмнө түргэн тусламжийн тэрэгний бэлэн байдлыг хангаж, хот, аймгийн төвийн гэр хорооллын гудамж, хашааны хаяг дугаар, гэрэлтүүлэг, зам, холбоо харилцааг сайжруулах хэрэгтэй байна. 

Амбулатори, хэсгийн эмнэлгийн үйлчилгээний хоцрогдлын уршгаар Улаанбаатар хотын түргэн тусламжийн бүх дуудлагын дөнгөж 60 хувь нь яаралтай тусламж шаардсан, үлдэх нь зайлшгүй биш, үр дүнгүй дуудлага эзэлж байна. 

Нэмэлт шинжилгээ хийж онош тодруулах бололцоогүй үед анхны онош тавьж, яаралтай тусламж үзүүлдэг онцлогийг харгалзан түргэн тусламжийг их эмчийн үйлчилгээнд бүрэн шилжүүлж, мэргэжлийн эмч бэлтгэх, давтан сургах, оношлогоо, эмчилгээний шаардлагатай орчин үеийн багаж хэрэгслээр хангах, сумдын эмнэлгийн хоёр машинтай, ээлжийн: жолоочтой болгох. яаралтай тусламжийн тусгай больниц байгуулах зэрэг тулгамдсан асуудлаар Эрүүлийг хамгаалах Яам ойрын үед дэс дараатай арга хэмжээ авах шаардлагатай байна. 

Эмнэлгийн яаралтай тусламжийг цаг алдалгүй хүргэхэд хотын захын хороолол, зуслан, мал аж ахуйн бригад, хэсгийн төвийг телефон холбоогоор хангах нь онцгой ач холбогдолтой. 

Ачаалал ихэсдэг өвлийн улиралд болон орой, үдшийн цагт эмч, машины тоог нэмэх, графикаар ажиллах, хөдөлмөр зохион байгуулалт, урамшууллын бригад байгуулж, ажлын чанар, үр дүнгээр эмч, диспетчер, жолооч нарын ажлыг дүгнэх, төрөлжсөн нарийн мэргэжлийн тусламжийн бригадуудыг олшруулах, хотын захын хороололд салбар станц байгуулах зэрэг арга хэмжээг авах нь хагас сая оршин суугчтай Улаанбаатар хотын түргэн тусламжийн үйлчилгээг хөнгөн шуурхай болгоход чухал нөлөө үзүүлнэ. 

Хөдөөгийн хүн амд төрөлжсөн нарийн мэргэжлийн тусламж үзүүлж байгаа нэг хэлбэр нь улсын клиникийн болон төрөлжсөн эмнэлгүүдээс мэдрэл, Мэс засал, гэмтэл, нүдний зэрэг нарийн мэргэжлийн эмч нар дуудлагаар үйлчилдэг явдал юм. 

Төв, Завхан, Увс зэрэг аймгаас хамгийн олон дуудлага ирж байгаад дүгнэлт хайж, холын аймгуудын  дунд оношлогооны төв байгуулах, орон нутагтаа өндөр мэргэжлийн эмч бэлтгэхийг Эрүүлийг хамгаалах Яам, тэдгээр аймгийн удирдах байгууллага зориуд анхаарах нь зүйтэй. 

Түргэн тусламжийн автомашиныг шатахуун, сэлбэг хэрэгслээр тэргүүн ээлжинд хангах үүргээ хангамжийн байгууллагууд тэр бур биелүүлэхгүй байгаа нь хүн ардын амь нас, эрүүл мэндийн төлөө үнэхээрийн халуун сэтгэл тавихгүй байгаа ноцтой дутагдал мөнийг анхаарвал зохино. 

Эмнэлгийн байгууллагын өсөн нэмэгдэж байгаа материаллаг баазыг үр бүтээлтэй ашиглаж, орчин үеийн анагаах ухааны ололт, тэргүүн туршлагыг. эрүүлийг хамгаалах практикт нэвтрүүлэх талаар МАХН-ын XIX их хурлаас дэвшүүлсэн  зорилгыг бүтээлчээр хэрэгжүүлж, эмнэлгийн түргэн тусламжийн хэтийн төлөвийг шинжлэх ухааны үндэстэйгээр зөв тогтоох, зохион байгуулалтыг улам боловсронгуй болгон, түүний мэргэжлийн түвшин, шуурхай байдлыг дээшлүүлэхэд ах дүү социалист орны туршлагыг үр дүнтэй хэрэглэх нь эрүүлийг хамгаалах байгууллагын хойшлуулшгүй зорилтын нэг мөн.

