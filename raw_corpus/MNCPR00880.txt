Их найрал хөгжмийнхөн гурвалсан хөг дуугаргана

Улсын филармонийн Уран сайхны удирдагч, ерөнхий удирдаач, Урлагийн гавъяат зүтгэлтэн, профессор Н.Бүтэнбаяртай ярилцлаа.
-Таныг саяхан симфони найрал хөгжмийн бүрэлдэхүүнийг өргөтгөх талаар Ерөнхийлөгчтэй уулзсан гэж сонссон. Зорьсон хэрэг бүтэв үү? 
-Улс орон нэг үеэ бодвол хөгжиж байна. Үүнтэй холбогдуулан Симфони найрал хөгжмийн гурвалсан хөг гэж байдаг даа, 82 хүний бүрэлдэхүүнтэй болгох талаар Ерөнхийлөгчид санал тавьсан юм. Нааштай хүлээж авлаа, их баяртай байна. Ерөнхийлөгчийн ивээл дор "Сонгодог урлаг хөгжүүлэх хөтөлбөр" хэрэгжиж эхэлсэн. Энд аль болох багтааж, төрийн ивээлд авах талаар голчлон ярилцсан юм. Ер нь Төрийн их найрал хөгжим бий болгох хэрэгтэй л дээ. 1980-аад оны үед Симфони найрал хөгжим гурвалсан хөгтэй, 80-аад хүний бүрэлдэхүүнтэй байсан юм. Энэ үед Л.Бетховений алдарт есдүгээр симфонийг туурвисан түүхтэй. Их зохиолчийн 210 жилийн ойгоор ийнхүү тоглосон нь Азидаа анхны тохиолдол байсан гэж гэж хэлж болно. "Ерөнхийлөгчийн" хөтөлбөрийн дагуу тухайлбал, саяхан хөгжмийн зохиолчдын бүтээлийг үнэлж, Улсын санд бүртгэн авлаа. Үүнд зориулж нийт 50 сая төгрөг зарцуулсан. 
-Өмнө нь 12 сая төгрөг байсан...
- Урлагаа өөд нь татах ийм ажил эхлүүлсэнд манай хөгжмийн зохиолчид их баяртай байгаа. 
-Дунджаар хэдэн төгрөгөөр үнэлсэн юм бэ? 
-Янз бүр. Зохиолч өөрсдөө үнийн саналаа ирүүлнэ. Комиссынхон нягталж үзнэ. Тухайн хүн бүтээлээ 10 сая төгрөгөөр үнэллээ гэхэд дөрөв, таван хүний гар дээр л энэ мөнгө очих болж байна. Харин комисс аль болох олон хүн хамруулахыг хичээсэн. 
-Энэ мөнгийг олон хүнд хувааж өгснөөс цөөн хүнд олговол уран бүтээлчдээ ч хэрэгтэй, Улсын сандаа ч нэр хүндтэй биш үү? 
-Энэ санаа зөв л дөө. Өнөөдрийн хувьд нэр дэвшсэн бүтээлүүдийн дунд нэг их гоц, өндөр үнэлчихмээр, мундагчуудтай харьцуулчихмаар зохиол цөөн байсан. Гэхдээ энэ урлагийг хөгжүүлэхийн төлөө оюунаа чилээж байгаа хүмүүсийг урамшуулах хэрэгтэй. Үгүй бол, зохиол бичигдэхгүй. Магадгүй, цаашид чанартай сайн бүтээл төрвөл зохих хэмжээнд үнэлж болох байх. 
-Танай найрал хөгжмийн хамтлаг одоо хэдэн хүний бүрэлдэхүүнтэй байна? 
-51. 
-Хүн хүч дутдагаас дэлхийн хэмжээний томоохон зохиолуудыг тоглоход хүндрэлтэй байдаг гэж сонссон... 
-Том зохиолуудыг гол төлөв гурвалсан хөг дээр бичсэн байдаг. Энэ бүхнийг тоглохын тулд энд тэндээс хөгжимчид гуйн, гэрээгээр ажиллуулж, цагаар цалинжуулж байна. Бүрэн бүрэлдэхүүнтэй болчихвол ийм хүндрэл гарахгүй. 
82 хүний бүрэлдэхүүнтэй байна гэдэг гурвалсан хөгийн доод жишиг.
Орчин үеийн зарим томоохон хэмжээний бүтээлийг дөрвөлсөн хөг дээр, 110, 120 хүний бүрэлдэхүүнтэй дуугаргадаг. Үүнийг болъё, ядаж гурвалсан хөгөө дуугаргая. Гадаад харилцаа сайжирч байна. Гадаадын том том удирдаач нар манайд ирж ажиллах гэж байна. Хөг дутуу болохоор ХБК, ДБЭТ-иас хөгжимчид гуйж суулгана. Заримдаа их төвөгтэй байх юм. 
-Бүрэн бүрэлдэхүүнтэй болголоо гэхэд боловсон хүчин манайд хангалттай бий юү? 
-Бий болгож болно. Олон хөгжимчин ажилгүй сууж байна, цалингийн фонд бага учраас тэднийг ажиллуулж чадахгүй байгаа болохоос. Цалингийн фонддоо тааруулан оюутнуудыг тал цалин өгч ажиллуулж байна шүү дээ. 
-Танай хөгжимчид дунджаар хэдэн төгрөг авдаг юм бэ? 
-Цалин нэмэгдээд доод тал нь 228 мянган төгрөг болсон. Дээд тал нь 260 мянга. Пультийн систем өөрөөр хэлбэл суудлын дарааллаар тооцдог юм. Дэлхийн симфони найрал хөгжмийнхэн ихэвчлэн энэ системийг хэрэглэдэг. Группүүдийн концертмейстер гэж ярьдаг юм, нэгдүгээр хөгийн хөгжимчин арай өндөр цалин авна гэсэн үг. 
Манай цалингийн фонд уг нь 40 хөгжимчинд зориулсан. Нэг хүний цалинг хоёр оюутанд өгдөг тулдаа 50 хөгжимчинтэй байна. 
-Саяхан Америкийн симфони найрал хөгжмийнхөн Хойд Солонгост тоглолтоо хийж, нэлээд шуугиан тарьсан. Дэлхийн олон улс орон тэднийг энхийн элчийн үүрэг гүйцэтгэлээ гэж үнэлж байна лээ... 
- Нью-Йоркийн найрал хөгжимчид. Урлаг улс төрд нөлөөлсөн нэг жишээ энэ. Олон жил Америк, Хойд Солонгостой хэл амаа ололцож чадаагүй. Гэтэл ийм тоглолт хийе санал тавьж нэг жил гаруй хөөцөлдсөний эцэст санасандаа хүрлээ. Тоглолтын программ нь ч бас анхаарал татаж байсан. Энэ үеэр Дворжекийн есдүгээр симфонийг тоглосон шүү дээ. Оросоор "Шинэ ертөнц" гэж нэрлэдэг юм. Дворжек Америкт очоод есдүгээр симфонио энэ орныг бодож төсөөлж бичсэн гэдэг. Ийнхүү бүтээлээрээ хүртэл Америк гэдэг улсыг солонгосчуудад ойлгуулахыг хичээж байна. CNN-ээр бүхэл бүтэн тоглолт үзүүлэхийг би анх удаа л үзлээ. Хоёр улсыг ойртуулахад нөлөө үзүүлэх бас л нэг том сурталчилгаа, чухал алхам. 
-Танайх хамгийн сүүлд Японд тоглолтоо хийсэн билүү? 
-2003 онд л доо. Азийн симфони найрал хөгжмийн их наадамд оролцсон нь бидний бас нэг том амжилт байсан. Мөн л гаднаас 20-иод хөгжимчин урьж, яг гурвалсан хөгийнхөө бүрэлдэхүүнтэй очиж тоглосон юм. Зарим япон хүн манайд симфони найрал хөгжим байдаг гэдгийг мэддэггүй шиг байгаа юм. Их л гайхан хүлээж авч байна лээ. Ер нь манай тоглолтыг их сонирхож байсан л даа. Нэг талаар юу дуугаргах нь уу гэдгийг мэдэх гэсэн байх. Гэхдээ тэдний дунд мэдлэг боловсролтой хүмүүс байлгүй яахав. Нөгөө талаар, манай сумочдын нөлөө их байсан гэж боддог юм. Аваргын эх орноос найрал хөгжмийнхөн ирлээ гэдэг утгаар. Аваргыг танхимд хүлээж авч байгаа нь бас суудал дүүрэн сонсогчид гээд маш гайхамшигтай байсан. Энэ наадмыг нээж, бидний өмнө тоглосон найрал хөгжмийнхөн Турк улсынх, харин удирдаач нь япон хүн юм билээ. Тэр улсад ажиллаж амьдардаг гэсэн. Япон өнгө аястай тоглож байна лээ. 
-Бүр илт анзаарагдаж байна уу? 
-Нөлөөлдөг л дөө. Нөлөөлөлгүй ч яахав. Манайхны хувьд орос шкоолтой. Жинхэнэ сонгодог талаас нь тоглосон. 
-Ямар зохиол тоглосон юм бэ? 
-П.И.Чайковскийн "Ромео, Жульетта", В.Моцартын Фигарын ари, Б.Шаравын Морин хуурын концерт, Р.Вагнерийн "Риензи", "Тангейзер" удиртгал. 
"Иолант" дуурийн Робертийн ариг гавьяат жүжигчин П.Ганбат агсан дуулж, үнэхээр гайхуулсан шүү дээ. Монголчууд зөвхөн малчид биш гэдгийг тэд бидний тоглолтыг үзээд ойлгосон байх. 
-Манайх ер нь хэр чадвартай вэ? 
-Түвшин өндөр. Маш сайн тоглосон, маш сайн бэлтгэл хийсэн.
Энд оролцохоос өмнө япончууд бидэнтэй ирж уулзан, хөтөлбөрийг маань сонссон юм. Тэд манай үлээвэр хөгжмийг их голсон. Тэр нь "Ямаха" байхгүй юү. 1987 онд Японоос 50 сая иенийн хөгжим бэлэглэсэн юм. "Ямаха" чинь дотроо гурван янз байдаг юм байна. Мэргэжлийн, мэргэжлийн бус, сургалтын гээд. Манайд мэргэжлийн бус нь байдаг юм билээ. Биднийг очиход жинхэнэ мэргэжлийн түвшинд хүрсэн хөгжим бэлдээд тавьчихсан. Их айхтар, манайхыг "Ямаха" дээр тоглодог юм чинь дуугаралт нь ямар байх нь гэдгийг үзэх гэж байхгүй юү. Ингээд сургуулилт хийгээд тоглосон, шал өөр юм билээ. Заал нь их гоё юм, акустик ч сайн. Хөгжмөө ийнхүү сольж тоглуулж байгаа нь "Ямаха" пүүсийнхээ нэр хүндийг хамгаалж байгаа хэрэг гэж бид ойлгосон. 
-Ерөнхийлөгчтэй уулзахад хүн хүч нэмэхээс гадна хөгжим худалдаж авч өгнө гэж байх юм уу?
-Материаллаг талаас дэмжинэ гэсэн. 82 хүний бүрэлдэхүүнтэй болвол хөгжим дутах л байх. Их найрал хөгжмийн үндсийг манайх дээр тавиад төрийн том тоглолтын үеэр ДБЭТ-иас хөгжимчид авч суулгая гэж тохирлоо.
-Танайхан сүүлийн үед юу хийж байна? 
-Удахгүй энэ сард багтан Францын удирдаач ирнэ. Зургадугаар сард Америкийн нэртэй удирдаач ирж бүтээлээ туурвина, солонгос хүн л дээ. Энэ мэтчилэн том том зүйлүүд хийхэд бүрэлдэхүүн дутагдалтай байгаа юм. Ерөнхийлөгчид хандсан хоёр дахь асуудал бол Симфони найрал хөгжмийг "Эрдмийн" гэсэн цолтой болгох тухай байлаа. Энэ талаар БСШУЯ-наас хариу өгсөн л дөө. "Ийм дүрэм журам байдаггүй юм байна. Тиймээс энэ цолыг олгох боломжгүй" гэсэн утгатай. Энэ талаар Ерөнхийлөгчид уламжилсан. 
Ерөнхийлөгч "Ийм дүрэм журам байхгүй. 2002 онд би Ерөнхий сайд байхдаа хөөцөлдөж байж ҮДБЭЧ, ЦДБЭЧ болгон өөрчилсөн. Энэ тухай удахгүй хууль дүрэм санаачилна" гэсэн хариу өгч байна лээ.
-Ийм цол бий болгох ямар хэрэгтэй юм бэ? 
-Нэр төрийн хэрэг байхгүй юү. Ленинградын, Е.Мравинскийн удирддаг Симфони найрал хөгжмийг бүр "Гавьяат" гэдэг цол тодотгодог. Манай найрал хөгжим байгуулагдсан цагаасаа эхлэн 50 жилийн хугацаанд маш их зүйл хийсэн. Эрдмийн гэдэг нь их зүйл бүтээж туурвисан хамтлагийн нэрийн өмнө байх ёстой цол юм уу гэж би ойлгодог. Үүнийг зарим хүмүүс академический гэж буруу ойлгож тайлбарладаг юм. Академи гэдэг дэлхий нийтийн дунд хэрэглэгддэг цол.
Б.Хонгормаа 