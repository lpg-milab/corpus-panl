№230 (17447)       
1989 оны есдүгээр сарын 26 
ТЭЖЭЭЛИЙН ЗАРДАЛ, ӨРТӨГ

Малын тэжээл үйлдвэрлэлийн хэмжээ жилээс жилд нэмэгдэж, бүтэц, чанар нь сайжирч, сүүлийн гурван жилийн дунджаар жил бүр нэг сал гаруй тонн тэжээлийн нэгжтэй тэнцэх хэмжээний тэжээл үйлдвэрлэх болсон нь 1960 оныхоос бараг гурав дахин нэмэгдэж, хонин толгойд шилжүүлснээр нэг малд хорь гаруй кг тэжээл ногдох болж, улмаар малын зайлшгүй шаардлагатай нэмэгдэл тэжээлийн дөч гаруй хувийг хангаж байна. 

Малын тэжээлийн үйлдвэрлэлийн хэмжээг нэмэгдүүлэхдээ хэдий хэмжээний өртөг зардал гаргаж үйлдвэрлээд аль хэр оновчтой зарцуулж, ямар үр дүнд хүрч байгааг тооцоолж үзэх нь эдийн засагч арга барилын шаардлага байх ёстой. Тэжээл үйлдвэрлэлийн өртөг, зардал нь байгалийн болон таримал тэжээлийн ургацын байдал, материал техникийн хангамж, ажлын зохион байгуулалт зэрэг олон хүчин зүйлээс шалтгаалж жил бүр харилцан адилгүй байх боловч одоогийн улсын дунджаар нэг тонн тэжээл ( тэжээлийн нэгжээр ) ийг 180 - 230 төгрөгөөр бэлтгэж байна. 

Мал аж ахуйн бүтээгдэхүүн үйлдвэрлэлийн нийт зардалд тэжээлийн эзлэх хувийг 1986 - 1988 оны дунджаар авч үзвэл улсын хэмжээгээр 29 хувь, үүнээс сангийн болон тэжээлийн аж ахуйд гучаас дөч гаруй, хөдөө аж ахуйн нэгдэл, нэгдэл дундын үйлдвэр, хоршоололд хориос дөчөөд хувийг эзэлж байгаа нь өөрийн өртөгт цалингийн дараа орох хэмжээний зардал болж байна. Түүнээс гадна тэжээл үйлдвэрлэлийн хэмжээг нэмэгдүүлэхэд хөдөө аж ахуйн байгууллагыг урамшуулах, мал аж ахуйн бүтээгдэхүүн үйлдвэрлэлийн өөрийн өртгийг нэмэгдүүлэхгүй байх зорилгоор олон төрлийн арга хэмжээ авч улсын төсвөөс ихээхэн хэмжээний хөрөнгө зарцуулж байна. Тухайлбал, 1968 оноос эхлэн улсын тэжээлийн фондоор дамжуулан тээвэрлэсэн тэжээлийн тээврийн зардлыг улс бүрэн хариуцаж байна. Говийн бүсэд болон хадлан бэлчээрээр түүнтэй адилтгах нөхцөлд байгаа аймаг, сумын нутагт оршдог хөдөө аж ахуйн байгууллагыг өөрийн хүчээр тэжээл үйлдвэрлэх хэмжээг нэмэгдүүлэх сонирхлыг дээшлүүлэх зорилгоор 1986 оноос эхлэн өөр аймаг, сумын нутагт бэлтгэж авсан сүүлийн тээврийн зардлын тавин хувь, дотоод нөөц бололцоогоо ашиглан бэлтгэсэн багсармал, холимог, төрөл бүрийг гар тэжээл, дарш бэлтгэх, хадлангийн талбайг хашиж хамгаалах, услах зэргээр өмнөх дараалсан таван жилийн дунджаас нэмэгдүүлэн үйлдвэрлэсэн тэжээлийн тонн тутамд 150 төгрөгийн урамшууллыг улсын төсвөөс олгон байх арга хэмжээ авлаа. Ийм арга хэмжээнд улсын төсвөөс 1986 - 1988 онд жилд дунджаар 150 гаруй сая төгрөг зарцуулсныг тооцоолбол нэг тонн тэжээлийн нэгжтэй тэнцэх тэжээлийн зардал 320 - 370 төгрөгт хүрэх болсон нь харьцангуй өндөр үзүүлэлт юм. 

Тэжээл үйлдвэрлэлийг аль болох хэрэглэгчдэд нь ойртуулах, дотоод нөөц бололцоог бүрэн ашиглан бага зардлаар арвин их тэжээл бэлтгэж зардлыг багасгах эдийн засгийн механизмыг боловсруулан хэрэгжүүлэх нь оноо үед зүй ёсоор шаардагдаж байна. Одоогийн байдлаар аж ахуй, нэгдэл бүр тэжээл үйлдвэрлэлийн хэмжээг нэмэгдүүлэх, өртөг, зардлыг хямдруулах талаар байгаа нөөц бололцоогоо бүрэн ашиглахгүй ихээхэн зардлаар багахан тэжээл авч байна. 

Байгалиас авах хадлан, тэжээл хамгийн хямд гэдгийг ойлгодог боловч ажил хэрэг дээрээ дутуу үнэлдгээс 1908 онд бэлтгэсэн хадлан 1985 оныхоос 2, 6 хувиар буурснаар барахгүй улсын фондоос ихээхэн хэмжээний тэжээл авдаг Баянхонгор, Дундговь, Өмнөговь, Говь-Алтай, Дорноговь, Өвөрхангай, Завхан зэрэг аймгуудын өөрсдийн хүчээр бэлтгэсэн байгалийн хадлангийн хэмжээ 1986 - 1988 оны дунджаар 1985 оныхоос арваад хувь доогуур байлаа. 

Байгаль, цаг агаарын тааламжтай нөхцөлийг хүлээж суулгүй хадлангийн талбайг хашиж хамгаалах, бордох, услах, нэмэгдэл үр цацах зэргээр тордож нэгж талбайгаас авах ургацыг нэмэгдүүлэх ажиЛ хийдэггүй, мал аж ахуйн суурийн малчдын хүчээр хадлан, гар тэжээл бэлтгүүлэх ихээхэн бололцоог ч бүрэн ашиглахгүй туйлын идэвхгүй ханддагаас сүүлийн гурван жилийн байдлаар суурийн хүчээр бэлтгэсэн хадлангийн хэмжээ жилд 120 - иод мянган тонноос хэтрэхгүй, нэг суурьд 3, 2 тонн өвс ногддог чамлалттай дүн гарсан байна. Хэрвээ үүнийг зөвхөн 58 тонноор нэмэгдүүлбэл хадлан бэлтгэлийн хэмжээг 246 мянган тонноор ихэсгэх нөөц бий. Малчдыг гар болон морин хадуур, тармуур бусад хэрэгцээт багажаар хангах, хадлан ихээр бэлтгэх сонирхлыг нь хөтлөх эдийн засгийн механизмыг боловсронгуй болгох, гэрээ, түрээсийн хэлбэрээр хадлангийн ажлыг зохион байгуулж хэвшүүлэх шаардлагатай байна. 

Үйлдвэрийн газрын болон хоршооллын хуулиудын заалтын дагуу хөдөө аж ахуйн улс, хоршооллын байгууллагуудын бие даасан ажиллагааг хангаж, аж ахуйн бүрэн тооцоонд шилжүүлэн улмаар өөрөө өөрийгөө санхүүжүүлэх журамд ороход одоогийн үйлчилж байгаа зарим урамшууллын механизм зохих ёсоор үйлчлэхгүй байна. Фондоор дамжсан тэжээлийн тээврийн зардлыг улсаас санхүүжүүлж байгаа одоогийн систем нь хөдөө аж ахуйн байгууллагыг өөрсдөө тэжээл бэлтгэх сонирхолгүй болгож, аль болохоор фондын тэжээл авах сонирхол төрүүлэх урамшуулал болоод байгааг өөрчлөх хэрэгтэй юм. 

Ажлын зохион байгуулалт муугаас үргүй зардал гаргаж тэжээлийн өртгийг нэмэгдүүлдэг ноцтой дутагдал олон жил үргэлжилсээр өдий хүрлээ. 1984 - 1988 оны байдлаар хадлангийн ажилд жил бүрийн долдугаар сарын 1 - 15-ны дотор гараад наймдугаар сарын нэгэн хүртэл 15 - 30 хоногийн хугацаанд тухайн жилд бэлтгэх өвсний дөнгөж зургаан хувийг авч байсан баримт дээрхийн нотолгоо болно. 

Орон нутгийн нам, захиргааны байгууллага хадлан бэлтгэх асуудлыг өөрсдөө шийдэж бага зардлаар их хэмжээний, , чанартай хадлан тэжээл бэлтгэх, ер нь малын тэжээлийг шийдвэрлэх иж бүрэн арга хэмжээ авч хэрэгжүүлэх талаар зохион байгуулалтын оновчтой ажил зохиох ёстой. 

