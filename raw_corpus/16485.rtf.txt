№208 (16485)        
1986 оны наймдугаар сарын 30.
Инээдэм,  эмгэнэл хоёр

Нийгмийн хөгжлийн хуулиар нөхцөлдөж, эсрэг тэсрэг хүчний зөрчил сөргөлдөөний үр дагавар бодсон инээдэм, эмгэнэл хоёр нь хүний оюун санааны баялаг үзэгдлийн хоёр туйл юм. << Уйлахыг бүү асуу, инээхийг асуу! >> гэж монгол ардын гүн ухааны сургамж үг нь инээдэм, эмгэнэлийн мөн чанарыг онож хэлжээ. Хувьсгалт шүүмжлэлийн хүчирхэг зэвсэг гэж инээдийн үүргийг Карл Маркс тодорхойлжээ. 

Инээд бол нийгмийн харилцаан дахь бодит зөрчлөөс үүдэн гарч, аливаа хоцрогдлыг шүүмжилж, шинэ ахуй байдлын давуу талыг төлөвшүүлэхэд түлхэц өгдгөөрөө нийгмийн өндөр ач холбогдолтой юм. амьдралын хуучирч хоцрогдсон дадал заншил, сэтгэлгээний урсгал хүчийг даван туулах нь өнөөгийн Нэг чухал зорилт болж байна >> гэж нөхөр Ж, Батмөнх намын XIX их хурал дээр зааж хэлсэн билээ. Нийгмийн үзэгдэл юмс, тэрчлэн хүний үйл ажиллагаа, ёс суртахуун, зан авир, дадал заншил нь хөгжлийн бодит шаардлага, дэвшлийн үндсэн хандлага, эрхэм дээд зорилго, хамтын аж төрөх хэм хэмжээнд харш болон хоцрогдохдоо инээдтэй, бурангуй чанартай болдог. 

Хуурч мэхлэх, сайрхах, эрх тушаалаа хортойгоор ашиглах, өмч хөрөнгө үрэгдүүлэн, салан задгай, хариуцлагагүй, сахилгагүй байдал гаргах, ууж согтуурах энэ бүхэн манай урагш давших хөдөлгөөнд харшилж байдаг юм. 

Хоцорч хуучран инээдмийн шалтаг болж буй зүйл тийнхүү шинэ дэвшилттэй мэтээр зүсээ хувилган, хуурамч баг өмсгөл зүүж, жинхэнэ шинэ зүйлийг эсэргүүцэн, хүнд суртал гаргаж, тухайлбал хоцрогдсон арга барилыг өөрчилж, шинэ сэтгэлгээ, шинэ арга барилаар алив ажилд хандах, ил тод байх зарчмыг өндөр дуугаар юм юмны түрүүн давтан давтан ярьж хэлдэг боловч бодит байдалд бахь байдаг хуучнаа үргэлжлүүлсээр байхыг хичээдэг байна. Үзэл санаа, агуулга хэлбэр, ам ажил, мөн чанар өнгөц чанар гэх мэт нь өөр хоорондоо зохилдохоо байснаас инээдэмт зүйл үүсэн гарах бөгөөд засч залруулахыг тийнхүү шаарддаг юм. 

Гоо зүйн ойлголтоор инээдийн ерийн нэг алиа марзан зангаас үүссэн инээдтэй адилтгадаггүй учир урлаг, утга зохиолд инээдэмт зүйлийг егөөдөл, шоглол, хошигнолын хэлбэрээр дүрслэн үзүүлдэг. Тэрчлэн шог зохиол, шог шүүмжлэл, шог зураг, кино, драмын бүтээлүүд худлыг илчилж, үнэнийг өгүүлдэг дайчин чанараараа хөгжил дэвшлийг түргэтгэн, бидний урагшлах хөдөлгөөний хурдцыг нэмж, дутагдал, доголдлыг үлдэн хөөх хүчтэй зэвсэг мөн. 

Инээдмийн шууд эсрэг сэрэл бол эмгэнэл, гуниг мөн. << Түүхийн зайлшгүй шаардлага ба түүнийг биелүүлэх бололцоогүй нөхцөл хоёрын хоорондын зөрчлийг эмгэнэлт явдал гэнэ >> хэмээн Фридрих Энгельсийн тодорхойлсончлон амьдралын нөгөө түрэмгийлэл нь нийгмийн харилцаанаас иш үндэстэй юм. Өөрөөр хэлбэл инээдэм, эмгэнэл нь нийгмийн үзэгдэл, хүний хүчин зүйлийн хоёр хязгаар бөгөөд байгалийн үзэгдлийг үүнтэй хольж тайлбарлах ёсгүй боловч хүрээлэн байгаа байгаль орчинг хүн бодлогогүй үйл ажиллагаагаараа бохирдуулан сүйтгэж, экологийн тэнцвэр алдагдах эмгэнэлт байдалд хүргэдэг байна. 

Социалист нийгмийн нөхцөлд шүүмжлэн шоглох инээдэмт зүйлийн адил энэрэн харамсах эмгэнэлт үйл аль алин нь байдаг болно. Гагцхүү эмгэнэлт зүйл нь бадрангуйн үр хөврөлийг агуулж байдаг онцлогтой юм. Нэгдэл, нийгмийн мал хөрөнгийг цас, шуурганаас хамгаалж яваад эрсдэх, гал, усны гэнэтийн аюулаас хүнийг аврах, нийгмийн өмч хөрөнгийг амь хайргүй хамгаалах юм уу нийтийн ариун үйл хэргийн төлөө тэмцэлд ухамсартайгаар амь насаа зориулсан олон арван баатарлаг жишээ нь хүний сэтгэлд эмгэнэлийг биш харин зориг бадруулсан өндөр үлгэр жишээ болдог билээ. Аугаа их тэмцлийн замд эмгэнэлт тохиолдол гарах боловч тэр нь зориг баатарлагийн шинжээрээ хүний сэтгэлийг бадруулна. Харин үеэ өнгөрөөж, цагийн жамаар устаж арилж байгаа бүхэн нь эмгэнэх сэтгэл төрүүлэхээсээ урьд инээд хүргэх нь олонтаа байдаг. 

Хөрөнгөт нийгмийн бурангуй заншил, балмад явдал нь түүний сүйрэл мөхлийн шинж тэмдэг учраас бид бүхэнд инээдтэй юм. Гэхдээ тэрхүү ялзарч хөгширсөн нийгэм өөрөө аяндаа байр сууриа тавьж өгөхгүй нь тодорхой. << Үхэхдээ үхэр буугаа тавина >> гэгчээр америкийн империализм талаар тоглож, хүн төрөлхтөн, манай гаригийн хувь заяанд хөнөөл учруулах дайны хэнээрхлээр солиорч, зэвсэглэлээр улайран хөөцөлдөж байна. Үнэн хэрэгтээ амиа хорлох бэлтгэл хийж байгаа дайны хэнээтнүүдийн оролдлого инээдэмтэйгээр барахгүй эмгэнэлтэй юм. 

Хоёр системийн эвлэршгүй тэмцлээр үндсэн шинж нь тодорхойлогдож байгаа орчин үеийн ертөнцөд дайн сүйрэл, энх тайван, бүтээн байгуулалтын хүчний хоорондын зөрчил нь нийгмийн хөгжлийн хуулиар социализмын хүчинд ашигтайгаар шийдвэрлэгдэж байна. Тэгэх ч зүй тогтолтой. Гэтэл нийгмийн доторхи ангийн хурц зөрчлийг хувьсгалчаар шийдвэрлэх дэвшилт чанартай ажилчин ангийн тэмцлийг империалистууд нухчин, халуун цөмийн дайнд бэлтгэж, хүн төрөлхтнийг мөхөл сүйрэл рүү түлхэхийг оролдож байгаа нь инээдэм, эмгэнэлийн заагт хутганы ирэн дээр дэнжигнэсэн осолтой тэнцвэр юм. Энх тайвны үйлсийг бүх аргаар, тэмцлийн бүхий л хэлбэрээр өрнүүлэн, дайны хэнээтний хазаарлан зогсоож чадахгүйд хүрвэл түүн шиг том эмгэнэлт явдал энэ дэлхийд байж болохгүй гэдгийг шударга хүн төрөлхтөн гүнээ ойлгож байна. 

