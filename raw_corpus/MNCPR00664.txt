Амьдрал бэлэглэсэн хүрзний дуу

Налайх ороод ирлээ. Баялгийн хонхорын уурхайд зөвшөөрөлгүйгээр нүүрс олборлож байсан хоёр залуу нурангид даруулснаас хойш тус дүүргийн аврах албаныхан хоёр дахь өдрөө ажиллаж байна гэсэн мэдээ өчигдөр орон даяар түгсэн билээ. 
Гэвч тус дүүргийн аврах албаныхан 27 цагийн дараа хоёр залуугийн амийг аварлаа гэсэн чихэнд чимэгтэй мэдээ Налайх тийш хөтөлсөн хэрэг. Нийслэлээс холгүй орших тэр бяцхан дүүрэгт очмогцоо шууд л Уул уурхайн аврах алба гэсэн саарал байшингийн гадаа буулаа. Даргынх нь өрөөг сурагласаар явж орвол хижээл насны нэгэн хүн ширээнийхээ ард нэлээд ядарсан байртай сууж байна аа. Энэ хүн бол тус албаны дарга Ц.Жанчив. Тэрбээр уурхайн байршлыг хар балаар зурж тэмдэглэсэн гар зураг руу нэлээд удаан ширтэж байснаа "Бид нар хоёр залуугаа аварч чадлаа. Тэднийг амьд мэнд байна гэсэн найдлага үнэндээ тасраад байсан шүү. Гэхдээ үүнийг хар даа (өнөөх зургаа заав) тэдний байрлалыг бид зөв олжээ. Уурхайн нурангийг ч гэсэн зөв тооцоолж ухаж байсан байна. Нийтдээ 200-300 куб метр шороо нурсан байна шүү дээ. Манайхан 27 цагийн турш найман метр шахуу газрыг тасралтгүй хүрзээр ухсаар тэднийг аварч чадлаа. Техник ашиглах ямар ч боломж байгаагүй. Өнгөрсөн шөнийн 01 цаг 40 минутын үед хүмүүсээ гаргаж авсан. Агаарын найрлагыг судалж агааржуулах арга хэмжээ авсан нь үр дүнгээ өглөө" гээд санаа алдав. Их ажлын дараахь тайтгарал энэ байлаа. Аврагчид бүтэн хоёр өдрийн турш цурам хийх завгүй ажилласан хэдий ч амрах ёсгүй гэнэ. Тангараг өргөсөн хүмүүст тийм эрх байхгүй аж. Хэдийгээр шинэ өдөр эхэлж байгаа ч аврагчид гэртээ харьж унталгүй ажил дээрээ ирцгээжээ. Даргын өрөөний үүдэнд нэгэн залуу сууж байсан нь уурхайд осолдсон хоёрын нэгнийх нь төрсөн ах аж. Дүүгээ уурхайн нурангид даруулчихлаа гэж сонсоод Сэлэнгээс замын унаа такси аль дайралдсандаа л сууж давхисаар Налайхад ирсэн гэнэ. "Дүүгээ амьд гэдэгт итгэж чадахгүй байсан. Бүтэн хоёр өдөр өнгөрсөн бас тэгээд даргын үзүүлсэн гар зургаар бол тэр чигтээ нурангид даруулсан нь тодорхой байсан л даа. Гэтэл амьд мэнд эрүүл саруул гараад ирлээ. Дүүгээ алдчихлаа л гэж бодож шаналж байсан чинь эсэн мэнд уулздаг байж. Аврах албаныхандаа маш их талархаж байна. Баярлалаа гэж хэлэх гээд энд өрөөг нь сахиад сууж байна" гэлээ. "ХҮрзний дуу сонсоод амьд гарлаа гэж бодсон" Нуранги дороос 27 цагийн дараа эсэн мэнд гарсан Б.Пүрэвсүрэнгийн гэрийг аврах ангийн даргаар нь газарчлуулан олж очлоо. Замдаа "Би энэ Пүрэвсүрэнг 16 жилийн өмнө хуримаа хийхэд нь машинаараа үйлчилж байсан юм шүү дээ. Том эгчтэй нь бид нар найзууд. Ээжийг нь ч сайн танина. Аврах ажиллагаа явагдаж байхад тэд уйлаад сандраад хэцүү л байлаа. Хөөрхийг аварч чадахгүй бол ээжийнх нь нүүрийг яаж харна даа гэж бодож байлаа" хэмээн хуучлав. Б.Пүрэвсүрэнгийнд очвол тэднийх ширээ засчихсан баяр хөөрт умбаж байлаа. Б.Пүрэвсүрэнгийн эгч нь бололтой нэгэн эмэгтэй Ц.Жанчив даргыг харангуутаа нулимс мэлтэлзүүлэн "Гарын арван хуруу шиг ижилдэж өссөн бид чинь нэгийгээ ингээд алдчихлаа гэж бодож байлаа. Баярлалаа гэдэг үг багадаад байна даа" гэсээр сандал авч өгөв. Ээж нь бололтой ануухан хөгшин нулимсаа арчаад " Би ч арай бага сандарсаан. 10 хүүхдийнхээ өмнө нь орно уу гэхээс ард орохгүй шүү гэж бодоод байсан юм аа. Эх хүний совин алддаггүй л юм байна. Миний хүү амьд гэж би бүүр мэдээд байсан юм аа. Аврахынхан мөн ачтай улс юмаа" гэсээр мөнгөн аяга гаргаж идээний дээж задлан Ц.Жанчив даргад хоёр гардан барив. Тэгснээ "Нэг мэргэн хүнээс асуусан чинь амьд байна гэсэн юм аа. Үгүй, тэр мөн айхтар хүн ээ" гэснээ байчихаад "Энэ хүүхэд ер нь нэг ингэх гээд байсан юм аа. Дөрвөн жилийн өмнө бас ингэж уурхайд орж байгаад хөлөө хугалчихсан юм. Би бүр энэ сониныхны нүүрэн дээр хэлчихье байз" гэв. Үрээ алдчихлаа гэж санан бүтэн хоёр өдөр шаналаад дараа эсэн мэнд уулзсандаа баярласан эхийн уймарсан сэтгэлийн үг энэ байлаа. Харин нөгөө "хэргийн эзэн" цаад өрөөндөө бүгээд гарч ирэх дургүй. Царайгаа нэг харуулж мэндэлсэн болоод буцаад орчихов. Гэвч хамаг бүхний сэтгэлийг зовоож дээлтэй нь хатаасан тэр дамшигтай ийн ярилцлаа.
 -Юуны өмнө амьд мэнд үлдсэнд чинь баяр хүргэе. Тэгээд юу бодогдож байх юм бэ? -Амьд гарсандаа баярлаж сууна. Бас тэгээд хамаг амьтныг үймүүлж сэтгэлийг нь зовоосондоо санаа зовоод (толгойгоо илэв). Ах маань бүр хаа байсан Сэлэнгээс ирчихэж. Би ч хөөний намаг шиг хүн юм аа (инээв). -Бүтэн 27 цаг тэр харанхуй нүхэнд хашигдчихаад байхдаа мэдээж хэцүү л байсан байх даа. Та чинь дөрвөн хүүхэдтэй хүн байна шүү дээ? -Тиймээ, дөрвөн хүүхэдтэй. Нуранги нурсны дараа жаахан сандарсан. Гэхдээ амьсгаа авч болоод байсан болохоор тэгсхийгээд тайвширсан. Ямар ч байсан аврахынхан ирж аварна гэж бодоод хүлээсэн. -27 цаг, тийм үү? -Тиймээ. Бид нар орой 22 цаг болж байхад уурхайд ороод удаагүй нуранги болсон болохоор цагийн баримжаа аваад байсан л даа. Гэхдээ маш их удах шиг санагдсан. Аврахынхан яагаад ирэхгүй байна аа л гэж бодоод байсан. Тэр үед биднийг аврах ажиллагаа гаднаас явагдаж л байсан юм билээ. -Нүүрс ухаж байхад л сул шороо гэнэтхэн асгараад ороод ирэх юм уу? -Тийм ээ. Нэг тэргэнцэр дүүрэн нүүрс гаргачихаад зогсч байтал гэнэт нурсан. Тэгээд зам хаагдчихсан. Хүмүүс хашгиралдаад л тэгээд таг. Хоёулхнаа уурхайн гүнд зогсч байсан болохоор хаашаа ч гарах газаргүй болсон. -Та хоёрын зогсч байсан газар азаар нурангид дарагдсангүй дээ? -Харин тийм. Хоёр метр хүрэхтэй үгүйтэй газарт л нуранги болоогүй. Яг тэр зайд бид хоёр байсан. -Нуранги юунаас болж үүссэн юм бол оо. Хамгаалалтгүй уурхай байсан юм уу? -Бэхэлгээтэй уурхай шүү дээ. Юунаас болсныг мэдэхүй юм даа. -Яагаад тийм орой болсон хойно уурхай руу орсон хэрэг вэ? -Шөнийн, өдрийн гэж хоёр бригад болон ажилладаг юм. Шөнийн ээлжинд нь бид хоёр очоод дөнгөж ороод л тэр. -Газар дор байхдаа юу эсийг бодох вэ дээ. Ингээд өнгөрчээ л гэж санасан уу? -Үгүй ээ. Нэг их тийм юм бодоогүй. Бид хоёр хамгаалалтын малгайтай тэгээд бас гэрэлтэй байсан л даа. Тэгэхээр харанхуй биш. Хоёулаа тамхи татдаг. Тэгээд л тамхиа татаад л ойр зуурын юм яриад суугаад байсан. -Агаар дутагдсан уу? -Дөнгөж нуранги болсны дараа агаар зүв зүгээр байсан. Тэгснээ амьсгал давчдаж эхэлсэн. Бодвол агааргүйдэж эхэлсэн байх. Гэвч тэгсхийгээд зүгээр болчихсон. Харин яг тэр үед аврах ангийнхан ирээд аврах ажлаа эхлүүлээд биднийг ямар ч байсан агааргүй болгохгүйн төлөө арга хэмжээ авсан юм билээ. Хэрвээ тэр чигээрээ байсан бол бид гарцаагүй бүтэж үхэх байсан байх. -Хамт байсан хүн чинь тантай баз хүргэн гэсэн байх аа? -Тиймээ. Бид нэг айлын хүргэчүүл. Б.Чулуунмөнх гэдэг юм. -Ар гэрийнхэндээ санаа зовж байв уу? -Яг дотроо бол санаа зовж шаналж байсан. Гэхдээ сэтгэлээр унаж болохгүй шүү дээ. Өөдрөг л байх хэрэгтэй гэж бодсон. Чулуунмөнх ч тэгж бодсон байлгүй. Бид хоёр үхлийн тухай огт ярилцаагүй. Бие биенээ уруу татаж болохгүй шүү дээ. -Өлсч цангав уу? -Өлссөн. Ам ч цангаад байх шиг санагдсан. Гэхдээ тэвчих л хэрэгтэй шүү дээ. Бид хоёр "Аврахынхан яагаад ирэхгүй байна аа" л гэж ярилцаж суусан. -Дотроос нь ухаад гарчихъя гэсэн санаа төрсөн үү? -Үгүй. Улам их нурж хоргодож байгаа жаахан зай маань дарагдчих байх гэж айсан. Түүнээс бид хоёрт жоотуу байсан л даа. Харин хүрз маань шороонд дарагдчихсан байсан. Бид хоёр юу ч хийлгүй хананд наалдаж суугаад л хүлээгээд байлаа. -Итгэл найдвар алдраагүй биз дээ? -Үгүй. Гэхдээ дэндүү их удаад байх шиг санагдсан. -Гаднаас чинь аврагчид ухаж төнхөж байгаа чимээ сонсогдох юм уу? -Үгүй юу ч сонсогдохгүй чив чимээгүй. Их эвгүй юм билээ. Харин хамгийн сүүлд гэнэт хүрзний чимээ сонсогдож эхэлсэн. Хүрзний чимээ сонсоод амьдрал үргэлжлэх юм байна, амьд үлдлээ гэсэн итгэл асч ирсэн. Үнэхээр сайхан чимээ байсан шиг санагдаж байна. -Тэр нүхнээс гарч ирэхэд чинь хамгийн түрүүнд ямар үг сонсогдсон бэ? -"За миний хүүхдүүд айх хэрэггүй. Одоо бүх юм дууссан. Битгий яараарай" гэх дуу. Биднийг гаргаж ирэхэд нэг хүн толгой илсэн нь Жанчив гуай байсан. -Тэндээсээ шууд эмнэлэгт хүргэгдсэн үү? -Тэгсэн. Даралт үзсэн анхан шатны тусламж үзүүлсэн. Тэгээд гэртээ ирсэн дээ. -Одоо бие чинь ямар байна вэ? -Дажгүй сайхан байна. Найз нөхөд, ах дүү танил талын хүмүүс маань ирж амьд үлдсэнд баяр хүргэж байгаа. -Ингэхэд та ямар ажил хийдэг юм бэ? -Би ажилгүй ээ. Ээж, эхнэр хоёр маань гэрээрээ монгол дээл хийж мөнгө олдог юм. -Нүүрс ухвал хэдэн төгрөгийн орлого олдог юм бэ? -Би сайн мэдэхгүй ээ. Тэр өдөр зүгээр л дагаад явчихсан юм. -Баз хүргэн чинь хэдэн хүүхэдтэй вэ? -Хоёр хүүхэдтэй. -Одоо дахиж уурхайд очиж нүүрс олборлох уу? -Ёстой хэзээ ч үгүй. Бидний яриад ийн өндөрлөв. Тэдний гэр дүүрэн баяр хөөр. Найз нөхөд, ах дүү нь байнга шахам утасдаж бас ирцгээж түүнд баяр хүргэж байлаа. Ээж, эгч, эхнэр гурав нь инээхдээ инээж, уйлахдаа уйлж ирсэн орсон бүхнийг дайлах гэж мэрийнэ. Б.Пүрэвсүрэнгийн хамгийн бага хүүхэд нь дөнгөж ой гарч яваа аж. Хамгийн том нь арванзургаан настай. Хэрвээ ... гэсэн эвгүй бодол төрөхөд өдийд энэ айл уй гашууд автаж энэ сайхан буурал ээж элгээ эмтлэх байж дээ гэж бодохоор улсдаа ганц байдаг уул уурхайн энэ Аврах албаны хамт олонд талархмаар байна. Тийм сайхан өнөр өтгөн айлыг элэг бүтэн үлдээсэн аврахынханд баярлалаа. 
Л.Мөнхбаясгалан
