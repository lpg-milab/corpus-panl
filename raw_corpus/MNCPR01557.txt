Бохирыг бордоонд ашиглах уу

Монголын нийт хүн амын талаас илүү хувь нь төвлөрсөн Улаанбаатар хот өдгөө ачааллаа даахаа больж хүнээр бол элдэв халдварт өвчинд нэрвэгдээд эдгэрэх үгүйгээ ч мэдэхгүй шаналж сууна.
Бүртгэлтэй бүртгэлгүй олон мянган хүн дураараа суурьшсан энэ хотод замын түгжрэл, агаар, хөрс, усны бохирдол нэн түрүүнд тулгамдсан асуудал болоод байгааг хэн хүнгүй л ярих. Гэвч эцэслэн шийдвэрлэгдсэн зүйл нэгээхэн ч үгүй. Зам, агаарын асуудлыг энэ удаад орхиод хөрс, усны бохирдолд юу хамгийн ихээр нөлөөлдөг тухай авч үзье. Тэгвэл нийслэлийн хөрс усыг хамгийн ихээр бохирдуулж буй зүйл нь хүнээс ялгардаг бохир юм байна. Ялангуяа өдрөөс өдөрт тэлж буй гэр хорооллын иргэд, айл өрх бүр хашаандаа нүх ухаж жорлон хийж байгаа нь хөрсөнд шингэж улмаар ундны усыг бохирдуулах гол хүчин зүйл болдог. Сүүлийн үеийн судалгаанаас үзэхэд газрын болон гүний усны бохирдол хэвийн хэмжээнээс хэтэрсэн. Ойрын ирээдүйд ундны усны нөөц багасах хандлагатай гэжээ. Үүнийг хэрхэн яаж шийдвэрлэх вэ. Гадны хөгжилтэй орнууд хэрхэн шийдвэрлэж ирсэн юм бол. Энэ тухай зарим жишээг дурдъя. Тухайлбал, бохироо саванд хуримтлуулж зөөвөрлөн асгах зөөврийн жорлон, эсвэл саванд хуримтлагдсан бохироо химийн аргаар боловсруулах, мөн бохирыг өтгөн шингэнээр нь ялган газар тариаланд бордоо маягаар хэрэглэх зэрэг цөөнгүй аргууд байдаг байна. Орон бүр өөрсдийн онцлогт тохируулан хэрэглээндээ нэвтрүүлдэг ч эдгээр нь манай оронд нэвтрүүлэх боломжтой юм болов уу. Мэдээж хөрөнгө мөнгөний асуудлыг шийдчихвэл болохгүй зүйл үгүй. Гадаад оронд тодорхой хугацаанд амьдарч, тухайн орны орчин нөхцөлийг судлаад ирсэн ганц нэг хүмүүс энэ талаар санал санаачилга гарган төсөл боловсруулан Нийслэл дүүргийн удирдлагуудтай уулзаж хэрэгжүүлэхийг хүсдэг ч өнөө л хөрөнгө мөнгөний асуудлаас болж дэмжигддэггүй тухай гомдоллодог. Улаанбаатарын гэр хорооллын бохирын системийн өнөөгийн байдалд хийсэн судалгаагаар 130 мянган өрхийн 100 мянга гаруй нь хашаандаа жорлонтой гэсэн тоо гарчээ. Тэрхүү жорлон гэгч нүхэнд хүний өтгөн, шингэн бохироос гадна элдэв хэр буртагны угаадас нэгэн зэрэг хуримтлагддаг. Бор, шар, саарал гэж нэрлэдэг энэ гурван ус нийлэхээрээ гүний ус, газрын хөрсийг хамгийн ихээр бохирдуулдаг байна. Гэтэл Улаанбаатар хотыг 2020 он хүртэл хөгжүүлэх мастер төлөвлөгөөнд одоогийн гэр хорооллыг цэвэр болон бохир усны төвийн шугамд холбох талаар тусгагдаагүй байгаа нь манай бодлого боловсруулдаг эрхмүүд хөрс, усны бохирдолд хэрхэн санаа зовнидгийн нэгэн жишээ. Тэгэхээр хотын хөгжлийн хэтийн төлөвлөгөөнд тусгагдаагүй энэ асуудалд иргэд өөрсдөө санаа санаачилга гаргаж өөрийн эзэмшил газрынхаа хөрсийг хамгаалах талаар одооноос анхаарах хэрэгтэй болж байгаа юм. Үүнтэй холбоотой нэгэн мэдээлэл дуулгахад, заавал гэр хороолол гэлтгүй, зуслан, жуулчны бааз, сургууль, нийтийн байранд ашиглах боломжтой нэгэн бохирын системийг танилцуулах төслийг Германы хамтын ажиллагааны нийгэмлэгээс хэрэгжүүлж байгаа юм байна. Африкийн орнууд болон хөрш зэргэлдээ БНХАУ, Өвөр Монгол зэрэг орнуудад өргөн нэвтэрсэн энэхүү бохирын систем нь хүний бохирыг хөрсөнд шингээлгүй авч газар тариаланд бордоо болгон ашиглах зориулалтаар хийгдсэн юм байна. Бие засах газрын суултуур өтгөн шингэн нэгэн зэрэг орох нэг л нүхтэй байдаг бол хуурай бохирын систем нь өтгөн шингэн тус тусдаа орох зориулалт бүхий хоёр нүхтэй суултууртай. Энэ нь хүний өтгөн шингэн бохирыг холилгүй тус тусад нь ялгаж зориулалтын саванд байршуулахаараа онцлогтой аж. Өөрөөр хэлбэл шингэн бохир нь нэг саванд орж өтгөн нь зориулалтын торон тавцан дээр хуримтлагдах юм байна. Өтгөнийг битүү саванд хийдэггүй нь учиртай. Ингэж ялгасан бохирыг бордоо болгон ашигладаг байна. Энэ аргыг манай зарим ногоо тариалдаг айл өрх, аж ахуйн нэгжид туршиж үзэж байгаа бөгөөд Нийгмийн эрүүл мэндийн хүрээлэнгээс дээрх маягаар ялгаж авсан бохироос дээжлэн шинжилгээ хийж үзээд ашиглаж болохуйц хэмээн үзээд нарийвчилсан шинжилгээ хийхээр болжээ. Манай улсад хог хаягдал боловсруулах үйлдвэр байгуулагдаж зарим нэр төрлийн хогийг үнэлж авах болсон. Энэ чиглэлийн үйлдвэр цаашдаа улам бүр хөгжиж бүх төрлийн хог тэр ч байтугай айл бүрийн бохирыг үнэлж авдаг гадны туршлага нэвтрээсэй. 
Д.Цогзолмаа

