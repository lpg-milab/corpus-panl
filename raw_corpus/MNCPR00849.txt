Хөвсгөлийн тайгад таван жил амьдарсан зураач

Хөвсгөл аймгийн Улаан-Уул сумын нутагт далайн түвшнээс дээш 2600 гаруй метрт өргөгдсөн Улаан тайгын нуруу оршдог.
Гуна, Хөг, Бэлтэс, Шарга, Арсай, Ходон зэрэг уулын түргэн урсгалт 300 шахам гол эл нуруунаас эх авч Хойд мөсөн далай, Байгал нуурт цутгах агаад ар, өврөөс нь Енисей, Сэлэнгэ мөрний ундарга харгилан даргилж байдаг, 230 гаруй нууртай, байгалийн тансаг жавхлан бүрдсэн гайхамшигт нутаг билээ. "Үлгэрийн гоо үзэсгэлэн төгөлдөр Монголын Швейцарь" хэмээгдэн онгон төрх, унаган байгалиараа дэлхийд гайхагдсан Хөвсгөлийн цэнхэр уулс, Улаан тайгын нуруунаа таван жил гаруй суурьшин амьдарч, уран бүтээлийн ганзага дүүрэн яваа байгалийн зураач Боржгон овогт Б.Нацагдорж "Улаан тайгын нутгаар", "Хөвсгөлийн цэнхэр уулс", "Цагаан мөнгөн тайга-1,2" бие даасан үзэсгэлэнгээ эх орондоо болон Герман, Япон, Финланд улсад гаргаж байсан аж. "Царманд түльеэ гэх ширхэг хуурай мод ч байхгүй. Тэнд мөнх ногоон арц л ургана. Арц түлэхэд сайхан үнэрээс цаашгүй дүрэлзээд алга болно. Тэнгэрийн ургамал шатааж хээрийн цай чанасан нүгэл надад бий" гэж гэмшингүй өгүүлэх түүнтэй хөөрөлдсөнөө уншигч танаа хүргэе.Түүний "Нартай өдөр" зураг нь гэхэд арлын орны Нагада мужид 10 мянган ам.доллараар борлогдож байсан удаатай гэнэ. -Таныг Хөвсгөлийн тайгад таван жил амьдарч уран бүтээл туурвисан хүн гэж сонссон. Бэрхшээл тохиолдож байв уу? -Нам гүмхэн тайгын аглаг буйдад, шуугиант хот, үймээнт хүмүүний аж төрлөөс ангид хол байгалийн хойморт хүн амьдралын мөн чанарыг хиргүй тунгалаг сэтгэлээр бясалган тунгааж ойлгодог юм билээ. Жек Лондоны "Аниргүй цагаан дайд" гэдэг жинхэнэ утгаараа тэнд л байна. Тайга нэг талдаа амьдрахад сайхан ч бас их харгис. Нутаг сайн мэддэг хүнтэй явахгүй бол амь алдах энүүхэнд. Би нэг удаа цаа буга унаж яваад тавиад алд өндөр хясаа руу унахыг дөхсөн. Энэ чинь арваад давхар байшин гэсэн үг шүү дээ. Манантай, өмнөх зам маань мэдэгдэхгүй байсан ч унаж явсан зарь маань газарт шаасан гадас шиг яг дороо шийрлэж зогсчихоод хөдөлдөггүй дээ. Буугаад урагш нь хөдөлгөх гэж чангаагаад хамт явсан хүн араас нь түлхээд ч хөдөлдөггүй. Бүр үйлээ үзлээ. Цаа бугын мөсөн дээр ч, гөлгөр цасан дээр ч хальтардаггүйн нууц нь шилбэний нь дундаас молцоглосон хоёр бяцхан эвэр шиг сагагт байх шиг санагдсан. Манан арилсны хойно харвал арваадхан метрийн цаана харанхуйлсан ангал байж байдаг байгаа. Улаан тайгад зуны халуун өдөр ч бороо шивэрч ширүүссээр аадар болж, тун удалгүй ингэн туйлаадас хаялан, цас шамаргалах нь жилийн дөрвөн улирал хэдхэн хоромд солигдох шиг санагдана. -Ийм орчинд уран бүтээлийн онгод хөглөгдөнө биз? -Тэнгэрээс заяасан нам доор газарт амьдрах тавилантай хүн үүлс нүүж тэнгэр өөд цойлсон тэр аугаа их өндөрлөгт очиход үнэхээр сайхан сэтгэгдэл төрдөг юм билээ. Би нэгдүгээр анги төгссөн Мөнхжаргал охинтойгоо Улаан-Уул сумын Дээд Цагааннуур хэмээх газарт очиж Ганболд гэдэг малчин айлын гадаа буулаа. Гэрийн эзэн, эхнэрийн хамт сумын төв рүү мотоциклиор явчихсан үе байж. Гэрт нь гурван жаахан хүүхэд нь байв. Тэд буцаж ирэхдээ манай муу хар майхнаас утаа гарахыг хараад хүүхдүүдээ түймэр тавьчихаж гэж үнхэлцгээ хагартал айсан гэж байгаа. Энэ сайхан нутагт сэтгэл хөглөгдөж олон бүтээл хийсэн дээ. Байгалийн тэр их олон өнгө, аашийг ганцхан хоромд зурчихдаггүй болохоор тухайн цаг үеийг алдчихгүйн тулд гэрэл зургаар буулгаж аваад хожуу санаа авч зурсан зургууд ч бий. -Тэр сэрүүн тайгын царамд зөвхөн майхантай суурьшсан хэрэг үү? -Ердийн хавчаахай майхантай очвол хэцүүднэ л дээ. Өөрөө зураг эсгүүрийг нь гаргаад тоонотой, өрхтэй бэсрэг гэр-майхан бэлтгэж явсан юм. Зуух яндан бүгд л авсаархан, эвхэгддэг. Морь, цаанд ачиж нүүхэд тохиромжтойг бодолцсон хэрэг. Тайгад зуны жин үдэд ч өвөл шиг хүйтэн сэрүүн, чийглэг нойтон байдаг болохоор цай, давс зэрэг ахуйн хэрэгцээний зүйлсээ нийлэг эдлэл барьж оёсон тусгай уутанд хийдэг байлаа. -Хөвсгөл нутгийн зон олны ахуй байдал, зан заншил танд аль хэр сонирхолтой санагдав даа? -Цаачин иргэд сохор номинг их шүтдэг юм билээ. Урцныхаа оройд гурван тохой хэрийн модноос сохор номингийн баруун хөлөөс оосорлон дүүжилж онголно. Сохор номинг баавгайн бэр гэдэг. Аймшигтай хорхойссон баавгай нүцгэн бэрээсээ ичээд цаачны урцанд ойртож зүрхэлдэггүй гэсэн домогтой. Баавгай агнах ёс нь сонирхолтой санагдсан. Анчин баавгай агнаад "Од нь бөхжээ" гэж бусдыгаа дуудна. Тэгээд үхсэн баавгайд хандаж "Хангай хайрхан таныг бид андуураад агначихлаа" гэж хэлдэг юм байна. Тэгээд ацтай модонд баавгайн толгойг хойш харуулан өлгөнө. Ацтай модноосоо нааш гурван мөчир тавина. Энэ нь хангай хайрхны сүнсийг амар тайван оронд үдэж буй утга аж. Тэгээд хээрийн гал ноцоож, ангийнхаа ар, өвөрт гарч хөлөө өргөн бүжицгээнэ. Махыг нь чанаж болгомогц анчин дээжийг нь идээд, эрчүүд, эмэгтэйчүүд, хүүхдүүдэд эрэмбэ дараагаар хишиг хүртээнэ дээ. -Тайгаас ирээд олон сайхан уран бүтээл хийснийг үзэсгэлэнгүүдийг чинь үзсэн хүмүүс андахгүй байх. Одоо харин юу хийж байна даа? -Алдарт зураач Винсент Ван Гогийн тухай номон дээр ажиллаж байх шив. Зураач болох сонирхолтой хүмүүст гарын авлага болох байх гэж бодож байна. 1560-аад онд Нидерландын вантан "Уран зураачийн бүтээл гэдэг вангийн болон улсын өмч" гэж зарлан тунхагласан байдаг. Дөнгөж бийр будаг нийлүүлж байгаа зураач ч ирээдүйн суутан гэдэг талаас нь урмын ташуур өгөх ёстой юм. Мөн залуу зураачдад зориулан "Миний усан будаг" гэсэн товхимол бэлдэж байна. Зураг зурахад ямар материал шаардагддаг тэр бүгдийг таниулсан ном л доо. "Хөвсгөлийн цэнхэр уулс" номоо англи тайлбартай гаргах гээд зав зай муутай л байна. -Муу материалаар зураг зурахад хэцүү биз? -Хэцүү байлгүй яахав. Дээхнэ үед орос материал элбэг байхад амар байж. Одоо Эрээний хог шиг зүйл их орж ирээд цэвэр уран бүтээл хийх материал ховор болж. Чанар муутай зотон дээр зурсан зураг л гэхэд олон жилийн насгүй эд болно шүү дээ. Чийг авахдаа амархан зотон дээр зурчихвал будаг нь урсаад хүн харахын найгүй юм болно. -Таныг ардын уран зохиолч Ц.Дамдинсүрэн гуайн хөргийг зурж өгч байсан гэж сонссон юм байна? -1979 онд Мөрөн хотод томилолтоор явж байгаад Дамдинсүрэн гуайтай таарсан юм. Тэгээд "Таныг зураад өгье" гэсэн зөвшөөрлөө. Дөчхөн минутанд татаад харуулсан чинь намайг хараад гайхаад байж билээ. Тэр үед гарын үсгийг нь зуруулж авсан нь одоо ч байдаг юм. -Та ингэхэд зураачаас гадна ямар албан тушаал хашиж явав? -Урчуудын эвлэлд л насаараа зүтгэсэн хүн. МУЭ-ийн үзэсгэлэнгийн танхимын дарга, Залуу урчуудын нэгдлийн даргаар арваад жил ажиллаж байлаа. 
Л.Батцэнгэл


