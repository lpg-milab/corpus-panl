Улаан хөлт

Та нэг нэртэй хоёр өөр амьтны тухай мэдэх үү? Үнэндээ энэ нь буйвол бегомот хоёр. Тэс ондоо хоёр амьтныг нэг нэрээр нэрлэж болохгүй баймаар.
Уншигчид маань энэ хоёр амьтныг ном, сэтгүүлийн хуудас, зурагтын дэлгэцнээс олон удаа харсан байх. Гэхдээ тэдний ихэнх нь энэ амьтдын тухай тун маруухан мэдлэгтэй байдаг. Тэр ч байтугай энэ хоёр амьтан ямар аюултай болохыг мэддэггүй. Мэддэг байсан бол зүрх муутай зарим нь тэднийг "усны чөтгөр", "усны мангас" хэмээн ялган нэрлэх байсан биз ээ. Иймд энэ хоёр амьтны тухай товч танилцуулъя. Гаршуулсан усны үхрийг одос гэх нь бий. Гэхдээ зэрлэгийг нь "зэрлэг одос" гэхээр нэг л "зэрлэг" сонсогдоод байгаа юм. Тэгээд ч монголчууд буйволыг усны үхэр гэж нэрлээд нэгэнт заншчихсан билээ. Хүн усны үхрийг МЭӨ гурван мянган жилийн үед гаршуулсан гэж эрдэмтэд үздэг. Саяхныг болтол усны үхэр Хойт Америкаас дундад Хятадын нутаг хүртэлх өргөн, уудам нутгийг хамран тархаж байсан бол одоо Балба, Ассама, Бенгалийн хэсэгхэн газар, Энэтхэгийн төв хэсэг, Бирм, Камбож, Лаос, Тайланд, Цейлонд алаг цоогтой байгаа. Усны үхэр ердийн буюу Азийн, Арни буюу Исполинский, Каффорский болон Энэтхэгийн гэсэн хэд хэдэн зүйлд хуваагдана. Энэтхэгийн усны үхэр, сэрвээний өндөр 180 см, эр буйволын жин нэг тонн, арагш мушгирсан хүчирхэг бүдүүн эврийн урт нь 194 см хүрнэ. Биеийн урт 2-3 м. Бие нь хар хүрэн тачир үсээр бүрхэгдсэн. Энэтхэгийн зэрлэг усны үхэр одоо зөвхөн дархан газруудад л үлджээ. 1969 онд 700 зэрлэг буйвол тоологдож байсан мэдээ бий. Зэрлэг усны үхрийн тоо толгой цөөрөхөд хулгайн ан голлох нөлөөтэй боловч гэрийн буйволтой эрлийзждэг нь цэвэр цусны буйвол цөөрөхөд бас нэг гол үүрэг гүйцэтгэдэг. Энэтхэг усны үхэр намагтай жунглид, шигүү ургасан буттай голын хөндийд амьдардаг. Тэрээр бусдаасаа ялгарах зүйл нь зөвхөн ус намагтай хэсэгт амьдрах бөгөөд голоос хол эсвэл битүү намагт тааралдахгүй. Хуурай газрын ургамлаар бус усны эсвэл эргийн ургамлаар л хооллодог. Шөнө, үүрээр бэлчиж 7-8 цагаас эхлэн бүхэл өдрийн турш өвсөн дотор хэвтэж өнгөрүүлнэ. Бие гүйцсэн бух болон хоёр гурван залуу гуна мөн нэлээд хэдэн тугалтай үнээнээс бүрдэх том бус сүргээр амьдарна. Тайван үед үнээнүүд эхэнд нь, тугалнууд голд нь харин залуу гунанууд хажуугаар нь хамгаалж явна. Аюул тохиолдсон үед сүргийн эзэн бусдыгаа мөргөн хөөж зугтана. Сүрэг өтгөн бутанд орж нягт тойрог үүсгэн явсаар өөрийн мөрөн дээр ирж хүрээ үүсгэн дайснаа хүлээн хамгаална. Энэтхэгийн буйвол нь бусад буйволтой адил аюултай амьтан. Ялангуяа нас бие гүйцсэн бух. Тэрээр уурласан үедээ гэрийн заан руу хүртэл довтолдог. Харин хирстэй их л найрсаг бөөр бөөрөө нийлүүлэн амьдарна. Бар буйвол руу дайрдаггүй, дайрлаа гэхэд ганц нэгээрээ тасарсан бага насных руу нь л довтолно. Хэрэв сүрэг буйвол барын мөртэй тааралдвал уурлаж дошгирон, сүрэг нь нягт битүү хүрээ үүсгэн, сүргийн эзэн толгойлон барын мөрийг мөшгин барыг довтлох буюу эсвэл мөрийг нь алдтал хөөнө. Усны үхрийн сүрэг барыг мөшгин хөнөөсөн цөөнгүй тохиолдол байдаг. Халуун орны бусад амьтадтай адил буйволд ороо орох, хээл тээх тодорхой хугацаа байдаггүй. Хээл тээх хугацаа 300-340 хоног. Ганц тугал гаргана. Шинэ төрсөн тугал өтгөн шар хүрэн үстэй төрнө. Тугалаа 6-9 сар сүүгээр тэжээдэг. Одоо 75 сая гэрийн усны үхэр байдаг аж. Гэрийн буйволыг Япон, Хавай, төв болон өмнөд Америк, Африк, Австралид аваачжээ. Өмнөд болон төв Африкт зэрлэг усны үхэр амьдардаг. Африкийн усны үхэр хүнд гаршдаггүйгээс гадна агнахад маш аюултай амьтан. Шархадсан усны үхэр бусад амьтад шиг зугтахгүй шууд анчин руу дайрдаг. Анчин нэг сумаар л энэ амьтныг унагаж чадахгүй бол өөрөө "агнуулах"-д хүрнэ. Иймээс усны үхэр агнахыг жинхэнэ спорт ан гэдэг. Учир нь туулай агнахыг бид спорт ан гээд байдаг бөгөөд нэгэнт л спорт юм бол аль, аль тал нь эрх тэгш тэмцэлдэх чадвартай байх ёстой. Гэтэл хөөрхий муу "дэлдэн" ямар юмаараа хүнтэй тэмцэлдэх билээ. Харин усны үхэр бол өөр хэрэг. Нөгөө нэг усны үхэр нь бегомот. Энэ усны үхрийн латин нэр нь hippos-адуу, potamus- гол гэсэн үгнээс бүтдэг. Иймээс бегомотыг усны үхэр бус харин адуу гэх нь зөв. Эс тэгвээс бид усны үхэр гэсэн нэрээр тэс ондоо хоёр амьтныг нэрлэх болоод байна. Сонирхолтой нь, бидний усны үхэр гээд байгаа энэхүү амьтад нь Африкийн экваторын бүсэд амьдардаг бөгөөд хоёулаа маш аюултай амьтанд тооцогддог. Усны адууг 54 сая жилийн өмнө буюу Кайнозойн эринд бий болсон гэж үздэг. Гаднаас нь харахад идэж, хэвтэхээс өөр юм хийдэггүй, болхи, хэтэрхий тарган амьтан. Үнэн хэрэгтээ усны адуу нь ямар ч өөхгүй бүх бие нь цул булчин байдаг. Тэрээр маш сайн сэлж, шумбаж, хурдан гүйж бас маш сайн тулалддаг амьтан. Арьс, амтат мах, гоёмсог соёог нь авах гэснээс болж усны адууны тоо толгой маш хурдан цөөрчээ. Одоо зөвхөн дархан цаазтай газруудад л энэ амьтан амьдардаг. Усны адуу нь торх хэлбэрийн биетэй, богино хөлтэй. Хуруунууд нь усанд сэлэх сарьсаар холбогдсон байдаг. Дөрвөн тасалгаатай түүний ходоод нь ямар ч тууртны шингээж чадахгүй өвс ургамлыг хоол болгох чадвартай. Эр нь эмээсээ мэдэгдэхүйц том, 2,5 тн жинтэй. Том эр усны адуу 3,5-4 тн хүрэх нь бий. Биеийн урт 3,5 м. Цээжний өргөн нь бараг биеийнхээ урттай тэнцэнэ. Тэгэхээр торх шиг биетэй гэхгүй яахав. Ихэвчлэн 30-40 насална. Гэхдээ зэрлэг байдалд 50 хүртэл наслах нь бий. Бегомот өдөржингөө усанд хэвтэж байгаад шөнө уснаас гарч Африкийн хурц наранд түлэгдтэлээ халсан өвс, ногоогоор хооллоно. Тэрээр уснаас бараг холддоггүй гэхдээ хоол хомсодсон үед хэдэн арван км хол явж тохиромжтой нутаг хайна. Усны адуу нь харахад болхи, бүдүүн баараг амьтан боловч усны үхэр шиг Африкийн хамгийн аюултай амьтны нэг билээ. Тэрээр тариалангийн талбайг сүйтгэж тариалангаа хамгаалах гэсэн тариачдыг ч дайрч гэмтээн амь насыг нь егүүтгэх нь энүүхэнд. Мөн өөрийн эзэмшилд орсон хүн рүү ч гэнэт довтлох нь бий. Уурлаж догширсон усны адуу гэнэт хүн рүү дайрч хэдхэн хоромд хөлөөрөө дэвслэх юм уу эсвэл аюулт соёогоороо үхлийн шарх олгодог байна. Тэрээр усан дотор ч аюултай. Дунд зэргийн далбаат онгоцыг онцын түвэггүй хөмрүүлж, хийлдэг завийг ганцхан хазаад л живүүлж орхино. Бүхэл өдрийг усны адуу гүехэн усанд өнгөрүүлнэ. Уснаас зөвхөн хамрын нүх, нүд, чих нь л цухуйж байдаг. Усанд унтаж байгаа усны адуу огт хөдөлдөггүй бөгөөд маш чимээгүй, удаан амьсгалдаг. Энэ үед түүний аварга том дөрвөлжин толгой дээр шувууд амарч байх нь цөөнгүй. Эдгээр шувууд нь усны адууны арьсан дахь элдэв шимэгчдийг идэж цэвэрлэхээс гадна, тулаанаас үүссэн шархыг нь ч цэвэрлэж өгдөг. Усны адуу хүчирхэг эрүү бүхий маш том амтай. Эрүү нь хоёр том соёоноос гадна дөрвөн зүсэгч, 14 зажлагч шүдтэй. Ганц ширхэг соёо нь л гэхэд гурван кг хүрнэ. Үнэхээр аймаар байгаа биз. Бельгийн Байгалийн түүхийн музейд усны адууны 64,3 см урт соёо хадгалагдаж байдаг гээд бод доо. Аварга том толгой нь л гэхэд 900 кг жинтэй. Хамрын нүх, нүд, чих нь хамар дээрээ байрладаг учир бүтэн биеэрээ усан дотор байсан ч харж, сонсож, үнэрлэж чаддаг. Усны адуу нь хүрэн саарал өнгөтэй бараг нүцгэн арьстай. Харин арьс нь маш зузаан сүвээгээрээ бүр зургаан см хүрдэг боловч нарны гэрэлд маш мэдрэг. Хэрэв усны үхэр айж сандраад ч юм уу, ямар нэгэн шалтгаанаар Африкийн халуун нар шарсан өдрийн цагаар эрэг дээр гарвал бүх биеэр нь улаан шингэн ялгарч цусанд будагдсан мэт харагддаг. Дөрвөн мөч нь бүр час улаан болно. Иймээс нутгийнхан усны үхрийг цусан хөлстэй амьтан гэнэ. Үнэндээ бол энэ нь тусгай булчирхайнуудаас ялгардаг, нарны гэрлээс арьсаа хамгаалах зориулалттай улаан өнгийн шингэн юм. Ороо хөөцөөний үед эр усны адуу маш их догширно. Гэхдээ их сонин. Хоёр эр усны адуу нуруугаараа налж зогсоод байдгаараа дүлж сүүлээ сэнс мэт эргэлдүүлэн өтгөнөө зүг бүрт цацна. Ойр орчноо хамгийн ихээр "бордож" чадсан нь ялагчаар тодорно. Энэ аргаараа бас бие гүйцсэн эрчүүд нь өөрийн нутгийг тэмдэглэж бусдыгаа орохыг хориглоно. Хэрэв дээрх аргаар ялагч тодрохгүй бол бие бие рүүгээ сэтгэлзүйн дайралт хийн аварга том шар соёонуудаа харуулна. Ингээд болохгүй бол аймшигт тулаан эхэлж ихэвчлэн аль нэгнийх нь үхлээр төгсөнө. Усны адууны нэг сүрэг бие гүйцсэн нэг эр, 10-20 зулзагатай эмээс бүрдэх бөгөөд өөрсдийн гэсэн тодорхой эзэмшил нутагтай байдаг. Бие гүйцээгүй эрчүүд тусдаа амьдрах бөгөөд 7-9 настай болонгуут өөрсдийн сүргийг бүрдүүлнэ. Сонирхолтой нь, усан дотор эвцэлдэлт нь явагдана. Хээл тээх хугацаа найман сар. Төрөх дөхсөн эм усны адуу нам тайван гүехэн ус сонгож ганц унага төрүүлнэ. Нэгэнт усанд төрдөг болохоор төл нь эхлээд сэлж дараа нь явж сурдаг байна. Шинэ төрсөн унаганы жин 40 кг байна. Ганц үрээ хамгаалсан эм усны адуу шиг догшин амьтан байхгүй. Үрдээ аюул тохиолдох гэж буйг мэдэрсэн эм адуу замдаа тааралдсан юуг ч хамаагүй шууд дайран өнгөрч дайсантайгаа эцсээ хүртэл тулалддаг аж. Уурласан эх хуурай газарт 35 км/цаг хурдалж чадна. Усны адуу усан дотор ч 13 км/цаг хурдална. Усны адуу усанд шумбахад хамрын нүх нь шууд хаагдах бөгөөд уснаас гарахад нь онгойно. Энэ үед хуримтлагдсан уур нь усан оргилуур мэт цацагдаж, хураагдсан амьсгаа нь бүрээ мэт цуурайтна. Сүүлийн үеийн судалгаануудаар усны адуунууд нь хоорондоо олон янзын дуугаар ойлголцдог болох нь тогтоогдсон бөгөөд тэд газарт ч, усанд ч бие биенийгээ сайн ойлгодог байна. Тэдний орилох дуу нь олон км-ийн цаанаас дуулддаг бөгөөд дууны хүч нь 110 децибел хүрдэг аж. Тэд усан дотор нам давталтын долгион гаргах бөгөөд үүнийгээ эрүүний ясаар дамжуулан тархиныхаа сонсголын хэсэгт хүргэж сонсдог бол хуурай газар мэдээж ердийн чихээ ашиглана. Иймээс усны адуу нь энэ чадвараа ашиглан уснаас гаралгүйгээр ойр тойрныхоо төдийгүй алс холын зүйлсийг ч бусад амьтныг бодвол тун сайн сонсож чаддаг байна. Мөн давжаа усны адуу баруун Африкийн ойн голууд болох Сьерра-Леоне, Либерид тохиолдоно. Түүнийг аль эрт сөнөж мөхсөн гэж үзэж байсан боловч XIX зууны дундуур Либерийн ойгоос гэнэт олдсон юм. Сэрвээний өндөр 75-90 см, биеийн урт 180 см, жин нь 180 кг. Энэ амьтан тун бага судлагдсан бөгөөд усны адууг бодвол ихэнх цагаа хуурай газарт өнгөрүүлдэг нь тогтоогджээ. Усны үхэр, усны адууны тухай товч дурдахад ийм байна. Г.Амарсанаа 

