XIII зуунаас 500 баатар ирж явна

Чингэс хаан Евро-Азийн талд хүчирхэг гүрнийг нэгтгэснээс хойш 800 жил боллоо. Энэ бол одоогийн Монгол орон юм. Дэлхийн 200 гаруй улс орны дотор 800 ба түүнээс олон жилээр тасралтгүй оршин тогтнож буй төрт улс хэдхэн бий. Түүхэнд тэмдэглэснээр 1200 оны үед дэлхий дээрх хуурай газрын талаас илүүд зөвхөн Монгол гэдэг нэг л улс байсан. 
Тийм учраас өнөөдөр Их Монгол Улс байгуулагдсаны 800 жилийн ойг олон улсын хэмжээнд ёслол төгөлдөр тэмдэглэж байна. Монгол үндэстэн буюу бидний өвөг дээдэс бусдаас илүү хүчирхэг байсны учир юу вэ? Хүн төрөлхтөний түүх гол төлөв дайны түүх байх нь олонтаа. Чингэс хааны баатрууд бүх тулалдааныг ялалтаар дуусгажээ. Янз бүрийн орны хүчирхэг, буурай үй олон цэрэгтэй огт ялагдалгүй тулалдаж явсан баримт үлджээ. Ийм явдал бусад орны ард түмэнд зөвхөн үлгэрт гардаг бол Монголын баатрууд бодит болгож дэлхийн талыг эзэлсэн юм. Энэ газар шороо хөрсөн дээр 800 жилийн өмнө зогсож байсан, аян дайнд мордсон цэрэг эрс өнөөдөр зэр зэвсэг, хүлэг морьтойгоо эргэж ирсэн байхыг харж болох нь. Их Монголын 800 дахь жилийн баярын хамгийн сэтгэл хөдөлгөсөн үзүүлбэрээр энэ үйл явдлыг нэрлэжээ. Япон улсын аялал жуулчлалын нэртэй байгууллага уг арга хэмжээг санхүүжүүлэн, санаачлан явуулахаар болсон байна. Уг байгууллага нь аялал жуулчлалын "Эйч Ай Эс", "Дэнцү", "Иточү" гэдэг Япон улсын нэр хүнд бүхий компаниуд юм. Эдгээр хамтарсан компаниудын ажлын хэсгийн ахлагчтай уулзав. Ноён Т.Самешима хэлэхдээ "Бид Монгол Улсын Зэвсэгт хүчний жанжин штабтай хамтран 500 хүнийг сонгон авч морь, зэр зэвсэг бэлдлээ. Улаанбаатараас урагш 50 км зайтай эзгүй газрыг сонгосон. Төв аймгийн Сэргэлэн сумын Төгрөг гэдэг газар орчин үеийн зам, утасны мод, барилга байгууламж байхгүй. Цэргүүд буюу баатрууд 100, 100-гаараа гэнэт гарч ирэн тулалдах, барилдах зэрэг янз бүрийн театарчилсан үзүүлбэр болно. Яг юу болох, ямар сюрприз өрнөхийг нууцалж байгаа. Цочоосон, сэтгэл хөдөлгөсөн үйл явдлууд хоёр цаг үргэлжилнэ. Дараа нь жуулчдын дунд ирж зураг хөргөө татуулах зэрэг боломжийг гаргасан. Үзэгчид нэг зүг рүү харсан хээрийн сандалд тухлах ба эргэн тойронд нь бэлэг дурсгалын дэлгүүр, ресторан бусад үйлчилгээ бүгд байрлана. Гадаад дотоодынхонд зориулсан жорлон ариун цэврийн үйлчилгээг ч анхааралдаа авсан. Зорчигчдын унаа зөвхөн нэг зүгээс ирэх бөгөөд тоглолт 2006 оны долдугаар сарын 10-аас наймдугаар сарын 31 хүртэл нийтдээ 30 удаа давтагдана. Нэг ээлжинд 3000 хүртэл хүнийг хүлээн авах боломжтой. Суудлын зэрэглэлээсээ шалтгаалж 65 ба 10 долларын билет худалдаанд гарлаа. Энэ үеэр жижиг гар урлал, сувенир хийгч нар хамтарч ажиллах боломжийг олгож байгаа. Чингэс хааны цэргүүдийн хажуугаар бүжигчид, жүжигчид, бөө нар байна. Нум сумаар харвах, зэргийг үзэхээс гадна өөрсдөө сур харваж моринд мордож болно. Зэвсэгт хүчний цэргүүд жүжигчилсэн тоглолтын бэлтгэлдээ удахгүй гарахаар бэлдэж байна" гэж тэрээр ярив. Үзүүлэх тоглолт нь анх удаа өргөн хүрээнд зохиогдож буй тул хүн бүр очиж сонирхох нь дамжиггүй. Мөн Японы туршлагатай аялал жуулчлалын салбарынхан гол ажлыг нугалж байна. Тэд нягт нямбай ажиллагаатай улс бөгөөд сонирхон үзэх цаг ойртлоо. Өчигдөр ЗТАЖ яамны сайд Ц.Цэнгэл японы талаас ноён Савада Хидэө нар хамтран ажиллах гэрээнд гарын үсэг зуралцсанаар уг ажил шуудрав. 
