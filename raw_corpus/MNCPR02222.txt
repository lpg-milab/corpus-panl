Хаа ч явсан Жиммитэйгээ хамт

Т.Пэрэнлэй ах надад Жиммигээ үзүүлэхээр болов. Том хар чемоданаа онгойлгон хамгийн дээр байх дэгжин хар хувцсаа гаргав. Үүнийгээ тоглолтод өмсдөг гэсэн. Доороос нь Жимми гарч ирлээ. 
Алтан саатай улаан торгон даашинз бүхий дүрэлзсэн алаг нүдтэй хачин хөөрхөн бүсгүй ажээ. Ганган ч гэж жигтэйхэн. Хөлийнхөө хумсыг улаанаар будаж, ягаан өнгийн шүр чимэглэлээр шагайгаа гоёжээ. Жиммигийг уг гарал нь Энэтхэг гэнэ. Гэхдээ тэр монгол аав, ээжтэй. Өнгөрсөн оны оны гуравдугаар сард Хүүхэлдэйн театрын уран дархчууд түүнийг урлаж гаргажээ. Харин Жиммиг Т.Пэрэнлэй ах нь амилуулж амьдруулсан юм. Жиммиг надтай танилцуулж, бүжиглүүллээ. Тэр бол утсан хүүхэлдэй билээ. Дээрээс нь татах олон утасны аясаар тэрээр яг л энэтхэг бүсгүй шиг уян налархай бүжиглэж эхлэв. Тааз, бүсэлхийгээрээ гайхалтай эвсэг бүжиглэнэ. Цаана нь Пэрэнлэй ах олон утаснуудаа чадамгай удиран Жиммигээ бүжиглүүлэв. Өөрөө л бүжиглэсэн мэт амьсгаадан, бас нүд нь гялалзан сэргээд иржээ. Бүжигчин бүсгүй хаа хамаагүй хөдөлгөөн хийхгүй. Эзэн нь ч гараасаа салгахгүй нандигнана. Хаа хамаагүй орхичих юм бол утаснууд нь орооцолдох зовлон бий. Жиммиг төрснөөс хойш тэр хоёр салсангүй. Яагаад гэхээр энэтхэг бүсгүйн бүжиг бол Пэрэнлэй ахын хувийн үзүүлбэр юм. Түүнээс өөр хэн ч Жиммиг ингэж бүжиглүүлэхгүй. Ер нь Хүүхэлдэйн театрын жүжигчид бүгд яг ийм өөрийн гэсэн хувийн үзүүлбэрүүдтэй аж. Жимми бол Энэтхэг киноны баатар юм. Яг тайзан дээр бүжиглэхээр киноны хөгжим нь эгшиглэнэ. Тэрхүү киног манайхан сайн мэднэ дээ. Тэр хоёр ноднин Монгол Энэтхэгийн хооронд дипломат харилцаа тогтоосны 50 жилийн ойгоор Энэтхэг явж тоглолтоо үзүүлжээ. Төрөлх нутгийнхан нь бүжигчин бүсгүй, түүнийг амилуулагч хоёрыг маш сайхан хүлээж авсан гэсэн. Хүүхэлдэйн урлагаар манайх Энэтхэгээс хамаагүй илүү хөгжилтэй юм билээ хэмээн Т.Пэрэнлэй ах жаахан онгироод авсан. Ер нь манай Хүүхэдлэйн театрын жүжигчдийн ур чадвар тун сайн бөгөөд хаа ч өрсөлдөх чадвартай гэж үнэлэгддэг. Жиммиг амилуулагч Т.Пэрэнлэй бол Хүүхэлдэйн театрын хамгийн ахмад жүжигчин нь юм. Идэр залуухан 20 гаруй настай анх энэ театрын хаалгыг татаж орсноос хойш 32 жил өнгөрчээ. Дундговийн Эрдэнэдалайгаас цэрэгт татагдсан хүү цэргээс халагдаад жүжигчин болохоор Драмын театрт шалгалт өгсөн байна. Тэнд тэнцсэн боловч чамгүй олон сар дагалдан жүжигчнээр ажиллах байсан нь ээжийгээ асарч тэтгэж явдаг түүнд хэцүү байв. Ингээд хүүхэлдэйн театрт жүжигчин авч байна гэж сонсоод очиж шалгуулан тэнцсэн түүхтэй. Пэрэнлэй багаасаа л урлагийн авьяастай байсан бөгөөд хөгжим тоглож, сайхан дуулна. Ээж, эгч нь ч сайхан дуулна. Морины дуучин гэгддэг гавьяат жүжигчин Нансалмаа тэд хоёр үеэлүүд гэхээр эднийхэн гайгүй авьяастай гэр бүл бололтой. Тэрбээр хүүхэлдэйн театрт ороод анх согтуу арслангийн дүрийг бүтээжээ. Түүнээс хойш өнөөг хүрэхэд 70 гаруй жүжигт дүр бүтээсэн гэнэ. Арслан, чоно, туулай, бар гээд ихэвчлэн амьтны дүр бүтээнэ. Ухаантай, сэргэлэн, зальтай гээд хамгийн олон удаа чоно болжээ. Тийм болохоор нэг хэсэг чоно Пэрэнлэй ч гэгдэж байсэн гэсэн. Ер нь энэ театрын жүжигчид бусдаас их олон юмаар ялгарна. Голдуу л амьтны дүр бүтээнэ. Пэрэнлэй ахын хувьд тун цөөн удаа ганц нэг өвгөн, харгис түшмэлд хувирсан гэнэ. Үүнээс гадна хүүхэлдэйн театрын жүжигчид хэзээ ч өөрийн биеэр дүр бүтээж тайзан дээр гардаггүй. Амьгүй амьтдыг амилуулна. Өөрийн дуу хоолойгоо амьтандаа сайн нийлүүлж нааж өгч чадвал хүүхдэд илүү үнэмшилтэй болно. Үүний тулд амьтдын амьдрал, ааш араншинг судална. Хүүхэд гэдэг томчуудаас илүү шүүгчид шүү гэж насаараа хүүхдийн төлөө ажилласан энэ жүжигчин ярьж байсан. Жаахан л буруу зүйл хийвэл яг дагаж дуурайх балчир үрст сайн үлгэр дуурайл болох жүжгийг мөн ч олон удаа амилуулжээ. Тэднийхээ инээд хөөр, алга ташилтад урамшин урамшин олон он жилийг үдсэн байна. Хүүхдүүд маш сайн үзэгч гэдгийг энд нэг жишээгээр хэлье. Тэднийхэн "Аладин" хүүхэлдэйн жүжиг тавьж байжээ. Хивсэн дээр нисч ирсэн Аладин тайзан дээр шууд хүн болох учиртай байв. Тэрхүү дүрд нь эмэгтэй жүжигчин тоглохоор оногдсон юм байж. Гэтэл өмнө эгнээнд сууж байсан хүүхдүүд түүнийг хараад "Мөөмтэй Аладин байдаг гэнээ" гэх нь сонсдож. Тийм ажигч, сүрхий үзэгчдэд сонирхолтой, чанартай жүжиг үзүүлэхгүй бол болохгүй. Гэхдээ тэд хэзээ ч үзэгчдээ гомдоож байгаагүй. Тоглолтын турш инээд хөөрөөр театр бялхдаг гэсэн. Хүүхэлдэйн театр бол мөнхийн үзэгчидтэй театр юм. Өнөөдөр жүжиг үзэж байсан хүү хэдэн жилийн дараа хүүгээ дагуулаад ирнэ. Тэр үед аавд нь үзүүлж байсан жүжгээ хуучин хэвээр нь үзүүлж болохгүй. Тийм болохоор сүүлийн үед хүүхэлдэйнүүдээ шинэчилж сайжруулсан. Хуучин хүүхэлдэйнүүд жижигхэн байсан бол одоо томорч өнгө зүс нь сайжирчээ. Утсан, таягт, багт, хуруун, сүүдрэн хүүхэлдэйгээс гадна гэрлэн хүүхэлдэй бий. Тусгай будгаар будсан хүүхэлдэйг харанхуйд тайзан дээр гаргахад гэрэлтэж харагддаг. Харин түүнийг амилуулж байгаа жүжигчин нь харагдахгүй. Энэ мэт хүүхэлдэйн театрт өөрчлөлт шинэчлэлт болсоор байгаа. Гэхдээ үүнээс илүү өөрчлөхийг театрынхан хүсдэг ч авдаг хөрөнгө нь тэр хүслийг гүйцэлдүүлж дөнгөхгүй. Энэ театрын жүжигчид цөөхөн болохоор нэг жүжигт нэг хүн хэд хэдэн дүр бүтээнэ. Тоглолтын дараа өөрсдөө яг хүүхдүүд шиг хөөрчихсөн байдаг аж. Театр, киноны жүжигчид өөрсдийн тоглосон дүрүүдээ энэ нь сайн болсон, үүнийгээ арай дутуу хийсэн санагддаг гэж ярьдаг. Тэднийг гудамжинд явж байхад нь хэн хүнгүй танина. Тэгвэл хүүхэлдэйн театрынхан дүрүүдээ энэ сайн, энэ муу гэж ялгадаггүй. Хүүхдэд хүрч чадсан л бол бүгдийг нь адилхан хайрлана. Өнөө жүжгийг нь үзээд хөөрч байсан хүүхдүүд гудамжинд таарвал юун танихтай мантай. Арга ч үгүй юм, хүүхэлдэйгээ бариад, багаа өмсөөд гудамжинд алхаж явалтай биш. Харин тайзан дээр бол өөр өө. Өөрийнх нь амилуулсан баавгай, чоно, Шрекийг хараад найзтайгаа уулзсан мэт болно. "Хүүхдийн алга ташилтыг ямар гэж санана. Борооны дусал шиг л шаагина шүү. Тайзан дээр үлгэрийн баатар гараад ирэхэд л хөөрөөд хашгиралдана. Бид ч тоглолтын үеэр хүүхдүүдтэйгээ адилхан хөөрч, хашгирч, хөлсөө гоожтол гүйнэ. Нэг л мэдэхэд цаг дууссан байдаг. Олон жил хүүхэдтэй ажиллахаар өөрөө хүүхэд шигээ болдог юм байна. Хүүхэдтэй ажилладаг хүн хэзээ ч хүүхэд насаа гээддэггүй" гэж ярьж суух Т.Пэрэнлэй ах хүүхэлдэйн жүжгийг зөвхөн хүүхдийнх гэж боддог хүмүүстэй санаа нийлдэггүй бөгөөд жүжгийн утга санаа томчуудад ч зориулагсан байдаг аж. Тэдний урын санд томчуудад зориулсан жүжиг ч бас бий гэнэ. Т.Пэрэнлэй ахын хувьд зөвхөн хүүхэлдэйн театртаар өөрийгөө хязгаарлаагүй нэгэн. Хүн үргэлж өөрийгөө боловсруулж, хөгжүүлж байхгүй бол зэвэрнэ гэж ярьдаг. Тиймдээ ч телевизийн хүүхэлдэйн кино хийгээд үзэж. Түүгээр ч зогсохгүй "Моторын дуу" киноны Даржаа болон "Хөх өвсний нуур хөлгүй", "Шувууд буцах намар", "ОК залуус" зэрэг 10 гаруй уран сайхны кинонд тоглосон хүн юм. Энэ бүхнийг надад хуучлангаа Т.Пэрэнтэй жүжигчин Жиммигээ хайрцагт нь нямбайлан хийв. Хар малгай толгойд нь өмсүүлэн, алтлаг өнгөтэй алчуураар хөхийг нь дарж боолоо. Эвдэрчих вий гэж болгоомжилж байгаа хэрэг. Алтан саатай даашинзтай Жиммийг далд хийсэн ч амьд юм шиг бүжиглэж байгаа нь нүдэнд харагдсаар... Гэтэл азаар Жиммигийн ах, эгч нартай нь танилцах боломж таарсан юм. Тэгээд хүүхэлдэй хадгалдаг өрөөнд орлоо. Тэнд хана дагуулан том том модон авдар өржээ. Бүр өмнө нь тоглож байсан хүүхэлдэйнүүдийг тэнд хадгалдаг юм байна. Одоо тоглож байгаа нь ил байлаа. Хойморь тушаа арван хангал бурхан эрхэмсэг заларчээ. Хажууханд нь цагаан өвгөн сууж байв. Адам, Ева хоёр наад талын хананаас нь өлгөөтэй харагдана. Яагаад ч юм тэдний дунд Алунгоо хатан сууж байсан. Аладин үүд хавьцаа нисдэг хивсэн дээрээ "тоглоно". Бүр наад талд хуурч өвгөн цагаан ботготойгоо байсан. Энэ мэт тавиур бүрээс янз бүрийн хүүхэлдэй ширтэх нь амьд хүүхэлдэйн ертөнцөд ороод ирэв үү гэлтэй сонин сэтгэгдэл төрүүлэх аж. Харин эдгээрийг жинхэнэ утгаар нь амилуулж, уйлуулж дуулуулдаг Т.Пэрэнлэй ах аль хэдийнэ тайз руугаа гүйгээд алга болжээ. 
Д.Оюунтуяа
