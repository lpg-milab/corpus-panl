Г.Жавхланбаярт хүчингийн хэргээс гадна дээрмийн хэрэгт нь ял тулгах бололтой

Их Британи Умард Ирландын нэгдсэн вант улс, Монгол Улсын хооронд дипломат харилцаа тогтоосны 45 жилийн ойн арга хэмжээ өнгөрсөн өдрүүдэд болсон.
Дипломат харилцаатай болсноо ёслол төгөлдөр тэмдэглэж суусан энэ өдрүүдэд хоёр орны харилцаанд сэв суулгах нэгэн хэрэг гарчээ. Гарах гарахдаа уг хэрэгт тус улсад суугаа Монголын Элчин сайдын яамны ажилтны хүү холбогдсон талаар яригдаж эхлэв. Өнгөрсөн баасан гаригийн орой болсон уг хэргийн талаар Английн "Daily mail" сонинд ийнхүү бичигдсэн байна. "Лондонгийн Алберьт Халлын дурсгалын газрын ойролцоох автобусны буудал дээр автобус хүлээж байсан 16 настай охиныг хүчээр цэцэрлэгт хүрээлэнд аваачиж хүчиндсэн этгээд нь Монголын Элчин сайдын яамны ажилтны 18 настай хүү байжээ. Кенсингтоны цэцэрлэгт хүрээлэнгийн дэргэд болсон эл хэргийг Гантөмөрийн Жавхланбаяр гэгч этгээд үйлдсэн хэмээн шалгагдаж байна. Охин руу дайрсан этгээд хутгатай байсан бөгөөд Кенсингтоны цэцэрлэгийн дэргэдэх Диана гүнжийн дурсгалын цогцолборын дэргэд охиныг хүчирхийлжээ. Мөрдөн байцаагчийн хэлснээр 20 минутын турш үргэлжилсэн уг хэрэг явдлаар хохирогч маш ихээр гэмтэж бэртжээ. Г.Жавхланбаярын гэр нь Кенсингтон Кортод байх Монголын Элчин сайдын яаманд байдаг аж. Түүнийг гэмт хэрэг үйлдсэнээс нь хоёр хоногийн дараа ДНК-ийн үзүүлэлтүүдээр нь баримт болгож баривчилсан юм байна. Түүний эцэг нь Монголын Элчин сайдын яаманд техник ажилтнаар ажилладаг бөгөөд гэмт хэрэгт шалгагдаж байгаа хүү дипломатчийн халдашгүй эрхийг шаардсан байна. Албаны эх сурвалжийн баталж байгаагаар хүүд Элчин сайдын яамны халдашгүй бүрэн эрх ямар ч хамааралгүй аж. Монголын Элчин сайдын яам энэхүү халдлагын хэрэг дээр ихээхэн хаалттай байна. Г.Жавхланбаярыг хүчингийн хэргээс нь гадна дээрмийн хэрэгт буруутгаж байгаа юм. Тэрээр хэрэг үйлдчихээд хохирогчийн гар утсыг, 130 фунт стерлингийн хамт авч оджээ. Монгол Улсаас Лондонд суугаа Элчин сайд Далрайн Даваасамбуу хэлэхдээ Г.Жавхланбаярыг димломатчийн хүү биш Элчин сайдын яаманд холбоотой хүний хүүхэд гэжээ. Шөнө дунд 01.25 цагт унаа хүлээж зогссон охин руу дөхөж очоод хүч хэрэглэн, харанхуй цэцэрлэгт аваачиж хүчирхийлчихээд эд мөнгийг нь авч одсон этгээдийг Кенсингтоны гудамж уруудаад алга болоход нь охин гудамжны утсаар нэгэн шөнийн клуб рүү залгажээ. Харин тэр газрын ажилтан нь цагдаад мэдэгдсэн юм байна. Цагдаагийнхан охиныг эмнэлэгт хүргэсэн аж. Цагдаагийнхны хэлснээр охины гэмтэл нэлээд ноцтойд тооцогдох гэнэ". Бид тодорхой мэдээллийг Их Британи, Умард Ирландын нэгдсэн вант улсад суугаа Монголын Элчин сайдын яамнаас тодруулахаар өчигдөр үд дундаас эхлэн тасралтгүй залгасан боловч ажлын 44-207-9375238, 44-7748767628 дугаарын гар утсыг хэн ч авч, хариу өгсөнгүй. Тиймээс зарим мэдээллийг тодруулахаар ГХЯ-ны Хэвлэл мэдээллийн хэлтсийн дарга Ж.Сэрээжаваас тодруулсан юм. -Лондон дахь манай Элчин сайдын яаманд ажилладаг Г.Гантөмөр нь яг ямар алба хашдаг хүн бэ? -Г.Гантөмөр нь манай Элчин сайдын яаманд техник ажилтнаар ажилладаг. Энэ нь жолооч, аж ахуйн ажилтан гэсэн үг л дээ. -Дипломатчийн бүрэн эрх гэдэг нь чухам хэн, хэнд хамааралтай байдаг юм бэ? -1961 оны Венийн конвенцийн дагуу халдашгүй бүрэн эрх гэдэг нь Элчин сайд болон Элчин сайдын яаманд ажиллаж байгаа дипломат ажилтнуудад хамаардаг. -Тэгэхээр техник ажилтан болон бусад гэр бүлийн гишүүдэд хамаагүй байх нь ээ? -Тийм ээ. Хамаагүй. Э.ЭРЭЛ Тэр дипломат эрх ямба эдлэх статусгүй Их Британи Умард Ирландын Нэгдсэн Вант Улсад суугаа Элчин сайдын яамны жолооч Гомбо-Очирын Гантөмөрийн гэр бүлийн гишүүн гэмт хэрэгт холбогдон Лондон хотын цагдаагийн байгууллагад шалгагдаж байгаа нь үнэн болохыг тус улсад суугаа манай ЭСЯ-наас мэдээлсэн. Тэрээр дипломат эрх ямба эдлэх статусгүй бөгөөд хэрэг үйлдсэн нь нотлогдвол манай талаас түүнийг ямар нэг байдлаар өмгөөлөхгүй. Одоогийн байдлаар уг хэргийг нягтлан шалгаж байгаа болно. 
Гадаад хэргийн яам 
2008.01.25 

