Юлия Савичева Монголд ирлээ

Оросын хөгжмийн ертөнцөд од болон гялалзаж байгаа залуу дуучин Юлия Савичева Улаанбаатар хотод уржигдар ирсэн юм. Харин өчигдөр тэрээр сэтгүүлчидтэй уулзаж, оройн тоглолтынхоо талаар мэдээлэл өглөө.
Энэ өдөр сэтгүүлчдэд зарласан хэвлэлийн бага хурал товлосон хугацаанаасаа нэг цагаар хойшилсон юм. Ингээд 11 цагт Юлия Савичева өөрийн менежерээ дагуулан орж ирснээр эхэллээ. Түүний орчуулагчийн үүргийг "Сансар" кабелийн телевизийн захирал Б.Долгион гүйцэтгэв. Орос бүсгүйчүүд гэхээр нуруулаг, тэр тусмаа урлагийн хүн учраас этгээд чамин хувцасласан байх хэмээн төсөөлж байтал дуучин маань жижигхэн биетэй, даруухан бүсгүй байлаа. Богино улаан үстэйгээ хосолсон улаан хүрэн цамцны гадуур монгол охидын дунд моодонд ороод буй урт ноосон майк өмсчээ. Мөн жинсэн өмдийг урт түрийтэй гутал дотуур хийж өмссөн гээд түүний хувцаслалт тун энгийн. Тэрбээр Монголд онгоцноос бусад бүх тээврийн хэрэгслээр зорчин ирсэн гэнэ. Улаан-Үүд хот хүртэл галт тэрэг, автобус хөлөглөөд харин тэндээсээ машинаар давхисаар Улаанбаатарт ирсэн байна. Улаанбаатарт тэвэр дүүрэн цэцэг барьсан хүмүүс угтсан аж. "Өмнө нь намайг хаана ч ингэж хүлээж авч байгаагүй. Тиймээс би одоо ч бараг галзууртлаа баярлаж байна. Улаанбаатарыг их хүйтэн гэж бодож байтал сайхан нартай дулаан юм" хэмээн монголчуудын зочломтгой зан, цаг агаарыг магтав. Тэрээр 2003 онд болсон Оросын залуу од төрүүлэх зорилготой "Фабрика звёзд" уралдаанд оролцон өөрийгөө таниулсан авьяаслаг дуучин юм байна. Гэхдээ уран бүтээлийн гараагаа дөрвөн настайгаасаа эхэлсэн гэхэд болно. Тэр үед аавынхаа хамтлагийнхантай хамт тайзан дээр гарч дуулдаг байжээ. Юлия Савичева одоо гурван цомог гаргаад байгаа бөгөөд манайд хийж буй аялан тоглолтдоо эдгээр цомогт багтсан хит дуунаасаа сонгон дуулах юм. Мөн өөрийн хамтлагтайгаа ирсэн учир дуунуудаа амьд хөгжимтэй дуулна. Монголд ирэхээсээ өмнө Японд өөрийн уран бүтээлээ толилуулсан бөгөөд үүнээс өмнө Израйль, Герман зэрэг оронд аялан тоглолтоо хийгээд байгаа юм байна. Юлия хамгийн анх "Высоко" гэдэг дуугаараа Орост нэлээд нэр хүндийг олж байсан гэнэ. "Тухайн үед энэ жаахан биенээс яаж ийм чадалтай хоолой гардаг байна" хэмээн олонд үнэлүүлж явсан гэдэг. Харин дараа нь түүнд нэгэн киноны дуу дуулах санал иржээ. "Тэр дууг сонсоод л таалагдсан. Тэгээд кинонд нь чухам ямар үйл явдал гарахыг нь ч мэдээгүй дуулсан" хэмээн Юлия ярилаа. Тэрээр "Урын сандаа одоо 25 дуу байгаа байх" гэв. Учир нь өөрийн уран бүтээлээ тоолж үзээгүй. Харин нэг удаа түүний шүтэн бишрэгч нь "Урын сан дахь 25 дууг чинь цээжилсэн" гэж хэлжээ. Тэгж л өөрийнхөө дуунуудын тоог гаргасан" гэнэ. Юлиягийн дуунууд Орост одоо хит болж, шүтэн бишрэгчдийн тоо эрс нэмэгдэж байгаа юм байна. "20 настай дуучин бүсгүйн дуулсан "Хөөрхөн төрөх албагүй" киноны "Эгэлхэн зүрхэнд чинь хайр байгаа бол" хэмээх дуу нь монголчуудын дунд ч хит болж байгаа. Тиймээс энэхүү дуучинг Монголд урьж, тоглуулах болсон" гэж зохион байгуулагч "Аист" телевизийнхэн ярьсан юм. 
Я.МӨНГӨНЦЭЦЭГ
