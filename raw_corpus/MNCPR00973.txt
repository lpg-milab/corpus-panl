Нийслэлийн бүх сургуулийн дөрөвхөн нь интернэттэй

Сургуулиудыг ч биш нийслэлийг бүхэлд нь сүлжээнд холбох зорилгыг "Цахим Улаанбаатар" хөтөлбөрийн хүрээнд биелүүлэх боломжтой- Нийслэлийн төр, захиргааны байгууллагын мэдээллийг агуулсан сайт ажилд ороод сар гаруй хугацаа өнгөрч байна. 
"Цахим Улаанбаатар" хөтөлбөр хэрэгжих тухай нэлээд удаан яригдсан ч одоо л нийслэлийн иргэдэд тусаа үзүүлж эхэлж байгаа нь энэ. Ямар нэгэн бичиг баримт хөөцөлдөхөд юу хэрэгтэй, эхлээд хэнд хандах, дараа нь яах ёстой мэдээллийг "Ulaanbaatar.mn" сайтаас авч болох гэнэ. Өөр иргэдэд гарцаагүй хэрэгтэй олон шинэ зааварчилгаа бий гэсэн. Тэр талаархи дэлгэрэнгүй мэдээллийг Нийслэлийн мэдээлэл технологийн газрын дарга Ж.Сансар өглөө. 
-Иргэд нийслэлийнхээ төрийн захиргааны мэдээллүүдийг тун хялбар авах боломжийг танай сайт нээж өгчээ гэж ойлголоо? -Төрийн захиргааны байгууллагуудын зүгээс ч иргэдэд зориулсан нэн шаардлагатай мэдээллүүд энэ сайтаар дамжин чирэгдэл, төвөггүйгээр хүрэх боломжтой болж байгаа юм. Тухайлбал, орон сууцанд амьдарч байгаа хүн ямар байдлаар газар өмчилж авах тухай мэдээлэл, явц, арга зам нь асуулт хариултаар орчихсон. Ингэж асуулт, хариултаар хийсэн нь олон нийтэд мэдээллийг ойлгомжтой, хялбар хүргэх зорилгыг хангаж байгаа. Газрын асуудлаар сонирхож байгаа хүн өөрөө сайтад орж, тухайн салбарын, байгууллагын мэргэжилтнээс асууж байгаа мэт дэлгэрэнгүй системтэй мэдээллийг авах юм. Иргэдэд олгогдсон газрын захирамжууд дүүрэг тус бүрээрээ дэлгэгдэнэ. Энэ нь өнөөх газрын маргааны олон асуудал, цаашилбал авлига хээл хахууль гэж их яригдах болсон өнөөгийн нөхцөл байдалд эерэг үзүүлэлт болж чадна. Хэрэв иргэд тухайн мэдээллийн аль нэг талыг илүү дөвийлгөж, нэмж асуулт хариулт хэрэгтэй байна гэж үзвэл тэр бүхнийг нь нэмж дэлгэрүүлээд л сайтдаа оруулчих боломжтой юм. Тэгээд нийслэлд бизнес эрхлэхэд хаанаас ямар эрх, зөвшөөрөл авах гээд тухайн бизнестэй холбоотой статистик мэдээллүүд бүгд бий. Бизнес эрхлэгчид өөрсдөдөө ашигтай ямар мэдээлэл байх ёстой гэж хүснэ мөн л түүнийг нь сайтад суулгаж өгнө. Ер нь хотын 56 агентлаг, харьяа газар, есөн дүүргийн мэдээлэл багтаж байгаа шүү дээ. Бүх сургууль, эмнэлэг байршилтайгаа, холбогдох утас гээд бүгд бий. -Зочдод зориулсан хэсэг байгаа гэсэн. Энэ нь өнөөх л "Их Монгол 800" жилийн ойн хүрээнд ирэх, тэгээд дараа, дараагийн зун манайд зочлох жуулчдад зориулсан хэсэг гэж болох уу? -Нийслэлийн зочин гэсэн ойлголтод зөвхөн гадаадын хүмүүс хамрагдах ёсгүй юм. Сүүлийн жилүүдэд хөдөөнөөс хот руу чиглэсэн их нүүдэл болсон. Одоо ч үргэлжилж л байгаа. Тэднийг хотын иргэн болоход хэрэгтэй бүх бичиг баримтаа бүрдүүлэхийг нь зааж өгсөн мэдээлэл энэ зочны хэсэгт байгаа. Өнөөдөр маш өндөр үнээр дуудлага авдаг төлбөртэй утаснуудын өгдөг мэдээллийг энэ зочны хэсгээс авч болно гэж бид тооцоолж, асар их мэдээллийг багтаасан. -"Ulaanbaatar.mn" сайт ажиллаж эхэлснээс хойш иргэд хэр их хандаж байна вэ. Нөгөө талаасаа айл бүр компьютертэй байх, тэр дундаа интернэттэй байх боломж бас хомс. Тэгэхээр ийм ажил хийгдсэн ч сайтыг хэрэглэдэг, ашигладаг хүн байхгүй, үр дүнгүй болж үлдэх дүр зураг зарим хүнд харагдаж мэднэ? -Одоогоор манай сайтад өдөрт 500-600 хүн орж, ашиглаж байгаа дүн бий. Үнэхээр заавал гэртээ интернэттэй хүн л энэ сайтыг ашиглаж болно гэх мэт гаж ойлголт байгаа л даа. Хүн бүрт ийм сайтыг ашиглуулахын тулд хорооны байруудад гар мэдрэгч аппарат тавих төлөвлөгөөтэй байгаа. Тэгээд цаашид Улаанбаатарыг бүхэлд нь цахимжуулах, холболтын асуудал тулгарч байгаа. Өөрөөр хэлбэл, хот өөрийн мэдээллийн сүлжээтэй болох шаардлагатай. Өнөөдөр нийслэлийн хэмжээний 118 сургуулийн ердөө дөрөв нь л интернэттэй шүү дээ. -Сургуулиудыг, хотыг цахимжуулах нь танай л ажил болж үлдэх байх аа? -Тийм ээ. Дэлхий нийтийн жишгээр бол хотоо цахимжуулахад өөрсдөө хөрөнгө мөнгө гаргаж шилэн кабель татах хэрэгтэй болдог юм байна. Энэ хэрэглээг дэмжье гэсэн ч хөрөнгө мөнгөний асуудал шийдэгдэхэд бэрх юм л даа. Уг нь нэг зориг, зүрх гаргаад шилэн кабель татсан тохиолдолд дараа жилүүдэд нь үнэ төлбөргүй хэрэглэх боломжтой. . Гэтэл хувийн компаниудад хандаж, тэдний сүлжээг ашиглаж, энэ их хотыг сүлжээтэй болгоё гэвэл хоёр гуравхан жилийн төлбөр нь өнөөх өөрөө шилэн кабель татах чинээний хөрөнгө мөнгийг сороод явчихаж байгаа. 
Б.ХАЖИДМАА

