Юля Монголд мөдхөн ирнэ

Ирэх сарын 7-ны өдөр ОХУ-ын нэрт дуучин Юля Савичева Улаанбаатар хотын "UB Palace"-ийн концертын их танхимд тоглолтоо хийх гэж байна. Тоглолтын ерөнхий зохион байгуулагч "АИСТ" телевиз юм.
Өнөө үед ОХУ-д нэрд гарч байгаа залуу од Юля Савичева нь тус улсын нэгэн жижиг хот Курганд, урлагийн гэр бүлд хоёрдугаар сарын 14 буюу Гэгээн валентины өдөр мэндэлжээ. Юля гурван настайдаа урлагт хөл тавьсан ба үүнд түүний бяцхан гөлөг нөлөөлсөн гэдэг. Гөлөг үргэлж л охины хөлөөс зуурч амар тайвныг нь үзүүлдэггүй байжээ. Тэр үед тэднийх байнгын зочинтой, аавынх нь найз нар ирж гэрт нь баяр хөөр, дуу хөгжим болдог байлаа. Нэгэн өдөр урлагийн найз нар цугласан уулзалт дээр Юлягийн аав төгөлдөр хуур даран дуугаа дуулж байхдаа гөлөгнөөс айгаад буланд сууж байсан охин нь хөгжмийн хэмнэлд гайхалтай чадварлагаар хөдөлгөөн хийж байгааг анзааран харжээ. Урлагийн хүн болох гараа нь аавын нь энэхүү анзааралтаас эхэлсэн юм. Тэрээр анх дөрвөн настайдаа "Агата Кристи" хамтлагийнхантай тайзнаа гарч байсан нь түүний эцэг эхийн хувьд бяцхан сорилт байлаа. Ийнхүү анхны бүжгийн үзүүлбэр дуусмагц үзэгчдийг алмайруулсан 30 секунд нижгэнэсэн алга ташилт болон хувирлаа. Ингээд Юля таван наснаасаа эхлэн бүжгийн "Светлячок" хамтлагт хичээллэж эхэлжээ. Хэдийгээр авьяаслаг охин маань хамтлаг дотроо насаараа хамгийн бага нь байсан ч гоцлол бүжигчин болж чадсан юм. Жилийн дараа Юлягийн аавын баг Москва руу уригдан ажиллах болов. Бүжгийн хамтлаг Юлягийн аавын хамтаар Москвад ирээд "МАИ" Соёлын төвд ажиллаж эхлэхэд түүний ээж ч бас тэнд ажиллах болжээ. Юля өөрийн чөлөөт цагийг сонирхсон зүйлдээ зориулж чадаж байлаа. "Фауст" оюутны театр нь одоог хүртэл үйл ажиллагаагаа явуулдаг бөгөөд театрын даргаар Р.А.Полейко ажиллаж байна. Үргэлж эцэг эхтэйгээ театрт ирдэг байсан жаахан охиныг "Фауст" театрын найруулагч гайхалтай авьяастай болохыг нь анзаарчээ. Юля шинэ жилийн арга хэмжээнд хөгжимчдийн хамтаар оролцож, анхныхаа цалинг авч байжээ. Сурагч болмогцоо хичээлдээ явах, театрт дасгал сургуулилтаа хийх, "Журавушка" хамтлагийн бүжгийн хичээлд суух, бяцхан хэмжээний тоглолтод оролцох гээд долоон настайгаасаа л зав муутайхан байлаа. Удалгүй сонгодог бүжгийн багш Л.Азаданова Юляд өөрийн удирддаг хамтлагт орох санал тавьсан нь цаашдын уран бүтээлд сайнаар нөлөөлж, тэр ч бүү хэл Москвагийн хоёр удаагийн аваргаар тодорч байжээ. Хөгжимчидтэй байнга хамтран ажиллаж, дуу хөгжим их сонссоноор дуулах сонирхолтой болсон байна. Юля нэрт дуучин Тони Брэкстон, Уитни Хьюстон нарын дууг дуулсан нь нэлээдгүй амжилт олж байлаа. Найруулагч Полейкогийн хүсэлтээр Юля 2001 оны шинэ жилийн арга хэмжээнд оролцон "Аврагч Христийн сүм" хэмээх жүжигт гол дүр бүтээсэн нь маш том амжилт авчирчээ. 2003 оны гуравдугаар сарын 7-ны өдөр "Фабрика Звёзд" реалити нэвтрүүлэгт оролцсоноор Юлягийн хувьд цоо шинэ эрин иржээ. Энэхүү нэвтрүүлгийн найруулагчаар түүний нутгийн залуу Максим Фадеев ажиллаж байв. 1996 онд Юля дуучин Линдагийн "Хэрээ" цомогт хоолой хийх явцдаа Фадеевтай танилцаж хамтран ажиллаж байсан эртний танилууд юм. "Фабрика Звёзд"-д оролцохдоо Юля ялагч болж чадаагүй ч эцсийн шалгаруулалтад үлдэж, үзэгчдийн таашаалд нийцсэн дуучин болж чадсан байна. Түүний дуулсан "Корабли", "Высоко", "Прости за любовь" гэх мэт дуу Орост хит болж байлаа. 2004 онд Юля ОХУ-ыг төлөөлсөн олон улсын хэд хэдэн тэмцээнүүдэд амжилттай оролцсоны нэг нь "World Best" тэмцээнд шалгарсан орон орны авьяаслаг дуучдаас наймдугаар байрыг эзэлсэн явдал юм. 2004 оны тавдугаар сард болсон "Евровидение" тэмцээнд "Believe me" дуугаараа оролцож арваннэгдүгээр байрт оржээ. Ингээд 2004 оны эцэс, 2005 оны эхээр өөрийн бие даасан цомгийн бэлтгэл ажилд орж "Высоко" гэж нэрлэсэн эхний цомог нь 2005 оны гуравдугаар сарын 29-нд худалдаанд гарсан. Үүнд нийт 11 дуу орсноос "Стоп" хэмээх шинэхэн хит дуугаа ч бас багтаасан байна. 2005 онд "Хөөрхөн төрөх албагүй" киноны сүлд дуу болох "Если в сердце живёт любовь" дуугаа бичүүлсэн нь 2005 оны хамгийн хит дуу болж чадсан юм. Энэхүү дууны аяыг Анастасия Максимова зохиожээ. Ийнхүү 2005 оны аравдугаар сард "Если в сердце живёт любовь" хэмээх хоёр дахь цомгоо гаргаснаар уран бүтээлч Юлягийн эрч хүчтэй, өмнөх он жилүүдээсээ улам идэвхтэй үе эхэлсэн гэж хэлж болно. Тус оны арванхоёрдугаар сард радиогийн шилдэг хит болсон "Как твои дела?" гэх удаах цомгоо гаргажээ. 2006 онд "Привет" дуу нь мөн л сонсогчдын хит дуу болохын зэрэгцээ шилдэг дууны жагсаалтыг тэргүүлж байсан юм. Түүний дараагийн "Магнит" цомгийн ихэнх дууны аяыг Анастасия Максимова зохиосон байна. Энэхүү цомог нь өнгөрсөн оны зургадугаар сард худалдаанд гарч хамгийн борлуулалт сайтай цомгоор шалгарчээ. "Магнит" цомгийн онцлог нь гэвэл амьдралд илүү эрч хүч өгч, өмнөх бүтээлүүдээсээ шинэлэг, арга барилын хувьд өөрчлөгдөж чадсанаараа түүний шүтэн бишрэгчдэд том бэлэг болж, хөгжим судлаачдын сэтгэлд нийцсэн бүтээл болсон гэж дүгнэж байна. 
Б.УНДАРМАА 


