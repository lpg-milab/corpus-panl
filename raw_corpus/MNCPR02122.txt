Би аавынхаа алдрыг мөнхжүүлэх чин хүсэлтэй

Ингэж ярих энэ хөгшнийг Чойсүрэнгийн Батчулуун гэдэг. Тэр туулж өнгөрүүлсэн амьдралынхаа тухай сонирхолтой түүх ярьсныг уншигч танд хүргэе.
Түүний аавыг ардын туульч Сүхийн Чойсүрэн гэдэг байсан бөгөөд тэрээр 1911 онд хуучнаар Урианхайн долоон хошууны Цэрвээ сумын нутаг Гурван цэнхэр гэдэг газар мэндэлжээ. Эцэг Сүх нь нэг суудлаас таван янгир намнадаг их анч хүн байсан тухай нутгийн ардууд хуучилдаг байсан гэдэг. Чойсүрэнгийнх гурван үеэрээ алдартай анч хүмүүс байсан ч туульчийн удам байгаагүй юм билээ. Тэрээр аавыгаа даган 20 наснаасаа ан хийж эхэлсэн бөгөөд энэ үедээ нутгийн анчин, туульч С.Дамдинтай нөхөрлөн "Эзэн улаан Бодон", "Галзуу хар хөхөл", "Бөх алтан Нудрам" зэрэг туульсыг сурч, товшуур хөгжимтэй хайлдаг байжээ. Тэр бүр гурван өдөр, гурван шөнө тууль хайлдаг хүн байсан гэдэг. Ингэхдээ өдрийн цагаар амарч, сайтар хоол унд идчихээд үдэш болоход хоолой нь улам цээл болж, онгод нь ордог байж. С.Чойсүрэнгийн багш Алтай нутгийн алдарт туульч Занын Жилькерийн тууль хайлах нь саахалтын газар сонсогддог байсан тухай тэрээр өгүүлсэн юм. Ийм л алдартай туульчийн хүү Ч.Батчулуун аавынхаа авьяасыг өвлөлгүй сэтгүүлч болсон аж. Ч.Батчулуун гуай айлын ууган хүү гэсэн. Тэрээр уг нь дээрээ хоёр эгч, нэг ахтай байх байсан боловч тэд бүгдээр хүн болоогүй юм билээ. Чойсүрэн үрийн тэнгэр заяахгүй нь гээд гэргий Б.Цагаанхүүгээсээ салахаар шийдээд тэр хоёр нутгийн захиргаанаас салах зөвшөөрөл авахаар тэр үеийн Мөнххайрхан багаас Дуут сум хүртэл дөрвөн өртөө буюу 60 гаруй км замыг тэмээгээр туулж очжээ. Харин тэр үед Засаг дарга байсан Уртнасан гэдэг хүн өөрийнх нь найз байсан учир салах зөвшөөрөл өгөлгүй буцаасан гэдэг. Харин тийнхүү тэмээгээр явж байх зуур Батчулуун гуай эхийн хэвлийд бүрэлдчихсэн байсан гэж хожмоо аав нь дурсан ярьжээ. Батчулуун төрмөгцөө л өвчин ороодог хүүхэд байж. Бүр түүнийг хүн болгохын тулд Чойсүрэнгийнх эх нутаг Ховд аймгаас гарч Баян-Өлгий рүү нүүдэллэсэн гэдэг. Гэрийнхээ гадуур хорионы дээс уяулан, хүний нүднээс хол байсан тэрээр хоёр нас хүрээд л сая гайгүй болжээ. Харин түүнийг эсэн мэнд болсноос хойш Чойсүрэнгийнд долоон сайхан хүү, охин заяасан байна. Ч.Батчулуун гуай 1960 онд Ховд аймгийн арван жилийн сургууль, 1965 онд Монгол Улсын их сургуулийн Монгол хэл, утга зохиолын ангид элсэн орсон ч нэгэн өдөр тус сургуулийн захирал Дашцэдэн дуудаж, "Алдарт туулчийн хүү чамаар тууль судлуулах зорилгоор сэтгүүлчийн ангид оруулна" гээд түүний сэтгүүлч болох эхлэлийг тавьсан гэдэг. Удалгүй түүнийг хоёрдугаар курст байхад нь Шинжлэх ухааны академийн Хэл зохиолын хүрээлэнгээс албан бичиг ирж соронзон хальсанд буулгасан аавынх нь туульсыг гар бичмэл болгон буулгах ажилд тохоон томилжээ. Мэдээ орсон цагаасаа эхлэн сонсож өссөн болохоор энэ ажил түүнд их л амархан байж. Ингээд "Аргил цагаан өвгөн", "Эзэн улаан Бодон", "Бөх алтан нударга", "Галзуу хар хөхөл" зэрэг туульсыг буулгадаг байв. "Сайн хүний нэрийг гурав худалдан иднэ гэгчээр туульсыг бичмэл болгохдоо нэг мөрийг нь нэг төгрөг 50 мөнгөөс гурван төгрөгийн үнээр хийдэг байсан шүү" гэж Батчулуун гуай дурсан ярьсан юм. Тухайн үедээ л их мөнгөтэй, баян оюутан байсан тухайгаа тэрээр ярих дуртай байдаг гэсэн. Ч.Батчулуун гуай өөрийн улсдаа бэлтгэгдсэн анхны сэтгүүлч. Түүний том хүү нь орчлонд мэндэлсэн нь ч сонин түүхтэй. Тэр их сургуулиа төгсөхөд нийслэлд үлдэж ажиллахыг олон газраас хүссэн боловч эх нутгаа түшин Ховдын "Хөдөлмөр" сонинд ажиллахаар сэтгэл шулууджээ. Ингээд замын унаанд дайгдан хотоос 1500 км-ийн алсад орших Ховдод очихоор болжээ. Зардал нь арай гайгүй болохоор газраар явахаар шийдсэн хэрэг л дээ. Ингээд газраар явна гээд цуглуулсан хэдэн төгрөгөө үрчихэж. Түүний эхнэр төрөх дөхсөн тулгар биетэй байв. Тэднийг авч явахаар ирсэн унааны жолооч эхнэрийг нь хараад "Төрөх дөхсөн ийм хүнийг авч явж чадахгүй, замдаа төрчихвөл хүний амь хариуцах хэрэг гарна. Наад эхнэрээ онгоцоор л явуулдаг юм байгаа биз" гээд халгаагаагүй учир арга буюу эхнэрээ онгоцоор явуулахаар болж, мөнгөө үрчихсэн болохоор Батчулуун гуай өөрөө газраар, маргааш өглөө нь явахаар болжээ. Маргааш нь замдаа гарахаар бэлтгэхийн сацуу "Үнэн" сонин гарчиглаж байтал "Их сургуулиа дөнгөж төгссөн Ч.Батчулууны гэргий Д.Шагдарсүрэн онгоцонд хүүхэд төрүүллээ" гээд нэгдүгээр нүүрэнд нь биччихсэн байжээ. Ингэж тэр том хүүгээ онгоцонд мэндэлснийг мэдсэн гэдэг. Эхнэрийнх нь сууж явсан онгоцонд тэр үеийн Анагаах ухааны их сургуулийн тэнхмийн эрхлэгч доктор, профессор Ж.Цогнэмэх азаар хамт явж таараад хүүг эх барьж авсан байна. Онгоцонд сууж явсан олон хүн өөрсдийнхөө нэрийг санал болгосон ч цагаан саахалтай нэгэн өвгөн агаарт төрсөн юм чинь Мөнгөнхөлөг гэж нэр хайрлая гээд дуудах нэрийг нь өгчээ. Ингэж түүний хүү МИАТ-ийн 103 номерын "Ил-14" онгоцонд мэндэлж агаарт төрсөн анхны хүү болжээ. Тэрээр Ховд аймагт очоод "Хөдөлмөр" сонины хариуцлагатай нарийн бичгийн дарга, эрхлэгч, хэвлэх үйлдвэрийн дарга зэрэг албыг тасралтгүй 25 жил хашиж, аймгийн хариуцлагатай олон ажлыг хийж гүйцэтгээд 1990-ээд оны үед тэтгэвэртээ гарч нийслэлийн иргэн болсон байна. Тэрээр өдгөө таван хүү, таван охинтой, 17 ач, зээтэй өнөр өтгөн айлын тэргүүн. Аав С.Чойсүрэнгийнхээ алдрыг мөнхжүүлэхээр түүний хайлж байсан туульсыг нэгтгэн ном гаргахаар шийдэж "Аргил цагаан өвгөн хэмээх мөчлөг тууль" номыг 2007 онд хэвлүүлжээ. 
Т.Гэрэлмаа
