ДОХ-ын вирус тээгчдээс дөрөв нь нас баржээ

ДОХ-ын вирус тээгчдийн тоо нэмэгдсэн, халдвар тээгчдийн биеийн байдал муу байгаа гэсэн мэдээлэл сүүлийн үед цацагдсаар байгаа. Энэ талаар Халдвар судлалын үндэсний төвийн Тархвар судалгааны тасгийн эрхлэгч Ч.Уртнасантай уулзаж тодрууллаа.
-ДОХ-ын вирус тээгчдийн биеийн байдал ямар байгаа вэ. Одоогоор эмчилгээ хийлгэж байгаа хүн бий юү? -Одоогоор халдвар тээгч 19 хүний биеийн байдал зүгээр байгаа. Тэдгээр хүмүүсийг 7-14 хоногт нэг удаа эмч нар үздэг. Харин зарим нэг хүмүүст дархлаа суларсан, ядаргааны шинж тэмдэг илэрсэн үед нь дархлаа сэргээх эмчилгээ хийдэг. Гэхдээ бид ч гэсэн ядарсан үедээ биеийн эсэргүүцэл сайжруулах эмчилгээ хийдэг шүү дээ. Яг л түүнтэй адил. -Халдвар тээгч 19 хүн гэдэг чинь юу гэсэн үг билээ. Тэгэхээр нийт дөрвөн хүн нас барсан гэсэн үг үү. ДОХ-оор хоёр хүн нас барсан мэдээлэл байгаа шүү дээ? -Дөрөв нь нас бараад байна. Сүүлийн хүн нь л гэхэд энэ оны тавдугаар сарын 17-нд нас барсан шүү дээ. -Тэдний хэд нь эрэгтэй, эмэгтэй байсан бэ? -Хоёр нь эрэгтэй, хоёр нь эмэгтэй. -Та түрүүн дархлааны эсрэг эмчилгээ хийдэг гэлээ. Тодруулбал? -Бид эмчилгээгээ дөрвөн төрлөөр явуулдаг. Сэтгэл засах, дархлаа сэргээх, хоолны болон үзлэгт хамруулдаг. Жишээ нь биеийн жин, өндрийг хэмжиж цусны шинжилгээ авдаг. -Ер нь дархлаа сэргээх эмчилгээ хэдий хэрийн өртөгтэй вэ? -Халдвар авсан нэг хүний жилийн хэрэглэх эмчилгээний өртөг арван сая ам.доллар байдаг. Энэ мөнгийг эрүүл мэндийн төсөвт тусгасан учир улс хариуцдаг. -ДОХ-ын халдвар авсан хүмүүсийн эмчилгээнд зориулж хүмүүнлэгийн байгууллагууд тусламж үзүүлдэг үү? -Яг одоогоор эдгээр хүмүүс өвчлөлийн шатандаа ороогүй учир улс хангаж байна. Тусламж үзүүлсэн хүмүүнлэгийн байгууллага алга. -ДОХ-ын сэжигтэй тохиолдол шинээр бүртгэгдсэн үү? -Үгүй. -Гадуур эмнэлгүүд тестээр ДОХ-ын шинжилгээ авч байна. Энэ хэр үнэн байж чадах вэ? -Дэлхийд хүлээн зөвшөөрөгдсөн тест хэрэглэж байгаа. Манай төв ч гэсэн ийм тестээр үзэж байгаа. Энэ тест нь сэжиглэх буюу илрүүлнэ. -Сэжиглэнэ, илрүүлнэ гэдгээ илүү тодруулж өгнө үү? -Хүний дархлал хомсдолын вирус нь 14-16 төрлийн химийн элементээс тогтсон байдаг. Тэгвэл энэ элементүүдийн 4-6 ба түүнээс доошгүй илэрвэл вирус байна гэж үзнэ. Энэ тест нь ганц химийн элементийг л илрүүлдэг. Тэр нь шарын вирус ч байж болно. Тийм учраас сэжигтэй гэж гарвал дахин нягталж, судсаар цусны шинжилгээ авч үздэг. -ДОХ-ын шинжилгээ авдаг хичнээн газар байдаг вэ? -Бид дүүргүүдийн лаборант нарыг сургалтад хамруулж энэ сарын 1-нээс эхлээд улсын эмнэлгүүд өөрсдийнхөө лаборатори дээр ДОХ-ын шинжилгээ авч эхэлсэн. Үүнд дүүргийн холбогдолтой шинжилгээнүүдийг дүүрэгтээ, харин гадаадад удаан хугацаагаар амьдарч байгаад ирсэн болон гадаад руу явах гэж байгаа, сэжигтэй тохиолдлуудыг манай дээр авдаг болсон. Улсын хэмжээнд 20 гаруй эмнэлэгт ДОХ-ын шинжилгээ авч байна. 
Э.УЧРАЛ 


