МЭРЭЭС, ТҮҮНИЙ АНГУУЧ

Ш.ЦЭРЭНПИЛ 
зовиурт Хэмнэл Өвчин нэг намдсанаа ахиж оволзон тарчилгаж эхлэх юм. Үхэхийн шалтгаан өвдөх ийнхүү хэмнэлтэй ажээ. 
Нярайлах эхийн өвдөх хэмнэл ойртон ойртсоор сая үрээ төрүүлдэг гэсэн. Төрөх үхэх нь өөрөө хэмнэл юм. Ерөөс сав шимийн хамаг зүйлс гагцхүү хэмнэлд оршдог жамтай гэдэг. Манай дэлхий хүртэл галав галаваар анивчдаг биш үү. Өвчин намдах зуурт дотор түр амирлаж элдвийг эргэцүүлж, сэтгэл хол ойрт тэнэнэ. Тэнэмхий сэтгэлтэй хүн хуумгай савсаг, өөнтөгч яншаа бас өвчин мэтийн элдэв мууд өртөмтгий байдаг гэдэг. Би тийм хөөрхий нэгэн бололтой. Бусдыг дууриан бясалгал, бүтээл хийхийг оролдовч, нэг л мэдэхэд угийн золбин сэтгэл минь энэ ертөнцийн хог новшин дунд элдвийг шиншлэн гүйж явдаг юм. Өнөөдөр Улаанбаатарт лавтай арваад төрлийн бясалгалын дамжаа, дугуйлан хичээллэж байна. Тэд цөм эрүүл мэнд болоод сэтгэлийн төвлөрөл, амирлалын тулд билээ. Бясалгал бол дотоод баяр баясгалан, дотоод эрх чөлөө, сэтгэлээр жаргалыг олох хэмнэлт арга ухаан юм. Алив оршихуйн үндсэн арга учраас хэмнэл нь бүхний дотор болоод гадна мөнхөд "залардаг" ажээ. "Хүмүүний үйлийн дээд нь бясалгал" гэж Платон хэлсэн байдаг. Би сайн эмнэлэгт хэвтсэн бололтой. Миний өвчин намдах хэмнэлийн хугацаа улам уртасч байна. Бас өвчний хүч ихэд суларчээ. Ямартай ч энэ удаад үхэл жаахан ч атугай цаашилж хойшлов бололтой. Ийм байхад эмч, эмнэлэг хоёрт баярлахаас яахав. Би "Ачтан" гэсэн оноосон нэртэй хувийн клиник эмнэлгийн дөрөвдүгээр давхарт нар мандах зүгт харсан цонхтой өрөөнд ганцаараа хэвтэж буй юм. Шөнө хэвийх цагт дорно зүг харвал эхлээд үүрийн цолмон гарч жирвэлзэн дээшилсээр тэнгэрийн цээлд огшин бүдгэрнэ. Энэ чацуу амьгүй, хорон олиггүй зэгэл саарал утаанд дарагдан сүр сүлдээ алдаж гүйцсэн хотын маань тэртээгээс үүрийн гэгээ арай чамай сүүмийх аядна. Утаанд бузартсан үүрийн гэгээ залхаж шаналсан, уцаарлаж урвайсан, тамир чалхгүй байдлаар маш алгуур тодрох юм. Энэ нь яг л бие зовиурлаж, нойр алдан, итгэлээ гээсэн хүн шиг. Үүр шөнөөр босч энэ болгоныг ажиглан зогсохдоо би өөрт тохиолдсон зарим сайн мууг бусдад дуулгах хэрэгтэй юм гэсэн санааг олсон. Ингэж дуулгасан нэгэн жишээг би мэднэ. Алдартай сэтгүүлч Жа.Пүрэв хэдэн жилийн өмнө эдгэшгүй гэх хүнд өвчинд ээрэгдэж билээ. Энэ тухайгаа мэдмэгц тэрбээр архи, тамхинд суурилсан өвчний үүсгэл, түүний энэлгээ шаналгаа, монголчуудын өвчин зовлонгоор мөнгө хүүдийлж байгаа дотор газрын эмнэлгүүдийн мөсгүй муухай явдлын тухайд гашуун сургамжтай зүйлийг сэтгэл гарган бичсэн. Хүнд өвчиндөө баглуулж тарчлахын зэрэгцээ мэргэжлээ ашиглан тийм зүйл хийсэн нь хүний нүнжиг юм даа. Нүнжигтэй явсан тулдаа Пүрэв өвчнөө ялж, царай зүс орчихсон гялалзаж, толилзож явна. Өрөөлд хэрэг тус бүтээхийг амьдралын зорилгоо болгодог, гойдын цовоо эрвэлзүүр Пүрэв ойрын он жилүүдэд лавтай үхэхээргүй харагдана билээ. Түүнд "Хүний хамгийн дээд үнэ цэнэ бол бусдын төлөө амьдрах юм" гэсэн А.Эйнштейний хэлсэн үг зохих мэт санагддаг. Эхлээд гүйдэг, дараа нь гүйлгэдэг -Таны элэг томорсон байна, цөсний хүүдий чинь зузаарч, суваг нь нугаларчээ. Бас улаан хоолой, ходоодны дотор талын судаснууд өргөсчээ. Өргөссөн судсууд хагарч, улмаар "элгээрээ бөөлжих" гэдэг үзэгдэл болж хүн хорвоог орхидог юм, та архи уудаг биз, тийм биз дээ гээд намайг эмчлэгч эмч, хатагтай Отгонбаяр хариуцлагатай, нухацтай харцаар цоо ширтэж байлаа. Буруу хэвшлийн золиос болж, лойж доройтсон би гөлөлзөн жаахан жаахан амсаж байсан гэж амандаа гөвтнөв. Энэ мөчид эмчийн цагаан халаад, чагнуур, даралт хэмждэг хэрэгсэл ер юм болгон нь надад авралтай мөртлөө сүрлэг, аймаар харагдаж байв. Бас тэдгээр зүйлс ууж, идэж буруу явсан гэмийг минь шалгаан байцааж байх шиг санагдсан. Тэр мөчид би эмчийн өмнө гэмээ наминчилж байгаа мэт боловч цаанаа бол наснаасаа өмнө муудаж гэмтсэн таван цулынхаа өмнө барьц алдаж байв. Америкийн алдартай эмч Поль Брэг хэмээгч "Өвчтэй хүн өөрөөсөө болсон гэмт хэрэгтэн. Тэд хийсэн хэргээ шүүлгэхээр эмч гэдэг шүүгч дээр ирж, эмнэлэг хэмээх шоронд сууж ялаа эдэлдэг" гэжээ. Алив өвчин зовлон нь тухайн хүний хийсэн үйлийн үр юм. Үйлийн үр зайлшгүй, бас хар аяндаа замшигдахгүй, үйлийн үрийг бусдад үүрүүлж болдоггүй гэж буддизмд заадаг байна. Архины халуунд сагаж салбайн, далбиганаж будангуйрч явсны гор төдий л удалгүй гардаг байна. Тэгж явсны хамгийн том гор бол цаг бус, ёс бус үхэл юм. Би өөрийгөө 40 хол гарч байж архи амссан, бас тааруулж уудаг гэх мэтээр цагаатгаж ирсэн. Гэтэл ямар үхсэн нь байхав, надад тодорхой оношоор тарчилж үхэх оёг хууч нэгэнт тогтжээ. Социализм бол гажгийн нийгэм байсан гэж бид одоо ярьдаг. Тэр нийгэмд зохиолч, сэтгүүлчид толгой дараалан шахам архи уудаг байв. Энэ бол бусармаг муухай гажиг. Мэргэжил ба насны хэмжил хоорондын хамаарлыг судлахад сэтгүүлчид богино настайд ордог гэдэг. Үүний шалтгааныг сэтгүүлч хүн би сайн бичлээ гэж хөөрөх, эсвэл муу бичлээ гэж гутах сэтгэлийн хоёр хязгаарын савалгаанд идэгдэж явдгийнх гэж "Үнэн" сонины сурвалжлагч Хаянхирваа хэлж байж билээ. Энэ үнэнийг тэр гуай сайн мэддэг байсан боловч мөн л өөрөө наснаасаа өмнө бусдынхаа хойноос жилийж билээ. Хүн эхээс унаад л үхэл рүүгээ гүйдэг. Энэ гүйлтийг архи, тамхи хэд дахин хурдасгаж, улмаар үхлийг "үхэхийн муугаар үхэх" гэгч болгож, үхсэн хойно сүнсийг төөрүүлж, дорд төрөлд унагадаг гэж дорнын ариун сударт айлддаг байна. Эртний мэргэн гэгээн судрууд үнэмлэхүй үнэнийг заадаг гэдэг. Миний олон сайхан ах дүүс, анд нар архинд гүйсээр, тэр хэрээрээ үхэл рүү эрчлэн давхисаар үгүй болцгоожээ. Ж.Лхагваа, "алмас" Батбаяр, "хонх"-ын Цогтсайхан, яруу найрагч, орчуулагч Уянга... бас бус олон нөхөд одоо алга. Тэдний зарим саяхан "Хөөе Цээпээ! Үхлээ, ганц мянган төгрөг хаячих" гээд хээгүй нөхөрсөг царайлж явдаг сан, одоо тэд алга. Тэд ямар авьяаслаг, ямар цайлган нөхөрсөг, ямар эрч хүчтэй, тэгээд бас ямар өөдрөг санаа бодолтой байцгаав. Энэ мэтээр санаашрахад уй гашуу цээжинд зангирна. Энэ зангирал би тэднийхээ араас талийх цаг хаяанд ирснийг зөнгөөрөө мэдэрснийх бололтой. Үхэх хүний сэтгэл тамиргүй хямд, хайлган болж, нулимс нь сул болдог гэсэн. Мэрээсийн ангууЧ "Монгол анагаах ухааны судар, ойрад хэлний бичгийн болон ярианы хэлэнд мэрээс өвчин гэсэн оновчтой хэллэг бий. Үүлэн борооны явдлаар халдварлаж хүний бие мах бодийг олон жил мэрж, сорж идсээр амийг нь авдаг өвчнийг мэрээс гэж онож нэрлэжээ. Шинэ цагийн монголчууд ийм өвчнийг тэмбүү, ДОХ гэж одоочилсон нь оносонгүй. Ийм өвчин тараагчийг янхан гэж ад үздэг байсныг биеэ үнэлэгч гэж өөгшүүлээд удлаа" гэж доктор, профессор Ц.Мухар манай сонины энэ оны 233 дугаарт бичжээ. Зохиолч, нийтлэлч Ц.Мухар бол сумын эмчээс эхлээд Анагаах ухааны хүрээлэнгийн захирал, анагаахын их сургуулийн багш, нэгдсэн эмнэлгүүдийн дарга зэрэг салбарынхаа өндөрлөгүүдэд ажиллаж байсан туршлага, мэдлэг, сэтгэлийн өгөөж болсон лут нэгэн. Сэтгүүлч би түүний уран зохиолын болон мэргэжлийн чиглэлээр бичсэн зүйлсийг шүүрдэн уншдаг. Тэр бол олон талын гүнзгий мэдлэгээр дэвсгэрлэж, ховор нандин хэл, хэллэг хэрэглэн өвөрмөц найруулгаар бичдэг оюуны бүтээлч. Түүний бүтээл, бичлэгүүд агуулгын жин, далайц болоод хэлбэрийн яруу сайхнаараа сэтгэл татдаг. Одоо би түүний "Ачтан-Элит" хувийн эмнэлэгт элэг дотрынхоо "мэрээс"-ийг түр ч болохноо номхруулах гэж хөгийн царайлж хэвтэнэ. Вирус хэмээгч мэрэгч юун харх, юун үлийн цагаан оготно, өөр бусад ямар ч мэрэгчтэй зүйрлэшгүй үнэмлэхүй суурь мэрэгч юм. Гэтэл бид мэт нь тэрхүү хорон догшин алуурч мэрэгчийг архи, тамхи мэтийн амтат хоолоор нь тэтгэн гааруулж, галзууруулдаг ажээ. Мухар бол энэ шидэт дайсныг мохоох армийг 40 шахам жил янз бүрийн түвшинд удирдаж яваа жанжин юм. Түүний клиник эмнэлэг одоогоор 130 орчим ортой юм. Дараа жилээс 300 гаруй ортой болж манай зарим нэгдсэн эмнэлгүүдийг ардаа орхих ажээ. Эднийх сахилга бат, хариуцлагын ухамсрын нэгдсэн төлөвшилтэй болсон нь юухан дээр боловч ажиглагдана. Мухар хувийн өмчтөн болох замаа оюуны болон эдийн засгийн сайн бэлтгэлтэй засчээ. Түүний олж мэдсэнээр бол дэлхийн бизнесийн 10 том орон зайн нэг нь эрүүл мэндийн салбар аж. Хүн ардаа эрүүлжүүлье гэвэл эмч, эмнэлэг хоёроо эрүүлжүүлэх ёстой гэнэ. Ингэж эрүүлжүүлэх нэгэн таатай орчин нь хувийн эмнэлэг юм байна. Одоо манайд эм хангамж бүхэлдээ хувьчлагдаж, оношлогооны нарийн хүчирхэг техник хэрэгсэл хувийн эмнэлгүүдэд олноор бий болжээ. Мухар докторын тооцож буйгаар бол тун удахгүй манайд "Medical camps" буюу эмнэлгийн хотхон буй болох юм. Ийм хотхонд өвчтөн ямарч чирэгдэл, төвөггүй хурдан нарийн оношлуулж, эмчлүүлээд инээд баяраар бялхан гарч байх бололтой. "Ачтан-Элит" клиник нь нэгдсэн гуравдугаар эмнэлэг, гэмтлийн больниц, дүүргийн эмнэлэгтэй ойр дөтийн хувьд ирээдүйд бий болох эмнэлгийн хотхоны төсөөллийг үүсгэж байгаа бололтой. Ц.Мухар эмнэлгийн эмч сувилагч ажилтнууддаа албан захидал хүргүүлсэн байдаг юм. Тэр захидал ажил хийсэн хүн алддаг гэдэг бол өөрийгөө цагаатгах гэсэн муу улс төрчийн башир бохир үг. Ийм үг эмнэлгийн орчинд огт таарахгүй. Эмчийн алдаа болгон хүний алтан амьтай дүйдэг гэсэн үгээр эхэлжээ. Тэр захидал бол хатуу захирамж, саруул гэгээн сургаал, оюун дүгнэлтийн нийлбэр болсон чухал бичиглэл байна билээ. Түүнд "Ёс суртахуунгүй эмч бол эрлэгийн цалам барьсан эрлэгийн элч" гэсэн хатуу сануулга байхад өөр нэгэн хуудас дээр "Цорын ганц жинхэнэ тансаг байдал бол хүмүүс хоорондын харилцааны тансаг байдал", "Эмчийн мэргэжил бол хүн чанарын мэргэжил" гэсэн гэгээн учирлал дурайж байв. "Сайн хүн явснаа, муу хүн идсэнээ" гэдэг. Тэгвэл өвдөж зовсноо тоочно гэдэг муугаас муугийн шинж бизээ. Гэхдээ өвчин эмгэгтэй минь тэмцэж, мэрээс мэрэгч хоёрыг зайлуулж буй эмч, эмнэлгийн тухайд дурсч буй минь нэгэн цагаатгал болох биз ээ. Хамаг амьтан өвчин шаналангүй амгалан орших болтугай. 


