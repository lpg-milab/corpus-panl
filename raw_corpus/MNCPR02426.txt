Таргалалт вирусээр дамждаг уу?

-Эрдэмтэд энэ талаар янз бүрийн тайлбар хийж байна- Америкийн судлаачид таргалалт халдвартай болох талаар баталснаа мэдээлжээ. Гэхдээ энэ нь цөөн тохиолдол гэнэ. Таны хажууд энэхүү вирус тээгч найтаахад, та хагас жилийн дараа хэр баргийн хаалгаар багтан орохоо болих гэнэ.
Тийм учраас "The Daily Telegraph" өөрийн уншигчдадаа ариун цэврийг сахихыг зөвлөжээ. Гараа байнга угааж байх нь гоолиг байх хамгийн энгийн арга хэмжээ гэж Америкийн эрдэмтэд үзэж байна. Хамгийн анх таргалалт вирусээр халдварладаг талаар Энэтхэгийн эмч Никхил Дуранд хар хэлсэн байна. Вирусийн хүнд халдвар авч өвчлөн үхсэн тахианууд эцэж турахын оронд ер бусаар таргалсан байсныг анзаарчээ. Энэ явдалд Н.Дурандхар маш их гайхсан байна. Тэгээд үхсэн тахиануудаас сорил болгон авсан цусыг эрүүл тахиануудад тарьсан байна. Тэгтэл хоёр сарын дараа тэдгээр тахианууд халдвар аваагүй тахиануудаас бүтэн хагас дахин илүү таргалсан байв. Тухайн вирус эд эсэнд өөх тосыг хуримтлуулж байна гэж эрдэмтэн таамаглаад, хэт таргалж буй тавь гаруй тахианаас цусны сорьц авч шинжилжээ. Шинжилгээний дүнгээс үзэхэд хамгийн тарган арван тахианы цусанд дээрх сэжигтэй вирусийн эсрэг биет илэрсэн байна. Ингэхээр эдгээр тарган тахианууд яаж энэхүү нууцлаг халдварыг тэсвэрлэн давж гарсан нь тодорхой байлаа. АНУ-ын Мэдисон дахь Висконсины их сургуулийн Лее Уигхэм тэргүүтэй хэсэг эрдэмтдийн судалгааны үр дүн үүнтэй төстэй гарсан байна. Тэд янз бүрийн вирусийн өсгөврийг дэгдээхэйнүүдэд тариад, таргалалтын шалтгаан нь хүний Задено-вирус-37" гэгч вирус болохыг олж илрүүлжээ. Эрдэмтэд ёс суртахууны учир шалтгаанаар хүмүүс дээр туршилт судалгаа явуулж чадаагүй байна. Одоо эрдэмтэд энэхүү вирусээр халдварлахаас хамгаалж чадах вакциныг гаргахаар төлөвлөж байна. Таргалалтын вирус гэгчийн талаар эрдэмтэд ямар бодолтой байгаа талаар авч үзье. Шинжлэх ухааны доктор, профессор Ашот Мкртумян "Тодорхой сайн танигдаж мэдэгдээгүй бүхэн эргэлзээ төрүүлдэг жамтай. Гэвч шинжлэх ухаан ер бусын хурдаар урагшлан хөгжиж байна. Анх харахад байж болшгүй, бүтэшгүй мэт санагдах таамаглал арван жилийн дараа батлагдаж байсан тохиолдлыг бид мэднэ. Ийм учраас таргалалтын тухай шинэ онолыг эрс няцааж чадахгүй байна. Зарим хүмүүст тодорхой нөхцөл байдалд, тодорхой нэгэн вирус өөхний хуримтлалыг зохицуулагч генд нэвтрэн орох чадвартай гэж бодож байна. өөрөөр хэлбэл "таргалалтын вирус"-ийн тухай биш организм дахь тодорхой бүтцийг вирус халдварлан гэмтээж таргалалтад хүргэдэг гэж үзэх нь илүү утгатай болов уу. Харин таргалалтын жинхэнэ учир шалтгааныг эрж хайж байгаа америкчуудын илүүдэл жингийн асуудал бол ямар нэгэн вирус юмуу угаагаагүй гартай холбоотой бус тэдний хооллох дэглэмтэй холбоотой юм. АНУ-ын статистикийн үзүүлэлтээр оршин суугчдын хоолны хувь хэмжээг ХХ зууны эхэн, эцэс хоёрын байдлаар харьцуулж үзэхэд хоногийн хоолны хувь хэмжээн дэх өөх тос 30-40 хувиар нэмэгдсэнийг тодорхойлжээ. Ийм байхад юуных нь вирус байх билээ" гэсэн байна. Дэд доктор Наталья Калинченко "Таргалалтын вирусийн онол нь хэдийгээр албан ёсоор хүлээн зөвшөөрөгдөөгүй байгаа хэдий ч миний бодлоор үнэнд нэлээд дөхүү олон зүйлийг тодруулж байна. Үүнийг тайлбарлахыг хичээе. Бид илүүдэл жинтэй тарган хүмүүсийг дөрвөн бүлэгт хувааж үздэг. Нийт тохиолдлын долоон хувь болох нэгдүгээр бүлгийнхэн нь удамшлын гаралтай тарган хүмүүс байдаг. Тэдний илүүдэл жингийн учир шалтгаан нь удамшил, гений хүчин зүйл байдаг. Хоёрдугаарт, 75 хувь нь болох хамгийн том бүлэг нь хоол тэжээлтэй нь шууд холбоотой хүмүүс, өөрөөр хэлбэл, их идэж, бага хөдөлдгөөс шалтгаалж таргалдаг, хоолныхоо хэрэглээг хянадаггүй хүмүүс. Гуравдугаар бүлэг нь найм орчим хувь байдаг бөгөөд дотоод шүүрлийн булчирхайн дааврын өөрчлөлтөөс үүсэлтэй тарган хүмүүс. Дөрөвдүгээр бүлэг хүмүүсийн таргалалтын учир шалтгаан одоохондоо бидний хувьд тодорхойгүй байна. Эдгээр маш тарган хүмүүс нь удамшлаас шалтгаалсан зүйлгүй, таргалахад хүргэх элдэв суурь өвчингүй, бага иддэг атлаа таргалаад байдаг. Эдгээр учир шалтгаан нь тодорхойгүй хүмүүс ханиад томуу туссанаас хойш таргалж эхэлсэн гэж ярихыг нь би олонтаа сонссон. Эмч хүнийхээ хувьд би тэдэнд туслахыг хүсч байгаа учраас энэхүү судалгаа үргэлжлэн учир шалтгаан нь тодорхой болохыг хүсэн хүлээж байдаг. Вирусийн онол батлагдмагц манай эмч нар туршилт хийж эхлэх байх гэж бодож байна. Хэн ч хүмүүсийг вирусээр халдварлуулж, яаж таргалж байгааг ажиглаж суухгүй гэдэг нь ойлгомжтой. Харин илүүдэл жинтэй, тарган хүмүүсийг сонгон авч тэдний бие организмаас вирусийн хүчин зүйл байгаа эсэхийг хайх болно гэдэг нь мэдээж. Эсвэл тухайн вирус тээгчид тарган хүмүүс байх нь олонтаа гэдгийг батлахыг оролдоцгоох байх. Хэрэв онол батлагдлаа гэж бодоход тэр нь "угаагаагүй гартай" холбоотой байх болно гэж бодохгүй байна. Тэгээд ч илүүдэл жинтэй холбоотой бүх асуудлыг шийдвэрлэж таргалалтаас хамгаалах эм бэлдмэл удалгүй гарч ирнэ гэж хүлээх хэрэггүй. Хэрэв хүн хоол тэжээлээ зохих хэмжээгээр хязгаарлаж байхгүй бол турна гэж найдахын хэрэггүй" гэжээ. Дэд доктор Галина Корженкова "Миний хувьд таргалалтын "вирусийн онол" ихээхэн эргэлзээ төрүүлдэг. Энэхүү нээлтийн талаархи мэдээлэл гол төлөв олон нийтийн мэдээллийн хэрэгсэл болон интернэтээр цацагдаж байгааг та анхаарч үзээрэй. Тэгвэл анагаах ухааны бүх чухал ололт юуны түрүүнд эрдэм шинжилгээний бага хурал дээр танилцуулагдаж байдаг. Хоёрдугаарт, туршилтын магадлалын ямар нэг коэффициентууд огт дурдагдаагүй байгаа нь надад болгоомжлол төрүүллээ. Туршилтад хичнээн амьтдыг оролцуулсан, хэдэн удаа туршилт явуулсан, өөр ямар үр дүн гаргаж авсан зэрэг нь мэдээжээр тодорхойгүй. Ер нь тэгээд туршилтын үр дүнг ямар ч өнцгөөс тайлбарлаж болно. Жишээ нь, би өргөст хэмх иддэг эмэгтэйчүүд огт иддэггүй эмэгтэйчүүдээс илүү хөхний хорт хавдраар өвдөх нь их гэж мэдэгдэж болох юм. Өргөст хэмх иддэг, сонирхдог эмэгтэйчүүд олонхи нь болохоор миний зөв юм шиг санагдаж болно. Мэдээж, иддэг хүмүүс олонхи нь болохоор тэднээс өвчлөгсдийн тоо олон байна. Тэгэхээр хөхний хорт хавдар үүсгэгч нь энэ ногоог гэж үзэж болох уу? Өнөөдөр вирусийн онол моод болжээ. Хорт хавдрын вирусийн онол, үе мөчний өвчний вирусийн онол, тэр ч байтугай шизофрени өвчинд хүртэл энэ онол байна. Нэг их удахгүй дээр дурдсан вирусийг хөнөөгч "таргалалтын эсрэг эм бэлдмэл" гарч ирнэ гэхэд гайхах юм алга. Тэгээд түүнийг нэг хэсэг нь таргалалтаас сэргийлж, нөгөө хэсэг нь турах гэж худалдан авч эхэлнэ" гэсэн байна. 
А.Арвий 