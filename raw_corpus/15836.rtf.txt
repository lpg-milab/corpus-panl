№187 (15836)  
1984 ОНЫ НАЙМДУГААР САРЫН 5
НАМРЫН АЖИЛ, СОЁЛЫН БАЙГУУЛЛАГА

Өнөө жилийн зуншлага сайн байгаа нь мал сүргийг тогтвортой өсгөх, ашиг шимийг арвижуулах чухал нөхцөл болсон шимт хадлан тэжээл бэлтгэн нөөцлөх, арвин их тариа, ногоо хураан авах сайхан боломжийг бүрдүүлж байна. 

Энэ онд улсын хэмжээгээр малын 987 мянган тонн төрөл бүрийн тэжээл бэлтгэнэ. Бүх нийтийн анхаарлыг төвлөрүүлсэн энэ их ажлын үеэр хөдөлмөрчдийн улс төр, хөдөлмөрийн идэвхийг улам өрнүүлж, эрчимжүүлэхэд намын үзэл суртал, соёл олон түмний ажил чухал үүрэг гүйцэтгэнэ. Соёл урлагийн байгууллага, тухайлбал, соёлын ордон, клуб, улаан булан, номын сан, киноны байгууллагын ажил энэ үүргийг биелүүлэхэд чиглэж байна. 

Аймаг, хотын нам, улс, олон нийт, соёл, үйлчилгээний байгууллага, хадлан тэжээл бэлтгэх, тариа ногоо хураах, өвлийн бэлтгэл хангах зэрэг цаг үеийн ээлжит ажлын үеэр зохиох үзэл суртал, соёл олон түмний ажлын төлөвлөгөө боловсруулан хэрэгжүүлж байна. Өнгөрөгч онд Булган, Өвөрхангай, Хөвсгөл зэрэг аймаг болон олон сум нэгдэл, сангийн аж ахуй, хадлангийн төлөвлөгөөг хугацаанд нь давуулж биелүүлсэн нь хадланчдын дунд зохиосон соёл олон түмний ажлын үр нөлөөтэй холбоотой юм. 

Жишээ нь өнгөрсөн оны хадлан, тариалангийн үеэр сумын клуб, номын сангийн 85 орчим, бригадын улаан булангийн 60 шахам, нүүдлийн кино цэгийн 90 гаруй хувь нь намрын ажил төрөлтэй холбогдсон самбар, булан байгуулах, үзвэр үйлчилгээний иж бүрэн бригад гаргах, нүүдлийн номын сан, кино үзвэрээр үйлчлэх зэргээр ажиллаж байна. Аймаг, хотын театр, чуулга, төвийн мэргэжлийн урлагийн байгууллагын урлагийн 20 шахам бригад хадлан, тариалангийн гол нутгаар аялан тоглож үйлчилсэн байна. Хэнтий зэрэг зарим аймгийг сумд нүүдлийн кино клуб, Баянхонгорын соёлын байгууллага иж бүрэн үйлчилгээтэй ухуулга, үзвэрийн нүүдлийн ил талбай байгуулан ажиллаж байна. 

Гэвч бүх нийтийн хүч хөдөлмөрийг дайчилсан намрын их ажилд соёл урлагийн байгууллага. ялангуяа соёлын ордон, клуб, улаан булан, номын сан, кино цэг бүрийн ажил бүрэн жигд чиглэж чадахгүй байна. 

Өнгөрөгч онд Дорнод, Сүхбаатар, Хэнтий аймгийн нэлээд нэгдэл, сангийн аж ахуй, тэжээлийн аж ахуй хадланчдын дунд зохиох соёл хүмүүжлийн ажлыг муу анхаарснаас хадлан тэжээл бэлтгэх төлөвлөгөөг тасалсан юм. Мөн Сэлэнгэ, Төв аймгийн хадлангийн зарим бригад, салаагаар ороход хадланчид чөлөө цагаараа унших номгүй, өдөр тутмын хэвлэл ирдэггүй, радио хүлээн авагч, сурталчлах самбар байхгүй байв. 

Соёл, урлагийн байгууллагын намрын үйл ажиллагаа нь хадланч, тариаланчдыг кино, урлагийн үзвэрээр хааяа үйлчлэх төдий биш, гол нь хамт олны хүчийг төвлөрүүлж зохион байгуулахад туслах, ургацын аварга, тэргүүний хадланчдын туршлагыг бүх хэлбэрээр сурталчлах ёстой. Түүнчлэн хадлангийн бригад, салаа, хамт олны дунд социалист уралдаан өрнүүлж, тэдгээрийн гүйцэтгэх ажлын цаг, өдөр, долоо хоногийн норм төлөвлөгөөг хүн нэг бүрт ойлгуулж, биелэлтийг хамт олны өмнө ил тод, зарчимтайгаар дүгнэж мэдээлэх, урамшуулах, гарсан дутагдлыг тухай бүр нь ханын хэвлэлээр шүүмжлэх зэрэг үзэл суртал, соёл олон түмний ажлыг тасралтгүй зохиох хэрэгтэй. 

Зарим аймаг, сумд, клуб, номын сан, кино цэгийн ажилтнуудыг намрын ид ажлын үеэр амруулах, эсвэл дээрх ажлыг эрхэлсэн хүмүүсийг өөр төрлийн ажилд удаан хугацаагаар явуулж, малчид, хадланчид, тариаланчид, оторчдыг соёлоор үйлчлэх ажлыг тасалдуулдаг дутагдал байсныг аймаг, хотын нам, захиргааны байгууллага анхаарах нь зүйтэй. Хадлан, тариа ногоо хураах, цөцгийн тос бэлтгэх, мал оторлох, өвлийн бэлтгэл хангах зэрэг ажлын үеэр соёлын ордон, клуб, улаан булан, нүүдлийн ухуулах байр, соёлыг бусад цэг салбарууд хөдөлмөрчдөд өргөн сурталчилгаа хийж байх нь чухал, Тарианы талбай, отрын бэлчээр, хадлангийн бригад, сүүний ферм, хаана ч соёл гэгээрлийн ажлыг өргөн дэлгэр явуулж тэнд ажиллаж байгаа олон зуун хүний хөдөлмөрийн урам зоригийг хөгжөөж байхуйцаар уг ажлыг зохион байгуулах хэрэгтэй. Мөн энэ үеэр цөөн хүнтэй сурталчлах бригад гарган ажиллуулсан ч болох байна. 

Сумдын клуб, номын сангууд нь хадлан, тариа ногооны бригад, салаа, сүүний тасаг завод зэрэг төвлөрсөн хэсэгт улаач гэр ажиллуулж тэнд соёл олон түмний ажлыг тусгай графикаар зохиох, зөөврийн номын сан, номын худалдаагаар үйлчлэх, сайн дурын уран сайханчдын тоглолт хийх, шатар, даам зэрэг хөлөгт тоглоомын тэмцээн явуулах гэх мэтээр хөдөлмөрчдийн чөлөөт цагийг зөв боловсноор өнгөрүүлж байвал зохино. 

Соёл урлагийн байгууллагаас зохиох энэ намрын ухуулга, урлагийн бригадын ажлыг МАХН-ын III их хурал хуралдсаны болон БНМАУ-ыг тунхагласны 60 жил, зөвлөлт, монголын цэрэг Халхын голын районд японы түрэмгийлэгчдийг ялсны 45 жилийн ойтой холбон үзэл суртал, агуулгын өндөр хэмжээнд явуулж улмаар 1984 оны улс ардын аж ахуй, соёлын төлөвлөгөөт зорилтыг бүхэлд нь амжилттай биелүүлэхэд чиглүүлэх ёстой. 

