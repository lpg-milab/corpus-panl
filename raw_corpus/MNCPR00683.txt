Бага насны хүүхдүүд алга болох болов

-Танай төвд төөрсөн хүүхдүүд хэр их ирдэг вэ? -Манай байгууллагад хаягдаж гээгдсэн, төөрсөн, ар гэр нь хүлээж авах боломжгүй хүүхдүүд ирдэг. Төөрсөн хүүхдүүдийг цагдаагийнхан авчирч өгдөг. Ихэвчлэн бага насны хүүхдүүд төөрсөн байдаг л даа. Тэдгээр балчир хүүхдүүд гэрээ зааж мэддэггүй. Тиймээс эцэг эх нь цагдаагийнхантай холбоо барих юмуу, манай төвд ирж хүүхдээ авдаг. Бид эцэг эхийн бичиг баримт дээр тулгуурлаж хүүхдийг хүлээлгэн өгдөг. Харин гэр орныхоо хаягийг мэддэг хүүхдийг бол машинаар гэрт нь хүргэж өгч үйлчилдэг. Манай төвд ирэгсдийн ихэнх нь тэнэмэл болон сэтгэц мэдрэлийн өвчтэй хүүхдүүд байдаг юм. -Хэд хүртэлх насны хүүхдүүд ирдэг вэ, хүүхдүүд танай төвд хэдий хэр хугацаатай байх ёстой юм бол? -Нийслэлийн цагдаагийн газрын харьяа Хүүхдийн хаяг тогтоох тасаг байхдаа 7-14 хоног хүртэлх хугацаанд манайд байлгадаг байсан. Харин Нийслэлийн цагдаагийн газрын харьяа Хүүхдийн халамж үйлчилгээний төв болж өөрчлөгдөөд 160 хоног хүртэл байлгах болсон. Үүнээс хойш бусад халамжийн төвүүдэд хүлээлгэн өгдөг. 0-16 насны хүүхдүүдийг хүлээн авдаг юм. 16-гаас дээш насны хүүхдүүдийг "Амьдрах ухаан сургалт үйлдвэрлэлийн төв" хариуцдаг. -Тэгэхээр ихэвчлэн эцэг эхгүй болон гэр оронгүй хүүхдүүд ирдэг гэж ойлгож болох уу? -Яг ч тэгж ойлгож болохгүй. Ар гэрт нь хүлээлгэж өгөх гэхээр амьдрал ахуй нь хүнд. Тийм хүүхдүүд 60 хувь нь байдаг. Хүмүүс ер нь их буруу ойлголттой байдаг л даа. Хувцас хунар муутай хүүхдүүдийг харахаар тэнэмэл, орц траншейгаар хоноглодог гэж ойлгодог. Гэтэл хөдөөнөөс орж ирсэн, хотын хаяггүй, эцэг эх нь ажилгүй учир хүүхдүүд нь хувцас хунар муутай өдөржингөө хотын төвөөр явж байгаад орой болохоор гэртээ харьдаг өчнөөн хүүхдүүд байна. Ер нь бага насны хүүхдүүд орц траншейнд хоноглох нь бага. Ихэвчлэн халамжийн төвүүдээр байна. Харин 18-35 насны залуучууд орц траншейгаар хоног төөрүүлж амьдарч байна. -Та түрүүн сэтгэц мэдрэлийн өвчтэй хүүхдүүд их ирдэг гэсэн. Эдгээр хүүхдүүдийн асуудлыг яаж шийддэг вэ? -Шар хадны эмнэлэгт 30 хүүхдийн ортой тасаг нээсэн. Тэнд л хэвтэн эмчлүүлдэг. Гэхдээ орны хүрэлцээ бага учир хэцүү л байдаг. Эх нь тэжээх чадвар байхгүй. Эдгээр хүүхдүүдийг телевизээр гаргаад байхад эцэг эх нь ирж авдаггүй. Энэ үнэхээр харамсалтай. -Танай байгууллагын жилийн төсөв хэдий хэр орчим төгрөг байдаг вэ? -Нийслэлийн төрийн сангаас жилдээ 62 сая төгрөгийн төсөвтэй. Үүнд хоногийн 50 хүүхдийн хоол, гэрэл цахилгаан, байрны мөнгө болон 20 ажилтны цалин багтдаг. Манай байгууллага Дэлхийн зөн олон улсын байгууллагатай хамтраад хүүхдийн "Дөл" зусланд зундаа хүүхдүүдээ амрааж байна. Энэ байгууллагатай дөрөв дэх жилдээ хамтарч ажиллаж байгаа юм. Одоогоор "Дөл" зусланд нийт 105 хүүхэд амарч байгаа. Өнөөдөр бид үлдсэн 13 хүүхдээ хүргэж өгнө. Учир нь бид байрандаа засвар хийх гэж байгаа. -Зусланд хүүхдүүдээ хэд хоног амраадаг вэ? -Нэг ээлжиндээ арав хоног амраадаг. Гэхдээ бага насны хүүхдүүдийг зунжингаа байлгадаг. Тэрээр ийн ярьж байлаа. Тус төв өнгөрсөн сарын байдлаар нийт 153 хүүхэд хүлээн авсан. Анх удаа ирж байгаа 33, төөрсөн 22, давтан 98 хүүхэд ирсэн. Эдгээрээс нийт 118 хүүхэд хүлээлгэн өгсөн. Үүнээс гэрээр хоёр хүүхэд, эцэг эхийн бичиг баримтаар 66, Дэлхийн зөнд хоёр хүүхэд тус тус хүлээлгэн өгсөн аж. Мөн "Дөл" зусланд 33 хүүхдийг амраажээ. Дашрамд дурдахад Хүүхдэд чинь ямар нэг зүйл болбол Нийслэлийн цагдаагийн газрын Халамж үйлчилгээний төв рүү 342602 дугаарын утсанд хандах юм билээ. 
Э.УЧРАЛ 
