Нүүрс шингэрүүлж түлш гаргана

Манай орон хэдийгээр өнөө маргаашдаа гадаадаас нефть аван хараат байдлаар хэрэгцээгээ хангаж байгаа ч уг нь энэ тал дээр бидэнд бусдыг царайчлаад байхгүй ирээдүй бий. Тэр нь нүүрснээс шингэрүүлсэн түлш гаргах явдал. Нүүрс нь байна. Нөөц нь байна. Арга нь байна. Харин үйлдвэр алга. Үйлдвэр барихад хугацаа шаардана. Мөн томоохон хөрөнгө оруулалт хэрэгтэй. Үүнийг сонссон хүн манайхан "Нүүрснээсээ шингэрүүлсэн түлш гаргаж авах цаг ч лөөлөө байна аа" гэж хэлэх байх. Энэ бол хий мөрөөдөл биш. Баялаг байгаа цагт болно гэсэн өөдрөг сэтгэлээр хандах учиртай. Тэгээд энэ талын ажил манай оронд хэдийнэ эхэлчихээд байна. Монгол улс нүүрснээс шингэрүүлсэн түлш гаргах замдаа орчихоод байна гэж хэлж болохоор байна. Энэ таатай мэдээг Түлш, эрчим хүчний яамны Түлшний бодлого, зохицуулалтын газрын дарга Б.Ганбаатар бидэнд дуулгалаа. Түүнээс зарим зүйлийг тодрууллаа. 
-Нүүрсийг шингэрүүлэх талаар судалгаа, шинжилгээ манай оронд хэр хийгдэж байна вэ. Дуулах нь ээ, энэ ажил аль социализмын үеэс хийгдэж байсан гэсэн?
-1990-ээд оноос өмнө судалгаа, шинжилгээ хийгдэж байсан. Гэвч өнөөдөр ач холбогдлоо алдаад байна. Зохих эх үндэс болсон материалууд нь хэрэгтэй юу гэхээс биш, өнөөдөр нүүрсийг шингэрүүлэх тал дээр зөндөө хувьсал дэвшил гарсан. Энэ утгаар социализмын үед хийгдэж байсан судалгаа, шинжилгээнүүд хуучирсан гэж хэлж болно.
-Тэгвэл өнөөдөр энэ тал дээр урагш ахисан зүйл юу байна, яг юу хийгдэж байна вэ. Сүүлийн үед эрчимтэй яриад байгаагаас биш бэлэн болсон зүйл байна уу?
-Өнөөдөр дэлхий нийтээр нефтийн эрэлт, хэрэгцээ ихэсч үнэ нь өсч байгаатай холбоотойгоор эрчим хүч болон түлшний шинэ эх сурвалж, үүсвэр, тэр дундаа нүүрсийг шингэрүүлэх тухай эрчимтэй ярьж байгаа болохоос биш энэ талын ажил олон улс оронд хөгжөөд үйлдвэрлэл нь эрчимтэй явагдаж байна. Манайх ч хоцроогүй. Нүүрсний том, жижиг ордууд дээрээ түшиглэн нүүрсийг шингэрүүлэх талаар Техник, эдийн засгийн үндэслэлийг урьдчилсан байдлаар хийгээд байна. Францын "AXENC" групптэй хамтран хийж байна. Улсын төсвөөс 300 мянган ам.доллар гаргаж байгаа. Нүүрсний таван ордын дээжийг судалгаанд явуулсан. Найрлагыг нь судалж үзээд яаж шингэрүүлэх эсэхийг тогтоох юм. Цаашид судалгаа нарийсна. Мөн бид яамны харья Эрчим хүчний судалгаа, хяналтын төвд дараагийн шатны ажил болох лабораторийн шинжилгээг хийж эхэлсэн. Өөр нэг анхаарах гол асуудал бол нүүрсийг шингэрүүлэх чиглэлийн өөрийн мэргэжлийн хүмүүстэй болох, энэ талын боловсон хүчнийг бэлтгэх явдал болоод байна. Манайд үнэндээ мэргэжлийн хүн бараг байхгүй гэж хэлж болно. Саяхнаас ШУТИС болон МУИС-д сургаж бэлтгэж эхэлж байна. Герман, Австралид мэргэжилтэн солилцон суралцуулж эхэллээ. Герман улс нүүрс боловсруулалт дээр дэлхийн эцэг гэгддэг орон шүү дээ. Аль дэлхийн I, II дайны үед энэ ажлыг хийж эхэлсэн улс. Сүүлд нефть хямдраад татарсан явдал бий. Цаашид хөрш Хятад болон Америк, Энэтхэгт хүн сургаж бэлтгэхээр ярилцаж байна. Одоо бидэнд дараагийн нэг ажил болох "Нүүрс" хөтөлбөр болон Түлш эрчим хүчний талаар төрөөс баримтлах бодлогын бичиг баримтыг батлуулж хэрэгжүүлэх, улмаар Нүүрсний тухай хуулийг гаргах зэрэг хууль, эрх зүйн талын үйл ажиллагаа хүлээгдэж байна. Энэ бүх бичиг баримтад нүүрсийг шингэрүүлэх талаар нарийн тусгасан. Цаашлаад гадаадын хөрөнгө оруулагчдыг татах таатай орчин бүрдүүлэх явдал чухал болоод байна. Учир нь нүүрсийг шингэрүүлж түлш боловсруулан гарган авах үйлдвэр барьж байгуулахад хөрөнгө ихээхэн шаардагддаг. Нэг ёсондоо энэ салбарт гадаадын хөрөнгө оруулалтгүйгээр амбан явахгүй гэсэн санаа юм. Энэ бүхний эцэст манайд нүүрсийг шингэрүүлж түлш гарган авах шинэ салбар хөгжинө.
-Танай яам болон ер нь Засгийн газраас гаргаж байгаа бичиг баримтуудад манай улс 2015 гэхэд нүүрснээсээ түлш гарган авч дотоодынхоо хэрэгцээг хангана хэмээн тусгасан гэсэн. Ийм боломж бий юү?
-Хэдийгээр ажил эхэлсэн ч хугацааны хувьд харзнах явдал бий. 2015 он гэдэг нэлээд шахуу, давчуу хугацаа. Эргэж харж үзэх ёстой. Хугацаандаа бус арга технологио хэрхэн боловсруулах, үйлдвэрээ барих тал дээр эхлээд нэлээд анхаарах хэрэгтэй байх. 
-Шивээ-Овоогийн нүүрсийг шингэрүүлэхэд нэлээд тохиромжтой гэж сонссон. Таван толгойн нүүрс хэр таарч тохирох вэ. Ер нь нүүрсэнд ялгаа байх уу?
-Нүүрсний хувьд Шивээ-Овоогийнх байна уу, Таван толгойнх байна уу ялгаагүй, шингэрэхгүй нүүрс гэж байхгүй. Гагцхүү тухайн нүүрсний найрлагыг харж үзэх учиртай. Тэгж байж боловсруулалт хийнэ. Уг нүүрсэн дэх хүхэр, чулуулаг, үнс зэрэг химийн найрлагыг харж ялгаж салган угаах, шингэрүүлэх зэрэг боловсруулалтыг хийдэг юм. Тэгж байж сая шингэн түлш ялгаруулан гаргаж авдаг. Энэ утгаар манай ордуудын нүүрс шингэрүүлсэн түлш гарган авахад тохиромжтой талтай. 
-Ер нь манайд нүүрсийг шингэрүүлэх ажил хаана хийгдэх боломжтой вэ?
-Манайд Чойр-Нялхатын нүүрсний сав газарт нүүрс шингэрүүлж түлш гарган авах ажил эрчимтэй хийгдэж магадгүй байгаа. Багануурын уурхайд энэ талын нэг төсөл хэрэгжиж байгаа. Таван толгойн ордын хувьд Шивээ-Овоогийн адил нөөц арвинтай учир шингэрүүлсэн түлшний үйлдвэр барих, үйлдвэрлэл хөгжүүлэх боломжтой. Гагцхүү ус маш их хэрэгтэй. Үүнийг мөн харгалзах учиртай юм.
-Энэ шинэ салбарт манай хувийн хэвшлийнхэн хэр сонирхолтой байна?
-Хувийн хөрөнгө оруулалттай хэд хэдэн компани бий. Ажиллаж эхэлж байгаа. Багануур дээр ч бий, мөн Цайдам нуур орчимд ажиллаж байгаа байх.
Б.Болд