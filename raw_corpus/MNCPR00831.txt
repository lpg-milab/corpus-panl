ХИЙН ТҮЛШ дутуу шахсан уу?

Хийн түлшний "Юнигаз" компанийн үйлчилгээ доголдсон гэж таксины үйлчилгээ эрхэлдэг хэд хэдэн байгууллагын жолооч гомдолложээ.
"Юнигаз"-ын төхөөрөмж, жолооч нарын ажиллуулж байгаа машины техникийн тохиргооны алинаас шалтгаалж байгаа нь мэдэгдэхгүй хийн түлш их хэрэглэгдсэн явдал гарсан бололтой. Харин жолооч нар тус компани хийн түлшээ дутуу шахаж байна гэж уржигдраас эхлэн бүх станцын нь замыг хааж, бас л үймээн самуун дэгдээгээд байгаа аж. "Юнигаз" ч жолооч нарын төлөөллийг дуудаж уулзсан юм билээ. Энэ талаар тус компанийн Маркетингийн ахлах менежер М.Уламбадрахаас зарим зүйлийг тодрууллаа. -Уржигдар хэдэн цагаас хойш жолооч нар танай гадаа ирж, үймээн гаргасан хэрэг вэ? -Өдөр 12 цагаас хойш ирж жагссан. Манай үйл ажиллагааны зүгээс бол хийн түлш хэрэглэдэг бусад машин техникт бүтээгдэхүүнээ борлуулж болохгүй хүнд байдалтай байна. Янз бүрийн л хүнд асуудал гарна. Тухайлбал, ажил явдал гарсан хүн ирж түлш авах гэхээр замыг нь хааж машинуудаа жагсаачихаад тэднийг нэвтрүүлэхгүй байгаа. Өөрөөр хэлбэл, манайхаас түлш авдаг бүх техник хэрэгсэлд дутуу шахаад байгаа мэт үзүүлэлт гарахгүй л байгаа. Угаасаа машинаас болж түлш их хэрэглэгдээд байна уу, манайх дутуу шахаад байна уу гэдгийг зохих, хянах шалгах байгууллага нь тогтоогоод өгнө шүү дээ. Манайх Улсын мэргэжлийн хяналтын газар, Үндэсний стандартчилал хэмжилзүйн төв (СХҮТ) гээд холбогдох газруудад нь ирж шалгаж, нотлоод өгөөч ээ гэж хүссэн. Гол нь энэ тохиолдолд тухайн байгууллага өөрөө, тухайлбал одоо манайх ч юм уу гомдол гаргаж болдоггүй юм байна л даа. Хэрэглэгчдийн, олон нийтийн гомдлыг дагуу шалгадаг юм байна. Үнэхээр ч манай хүсэлтийн дагуу ирээд шалгаад нэг дүн гаргалаа гэхэд эдгээр жолооч нар бас хахуульдсан хүнээрээ өөрсдийнхөө талд дүгнэлт гаргууллаа гэх хандлага байдаг юм гэж тэдгээр мэргэжлийн байгууллагынхан нь хэлж байгаа юм. Энэ нөхцөл байдлыг ч тайлбарлаж жолооч нарт албан байгууллага, удирдлагаараа дамжуулж хүсэлт гаргуулаад шалгуул гэдгийг ч хэлсэн. -Тэгээд яав, шалгуулаагүй л байна уу. Танай байгууллага жолооч нарыг ямар учраас хүлээж авч уулзаад байгаа юм бэ? -Манай төхөөрөмж хэрэгслийг шалгуулах санал, гомдлоо жолооч нар өнөөдөр ч албан ёсоор холбогдох газруудад нь гаргаагүй байгаа юм шиг билээ. Бид бүр аргаа барахдаа баллон суллаад түүндээ хийн түлш шахаж, хийг шингэнд шилжүүлэх томьёогоор нь бодоод жингээ барьж байна гэдгийг нь хэлэхээр "Бид наад бодлогыг чинь ойлгохгүй. Та нар худлаа өөрсдийгөө хамгаалсан дүн гаргаад байна" гэж хэлж байгаа. Хянаж, шалгаад дүнг нь тогтоогоод асуудал шийдэгдчихнэ гэж үзэхэд гол нь хийн түлш борлуулж байгаа энэ газар чинь онцгой бүс. Тийм болохоор жолооч нарт шаардлага тавьсан. Тамхи татахгүй, ил гал гаргахгүй байгаач ээ гэхэд урд шөнө бүр архи ууж, согтуурсан байгаа юм. -Танай станцуудын гадаа хоносон юм уу? -Нэгдүгээр станцын гадаа гэхэд л зургаан такси хоносон гэсэн. Тэд зам хааж байрлуулсан машинаа хөдөлгөхгүй орхичихоод шөнө яваад өгсөн байна лээ. Үлдсэн зарим нэг нь шөнө архи уусан гэсэн. -Ямар ч байсан ор үндэсгүй тохиолдолд жолооч нар ингэж хэрэг дэгдээхгүй байх. Танай зүгээс бол өөрсдийгөө буруугүй л гэж үзэж байгаа юм аа даа? -Тэгэлгүй яахав. Аравдугаар сард үйл ажиллагаа эхлэхэд л СХҮТ ирж шалгаад лац тавиад явсан. Тэднийх л ирж лацаа хөдөлгөнө үү гэхээс манайх бол хүрэх ямар ч эрхгүй шүү дээ. Ирсэн жолооч нарын дийлэнх нь том мотортой машин ажиллуулж байгаа юм билээ. Компанидаа өдөрт тушаадаг мөнгө нь арай их. Тушаах мөнгөнөөсөө гадна өдөр тутмын хэрэглээндээ нэмэрлэх бага сага мөнгөө олох гэж бухимдахдаа ингэсэн юм болов уу гэж нэг бодож байгаа. Бас нөгөө талаараа хийн түлш нь өвлийн, зуны гэсэн хоёр ялгаатай. Эдгээр ирж байгаа тэрэгнүүд өмнө нь Солонгост буюу дулаан газар байнга зуны хийн түлш удаан хэрэглэсэн байгаа юм л даа. Тэгээд өвлийн түлш хэрэглэж эхлэхээр дунд нь тохиргоо алдагдсан, түлш их идсэн гээд жижиг шалтгаан гарсан байж магадгүй л гэж бодож байна. 
Б.Хаш
