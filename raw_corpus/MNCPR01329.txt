Москвагийн оюутан Зангадаас эхтэй сүрлэг чуулган

Москвагаас монгол хэлээр нэвтрүүлэг явуулж эхэлсний 60 жилийн ойг Улаанбаатар хот дахь Оросын шинжлэх ухаан, соёлын төвд саяхан тэмдэглэсэн байна. 1950-иад оны эхэнд энэ нэвтрүүлгээр яруу найрагч Д.Сэнгээгийн уншсан "Тагтаа", "Цолмон" зэрэг гал цогтой шүлгүүд цуурайтдаг байсан бол хожим нь Москвагийн оюутан Б.Зангадын дуулсан дууны уянгалаг мяндсан эгшиг агаар долгилуулан нэг бүдгэрч нэг тодорсоор чихэнд минь хүрч ирдэг байсан нь саяхан ч юм шиг.
Дуучныг танихгүй ч гэсэн олон байдаггүй Зангад гэдэг ховорхон нэр нь хориод настай миний сэтгэлд төвөггүй хоногшсон хэрэг юм байх. Нэрт сэтгүүлч Д.Хатанбаатарын бичсэн "Дуулж амьдарсан он жилүүд" номоос үзэхэд "... оюутан Зангадын дуулсан "Буянт гол" гэдэг дуу, Нацагдоржийн (Хо.Нацагдорж юм болов уу. Д.Н.) хэлсэн "Өвгөн партизаны яриа" үзэгч олны сонирхол татав" гэсэн мэдээ Москвагаас ирж 1958 оны "Залуучуудын үнэн" сонинд хэвлэгдэж байсан байх юм. Миний хэлэх гээд байгаа минь тэр үе л дээ. Тэгвэл "Хэдэн зуун уулын чанадаас хээтэн урсдаг Буянт гол маань" түүнийг үзээгүй мань мэтийнхний сонорт Москвагийн долгионоор анх "урсаж" ирсэн юм шиг санагдана. Ийм байдлаар эчнээ танил болсон тэр өвөрмөц дуу хоолойтой уран бүтээлчийг 1962 оны зун Ховдын театрын шинэчилсэн тайзан дээр гарч ирж дуулахад нь анх харснаа санадаг. Энэ нь "Хар ус нуурын шагшуурга намрын салхинд исгэрч" байгаа нь сонсогдож эхэлсэн үе байх. Төдхөн Зангад маань хот руу алга болсон дуулдлаа. Төвөөс түүнийг татжээ. Хотод ирсэн хойноо "Хар ус нуурын шагшуурга", "Жаргаах зүрхэн", "Гоёхон чимэг ч юм уу даа" зэрэг нийтийн дуунуудаар "цахиур хагалж" эхэлсэн. Алдарших тэр үед дуулсан дууг нь гуйвуулаад "Зангад ирлээ шүү, хүүхнүүд ээ" гэсэн шог хэллэг ч гарч байсан удаатай. 1960-аад онд Ховдын арван жилийн дунд сургуулийн нэг залуу багш "Манай Зангад хотод очоод л цуурайтаад явчихлаа. Ховдод байсан бол ингэж чадахгүй байх. Жижиг газар чинь том хүнийг тодруулж чаддаггүй юм байна" гэж ярьсан нь санаанд үлджээ. Дээр өгүүлсэн энэ бүхнийг би саяхан Монгол бөхийн өргөөнд тоглосон Монгол Улсын ардын жүжигчин Баартуугийн Зангадын "Дуулж амьдарсан он жилүүд" уран бүтээлийн цэнгүүнийг үзэж суухдаа бодож байлаа. Энд Б.Зангад "Тунгалаг Буянтаас" эхлээд "Хавар ирлээ шүү, хүүхнүүд ээ"-г хүртэл 16 дуу дуулж, Д.Хатанбаатарын бичсэн номын нэрээр "Дуулж амьдарсан он жилүүд"-ийн-хээ дүн тайланг гаргалаа. Энэ өвөл гавьяат тамирчин Х.Эрдэнэт-Од "Амьдралыг амттай болгож амьдрах юмсан гэж боддог" хэмээн телевизээр ярьсан нь санаанд орж, үнэхээр Зангад амьдралыг амттай төдийгүй аялгуутай болгож чадсан бахархалтай дүн гарч байв. Энэ жил чамгүй өндөр насыг дөрөөлж байгаа ч гэсэн "Хэрэв би тайзан дээр гарч ирсэн бол 70 нас надад хамаагүй" гэж мэдэгдсэн нь тэр эрхэмсэг "хутагтын" тоглолтоос харагдахын дээдээр харагдлаа. Ийм насан дээр энэ олон дуу дуулахад хоолой цуцдаггүй нь мөн хачин аа гэж толгой сэгсрэх хүн олон байв. Хаврын үдшийн энэ цэнгүүнд ардын жүжигчин А.Долгор оролцож "Хар ус нуур" гэсэн дуугаар ая бариад "Залуу уран бүтээлчид сурах юм ихтэй хүн" гэж үнэлнэ билээ. Мөн Монгол Улсын гавьяат жүжигчин А.Дашпэлжээ, Г.Эрдэнэбат, Ц.Түвшинтөгс, Н.Чулуунхүү, Соёлын тэргүүний ажилтан, дуучин Д.Машлай, Д.Болормаа, Х.Эрхэмбаяр, залуу дуучин Б.Батмэнд нар оролцож ая дууныхаа дээжийг өргөлөө. Алдарт дуучны маань зээ хүү Т.Анхжаргал ээжтэйгээ хамт гарч ирж баяр хүргэн мэргэжлийн хөгжимчин болохоо олон нийтэд харуулаад авна билээ. Монгол Улсын гавьяат жүжигчин Т.Ариунаа "Хаврын шөнийн бодол" дуугаараа үзэгчдийн сэтгэлийг бөмбөрүүлэн татах шиг санагдсан. Манай үеийн дуучин Д.Машлай "Хилээс" гэдэг дууг дуулахад түүнийг "санасан" үзэгчид удтал алга нижигнүүлж таших нь миний сэтгэлд таатай байв. Зангадын төрсөн дүүгийн хүүхэд, Ховд аймгийн Мянгад сумын Засаг дарга Х.Эрхэмбаяр алс холоос нисч ирж ахтайгаа хоршиж дуулчихаад маргааш өглөө нь хар үүрээр буцсан дуулдлаа. Үзэгчид "Энэ хоёрын дууны өнгө их төсөөтэй юм" хэмээн өхөөрдөж байсан. Өөр нэг сонин гэвэл, 1949 онд бичсэн Н.Дугарсанжаагийн шүлгэнд хөгжмийн зохиолч Д.Лувсаншаравын ая хийсэн "Малчны уралдаан" гэдэг дууг 57 жилийн дараа ардын жүжигчин Б.Зангад, гавьяат жүжигчин Ө.Баярмагнай, Б.Цэцэг нар харилцан дуулж, Монгол Улсын хөдөлмөрийн баатар, ардын жүжигчин, төрийн шагналт Д.Лувсаншарав найрал хөгжмийг өөрөө удирдсан нь хамгийн сонирхолтой үзүүлбэрийн нэг боллоо. Жараад жилийн тэртээх нийтийн дууны шарласан хуудсыг ийнхүү эргүүлэн сөхөхөд "Дуу хөгжим яаж насалж болдгийг харууллаа" гэсэн үг бидний суудлын арын эгнээнээс сонсогдож байсан шүү. Тоглолт дуусах гэж байхад нэрт дуучин маань "Монголын алс баруун хязгаарын жирийн нэг банди намайг мэргэжлийн дуучин болгож өгсөн Москва хотын тухай дуулах, дурсах сайхан байдаг" гээд бүх дуучдын хамтаар "Москва орчмын үдэш" дууг дуулна билээ. Энэ үед Америкийн Вашингтон хотоос түүний охин Оюунцэцэг, хүү Батсүх, охин Намуун нар цахилгаан утас ирүүлж "Ааваараа үргэлж бахархаж явдгаа" илэрхийлсэн нь сайхан санагдаж байлаа. Уран бүтээлийн энэ цэнгүүнд УДБЭТ, Улсын филармонийн симфони найрал хөгжим, Зэвсэгт хүчний жанжин штабын үлгэр жишээ үлээвэр найрал хөгжим, УДБЭТ, УДБЭ-ийн чуулгын найрал дуучид оролцож Н.Бүтэнбаяр, Монгол Улсын урлагийн гавьяат зүтгэлтэн Н.Туулайхүү, Ё.Ганбат нар удирдан, Монгол Улсын Соёлын гавьяат зүтгэлтэн Ж.Батбаяр хөтөлснөөр Монголын дуу хөгжмийн ертөнцөд хавь ойрд байгаагүй сүр жавхлантай чуулган болж өндөрлөснийг тэмдэглэе. 
Төрийн соёрхолт, зохиолч Д.НЯМАА 

