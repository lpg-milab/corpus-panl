77 насандаа монголоо тойрсон ӨВӨӨ

Саяхан болсон оюутны явган аяллын үеэр баялаг түүх намтартай нэгэн өвөөтэй танилцаж билээ. Уг гарлаараа Сайн ноён хан аймгийн Луу гүний хошууных, уугуул ус нь өргөн Сэлэнгийн рашаан, суугуул нутаг нь Улаанбаатарын харьяат болсон эл өвгөн 77 наслахдаа юу эсийг л үзэж.
Хээрийн түүдгийн гэрэлд хуучилж суухад нүүрэнд нь тодрох атираа бүхэн амьдралын их сургууль дүүргэсний илрэл бичээс шиг санагдаж суулаа. Д.Цэвээндорж гуай далан насны босгон дээр Монгол орныхоо хилийн зурвасын дагуу аялж, эх орныхоо өнцөг булан, зах хязгаар бүхнийг эзэн хүний ёсоор бүртгэх нүсэр зорилго өмнөө тавьжээ. Энэ тухайгаа анх Монголын адал явдалт спорт аяллын холбооны ерөнхийлөгч Б.Жияандорж гуайд дуулгахад "юун элэнцгийн чинь эх орноо тойрох, таны насны хүн гэртээ тайван сууж байх хэрэгтэй шүү дээ" гэсэн аж. "Эрийг бүү бас, далайг бүү янд" гэгчээр мань эр үүнд нь шаралхаж "эр хүн зорьсондоо" гээд гарч өгч дээ. 1999 оны дөрөвдүгээр сард гараагаа эхэлсэн энэ аялал найман мянган км замыг эвхэж өнгөрсөн оны арваннэгдүгээр сард жолоогоо хумьсан гэж байгаа. Цэвээндорж гуайн аав Данжаа залуудаа нутгийн настай хоёр ламтай цаст Түвдийн Утай, Гүмбүн, Энэтхэгийн ариун Ганга мөрний хөвөө хүртэл арваад жил бядсаны эцэст ганцаараа нутгийн бараа харсан ар халхын мөргөлчин байж. Аавынхаа бадарчин заяаг өвлөсөн хүн дээ гэж олон гутал элээсэн энэ өвгөн бахархаж сууна. Гутал гэснээс мань эр өөрөө гутлыг харин ч нэг урладаг нэгэн гэнэ. 1938 онд аавыг нь "шар хувалз" хэмээн хэлмэгдүүлсэн маршалынхаа гутлыг хийж өгч гэргий Гүндэгмаагаар нь атга дүүрэн зөөлөн чихрээр шагнуулж явжээ. "Таны аавыг хэлмэгдүүлсэн байтал та маршал маршал гээд сүйд болох юм аа" гэсэнд "Ээ бурхан минь, маршал байгаагүй бол манай Монгол улсын дайтай улс байгаа чүү. Маршалындаа очиж байсаан. Туул голын хөвөөнд том цагаан гэртэй. Маршал гуай надаар хуниасладаг түрийтэй 39-40 размерын орос хром хийлгэж байлаа. Цэдэнбал даргын ч гутлыг хийж байлаа. Хөөрхий хөөрхий, "сонсмоолын аваар"-т орсноосоо нэг талын хөлийнх нь шөрмөс гэмтээд хоёр өөр хэмжээтэй гутал өмсдөг болсон юм шүү дээ. Авгай /Филатова гуайг хэлэв. Сур/ ааштай. Хойшоо ээжтэйгээ очиж золгох, гадаад улс оронд айлчлах бүртээ л хэд хэдэн янзын гутал, туфль хийлгэнэ. Заримыг нь голоод нүүр өөд шидчихнэ. Тэгэхдээ хөөрхий минь манайд ч их юм бүтээж өгсөн хүн юм шүү дээ" гэж хуучлах. Ардын хувьсгалын 58 жилийн ойгоор урласан 1,62 м өндөр, 1,20 м урт ултай, долоон үхрийн ширээр урласан аварга гутал нь "Монгол гиннес"-т оржээ. Хорьж боломгүй хорин хэдхэн насандаа Үйлдвэрчний төв зөвлөлийн дарга Норовсамбуугаас "Улсын ударник" цол хүртсэн нь өнөөдөр ч энгэр дээр гялтганана. Нийт 100 гаруй ударникаас арван зургаа нь л сэрүүн тунгалаг байгаа аж. Эдэн дундаа хамгийн залуу нь мань эр гэж байгаа. Дэлхийн дайны утаа ханхалж асан тэр цагт Цэвээндорж аж үйлдвэрийн комбинатын гутлын тасагт ажиллаж байсан байна. Үйлдвэрийн байр нь байлдааны бэлэн байдалд өдөр ч, шөнө ч хар хөшиг татаастай байдаг байж. Энэ үйлдвэртээ тэрбээр 58 жил ажиллаад гавьяаныхаа амралтанд суужээ. Гавьяат, хөдөлмөрийн баатарт тодорхойлоход "шар феодалын удам" гэсэн пайз лай болдог байсныг тухайн үеийн сайчуул ярих юм билээ. Түүний амнаас "хөөрхий, заяа нь дэлгэр, сайхаан сайхан" гэсэн үг л урсана." Амны бэлгээс ашдын бэлгэ"-ийг дээдэлдэг сайхан монгол өвгөдийн л хугархай юм, тэр. Ямар сайндаа, улаан булангийн хөшиг шатлаа гээд хүмүүс бужигнаж эхлэхэд "сайхаан сайхан" гэж уулга алдаад золтой л улс төрийн хэрэгт орчихоогүй гэх. Үүнээс хойш түүнийг Сайханаа гуай гэж авгайлсаар, одоо бүр нэршиж орхижээ. Хүндийн өргөлтийн спортын мастер цолтой юм. "Улсын циркийн Дамдин бид анх гавьяат Жигмэддорж, Гунгаа багшийн шавь болж байлаа. Жийгээ багш маань жаахан тэнхээрхээд байгаа гэсэн. Эргэж очноо" гэж байсан. Далай аварга Өсөхбаярыг 18 настай байхад 46 размерын гутал хийж өгчээ. Мэргэжилдээ гаршсан болохоор ч тэр үү, гутал хийлгэх хүн мунддаггүй гэнэ. "Дашчойлин" хийдийн хамба Дамбажав гуайн гутлыг хийж өгснөөс хойш нэртэй, номтой лам нар түүн рүү цувах болжээ. "Яахав хүнд буян л болж байвал барав, би нэг их үнэрхдэггүй юм аа" гэж догирхох. Эдэлж хэрэглэж байгаа нь ч цул намтар түүх юм. Аяганы нь ногоон торгон хүүдий ногоон хаш гархи, чулуужсан модон тээгтэй. Тэр чулуужсан модыг Сүхбаатар аймагт явж байхад нэг самган бэлэглэжээ. "Ёстой нэг жинхэнэ монгол хөшөө чинь Торой бандийн баримал даа. Айя" гэж шүүрс алдах. Бодоход сэтгэлдээ, цаг үеийн буданд төөрөө нь үгүй халхын сайн эрээр бахархаж суугаа дэг ээ. "Аав минь дууч хүн байж дээ. Би ч дуулах дуртай. Монгол орныхоо хаана ч очсон нутгийнх нь дууг дуулна шүү" аагархах. Шилийн богд дээр гараад "Цастай цармын оройд Цантаана үгүй Торой доо. Цахар найман хошуундаа Баригдаана үгүй Торой доо" гээд дуулж суухад зуны халуун намдаж сэрүү татах шиг болдог юм, сайхаан сайхан гэнэ. Мань эр аялж явахдаа Мэнэнгийн талд ангаж үхэхээ шахан, хээр хаясан дугуйны хонхорхойд тогтсон усыг хамраараа годгодтол залгилж байснаа дурсахдаа уруулаа шилэмдэх нь түүдгийн гэрэлд тодхон. Тэр усанд нь царцаа дэвхрэг, гүрвэл шумуул язганаж байсныг баахан залгилсныхаа дараа анзаарч "за ингээд гэдэсний өвчин тусдаг юм байх даа" гэж бодсон гэнэ. Ус хайж явахдаа орхисон үүргэвчээ хайгаад хайгаад ололгүй ирсэн байна. Сайхнаа өвгөний аян замын адал паян мундахгүй. Дорнодод нэг зэс аяга маань хүлээж байгаа, Эрдэнэтэд "Зенит"-ээ үлдээчихсэн. Байдаг л сурагтай гэж ярина. Хээрийн амьтныг цочоохгүй л бол гэм халгүй байдаг юм. Бамбаруушаа дагуулсан баавгайтай таарч л байлаа. Тоож харах ч үгүй болохоор яваад өгдөг юм билээ гэх. Хөвсгөлийн Улаан тайгад цаа унаж, Баян-Өлгийн хасаг айлд хонож өнжин тэжээвэр бүргэдтэй нь патиараа татуулахаа тэр мартсангүй. Эхийн гол гэж говийн мэлмий болсон сайхан нутаг шүү, Дорнод аймгийн Чулуунхороот сум чинь манай улсын хамгийн нам доор газар байгаа юм гэж очсон газар бүхэндээ тэр одоо ч сэтгэлийн сацал өргөж сууна. Байгаль далайн басгадтай "өл газрыг өлцөртөл, хавтгай газрыг халцартал" ёохор хатирч манаргасан гэгээн дурсамж ч буй. Зургийн цомог нь тайлбар төдий зүүлт хийгээд л хэдэн арван өнгөт боть болчихмоор юм. Очсон сум, хилийн застав, отрядын дарга нарын дарсан тамганы дардсууд Монгол Улсынхаа хилийг бүтэн тойрсны баталгаа төдийгүй тусгаар тогтнолын маань зайлшгүй чухал баримт болон хойч үед үлдэх нь дамжиггүй юм шиг санагдсан. 
Л.Батцэнгэл
