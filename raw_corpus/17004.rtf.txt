№101 (17004)     
1988 оны дөрөвдүгээр сарын 27.
ТӨГСӨЛТ ХУВААРИЛАЛТ

Манай орны улс ардын аж ахуй, соёл, шинжлэх ухааны салбарт 140 шахам мянган дээд, тусгай дунд мэргэжилтэй боловсон хүчин ажиллаж, жар гаруй мянган оюутан, сурагч гадаад, дотоодын дээд, тусгай дунд, техник мэргэжлийн сургуульд суралцаж байна. Удахгүй хорь гаруй мянган охид, хөвгүүд сургууль төгсч, улс ардын аж ахуй, соёлын салбарт очиж хөдөлмөрийн намтраа эхэлнэ. 

Харин тэдний цөөнгүй нь хаана очиж, ямар хамт олны дунд орж ажил, хөдөлмөрийн гараагаа эхлэхээ товлож мэдээгүй, мөн хүлээн авах мэргэжилтэн боловсон хүчнийхээ захиалга хуваарийг хийж чадахгүй байгаа яам, газрууд ч байна. Тухайлбал Хөдөө аж ахуй, хүнсний үйлдвэрийн Яам, Улсын барилгын хороо хүнсний үйлдвэрийн инженер механик, технологич, архитектор, агротехник, барилгын техник зэрэг арав орчим мэргэжлээр төгсөгчдийг чухам хаана хуваарилж ямар ажил үүрэг гүйцэтгүүлэхээ шийдэж мэдэхгүй сууж байна. Сургууль төгсөгчдийг хуваарьгүйдүүлэх, хуваарилсан газартаа яваагүйг нь өөрсдөө ажлаа ол гэж гаргуунд нь орхих, орон тоогүй байхад захиргааны муйхар аргаар харьяа үйлдвэр, аж ахуйд байгууллагадаа хүчээр тулган өгөх зэрэг ноцтой дутагдал нэлээд яам, улсын хороо, тусгай газруудад гарсаар ирлээ. Ийм байдал нь эцсийн Эцэст улсын ажил хийдүүлж, нийгэмд хохирол учруулж, мэргэжлийн бус ажил эрхлэгчид, мэргэжлээрээ хоцрогдож гологдогчдыг бий болгож байна. Энэ бүхэн хэний буруу вэ? гэвэл үйлдвэр, аж ахуй, соёлын байгууллагуудаас эхлээд яам, улсын хороо, тусгай газрууд мэргэжилтэй боловсон хүчнийг бэлтгэх хэрэгцээ захиалгаа гаргахдаа тухайн салбар, үйлдвэр, аж ахуйн газрынхаа хөгжлийн хэтийн төлөв, техник эдийн засгийн өсөлтийн бодлоготой нягт уялдуулж шинжлэх ухааны үндэслэлтэй тооцоо хийхгүй оромдож ирсний ноцтой уршиг юм. 

Зарим аж ахуйн удирдах ажилтнууд шинээр сургууль төгсөгчдийг хайхрамжгүй хүлээн авах, мэргэжлийн бус ажил хийлгэх, дагалдангаар томилоод мартах, ажлынхаа арга барилыг олоогүй, амьдрал ахуй нь тогтворжоогүйгээс алдаж эндэхэд нь тусалж өөд татахын оронд голж гоочлон аашилж зэмлэхээ урьдал болгож урмыг мохоож байгаа нь туйлын буруу юм. 

Намын XIX их хурлаас мэргэжилтэй боловсон хүчний төлөвлөлт, хуваарилалтыг боловсронгуй болгох талаар Төлөвлөгөө, эдийн засгийн улсын хороо, Шинжлэх ухаан техник, дээд боловсролын улсын хороо, холбогдох яам, газруудад маш тодорхой үүрэг өгсөн боловч түүнийг биелүүлэх талаар өдий болтол бодитой арга хэмжээ аваагүй байна. Мэргэжилтэй боловсон хүчний хэрэгцээг төлөвлөхдөө хайхрамжгүй ханддагийг, зогсоож, оюутан, сурагчдыг үйлдвэр аж ахуй, соёлын байгууллага, яам, улсын хороо, тусгай газар өөрийн нэр дээр гэрээгээр сургаж, суралцагчдын хуваарийг сургууль төгсөхөөс нь 2 3 жилийн өмнө тодорхойлж байх нь чухал боллоо. сургууль төгсөгчдийг хуваарилахын тулд хүн бүрийг нарийн судалж мэдсэн байх хэрэгтэй. 

Сургуулийн захиргаа, нам, олон нийтийн байгууллага төгсөх оюутны сурлага, сахилга, зан төлөв, ажил хэрэгч шинж чанар, авьяас сонирхол, амьдрал байдлыг тал бүрээс нь үнэн зөв дүгнэсэн тодорхойлолт гаргаж, мэргэжилтэн хүлээн авахаар захиалсан яам, газар байгууллагад урьдчилан танилцуулах ёстой. 

Аймаг, хотын намын хороод, яам, улсын хороо, тусгай газрууд сургууль төгсөж байгаа мэргэжилтнүүдтэйгээ урьдчилан уулзаж, амьдрал ахуйтай нь танилцаж, санал хүсэлтийг сонсож сайтар судалсан үндсэн дээр хуваарилан, цаашид тэдэнтэй тодорхой зорилго чиглэл, дэс дараатай ажиллах хэрэгтэй. Сургууль төгсөгчдийг орон сууц, ажлын байр, хувцас, багаж хэрзгелээр хэрхэн хангасан, тав тухтай ажиллаж амьдрах нөхцөл бололцоотой эсэхэд нам, үйлдвэрчний эвлэлийн байгууллага байнгын хяналт тавьж, илэрсэн дутагдлыг даруй арилгуулж байвал зохино. 

Боловсон хүчний ажлын дадлага, арга туршлага тодорхой хугацаанд хамт олны дунд, ажил хөдөлмөрийн явцад бүрэлдэн, мэдлэг боловсрол нь ахиж хөгждөг учир шинээр сургууль төгсөгчдийг ажил, үйлдвэрлэл дээр үргэлжлүүлэн сургаж хүмүүжүүлэхэд намын байгууллага онцгой анхаарч шинэ сэтгэлгээгээр хандах шаардлагатай байна. Шинээр сургууль төгссөн залуучуудын оргилсон хүсэл эрмэлзэл, эрч хүчнйг улам бадрааж, тэднийг туршлагатай ажилтан, мэргэжилтнээр халамжлуулан ажил, амьдралын дадлага эзэмшихэд нь дэмжлэг туслалцаа үзүүлэх, хамт олон, нийгмийн амьдралтай холбоотой янз бүрийн үзэгдэлд намч, ангич байр сууринаас хандах чадвар, улс төр, ёс суртахууны хатуужил, хүмүүжил олгох нь намын байгууллагын гардан хийх ажил мөн. 

Шинжлэх ухаан, техник, технологи түргэн хурдацтай хөгжиж байгаа өнөө үед зөвхөн дипломьщ нэр хүндээр бүх ажлыг амжуулах бололцоогүй бөгөөд гагцхүү онол, практикийн гүнзгий мэдлэгтэй, авьяас чадвартай, бүтээлч  шинэ сэтгэлгээ, санаачилгатай шуртуу ажил хэрэгч боловсон хүчин л нийгмийн хөгжилтэй алхаа нийлүүлж чадна. Иймд залуу мэргэжилтэн бүр сургууль төгссөний дараа сэтгэл тайвшрахгүйгээр өөртөө өндөр шаардлага тавьж, сургуульд олж авсан мэдлэг мэргэжлээ шинжлэх ухаан, техникийн шинэхэн ололтоор цуцалтгүй тэтгэн баяжуулахын төлөө шинэ сэтгэлгээгээр, системтэй ажиллах нь амжилт гаргахын чухал уг сурвалж мөн. 

МАХН-ын Төв Хорооны Ш ( 1987 оны ) бүгд хурлаас яам, улсын хороо, тусгай газруудад өөр өөрсдийн салбарьш шинжлэх ухаан техникийн дэвшил, техникийн нэгдсэн бодлого, боловсон хүчнээр хангах зэрэг үндсэн үүргийг хариуцуулсны дагуу мэргэжлийн боловсон хүчнээр улсын хэрэгцээг хангах бодлого явуулж, нэгдсэн захиалга боловсруулж бэлтгүүлэх, хуваарилах хангахад хяналт тавих талаар нам, улсын өмнө хүлээсэн үүргээ чанд биелүүлэх шаардлагатай байна. 

