Энэ долоо хоногоос шинэ Андроповын мөстлөгийн үе эхэлнэ

Өнгөрсөн зууны сүүлээр таалал төгссөн ЗХУКН-ын нэгдүгээр нарийн бичгийн дарга Ю.В.Андропов хэмээх дарангуйлагчийг санагдуулсан С.Баярт Монголын хувь заяаг даатгах эсэхийг энэ долоо хоногт УИХ шийдвэрлэнэ. МАХН хэмээх хатуу сахилга баттай энэ коммунист намын хаалга үүдийг нь онгойлгож, хаяа хатавчийг нь сөхөн нар үзүүлж, дулаан оруулсан М.Энхболдын үе төгсч С.Баярын мөстлөгийн эрин эхлэх нь байна. Товчоор хэлбэл, тэрбээр Монгол Улсын Засгийн газрын тэргүүн болж магадгүй юм. Уг нь Монголын ард түмний заяа түшиж С.Баяр хэмээх энэ хүйтэн мэс шиг нөхөрт боломж олгохгүй байсаар он жил хөвөрсөн л юмсан. Н.Багабанди, Н.Энхбаяр, М.Энхболд нарын эрх мэдлийн үед байнга сүүдэрт зогсох хувь тавилан түүнд ногдож байлаа. Гэвч төрийн эргэлтэд улайрсан луйварчдын чинхүү зүтгэлээр 80 жилийн түүхтэй дарангуйлал, хүчирхийллээ санагалзан байж сүүдэрт хоригдож асан шинэхэн Андроповыг тодруулсан гавьяа коммунистуудынх. Хэрвээ С.Баяр Монгол Улсын Ерөнхий сайд болчихвол түүний мөстлөгийн үе дараахь байдлаар явагдах болов уу.
С.БаЯр: Хэрвээ би ЕрӨнхий сайд болбол... "Хэрвээ би шидтэн бол..." гэсэн хүүхдийн дуу байдаг сан. Түүн лугаа С.Баяр "Хэрвээ би Ерөнхий сайд болбол..." гээд баахан өр тавьчихсан бололтой. Үүнийх нь нэг Асгатын орд. Ерөнхийлөгч ОХУ-д айлчлахдаа шахсаар байгаад "Полиметалл" компанид өгүүлчихсэн гэрээг нь М.Энхболдын Засгийн газар цуцалж орхисон билээ. Харин одоо байдал дахин эргэж Асгатын орд оросуудын мэдэлд очно. Орос сургууль төгсч Орост боловсрол эзэмшиж, Орост Элчин сайдаар сууж байсан энэ хүнээр түрээ барьж оросуудын ноёрхол Монголын төрд тогтохын эхлэл энэ юм. Оросуудад барих түүний хоёр дахь том бэлэг бол Тавантолгой байх бололтой. Одоогоор Тавантолгойн 86 хувь нь төрийн мэдэлд байгаа бөгөөд 14 хувь нь "Энержи Ресурс" компанид ногддог. Гэвч тэр 14 хувийг нь "Энержи Ресурс"-ээс С.Баярын Засгийн газар дээрэмдэж "Эрдэнэс MGL "-д өгөх болно. Үүнийг УИХ дэмжих нь гарцаагүй. Тэр цагт гол хөрөнгө оруулагч нь оросууд байх биз. Учир нь үүнийг Ерөнхийлөгч хүсч байгаа билээ. Тэр хүн юу хүснэ түүнийг нь биелүүлэх "шидтэн" бол С.Баяр шүү дээ. Үүнийг тайлахын өмнө нэг зүйлийг анзаарах хэрэгтэй. УИХ-ын гишүүн Сү.Батболд намынхаа ХХҮ Их хурлын дараа парламент дахь сул гишүүдийн эгнээнд шилжсэнийг сана. Тэр яагаад Удирдах зөвлөл болон нарийн бичгийн тоонд багтсангүй вэ. Сү.Батболд шиг хэрэггүй хүн МАХН-д алга гэж үү. Энэ бол Тавантолгойгоос эхлэлтэй хэрэг. Анх Тавантолгойн лицензийг гартаа оруулж авсан Сү.Батболд МАХН болон АН-ын фракцуудын төлөөлөл болох компаниудад нэг нэг хувийг бэлэглэчихсэн аж. Эрт орой хэзээ нэгэн цагт Тавантолгойн асуудлыг УИХ-аар хэлэлцэх үед хувьцаа эзэмшиж буй төлөөллүүдээр нь дамжуулж өөрсдөдөө ашигтай санал өгүүлж дөнгөнө гэж тэр тооцоолсон байх. Гэвч үүнийгээ Н.Энхбаяр гэдэг хүнтэй зөвшилцөлгүйгээр толгой мэдэн хийж орхисон нь дургүйг нь хүргээдхэж. "Яахаараа ийм том хуваарилалтыг надад мэдэгдэлгүй хийж орхидог билээ" гэсэн бодол Ерөнхийлөгчийн дотрыг өргөс шиг хатгаад байсан биз. Гэвч тэрбээр хариугаа авч дөнгөсөн. Стратегийн орд гэсэн томъёолон гаргаж 86 хувийг нь хамж орхиод одоо үлдсэн 14 хувийг нь С.Баяраар дамжуулан хурааж "Эрдэнэс MGL" хэмээх зуун хувь төрийн мэдлийн компанид шилжүүлэх гэж байна. Учир нь АН-аас төлөөлөлтэй "Энержи Ресурс"-ээс хэдэн ногоон горьдож сууснаас гарын дор байх "Эрдэнэс MGL"-ийг тонож байх нь амархан шүү дээ. Мөн үүний өмнө Сү.Батболдын гар дээр 250 сая төгрөгийн барьцаанд байсан "Зууны мэдээ" сонины хувьцааг эхнэртээ бэлэглүүлсэн гэх яриа бий. Энэ мэтээс харахад олон жил ганзага нийлж явсан Сү.Батболдоосоо Ерөнхийлөгч нүүр буруулж орхисон бололтой. Гэвч Ц.Мөнх-Оргил, Ё.Отгонбаяр хоёроор дамжих Сү.Батболдын нөлөө хаачих билээ. Сайдын суудалд сҮнс нь уЯатай ардЧилагЧид С.Баяр гэж хүн Ерөнхий сайд болбол Монголын төр доройтох эсэх нь хамаагүй дэг. Гагцхүү түүний түгээх албан тушаалын хуваарилалт л хамгийн анхаарлыг татаж байгаа. Парламентад суудалтай жижиг намуудын хувьд намтартаа сайд байсан гэх үг нэмэх нь л чухал. Ардчилсан нам "Шинэ Засгийн газрын бүрэлдэхүүнд орохгүй" хэмээн сулхан ч гэсэн дуугарч байгаа хэдий ч бие даагч гурваас нь эхлээд сайд болчих санаатай урваачид С.Баярын өрөөний үүдээр холхих болжээ. ИЗН-ын хувьд ч ХЭГ-ийн дарга О.Магнай Хууль зүй, дотоод хэргийн сайд болно гээд цамцандаа багтахгүй хөөрч яваа сурагтай. "Хүүхэд ийм дээрээ хөөрхөн" гэдэг шиг МАХН-ыг "алуурчдын нам" гээд "Би коммунистуудтай хэзээ ч хамтарч ажиллахгүй" хэмээн хашгирч явсан тэр жаалыг хошгируулж бас дөнгөсөн л байгаа юм. Учир нь С.Баяр Ерөнхий сайд болж гэмээнэ ХЗДХ-ийн сайдаар УИХ-ын гишүүн Ц.Мөнх-Оргил томилогдох нь бараг тодорхой юм даг. Хэрвээ Ц.Мөнх-Оргил сайд болбол МАХН-ын дарга нарын дотор үүсээд байгаа өшөө авалтыг түр зуур ч атугай царцааж мэднэ. Тухайлбал, Ерөнхийлөгч Н.Энхбаяртай холбоотой хэргүүдийг шалгаж эхлэхийг зогсоож таарна. УИХ-ын дарга байгаад огцорсон Ц.Нямдоржийн ухаж илрүүлсэн Монголбанкны хэрэг бүдгэрэх нь гарцаагүй. Бас "Эрдэнэт" үйлдвэртэй холбогддог зэсийн наймаа, мөнгө угаасан хэргүүд замхарч мэдэх юм. Нөгөө талаас нь харвал УИХ-ын гурван гишүүнд холбогдох хэрэг байхгүй болно. Ерөнхийлөгчийн захиалгаар үүссэн гэгдэх энэ хэргийг баллуурдаж түүнтэй өгөө аваа тэнцүүлэх сонирхол Ц.Нямдоржид байна гэх. Хэрвээ энэ үнэн бол Ц.Мөнх-Оргил "Элсний"-хэнтэйгээ ам мурийсан байх учиртай. Тэд Ц.Нямдоржийг бүлгийн дарга болгохоос татгалзаж байсан шиг Ц.Нямдорж С.Баярыг намын даргаар сонгохоос дургүйцэж байсан. Тийм болохоор шинээр байгуулагдах Засгийн газарт Ц.Нямдоржийн орон зай үгүй биз. Тэгэхээр ирээдүйгээ бодож Ц.Мөнх-Оргилын хөлд сууж Ерөнхийлөгчтэй эхлүүлсэн чимээгүй нанчилдаанаа зогсоохыг зорьсон гэлцэж байна. БНН-ын хувьд одоо эзэгнэж байгаа ганц яамаа голж хоёр болгохыг эрмэлзэж байгаа. ҮШН ч ялгаагүй. Шадар сайд М.Энхсайхан дараагийн Засгийн газарт ч Шадар сайдаараа үлдэх юм гэсэн яриа улс төрийн хүрээнийхэн дунд бий. Учир нь 2008 оны парламентын сонгуульд ҮШН Ерөнхийлөгчийн засаглалтай болгох уриатайгаар оролцох гэнэ. Хязгааргүй эрх мэдлийн төлөө дуугарч буй ганц намыг Засгийн газарт дорвитойхон төлөөлөлтэй байлгаж байгаад сонгуульд оруулах, улмаар санхүүжилтийг нь гаргах хувилбарыг Ерөнхийлөгч таашааж байгаа гэх. Тэгээд МАХН дангаараа Засгийн газар байгуулж чадахгүй болохоор Шадар сайдад заавал өөр намын хүн байх нь гарцаагүй. Б.Жаргалсайхан, Л.Гүндалай, С.Оюун гуравт энэ суудлыг өгөхгүй нь лав. Тэгэхээр аль алинд нь таалагдах ганц л хувилбар байгаа нь М.Энхсайхан бололтой. Энэ мэтээр сайдын суудалд сүнс нь уяатай ардчилагчид олон. Тэд 17-хон настай Монголын Ардчиллыг мөстүүлэх гэж буй шинэ Андроповыг алган дээрээ өргөхөд ч бэлэн байгаа. Харин үүнийг зөвшөөрөх эсэхийг шийдэх эрх нь Ардчилсан нам хийгээд МАХН-ын парламент дахь 26 гишүүнд бий. 
Л.Мөнхбаясгалан