№56(15705)
1984 ОНЫ ГУРАВДУГААР САРЫН 6
Барилгын захиалагчийн хариуцлага

МАХН-ын Төв Хорооны VII бүгд хурал барилга байгууламжийг цаг хугацаанд нь барьж ашиглалтад оруулах бодит бололцоог бий болгож байх нь нам, улс, аж ахуйн байгууллагын нэн тэргүүний үүрэг гэж заасан билээ. 

Барилгын захиалагч бол шинээр барих. өргөтгөл шинэтгэл хийх барилга байгууламжийн хөрөнгө оруулалтыг төлөвлөж, түүний зураг төслийг бэлэн болгохоос эхлээд ашиглалтад оруулах хүртэлх үйлдвэрлэЛийн бүхий л үе шатад чухал үүрэг гүйцэтгэдэг өндөр хариуцлагатай алба юм. Хариуцлага, сахилгатай захиалагчийн хариуцан бариулж байгаа барилга байгууламж нь чанартай, төлөвлөгөөт хугацаандаа ашиглалтад бүрэн орж, үйлдвэрлэлийн хэвийн жигд ажиллагааг ханган, хөрөнгө оруулалтын үр ашгийг тогтвортой дээшлүүлдэг. Барилгын захиалагч байгууллагын нэн чухал үүргийн нэг бол зураг төсөв нь бэлэн болсон барилга байгууламжийг улс ардын аж ахуй, соёлыг хөгжүүлэх тухайн оны болон хэтийн төлөвлөгөөнд тусгуулах ажил байдаг. Гэтэл зураг төсөв нь бэлэн болоогүй түүгээр ч барахгүй, түүнийг боловсруулах үндэс болсон техникийн нөхцөл, зургийн даалгаврыг ч бүрдүүлэхгүй барилгыг төлөвлөгөөнд оруулж, төлөвлөгөөг тасалдуулахад хүргэдэг ноцтой дутагдал арилаагүй байна. Тухайлбал, өнгөрөгч оны барилга угсралтын төлөвлөгөөнд эхлэн барих болон ашиглалтад оруулах 144 барилгыг, энэ оны төлөвлөгөөнд 64 барилгыг зураг төсөв хийх урьдчилсан нөхцөл боломж бүрдээгүй байхад төлөвлөгөөнд оруулжээ. Эдгээрийн дотор Хөдөө аж ахуйн Яам, Түлш, Эрчим хүчний үйлдвэрийн Яам, Барилга, Барилгын материалын үйлдвэрийн Яам, Улаанбаатар хот, Сэлэнгэ аймгийн АДХ-ын гүйцэтгэх захиргааны захиалагчийн товчоо, газраас зураг төсвийг нь хийж эхлээгүй олон барилгыг хөрөнгө оруулалт, барилга угсралтын төлөвлөгөөнд тусгуулсан байна. Ийм хариуцлагагүй ажиллагаанаас болж уг зураг төсвийг боловсруулах техникийн нөхцөл бүрдүүлэх, зургийн даалгавар батжуулах зэрэг урьдчилсан нөхцөлийг хангахын тулд зураг төслийн байгууллага наад зах нь хоёроос гурван сарын хугацаа зарцуулж, уг барилгыг барьж эхлэх хугацаа өнгөрсөн хойно зураг төсөв нь бэлэн болоход хүрч байв. 

Мөн зарим захиалагч байгууллага хэрэгцээ шаардлагыг нарийн судалж үзэхгүй, байгууллагын явцуу эрх ашгийн үүднээс зураг төсөв захиалдаг, барилга бариулдаг дутагдал арилаагүй байна. Зөвхөн 1983 онд Хөдөө аж ахуйн Яам зураг төсөв нь бэлэн болоогүй 33 барилгыг ашиглалтад оруулах барилгын төлөвлөгөөнд оруулсны дотор мал тууврын зам дайрч өнгөрдөггүй Бургалтай, Зүүнбүрэнгийн сангийн аж ахуйн тариалангийн талбайтай нутагт тууврын малаас тариалангийн талбайг хашиж хамгаалах ажлын зураг төсөв хийлгэх, хашаа барьж ашиглалтад оруулах зэргээр үргүй зардал гаргаж байв. Нарийн хяналтгүй, урьдчилсан бололцоо нөхцөлийг бүрдүүлээгүй байхад барилгын захиалагч байгууллага барилгын зураг төсөв хийлгэдэг, бариулахаар төлөвлөгөөнд оруулдаг ноцтой дутагдал байгаад төлөвлөгөөний байгууллага дүгнэлт хийж, ийм дутагдлыг бүрэн арилгах хэрэгтэй. 

Барилга байгууламжийг төлөвлөгөөт хугацаанд нь барьж ашиглалтад оруулах бодит нөхцөлийн нэг болох материал, тоног төхөөрөмжийн хангамжийг барилгын захиалагч бүрэн хариуцах ёстой. Барилгын зарим захиалагч байгууллага, материал тоног төхөөрөмжийн хуваарь, гэрээ хийснээр санаа амарч, түүнийг хугацаанд нь идэвхтэй шаардаж, хариуцлагатай ажиллахгүй байгаагаас барилга угсралтын ажил олон хоног, сараар саатан, төлөвлөгөө тасрах дутагдал давтан гарсаар, эцэст нь дуусаагүй барилгын үлдэгдлийг нэмэгдүүлж, улмаар хөрөнгө оруулалтын үр ашгийг бууруулж байна. Ийм байдал Хөдөө аж ахуйн Яам, Барилга, Барилгын материалын үйлдвэрийн Яамны захиалагч, Төв, Архангай, Өмнөговь, Хэнтий зэрэг аймгийн АДХ-ын гүйцэтгэх захиргааны захиалагчийн товчооны ажилд оршиж байна. Тухайлбал, Хөдөө аж ахуйн Яам, Борнуурын сангийн аж ахуйн Шар хоолойн фермийн 780 мянган төгрөгийн төсөвт өртөгтэй тэжээл бэлтгэх цехийн барилгыг 1981 онд барьж дууссан байхад найман тоног төхөөрөмжийг одоо болтол олж нийлүүлээгүй, урьд өмнө угсарсан зарим тоног төхөөрөмжийг үрэгдүүлж алга болгосноос Фермийн тэжээл бэлтгэх цехийг гурван жил ашиглаагүй байна. Барилга, Барилгын материалын үйлдвэрийн Яам VI таван жилд барилгын үйлдвэрлэлийн 19 баазыг захиалан барьж ашиглалтад оруулахаас одоогоор зөвхөн найм нь бүрэн ашиглалтад орж, 11 нь тоног төхөөрөмжийн хангалтаас шалтгаалж бүрэн дуусаагүй байна. 

Стандартын биш материал, тоног төхөөрөмжийг цаг хугацаанд нь бэлтгүүлэх талаар олонхи захиалагч сул анхаарч байгаагаас барилга барих, тоног төхөөрөмж угсрах ажил саатдагийг барилгын захиалагч бүр онцгой анхаарч ажиллах шаардлагатай юм. Түүнчлэн зарим захиалагч, гүйцэтгэгч байгууллага харилцан ая тал засах, ашиглалтад оруулах барилгын төлөвлөгөөг биелүүлсэн нэр зүүх үүднээс дуусаагүй, дутуу хагас барилгыг ашиглалтад орсноор хүлээн авах, худал мэдээлэх зэрэг ноцтой дутагдал гаргасан байна. Тухайлбал, 1983 онд барилга угсралтын трест, контор, нэгдэл дундын үйлдвэрүүдийн барьсан арав шахам барилга, сангийн аж ахуй, хөдөө аж ахуйн нэгдлийн аж ахуйн аргаар барьсан 20 барилгын ажил дуусаагүй байхад ашиглалтад хүлээн авснаар дүн мэдээ гаргаж байсанд дүгнэлт хийх хэрэгтэй. 

Барилгын захиалагч байгууллагын ажлыг үндсээр нь сайжруулахын тулд дэргэдэх намын байгууллага нэн чухал үүрэг гүйцэтгэх ёстой. Намын байгууллагаас энэ талаар зохиох үзэл суртал, зохион байгуулалтын ажлын гол нь барилга байгууламжийг төлөвлөгөөт хугацаанд нь чанартай барьж, ашиглалтад оруулахад захиалагчийн хүч чармайлт нөөц бололцоог дайчилж чиглүүлэх явдал мөн. Гагцхүү захиалагчийн албаны хүн бүр гүйцэтгэх үүрэг хариуцлагаа гүнзгий ухамсарлан, бүтээлч ажиллагаагаа идэвхжүүлснээр л энэ ажилд тодорхой ахиц дэвшил гарах болно. 

