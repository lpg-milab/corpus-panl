Шинэчлэгддэггүй хуучин хүүнүүдийн тухай

ХУУЧИН ХҮҮГИЙН ШИНЭ ЯВДАЛ 
Хотын байдал шалдар булдар, цагийн эргэлт ороо бусгаа. Энтээ уулын хөтлөөс тэртээ уулын хаяа хүртэл хар давирхайн зам зурайж, гэрийн хорооллын цагаан утаа, үйлдвэрийн яндангийн хар утаатай давхарлан хөх тэнгэрт хөшиглөнө. Энд тэнд зам хөндлөн шуудуу ухаж, шороо овоолсон байх бөгөөд тарьсан модыг үхэр шөргөөж, ямаа зулгаана.
Зуны лүгхийм халуун асфальт хайлуулан хиншүү ханхалж, түг түмэн машины утаа хамар цоргино. Байшингуудын хаяагаар хог цаас, тамхины иш хөглөрөн, хааяа энд тэнд элсэн дээр хэдэн бор жаал тоглон сууна, хөлд орохоос аваад үс цайхыг хүртэл нэгэн гудамж өгсөн уруудан таварч, нэгэн дэлгүүрийг эргэн тойрон оочерлосоор энэхүү ертөнцийг эцэслэнэ. Суртал нэвтрүүлэгч Жамбал өөрчлөн байгуулалт гэж онож будилан ярих ба секторын эрхлэгч сэдэвт ажил гэж яршиг удахыг сонссоор өдөр сарыг улируулна. Орбитоос цааш газаргүй хэмээн бодож, оросуудаас дээш эрдэмтэнгүй гэж сэтгэсээр түмэн хэргээс хоцорч, дэлхийн боловсролоос гээгдэнэ. Өглөө шугаман радио сонсож, үдэш телевизор шагайсаар нэгэн насыг хүний заавраар барна. Орчин үеийн хүү улаан автобусаар данхалзуулан хүрч ирэв. Арын хаалгаар год үсрэн харайж тов хийтэл газардав. Орос жинсэнд америк товч хадаж углаад монгол савхийг гуулиар тоноглон итали болгожээ. Шилээ дарсан халимаг нь ширэлдэс хийгээд, шинэхэн тосолсон нүүрнээс нь шифр ханхална. Гарын алгаар амаа нэг арчаад, нусаа хүр хийтэл нийгээд цагаа нэг харснаа хүрээлэн рүүгээ гэлдрэв. Балдангийнх мебель авчээ, Цэнд машинаа засаж байгаа, Дамба хойшоо явах гэнэ, Гомбо Чех яваад ирж гэх зэрэг хэв ерийн хэдэн үг секторынхоо хэдэд сонин болгож ярьж "Даргаа" гэж доогуур харан, "Доктор гуай" гэж дорой дуугарсаар ширээндээ очиж суув. Авгай хүүхнүүдээс аяга байхуу буудаж, ахиж чадвал кофе хүртэж нэгэн өдрийг өнгөрүүлнэ. Орой нь Балжир чавганцад плитка засаж өгч аяга бантан идээд, Дэндэв сайдын хүүхдэд бодлого бодож өгч лонх пиво олж уун нэгэн үдшийг дуусгана. Хэдийгээр ухаан сэргэлэн боловч, зүүн далайн долгиолохыг үзсэнгүй, баруун Европод хөл тавиагүй, зөвхөн гурван удаа томилолтоор явсан тул юуг ч үзэж мэдэж, юуг ч үл олж сонсох ажээ. Насан хэдий залуу боловч арын хаалгын танил тал цөөнтэй тул хүрээлэнгийн хэдэн эрдэмтдэд зарагдсаар олигтой эрдмийн замыг нэгэнт алджээ. Өвлийн хүйтэнд төлд хөөгдөн, зуны халуунд хадланд явж, хаврын үрэлгээ, намрын ургацад зүтгэсээр он жилийг нөхцөөнө. Дээд газрын шийдвэр, даргын заавар хоёроос өөр үнэн юм үгүй, зах, кино, дэлгүүрээс өөр явах газаргүй хэмээн санаж, хөмөрсөн тогооны доторх адил царцанги битүүлгээр хүмүүжинэ. Юутай гомдолтой боогдмол амьдрал, юутай хайрлалтай залуу насан, юунд шинээр сэтгэхийг үл хүснэ. Хүмүүжлийн ийм гунихралтай байдлыг орчин үеийн хүү өөрөө бас яахан мэднэ, үхширмэл байдал, хүнд суртлын гайг мөн хэрхэн танина. Дэмий л дадсан байдалдаа автагдаж, диплом нь эрдэм болж, дугуйлан нь суртал болоод нэгэн хүрээлэн орчин үеийн хүүгийн адил нүдээ аньж, чихээ бөглөн, ертөнцийн нууц гэгч чухам юу болохыг үзэлгүй, мэдэлгүй, хөндий байшиндаа хоосон хоцроход тулжээ. Хайран хайран, хөөрхий хөөрхий. Гэтэл орчин үеийн хүүгийн нэгэн саахалт хувьсгалт шинэчлэлийн харанга дэлдмэгц хөмөрсөн тогоон дотор гэрэл тусаж нэгэн хүрээлэн сэргэх төлөвт оров. Орбитоос цааш орчлон байгааг таньж, сампингийн цаана компьютер байдгийг мэдэж, шинэ сэтгэл, шинэ үйлсийг танин байгалийн нууцад хүрэх замыг нээв. Үйлдвэрийн хүрээлэн эрдмийн хүрээлэн болов. Орчин үеийн хүү дэд эрдэмтэн болов. Юутай завшаан, юутай баяр. Улаан монгол хөх монгол болов. Юутай сайхан юутай баясгалан. Энэхүү элэглэл нь тухайн үедээ ШУА-ийн ФТХ-ийн дэргэдэх МАХН-ын үүрээс эрхлэн гаргадаг ханын сонинд тавигдаж багагүй шуугиан дэгдээж байсан билээ. 2008 оны гуравдугаар сарын 18 "ХУУЧИН ХҮҮ"-ГИЙН ШИНЭ хувилбар Ц.Даваадорж Хотын байдал шалдар булдар, цагийн эргэлт ороо бусгаа. Энтээ уулын хөтлөөс тэртээ уулын хаяа хүртэл хорт утаанд хот живжээ. Гэрийн хорооллын хар утаа хэдийнэ хоосорсон үйлдвэрийн янданг давж, хөх тэнгэрийн өнгийг хөгшид хүүхэдгүй мартжээ. Энд тэнд хашаа хатгаж, гишгэх газар, амьсгалах агааргүй болжээ. Зуны лугхийм халуун асфальт хайлуулан хиншүү ханхалж, буман машины өмхий утаа хамар цоргин, эгэл олны сэтгэлийг бухимдуулна. Байшингуудын хаяагаар хог түүсэн хүн, ноход хөглөрөн,тоглоомын талбайг нэгэн дарга өмчлөн хашжээ. Хөлд орохоос аваад үс цайхыг хүртэл нэгэн гудамжийг өгсөн уруудан таварч, нэгэн захыг эргэн тойрон шатсаар энэхүү ертөнцийг эцэслэнэ. Суртал нэвтрүүлэгч Жамбал сонгууль гэж онож будилан, Намжил ах гаднаас ирж нам, наймаа хэмээн худал үнэнийг ярихыг сонссоор өдөр сарыг улируулна. Эмээлтээс цааш газаргүй эмээгээс дээш номгүй гэж сэтгэсээр түмэн хэргээс хоцорч, дэлхийн боловсролоос гээгдэнэ. Өдөр FM сонсч, үдэш баараар хэсч, нэгэн насан харанхуй утаан дотроо зорьсон зүйлгүй барна. Орчин үеийн хүү саарал "Эксел" данхалзуулан хүрч ирэв. Арын хаалгаар год үсрэн харайж тов хийтэл газардав. Хятад хувцсаар өвч гоёж, шилээ дарсан үсээ шаргал болгон будаж, шинэхэн тосолсон нүүрнээс нь Шинжаанд хийсэн ус үнэртэнэ. Гарын алгаар амаа нэг арчаад, нусаа хүрхийтэл нийгээд цагаа ломбардаад зах руу гэлдрэв. Балдангийнх байраа зарж, Цэнд машинаа алдаж, Дамба урагшаа явах гэнэ, Гомбо Солонгосоос туугдаад, Чехийн виз дээр шатаж гэх зэрэг хэв ерийн хэдэн үг сонин болгон ярьж "эгчээ" гэж доогуур харан, "Ли ахаа" гэж дорой дуугарсаар лангууных нь ард оров. Авгай хүүхнүүдээс аяга липтон буудаж ахиж чадвал кофе хүртэж нэгэн өдрийг өнгөрүүлнэ. Эгчийн нүдийг хариулан бултаж илбэдсэн "бараагаа" илүүчлэн "Өгөөд" үдэш андуудаа дагуулан өглөө болтол баардана. Хэдийгээр ухаан сэргэлэн боловч зүүн далайн оронд сургууль дутуу орхин баруун Европ явъяа гэвч баарны явдал нь саад болжээ. Өсөх насанд нь өөрчлөн байгуулалт таарч, өглөө багш дутуу зааж, Эрээн явсан ээж нь элэг эмтрэм өрөнд унаж, эцгийн "олсон хэдээр" эрдэм үгүй сургууль дүүргэжээ. Нас нь хэдий залуу боловч хүний мөсөөр ядмаг, зугаа цэнгэлийг шүтэх тул ах, эгчийн гэрээр хоног төөрүүлэн олигтой амьдралын замыг нэгэнт алджээ. Өвлийн хүйтнийг зах дээр зогсон, зуны халууныг "нинжаадаж" намар ичиж, хавар гарахаа больсон тарваганаас зовлонтойгоор он жилүүдийг нөхцүүлнэ. Зах, баар, саунаас өөр явах газаргүй хэмээн санаж, хөмөрсөн тогооны доторх адил учир битүүлгээр хүмүүжинэ. "Юутай гомдолтой зэрлэг амьдрал, юутай хайрлалтай залуу насан, юунд шинээр амьдрахыг үл хүснэ". "Хүмүүжил нь ийм гунирхалтай байдлыг орчин үеийн хүү өөрөө бас яахан мэднэ. Улсыг унагаах, уруудах шуурганд урсан яваагийн учрыг үл мэднэ. "Дэмий л дадсан байдал дор автагдаж зовлон нь жаргал, зэрлэг нь цэнгэл болоод нэгэн аймаг улс ихэнх хүүгийн адил нүдээ аньж, чихээ бөглөн ертөнц хэмээх чухам юу болохыг үзэл үгүй, мэдэл үгүй" хөндий тархи, хоосон гар тосон "хоцрохуй дор тулжээ". Хайран хайран, хөөрхий хөөрхий... Гэтэл орчин үеийн хүүгийн нэгэн анд шинэчлэлийн харанга дэлдмэгц, хөмөрсөн тогоон дотор гэрэл тусч, нэгэн аймаг, улс сэрэв. Эмээлтээс чинагш газар байдгийг мэдэж, эмээгээс илүү эрдэм сурахыг хүсэн, ээлжит сонгуульд ээжийн хамт очиж, эрх мэдэл нь өөрт байгааг мэдэрч, эргэх цагийг өөрчлөх эрхэм үнэнд саналаа өглөө. Өрхийн тэргүүн болж, өглөө эртээ босч, өөрийн унаагаар явж, үйлдвэрт ажилд орж, үдэш сургуульд сурч, үрийн зулай үнэрлэж шинэ ертөнц дээр хамт явах шилдэг замыг нээв. Хөх Монгол хүчирхэг Монгол болов. Орчин үеийн хүү үйлдвэрийн хүү болов. Юутай завшаан, юутай баяр. Их зохиолчийн алдарт өгүүллэгийн аясаар хувилбар болгон бичсэн өвгөн бичээч Д.Цэрэн агсны хүү Ц.Даваадорж нь өнөөгийн төрхийг бас энэ хэлбэрээр хэлхжээ. Түүнээс яагаад заавал ийнхүү бичсэнийг нь лавлахад "Өнөөгийн манай нийгмийн амьдралын зарим хэсэг нь их зохиолчийн өгүүлэлд гардаг шиг 1930 оны байдлаараа үлдсэн нь нэн харамсалтай. Захиргаадалтын үед миний эцэг нэрт физикч Д.Цэрэн залуу үеийг шинэчлэлд уриалж "Хуучин хүүгийн шинэ явдал" гэж бичээд МАХН-ын Төв хороо, НАХЯ-нд дуудагдаж байсан. Их зохиолчийн бүтээлийг тэмтрэх ч эрхгүй боловч эгэл миний бие өнөөгийн байдлыг зүйрлэн зүрхлэн бичсэн нь энэ" гэлээ. 1930 оны аравдугаар сарын 20 ХУУЧИН ХҮҮ Д.Нацагдорж Хөдөөгийн байдал шалдар булдар, цагийн улирал ороо бусгаа. Элстэй шанд, буттай цайдмыг дагаж хааяа нэгэн хар гэрээс утаа суунаглана. Дөрвөн зүг цэв цэлийн, уйтгартай цагаан униар тунана. Зуны лүгхийм халуун эсгий гэрийг шарж, малчин хүний сэтгэлийг бухимдуулна. Айлын хаяагаар үхрийн баас үргэлжилжээ. Үүгээр түүгээр хэдэн тугал оодогнон давхина. Хөл дор орохоос аваад үс цайхыг хүртэл нэгэн голыг өгсөн уруудан нүүж, нэгэн худгийг эргэн тойрон нутагласаар, энэхүү ертөнцийг эцэслэнэ. Гавж Жамбал хоймор сууж бурхан ном хэмээн буруу зөв чалчих ба Зайсан Намжил гаднаас ирж, хууль ёс хэмээн худал үнэн ярихыг сонссоор, өдөр, сарыг улируулна. Тэртээ уулыг өнгөрвөөс айл үгүй хэмээн бодож, тэнгэрийн хаяанаас чинагш газар үгүй хэмээн сэтгэсээр, түмэн хэргээс хоцорч, дэлхийн боловсролоос гээгдэнэ. Гагцхүү бурхан дор залбирч, үдэш тэнгэр дор мөргөсөөр нэгэн насан харанхуй мананы дотроо барна. Хуучин хүү хул морин дээрээ хөндлөн сууж хатируулсаар хүрч ирэв. Цагаан даавуу алчуураар толгойгоо ороожээ. Ширэлдсэн хар гэзгийн сэрвийсэн хэдэн үс нь шанаа руу нь унжина. Урагдаж навтарсан хар ханцуйг сугалдаргалж, хиртэж саарьтсан хар тохойг гаргажээ. Тав хийтэл мориноосоо буун, тас хийтэл жолоогоо сойгоод тосон дор дарагдсан урд хормойгоороо наран дор шарагдсан нүүрийн хөлсөө арчиж, нусаа нүр хийтэл нийгээд, гэр дор оров. "Балданых эсгийгээ хийж буй. Цэндийнх хонио хужирлаж буй. Дамба морио эргэхээр явсан, Гомбо хангай ороод ирсэн" зэрэг хэв ерийн хэдэн үгийг ах зах хүмүүстээ сонин болгон ярьж, Гавж авгай хэмээн доогуур харан, Зайсан авгай хэмээн дорой дуугарсаар зуухны хажуу дор сууна. Авгай хүүхдээс аяга тараг, хэсэг хусам олж идээд, тэндээс гарч баян Балжирынд унага татаж өгч, айраг олж уун, нэгэн үдийг өнгөрүүлээд, Дэндэв тайжийнд хонь гаргаж өгч гэдэс олж идэн, нэгэн үдшийг дуусгана. Хэдийгээр ухаан сэргэлэн хэмээвч, зүүн хошууны зах дор хүрсэн нь үгүй, баруун мөрний тэртээ гарсан нь үгүй, зөвхөн гурав дөрвөн өртөө эргэн тойрон газрын дотор оршин суусан тул, юуныг үзэж мэдэж, юуныг олж сонсох ажээ. Насан хэдийгээр залуу боловч, үгээгүй ядуу өнчин балчир тул, нутаг сумын хэдэн айл дор ээлжлэн зарагдсаар, олигтой аж амьдралын замыг нэгэнт алджээ. Өвлийн хүйтнийг адуу манаж өнгөрүүлэн, зуны халууныг хонь хариулж гэтэлгэх бөгөөд намар ичигч, хавар гарагч тарваганаас зовлонтойгоор он жилийг нөхцүүлнэ. Өтгөс хуучид энэ хоёрын үгнээс бус үнэн юм үгүй, өвөлжөө, зуслан, хаваржаа, намаржаа энэ дөрвөөс өөр явах газар үгүй хэмээн санаж, хөмөрсөн тогооны доторх адил хөдөөгийн бүдүүлэг байдал дор хүмүүжинэ. Юутай гомдолтой зэрлэг амьдрал, юутай хайрлалтай залуу насан, юунд шинэ ертөнцийг үзэхийг үл хүснэ? Хүмүүжил нь ийм гунихралтай байдлыг хуучин хүү өөрөө бас яахан мэднэ. Хуучны феодал ба лам нарын гайг мөн хэрхэн танина. Дэмий л дадсан байдал дор автагдаж, зовлон нь жаргал, зэрлэг нь цэнгэл болоод, нэгэн аймаг улс ихэнх хуучин хүүгийн адил нүдээ аньж, чихээ бөглөн ертөнц хэмээгч чухам юун болохыг үзэл үгүй, мэдэл үгүй, хөндий тал дор хоосоор хоцрохуй дор тулжээ. Хайран хайран, хөөрхий хөөрхий. Гэтэл хуучин хүүгийн нэгэн нөхөр нь хувьсгалын бууг тавьсан өдрөөс эхлэн, хөмөрсөн тогооны дор гэрэл тусаж, нэгэн аймаг улс сэрэв. Тэнгэрийн хаяанаас чинагш газар байдгийг мэдэж, таван далай, таван тивийг танин, шинэ ертөнц дээр хамт явах замыг нээв. Хөх монгол улаан монгол болов, хуучин хүү шинэ хүү болов. Юутай завшаан, юутай баяр. 
Д.Цэрэн 
1988 оны тавдугаар сар 
