Би монгол хүн. Монгол орныхоо төлөө л амьдарна

-Монголчууд бид Монгол Улсынхаа төлөө зөв сонголтоо хийж улс орныхоо хөгжлийн цоо шинэ үеийг эхлүүлэх цаг ирлээ- 
Төрийн шагналт, ардын зураач, хөдөлмөрийн баатар Н.Цүлтэмийн хүү төрийн шагналт зураач Энхжингийн ярилцлагыг хүргэж байна. Тэрбээр 2008 оны УИХ-ын сонгуулийн 25-р тойрогт бие даан нэр дэвшиж байгаа юм. Ц.Энхжин 1995 оноос хойш өнөөг хүртэл Монголын урчуудын эвлэлийн хорооны даргаар ажиллаж байна. 
-Та бараг арваад жил Европт сурч барууны хур боловсрол эзэмшсэн ясны уран бүтээлч хүн. Чухам юу таныг урлагаас улс төр рүү татав аа? 
-Ерөөсөө гол шалтгаан нь ийм юм аа. Өнөөгийн Монгол орон маань сүүлийн 18 жилд олдсон ардчилал хэмээх сайхан боломжийг ашиглаж чадсангүй. Түүгээр ч барахгүй Монгол Улс хөгжлийнхөө голдрилоос гараад сүйрлийн ирмэгт тулж ирээд байна. Ийм учраас энэ жилийн сонгууль уг чанартаа Монгол Улс орших уу, эс орших уу гэдгийг тодорхойлох улс төрийн тэмцэл болж байна л даа. Улс эх орноо цаашид орших, эс оршихыг шийдвэрлэх энэ тэмцэлд эх орноо гэсэн сэтгэлтэй Монгол Улсын иргэн бүрийн нэгэн адилаар би оролцож байна. Сонгуульд нэр дэвшиж байгаагийн маань гол шалтгаан энэ. Бид энэ сонгуулиар зөв хүмүүсээ сонгож гаргаж чадвал Монгол Улс маань хөгжил дэвшлийн замд орно, Монголд ардчилал жинхэнэ утгаараа хэрэгжинэ. 
Би өөрөө зураач хүн. Уран бүтээл бол миний хувьд зүгээр нэг хообий биш. Амьдралынхаа туршид урлагийн төлөө ажиллаж ирсэн. Энэ маань Монгол Улсынхаа төлөө л ажиллаж ирсэн хэрэг л дээ. Гэтэл өнөөдөр улс орон маань нүдэн дээр сүйрч, юун урлаг ярихтай манатай болчихоод байна шүү дээ. Тиймээс би урлагаа түр орхиод улс төр рүү орж байна. Гэхдээ би урлагаа орхиж байгаа юм биш. Гагцхүү миний үйл ажиллагааны хүрээ л улам өргөжиж байна гэсэн үг. Энэ шийдвэрээ гаргаад би 25 дугаар тойрогт нэр дэвшээд сурталчилгааны ажлаа эхлээд явж байна даа. 
-Тэгэхээр урлагийг бүтээн туурвигчид гэдэг маш нарийн мэдрэмж, алсын хараатай хүмүүс байдаг. Магадгүй тэр чанар энэ цагт улс төрд ихээхэн хэрэг болж мэдэх юм шүү? 
-Уран бүтээлчид бол юмыг маш өргөн хүрээнд харж, мэдэрдэг аливаад цогц байдлаар хандаж шийдвэр гаргаж чаддаг хүмүүс байдаг. Энэ чанар улс төрд маш чухал гэж би бодож байгаа. 
-Өнөөдөр төгс боловсорсон хууль гэж бараг байхгүй, хуулийн цоорхойг ашиглах маш амархан гэдэг. Аль ч салбарт ноён нуруу нь болж явдаг хүмүүс юуны өмнө хууль руугаа эргэж хардаг юм билээ. Хэрвээ та УИХ-д суувал юуг өөрчлөх вэ? 
-Нэн түрүүнд хэд хэдэн хуулийг өөрчлөх шаардлагатай гэж үзэж байгаа. Үзэл баримтлалын хувьд цоо шинээр яаралтай шинэчлэн батлах хуулиуд байна. Тухайлбал, ашигт малтмалын тухай хууль, Байгаль орчныг хамгаалах тухай хууль, Гадаадын хөрөнгө оруулалтын тухай хууль, Татварын багц хууль, Соёлын тухай хууль гэх мэт. Монгол орны маань хөрсөн доорх баялаг өнөөдөр ямар ч хамгаалалтгүй байна. Ашигт малтмалын ордуудын наад зах нь 51 хувийг Монгол Улс эзэмшдэг байхаар хуулиа тогтоох хэрэгтэй. Гадаадын хөрөнгө оруулалтыг дэмжихдээ Монголын талд өндөр үр өгөөжтэй, харилцан ашигтай дэлхийн тэргүүний технологийг нэвтрүүлэх нөхцөлтэйгөөр бодлого хэрэгжүүлэх ёстой гэж бодож байна. Мөн байгаль орчинд хортой бүх технологи, үйлдлийг хориглож яаралтай таслан зогсоохгүй бол монгол хүн эх нутагтаа эрүүл амьдрах эрх цаашид улам эргэлзээтэй болно. Энэ мэтчилэн яаралтай шинэчлэх шаардлагатай амин чухал хуулиуд хэд хэд байна. 
-Таны нэр дэвшиж байгаа Баянгол ер нь асуудал хэр ихтэй дүүрэг вэ. Та мэдээж нэлээд нарийн судалсан байх? 
-Энэ дүүрэг хүн амын нягтрал ихтэй дүүрэг. Орон сууцны хороололд сэхээтэн, дунд зэргийн амьдралтай өрх олон ч гэр хороололд тийм биш. Шийдвэрлэх ёстой маш олон асуудал байгаа. Тухайлбал, Баянгол дүүрэгт нийтийн бие засах газар, халуун ус, эмнэлэг зэрэг үйлчилгээний газруудыг нэмэгдүүлж, хангамж, чанарыг нь сайжруулах шаардлагатай байгаа. Мөн манай дүүрэгт жижиг, дунд бизнес эрхлэгчид олон байдаг. Тэдний бизнесийг дэмжиж урт хугацааны, хөнөгөлттэй зээл олгуулах асуудлыг шийдвэрлэнэ. Үүнээс гадна гэр хорооллын айл өрхүүдэд газраар нь сольж 1-2 өрөө орон сууцыг үнэгүй олгуулах асуудал миний мөрийн хөтөлбөрт туссан байгаа. 
Энэ бол Улаанбаатар хотын утааг яаралтай арилгаж, нийслэлийг барилгажуулах ажлын хүрээнд шийдэгдэх юм. Гэрэлтүүлэг, ногоон байгууламж гээд дүүргийнхээ дэд бүтцийг сайжруулах асуудал мэдээж анхаарлын төвд байна. Баянгол дүүрэгт ажил, сургуульгүй хүмүүс олон байна. Ийм хүмүүст зориулж мэргэжил олгох сургалтын цогцолборыг дүүрэгтээ байгуулах гээд надад төлөвлөсөн санасан юм нилээд бий. 
-Тухайлбал? 
-Миний мөрийн хөтөлбөр үндсэн гурван хэсэгтэй. Товчхондоо бол, эхний хэсэгт ойрын 20 жилд Монгол Улс дэлхийн хөгжилтэй баян орны түвшинд хүрэх цогц зорилтот төлөвлөгөө дэвшүүлнэ. Энэ зорилтоо биелүүлэхийн тулд эдийн засаг, нийгэм, улс төр, соёл, шинжлэх ухаан, нийгмийн хамгаалал гээд бүх салбарт цогцоор нь хандаж байж бид үр дүнд хүрнэ шүү дээ. Өөрөөр хэлбэл, суурь, эргэлтийн чанартай зорилтуудыг дэвшүүлж тавина гэсэн үг. Манайхаас буурай хөгжилтэй, олон сая хүн амтай орнууд 20 жилийн хугацаанд өндөр хөгжилтэй орны жишигт хүрсэн туршлага олон бий. Гэтэл ийм их баялагтай, цөөхөн хүн амтай Монгол Улс хөгжих нөөц боломж хангалттай байхад ингээд байж байгаа нь эмгэнэл. Бид монгол хүн эх орондоо боол биш эзэн байх ёстой гэдэг үзлийг хүн бүрт төлөвшүүлэх хэрэгтэй. 
-Сонгуулийн сурталчилгааны явцад нэр дэвшигчдээс сонгогчдод мөнгө төгрөг, эд зүйлс тараахыг хуулиар хориглочихсон ч зарим нь тараасаар байгаа бололтой. Харин таны хувьд Монголын удам дамжсан сэхээтний гэр бүлд төлөвшсөн, өндөр боловсролтой хүн учраас сонгогчдодоо ёс зүйгүй хандахгүй байх гэж бодож байна. Та сонгогчдынхоо зүрх сэтгэлд хэрхэн хүрэх вэ? 
-Би өнөөдрийн Монгол оронд бий болсон нөхцөл байдлыг үнэн мөнөөр нь ярьж, улс орноо хөгжүүлье гэж чин сэтгэлээсээ зорьж байна. Үүгээрээ л би сонгогчдодоо хандаж байгаа. Мөнгө төгрөг, эд зүйлс тараана гэдэг ёс зүйд маань яав ч нийцэхгүй. Би монгол хүн. Монгол орондоо л хийж бүтээж амьдарна. Миний эцсийн зорилго бол эх орныхоо төлөө чадах бүхнээ хийж, байгаа бүхнээ зориулах явдал. Миний хувьд өнөөдрийг хүртэл үнэнч шударгаар хөдөлмөрлөж, хөдөлмөрийнхөө үр шимээр амьдарч ирлээ. Энэ бол миний араншин, миний хүмүүжил. Үүнээсээ өөрчлөгдөнө гэж Үгүй. 
 Ард түмэн маань итгэл үзүүлбэл тэр итгэлийг даагаад явах монгол ухаан, эцэг, эхээс өвлүүлсэн хүмүүжил надад бий. 
-Соёл урлагийн салбар зах зээлийн шилжилтийн хүнд үед хөл алдаж уруудаж байхад бараг ганцхан дүрслэх урлагийнхан тэр хүнд үеийг ажралгүй давж чадсан. Та энэ салбарыг яаж тийм амжилттай авч гарч чадсан бэ? 
-Миний ажил үйлс үргэлж өөдрөг явж ирсэн. Би 1995 онд Урчуудын эвлэлийн хороог удирдаж эхлээд энэ салбарыг зах зээлийн шуурганд тавиад туучихгүйн тулд бүтээн босголтыг эхлүүлэх ёстой юм байна гэдгийг мэдэрсэн юм. Тэгээд 1997-1998 онуудад Урчуудын эвлэлийн хүрээнд бүтээн босголтын ажлыг эрчимтэй хийсэн. Нийгмийн хүнд үед дүрслэх урлагийн салбарыг өөдрөг, хүчирхэг болгож авч явж ирснээрээ бас бахархах сэтгэл төрдөг. 
Нарийн яривал, би улс төр рүү өнөөдөр л дөнгөж орж байгаа юм биш. Аль 1990-ээд оноос эхэлж үзэл бодлоороо төдийгүй ажил хэргээрээ орсон гэж болно. Ганцхан жишээ хэлэхэд, 1992 онд Япон-Мон-голын "Гурван гол" экспедицийнхэн Чингэс хааны онгоныг эрж олно, шарилыг нь нийтэд үзүүлж бизнес хийнэ гэж байсныг би таслан зогсоож байсан юм. Энэ мэтчилэн би эх орноо гэсэн сэтгэлээр өөрийн үзэл бодлоо хэвлэл мэдээллээр дамжуулан ард түмэндээ байнга хандаж ирсэн. Ер нь би Монгол Улсынхаа идэвхтэй иргэн шүү. Би л болж байвал бусад нь хамаагүй гэсэн аминч үзлийг огт тэвчиж чаддаггүй юм. 
-Урлаг гэснээс таны бүтээлүүд олон улсад нэлээд түгсэн биз. Ихэвчлэн  хаана хаана байна? 
-Миний бүтээлүүд Уран зургийн үндэсний галерейд болон Ази, Америк, Европын олон орны музей, галерей, хувийн цуглуулгуудад байгаа. Нэлээн түгсэн шүү. 
-Таны аав Монгол Улсын хөдөлмөрийн баатар. Монгол үндэстнээ урлаг, соёлын сэтгэлгээгээр дэлхийд таниулсан цөөхөн хүний нэг гэдгээр нь монголчууд эцгийг тань мэднэ. Сайн хүний үр, сүүтэй гүүний унага гэдэг шиг хүний гэр бүлийн хүмүүжил тэр хүндээ төдийгүй улс оронд ч үнэтэй юм шиг ээ? 
-Аав, ээж маань биднийг эх орныхоо төлөө юм бүтээдэг, үнэнч шударга хүн бай гэж л сургадаг байсан. Тэгж ч хүмүүжүүлсэн. Бид эцэг эхээс дөрвүүлээ. Бүгдээрээ л эцэг, эхээсээ өвлүүлсэн тэр хүмүүжлээр улс орондоо хийж бүтээж амьдарч байна. Миний дүү Мөнхжин Монгол Улсын урлагийн гавьяат зүтгэлтэн, зураач хүн бий. Удаахь дүү маань Нармандах гэж бас зураач. Дүрслэх урлагийн дээд сургуулийн уран зургийн тэнхимийн эрхлэгч, багшийн ажилтай. Отгон дүү Уранчимэг маань одоо АНУ-ын Калифорнийн дэлхийд алдартай Бэрклийн их сургуульд докторын зэрэг хамгаалж байна. Ер нь манай гэр бүлийнхнийг урлагийнхан төдийгүй олон түмэн маань мэдэх байх аа. 
-Цүлтэм гуайн гэр бүл ийм. Харин Энхжин гэдэг ноён нурууг хэдэн хүн түшиж амьдарч байна вэ? 
-Манайх хоёр хүүхэдтэй. Хүү маань Монголдоо ажиллаж байна. Охин магистр хамгаалахаар гадаадад сурч байгаа. Эхнэр маань Л.Алтанцэцэг гэж хүн бий. Хөгжим бүжгийн коллежид 30 жил багшилж байна. Хийлч хүн. Бас Монгол Улсын гавьяат цолтой. Миний хань олон шавьтай. Хийлч Дээгийгээс авахуулаад олон улсын шагналтай олон сайхан чадварлаг шавьтай хүн. 
-Ингэхэд та яагаад бие дааж нэр дэвшив. Аль нэг намд орчихож болоогүй юм уу? 
-Би нам бус. Нам гэж ер нь юу юм бэ? Монголд Монгол гэж нэг л "нам" байх ёстой. Энэ бол цэвэр Монголоо гэсэн үзэл юм. Эцсийн бүлэгт үүнд л монголчууд бид захирагдах ёстой. Бид эх орноо бодож амьдрахгүй юм бол юу бодож амьдрах вэ. Цаашид энэ хэвээрээ байгаад байвал болохоо байлаа шүү дээ, Монгол орон.       
Тиймээс бид аль нэг намын төлөө биш Монгол Улсынхаа төлөө сонголтоо хийж амьдрах ёстой болж байна. Монгол орон сайхан орон байвал бид, бидний үр хүүхэд сайхан амьдарна. Үүнийг л сонгогчид маань нухацтай бодож сонголтоо хийгээсэй гэж хүсч байна. Миний хувьд Монголынхоо төлөө л бол аль ч намтай хамтарч ажиллана. Нам дотор сайн хүн ч бий, муу хүн ч бий. Олон хүн сайнтай муутай, ой мод өндөртэй намтай гэдэг дээ. 

