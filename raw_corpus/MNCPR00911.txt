Манайх иоджуулсан давсаа бараг бүгдийг нь Хятадаас авч байна

Үндэсний үйлдвэрлэлээ дэмжихгүй бол хэцүүдлээ гэсэн санаагаа илэрхийлж Дарханы төмөрлөгийн үйлдвэр болон энэ салбарын холбогдох байгууллагууд мэдээлж байсан.
Чухамдаа Дарханы төмөрлөгийн үйлдвэрийн үндсэн бүтээгдэхүүн болох барилгын арматурыг манай нийслэлд байрлах Хятадын жижиг үйлдвэрүүд дуурайлган хийж, зах зээлийг нь эзэлснийг тайлбарлан хүргэсэн юм. Дарханы төмөрлөгийн үйлдвэр арматур үйлдвэрлэх бүх хүчин чадлынхаа тал хувийг ашиглан үйлдвэрлэл эрхэлдэг. Энэ нь ч манай улсын зах зээлийн нийт эрэлтийг хангах бололцоотой гэсэн баримт бий. Гэтэл тэрхүү үйлдвэрлэлийн бас тал хувийг нь Хятадын үйлдвэрлэгчид булаан авсан байна. Тэгвэл дахиад ч үндэсний үйлдвэрлэлээ дэмжие, хөгжүүлье гэхээр жишээг "Иод дутлын эмгэгтэй тэмцэх үндэсний хөтөлбөр"-ийн хүрээнд өнгөрсөн баасан гаригт танилцууллаа. 2002 онд Нью-Иорк хотод НҮБ-ын дэлхий дахины хүүхдийн асуудлаархи дээд хэмжээний уулзалт болсон. Эндээс гарсан гурван том зорилтын нэг нь 2005 он гэхэд дэлхий нийтээрээ иод дутлын эмгэгээс ангижрах явдал байсан юм. Тийнхүү мөн оны арваннэгдүгээр сард манай улсын үндэсний чуулган болж, зөвлөмж боловсруулснаар орон нутагт хөтөлбөр хэрэгжүүлэхээр болжээ. Хөтөлбөр хэрэгжсэн цагаас эхэлж, эх орны давсны орд бүхий 20 газрыг түшиглэсэн үйлдвэр байгуулсан юм билээ. Болж өгвөл аймаг бүрт нэг үйлдвэр байгуулах бодлоготой эхэлжээ. Уг нь ийм олон үйлдвэр бараг зах зээлээ булаацалдмаар юм гэмээр. Гэтэл өнөөдөр манай улсын жилийн 9000 тн иоджуулсан давсны хэрэгцээний дөнгөж есөн хувийг эх орны үйлдвэрүүд хангаж байгаа гэнэ. Үлдсэнийг нь буюу бараг бүх хэрэгцээг урд хөрш хангаж байгаа нь судалгаагаар гарчээ. Гэтэл иоджуулсан давс хэрэглэх үндэсний хөтөлбөр хэрэгжихийн өмнөхөн туршлага судлахаар Хятадын давс үйлдвэрлэлийн газруудаар явж байж. Тэднийх хиймэл усан санд давс тарьж, түүнийгээ иоджуулж их хэмжээний бүтээгдэхүүн гаргаж байгааг үндэсний багийнхан явж нүдээрээ үзсэн нь бий. Иймэрхүү замаар "төрөх" бүтээгдэхүүнээрээ эх орноо хангаад зогсохгүй манай хэрэгцээний 90 хувийг хангадаг байх нь. Дахиад л хэдэн орны хэрэгцээг хангадаг юм билээ. Гэхдээ хятадын үйлдвэрлэл өөрийнхөө улсад буюу дотооддоо, хөгжингүй оронд, буурай оронд гэсэн ангиллаар хөгждөгийг тайлбарлах жишээ бас мундахгүй. Бодвол буурай оронд зориулсан давсыг усан санд тарьж үйлдвэрлэдэг биз. Энэ давснаас манай импортлогчдын зөвхөн нэг нь л өнөөдөр 2000 тн-ыг аваад дарчихсан тухай үндэсний хөтөлбөрийнхөн "хуучилж" байна. Ийнхүү урд хөршөөс авч байгаа хэрэгцээгээ өөрсдөө үйлдвэрлэдэг болох талаар бодлого боловсруулах нь тун чухал асуудал болоод байгааг хэлэлцсэн. Хамгийн гол нь манай улс давсны 100 орчим орд газартай, байгалийн цэвэр бүтээгдэхүүнээ өөрсдөө хэрэглэх боломжтой. Энэ үеэр Завхан аймгийн давс үйлдвэрлэгч Г.Амгалантай уулзав. Завхан аймгийн давсны үйлдвэрийг "Сант маргад" суманд байгуулсан юм байна. Тус сумын Дэвтээр нуурын давсны ордыг түшиглэжээ. -Иод дуталтай тэмцэх үндэсний хөтөлбөр хэрэгжиж эхлэхэд танай үйлдвэр байгуулагдсан уу? -Манайх өмнө нь сумандаа Дэвтээр нуурынхаа орд газраас давс олборлож, боловсруулан худалдаалах байдлаар ажиллаж байсан л даа. Үндсэн үйлдвэрлэл нь энэ ч улирлын чанартайгаар дархан мужаан, малын түүхий эд боловсруулан худалдаалах гээд олон ажил эрхэлж байсан. Үндэсний хөтөлбөрт багтаад улсынхаа зах зээлд хэрэгцээтэй, дэлхий нийтээрээ хамгийн их хэрэглэх шаардлагатай болоод байгаа энэ бүтээгдэхүүнийг үйлдвэрлэж ирсэн. Байгуулагдсан жилдээ буюу 2003 онд 35 тн иоджуулсан давс зах зээлд нийлүүлсэн. Техник, тэжээлийн зориулалтаар 781,8 тн-ыг үйлдвэрлэсэн. Дараа жил нь 107,3 тн иоджуулсан давс, энэ оны эхний есөн сарын байдлаар 90 тн давс зах зээлд борлуулаад байгаа. Одоо иоджуулж, техник, малын тэжээлийн зориулалтаар боловсруулах 2000 тн давсны нөөцтэй байгаа. -Байгалийн түүхий давсыг хэдийд авдаг вэ. Нэгэнт засаг захиргааны нэгжийн зохион байгуулалтын хувьд жижиг нэгжид явагдаж байгаа үйлдвэрлэл болохоор суманд тань хүмүүс ажлын байртай болсон байх? -Давсыг тавдугаар сарын 1-нээс, арваннэгдүгээр сарын 1 хүртэлх хугацаанд олборлож, нөөцөлдөг. Уг нь дөрөв, аравдугаар сард авсан давс яг болц нь гүйцсэн байдаг гэдэг. Дулаахан жил бол арваннэгдүгээр сарын 10-д хүртэл ч олборлоно. Ингэж давс шүүж авахад олборлох хугацаанд нь 20-25 хүн ажилладаг . Яг зургаа, долоо, наймдугаар сардаа бол оюутнууд их ажиллана. Нэг тн давс олборлоход 2280 төгрөг гэж үнэлдэг. Нэг хүн өдөртөө дунджаар тав орчим тн давс олборлочихно оо. Харин боловсруулах хэсэгтээ бол найман хүн тогтмол ажилладаг. Манай үйлдвэр давсны ордынхоо дэргэд байрлаж, өвөлдөө сумын төвдөө гэр барьж ордог. Хүүхдүүд сургууль, цэцэрлэгтээ хамрагдах гээд ажилчдын гэр бүлдээ тавих анхаарал ихэсдэг үе гэж болно л доо. Тэгээд ч хөдөөд дулааны асуудал хүнд байдаг. Боловсруулсан давсаа байгалийн аргаар хатаах гээд хүндрэл их л дээ. Ер нь зун, дулааны улирал түшиглэж үйлдвэрлэлээ явуулдаг. -Танай иоджуулсан давсыг хүнсний хэрэглээний шаардлага бүрэн хангасан гэж үзэж болох уу. Хэдийгээр үндэсний үйлдвэрлэлээ дэмжье гэдэг ч манайхан өөрсдийнхөө үйлдвэрлэлд ямар нэг доголдол гаргаж мэднэ гэсэн хандлага элбэг? -НҮБ-ын Хүүхдийг ивээх сан, Азийн хөгжлийн сангаас хамтарсан хөтөлбөрийн хүрээнд бидэнд иоджуулсан давс үйлдвэрлэх сургалтын журмаар арга, технологио олж авсан. Энэ дагуу л ажиллаж ирлээ. Гэхдээ давс үйлдвэрлэлийн байдлыг хэлэлцэх саяын уулзалтын үеэр зарим нэг доголдсон юм яригдаж байна л даа. Үйлдвэрлэсэн давсаа шалгах тест нь зарим тохиолдолд шаардлага хангахгүй ажиллаж ирж. Одоо бүх үйлдвэр бүтээгдэхүүнээ борлуулахын тулд аймгийнхаа мэргэжлийн хяналтын газарт шалгуулдаг байхаар болсон. -Бүтээгдэхүүнээ хаана нийлүүлдэг вэ. Иод дутлаас ангижрах хөтөлбөрийн хүрээний үйлдвэрүүд бүтээгдэхүүнээ түгээх ямар системтэй байдаг юм бэ? -Манайх Архангай, Хөвсгөл, Дархан-Уул, Орхон, Баян-Өлгий, Ховд, Улаанбаатарт гээд аймгаа бас гочлон хангах үүрэгтэй. Нийлүүлдэг газартаа хүргэж өгөх нь харьцангуй хэцүү л дээ. Ганцхан Хөтөлийн цемент шохойн үйлдвэрт манайх өөрсдөө хүргэж өгдөг. Бусад газар бол ирж авдаг. 
Б.Хаш
