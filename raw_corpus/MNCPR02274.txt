Их хааны хүлгээн ундаалсан Загийн гол минь

Сэтгэлд хадаатай эх нутгаасаа гараад 14 жилийн нүүр үзжээ. Хүний сэтгэлд төрөлх эх нутаг байнгад уяатай явах юм.
"Шуузын дөрөлж хэдий намхан ч Эх нутаг минь илхэн харагддаг Шувуудын зэллэх тэрхэн зүгт Нулимс аяндаа бөмбөрч оддог" Их дөтийн овоо, Шуузын дөрөлжнөө яваад очиход өдөр, шөнийн алинд ч нутгийн танил уулс, цэлгэр тэнгэр нь хүүгээ тосохын баярт умбана. Миний төрөлх нутаг Баянхонгор аймгийн Заг сум. Манай нутгийн хүргэн эрдэмтэн, зохиолч Ж.Саруулбуян "нутгийнхаа нэрийг өөрийн амь, алдар нэрээс ч илүү хайрлах хэрэгтэй" гэж аминчлан захисан бодогдоно. Хангайн нуруунаас эх авсан бугын хос эвэр шиг горхи булаг, рашаан шанд салаалан цутгах Заг, Байдрагийн голууд мяралзан бэдэртсээр говийн хүйс Бөөн цагаан нуурт цутгана. "Монголын нууц товчоо", "Алтан товч", "Судрын чуулган"-д Заг-Байдрагийн Хүрэн бэлчир нэрээр мөнхөрсөн аугаа түүхээрээ нутгийнхан маань их бахархах. Найман улс байх уу, Их Монгол Улс байх уу гэсэн түүхэн хувь заяаг шийдсэн дурсгалт газар болохоор арга ч үгүй биз ээ. Эзэн богд Чингис хаан маань эмээлт морио Загийн голын минь хөвөөнд услаад зогсож байсан гэхээр омогших, оршихуйн гэгээн мэдрэмж өөрийн эрхгүй төрнө. "Монголын нууц товчоон"-ы 159, 161 дүгээр зүйлд "... Тэндээс Чингис хаан, Ван хан хоёрыг буцаж явахад Найманы хатгалдагч Хүгсэү Сабраг баатар Байдрагийн бэлчирт цэрэг засаж тулалдахаар зэхэж байсан ажгу. Чингэс хаан, Ван хан хоёр хатгалдъя хэмээн цэрэг засаж хүрч /ирээд/ орой боллоо маргааш хатгалдъя хэмээн зэрэгцэн хонов. Тэгээд Ван хан буйран дээрээ гал түлж орхиод шөнө Хар сүүлт (Загийн гол) өөд хөтлөн явжээ" хэмээсэн байдаг. Түүхнээ Хүрэн бэлчрийн их чуулган хэмээгдсэн Халх, Ойрадын хан, ноёдын хуралдай 1886 онд тохиожээ. Ардын уран зохиолч С.Эрдэнэ баавайн "Занабазар" роман, Төрийн шагналт зохиолч Жа. Пүрэвийн "Манан будан" роман, Дарьгангын бичгийн их хүмүүн Д.Маамын "Цөвүүн цагийн богд" уран сайхны кинонд энэ тухай тодорхой дүрсэлсэн билээ. Баруун хязгаарыг илбэн тохинуулах жанжин Хатанбаатар Магсаржав вангийн их цэрэг Хүүхдийн овоонд буудалласнаас хойш жил бүр тахилга хийсээр ирж. Манай нутагт хаа сайгүй байдаг буган чулуун хөшөө, хадны сүг зураг эрдэмтэн мэргэдийн хорхойг хүргэн оршдог. Сурагч ахуй насандаа хөдөлмөр зусланд амарсан манай ангийнхан Бумбатын амны хоёр хүн чулуун хөшөөн дээр очиж байсан санаанд тодхон үлджээ. Манай сум гайхам содон домогт агуйгаар баян. Нуур Хатавчид шилийн сайн эр хулгар Зундуйгийн гэр асган агуйд гурван хошууны ардыг өлхөн тэжээчих эрдэнэс баялаг байдаг гэх. Эрдэнэ Жамьяан Вангийн хошууны энэ алдарт эр аймаг алгасч, хошууныхнаа тэжээдэг нүнжигтэй эр байсан аж. Орчин үеийн "сайн эрс" "хүн чанар морь биш, түүнийг унаад хол явахгүй" гэсэн бодолтой болсон юм шиг санагддаг. Өөхөн Памбага гэж байх. Төрийн хуулиар аймаг руу ачигдавч "наранд гарсныхаа" дараа эрх чөлөө нь хатгадаг ч юм уу, сумынхаа аль л хурдан буяныг "хүний" нутаг руу хөөж эхэлнэ. Хүлгийн дэлэн дээр л салхи татуулж явбал хүний төвшин заяа түүнд хамаагүй байдаг биз. Агуйт уулын Урт агуйд нохой оруулаад амыг нь таглаж орхитол долоо хоногийн дараа Говь-Алтай аймгийн нутгаар гарч ирсэн гэх. Хөл, гарын өвчнийг гаажтай анагаадаг улаан шороо ургадаг Сэндэрт, үр хүүхэд заяадаггүй хүмүүс чулуу өлгийдөж үрийн буян гуйдаг Хүүхдийн агуй гээд тоймгүй олон агуйтай. Ялгасан гэгээний дарсан алмаст хавцлын суварга өнөө ч холоос цайвартан байдаг. Нийслэлээс 820 км, Баянхонгорын төвөөс 200 км алслагдсан Заг сум маань аймгийнхаа баруун хойд талд Жаргалант, Галуут, Баянбулаг, Гурванбулаг, Хүрээмарал, Бөмбөгөр, Бууцагаан, Архангай аймгийн Хангай сумдтай хиллэн 250-иад мянган га газар эзлэн оршино. Овоон таг, Баянбулаг, Мөнгөт, Данхарын тагууд, Их Жангарч Тангадын Галсан гуайн мэндэлсэн Бумбат хайрхан, Тахилга, Ямбат, Хөх зэрэг сүрлэг төгөлдөр үзэсгэлэнт хайрхад хол ойрын хүн зоны харааг булаан тэнгэр мөрлөн сүндэрлэнэ. Их, бага дөтөд хонь хариулан, Баян хөндийд тарваган шийр түүн, Жаргалантын хөндийд хадлан хадаж явсан үе минь сэтгэлд ургана. Шорвогтын хөндийд таана түүж яваад айлын буурин дээрээс урт хар дээс оллоо гээд ухасхийтэл жигтэйхэн том могой байж үнхэлцгээ хагартал айсан одоо ч бодогдоно. Хосоороо ургадаг вансэмбэрүү, алтан хундага, лидэр, туйплан гээд дурдаад байвал Монгол оронд ургадаг бүхий л ховор болоод эмийн ургамал бий. Сумын төвөөс хориод км-ийн зайтай Халиутын рашаанд баруун аймгийнхан жилийн жилд л цувна. Халиу гэдэг амьтан нь одоо харин үгүй. Манай сумын нутагт алтгүй газар огтхон ч байхгүй юм билээ. Зэс, мөнгө, төмөр, нүүрс, жонш, боржин, гантиг гээд газрын баялаг ихтэйг тогтоосон байдаг. Аргаль, янгир, ирвэс, шилүүс "улаан ном"-ын амьтад бүрдмэл. Бага байхад тарвага гээч газар доорхи ууттай "шар тос" шороон түмээрээ байлаа. Хүний шунал, байгалийн гамшгаар одоо дуусч байна, хөөрхий. Н. Уламбаяр гэдэг залуу хэдэн жилийн өмнө "таван амт" гэгддэг ирвэсийг чулуугаар цохиж алан нэгэн үе дуулиан болж байв. Эх орноо хамгаалахад Загийнхан хойш суусан түүх үгүй билээ. Хатанбаатар вангийн цэрэгт Шар Жанжаа даамалтай 60 гаруй цэрэг баруун хязгаарт эр зоригоо гайхуулж явж. 1939, 1945 онуудад Д.Жигжидсүрэн, Б.Саарал, Г.Суурь, Б.Гончигсүрэн, Л.Сүүл, Г.Хас нарын олон хүн онцгой гавьяа байгуулж Байлдааны гавьяаны улаан тугийн одон, Жуковын нэрэмжит алтан медалиар энгэрээ мялаажээ. Дайны тоосонд дарагдаагүй ч цэргийн эрдмээрээ гайхагдсан хурандаа нарын тоо гарын арван хуруунд багтахааргүй болжээ. "Архангайн цагаан далт" Чагнаа заан, арван жил түрүүлсэн дархан заан А.Баасан, ах дүү гурван аймгийн арслан М.Батсуурь, М.Баасанбат, С.Баярсайхан нараас гадна Ж. Баянжаргал, Д.Батбаяр, Д.Сайнбилэг, Ч.Сайнжаргал нар бөхийнхөө зүлэг ногоон дэвжээнд алдар цол, ааг бяраараа манлайлж байдаг билээ л. Ааг бяр гэснээс Янгиуз Баасан хэмээх аварга сайхан эр манай нутагт байсан тухай өндөр нагац ёнгоо /нэр нь О.Дашдонров/ маань хуучилдагсан. Бага дөтийн Бөндийн дөрөлжин дээр Янгиуз гуай том азарган чоно овоодчихсон, бяруун чинээ банхар нь боохойн бөгсийг тонтогонуулан барьж, морь нь цулбуураа тасдах нь халаг арагш цахдан зуларч байсан жигтэйхэн хачин зүйлийг үзсэн хүний нүд нь орой дээрээ гараа биз. Хожим Янгиуз Баасан гуайг бурхан болоход цээжинд нь гичий чоно үүрлээд, долоон бэлтрэг гаргачихсан байсан гэдэг. Октябрийн хувьсгалд оролцсон цорын ганц монгол хүн Сангас Лодой гуай манай сумынх гээд бод доо. Энэ Лодой Түвд, Хятад, Оросгүй хэрэн тэнэсэн олон хэлтэй хүн байсан тухай билгүүн номч Б.Ринчен гуайн уулзаж учирч явсан тэмдэглэл нотолно. Тэр илбэ шид, ховс увидас эзэмшсэн хүн байсан бололтой. Ямар сайндаа л суухыг хүссэн хүүхнээсээ гурван ширхэг үс гуйж аваад харихад дургүйлхэж байсан бүсгүй араас дагаад очдог байсан гэхэв. Нэгэнтээ тэр Лодой манай сумын хамгийн өндөр настан Амбаагийн нагац Долгор ажаагаас үсийг нь гуйхад, тухайн үедээ 18-хан настай бүсгүй адсаганы хялгас аваад өгчихөж. Лодойг гарахад адсага нь агаарт хөвхөлзөн дагаж одсон гэдэг. Гэвч, нөгөө бүсгүй хоёрхон хоногийн хойно цочирхон нас барсан гэх юм билээ. Сумын наадамд Бэгзийн шарга 12, Дашдаваагийн борлог азарга долоон удаа түрүүлсэн нь аргамагийн дээд ажнайнууд байжээ. Лавдангийн халиунууд гэж нас насны хурдын түрүүг авдаг алдартай хүлгүүд байдаг сан. Монгол Улсын Манлай уяач Б.Ширмэн, Баасандаш, Өмдсамбуу гээд хурд таньдаг "эрдэмтэд"-тэй ном хаялцах хүн халхад магад цөөн буй заа. Манай нутаг дуу хуурын арвин өв сантай. "Эрдэнэ засгийн унага нь Эрвэлзүүлэнхэн жороо шүү Элст манхан нутагтай Эмгэн буурал ээжтэй шүү хө" гээд л "Тунгалаг Тамир" киноны Цахиур Төмөр хангинуулж байдаг нь Богд хаант Монгол Улсын Цэргийн яамны сайд Эрдэнэ засаг Жамьяандорж вангийн хошуунаас гаралтай дуу билээ. Манай сумын цолгүй "гавьяат", алдарт дуучин Доной "Сэрэлт" кинон дээр "Талын Таван толгой нь ээ Таана мангирын ургамалтай яа хө Танилцсан амрагаа бодохоороо Тавхан жил чиг гайгүй дээ хө" хэмээн цангинуулдаг тэр л Оорцог, Таван толгойгоос ээж минь намайг ерөөж мөн ч олон өглөө цацлаа өргөө дөө "Хүргэн хүү" киноны Должин, "Цөвүүн цагийн Богд" киноны Ханджамц хатны дүрээр олноо танигдсан жүжигчин, нэвтрүүлэгч С.Батсүрэн асны Загийнх. Ийм л сайхан аялгуу амлаж энэ нутгаас Улсын алдарт засуул, цээл хоолойт уртын дууч С.Лонцойдорж авга минь мэндэлж дээ. Ардын гэгээрүүлэх яамны сайдын алба хашиж байсан Ц.Баттөмөрийг хилсээр цаазлаад төрсөн дүү Ц.Намсрайг тохоон томилж асан цөвүүн цаг манай сумыг ч тойроогүй ээ. Ардын уран зохиолч, СГЗ Т.Галсан, Төрийн шагналт Ц.Намсрай, түүний охин Төрийн шагналт, МУГЖ Н.Сувд, гавьяат багш Ц.Сүрэнхорлоо, Монгол улсын малын гавьяат эмч Л.Доржсамбуу нарыг ус нутгийнхан маань булган сүүлтэй гавьяатууд гэж хүндэтгэлийн сэнтийдээ залдаг. Доктор Б.Пүрэвсүрэн, Б.ПүрэвОчир, Ж.Бат-Ирээдүй, Ж.Авхинсүх, Ю.Адьяа, Б.Ганбат, З.Мөнхдалай, Ж.Мөнхжаргал, Б.Оюун-Эрдэнэ нарын араас эрдмийн сүмбэр оргил өөд мацах хойчис олон төрөх нь дамжиггүй. Зуд турхан, ган гачигтай үед ч нутгийн олондоо халуун гараа сунгадаг "Мон лаа" компанийн захирал Б.Энхсайхан, "Тэрэлж жуулчин" компанийн захирал Д.Бямбасүрэн, "Цагаан бэлчир" компанийн захирал Д.Бэгзсүрэн, Улаанбаатар хот дахь нутгийн зөвлөлийн дарга Н.Түмэнжаргал, "Алаг даага" компанийн захирал Ч.Доржхорлоо, "Тоонотпринт" хамслын захирал Ж.Оюунхүү, Оросоогийн Батсайхан гээд олон бизнесмен бий. Өөлд эцгийн тууль, бидигүн эхийн сүү хөхөж өссөн Ардын уран зохиолч Т.Галсан, "Ган үзэгтэн" сэтгүүлч Д.Жигжидсүрэн, хэвлэл мэдээллийн "Алтан үзэг" шагналт сэтгүүлч Н.Пүрэвдаш нарын бийр бэхсийн мэргэдийн шавь нар утгын чинадад яргаж ухааны далайд сэлж явна. Спортын мастер А.Жавзмаа цана, байт харваагаар 30 гаруй алтан медаль хүртэж, спортын мастер Х.Дорж волейболын дасгалжуулагчаар улсдаа хоёронтоо аваргалсан нь Загийнхны зангараг аргагүй мөн буюу! Амьдрал аяны алтан жолоо сунгаж хүрээд л очиход "Сайхан бүхэн урд чинь бий Сайхан бүхэн ард чинь бий" гэж элгэмсгээр угтах эх нутаг минь! 
Л.БАТЦЭНГЭЛ 


