№5 (16282)            
1986 оны нэгдүгээр сарын 5.
Малчдыг урамшуулах нь

Манай намын эдийн засгийн бодлогын гол гогцоо суудлын нэг нь болсон хөдөө аж ахуйг хөгжүүлэх, хүн амын хүнсний хангамжийг сайжруулахад материаллаг үйлдвэрлэлийн салбарт ажиллагчдын тавь шахам хувийг бүрдүүлж байгаа хөдөөгийн хөдөлмөрчид асар их үүрэгтэй билээ. Ялангуяа малчдын хөдөлмөрийн нөхцөлийг сайжруулж, тогтвор суурьшлыг бэхжүүлж, хөдөлмөр зохион байгуулалт, цалин хөлс, урамшууллын системийг боловсронгуй болгох нь малчдын идэвхийг дээшлүүлж, хөдөлмөрийн хувь нэмрийг нэмэгдүүлэхэд нэн чухал ач холбогдолтой. Өнгөрсөн таван жилийн урьдчилсан дүнгээр хөдөө аж ахуйн нэгдлийн гишүүн малчдын хөлсний фонд урьд таван жилийнхээс арав гаруй, дундаж хөлс хориод хувь, нэгдлийн шагнал, урамшууллын фондоос материаллаг урамшууллын арга хэмжээнд зарцуулсан хөрөнгийн хэмжээ 2, 3 дахин өсчээ. Ийнхүү мал аж ахуйн үйлдвэрлэлд ажиллагчдын цалин хөлс, урамшууллын арга хэмжээнд хэрэглээний фондоос зарцуулах хөрөнгийн эх үүсвэрийг байнга нэмэгдүүлж, малчдын аж байдал, хөдөлмөр ахуйн нөхцөл, соёлын түвшинг дээшлүүлэх талаар онцгой анхаарсан нь ихээхэн ач холбогдолтой боллоо. Харин ийм чухал бололцоо эх үүсвэрийг оновчтой ашиглах, цалин хөлс урамшууллын системийг зөв мөрдөх талаар шинэ таван жилд онцгой анхаарах шаардлагатай байна. << Социалист байгуулалтад хүний хүчин зүйлийн роль улам бүр өсч байна. Энэ хүчин зүйлийг мэдэгдэхүйц идэвхжүүлэх нь тавьсан зорилтыг хэрэгжүүлэх нэг үндсэн нөхцөл мөн. Энэ бол бидний гарт байгаа их нөөц, одоо түүнийг жинхэнэ ёсоор хөдөлгөж ажил болгох нь чухал байна >> гэж нөхөр Ж. Батмөнх МАХН-ын Төв Хорооны XI бүгд хурал дээр ( 1985 ) хэлсэн ёсоор малчдын тухайд хөдөлмөр, цалин хөлс, урамшууллын системийг зөв үр өгөөжтэй хэрэглэж, мал маллагааны өвөрмөц ажилд хүний хүчин зүйлийн үүргийг эрс дээшлүүлэх хэрэгтэй юм. Гэтэл эдийн засгийн энэ чухал хөшүүргийн хүч чадлыг сайтар ашиглаж чадахгүй байна. Тухайлбал, нийт орлогод хэрэглээний фондын эзлэх хэмжээг далаас наян хувьд байлгах тухай хөдөө аж ахуйн нэгдлийн үлгэрчилсэн дүрмийн заалтыг Өмнөговь, Төв, Өвөрхангай, Завхан аймгийн хэд хэдэн нэгдэл сүүлийн хоёроос гурван жил дараалан зөрчжээ. 

Орлого хуваарилалтад тухайн үйлдвэрлэлийн байршил, чиглэл, салбарын бүтэц, байгаль зэрэг эдийн засгийн бусад олон хүчин зүйл нөлөөлөх боловч хоршооллын байгууллага тус бүрт аж ахуйн болон эдийн засгийн бүх нөөц бололцоог нарийвчлан тооцоолж, цалин хөлс, урамшууллын системийг аж ахуйн өөрийнх нь онцлогт нийцүүлэн, зөв тогтоох нь нэн чухал тул манай холбогдох яам, газар хамтран боловсруулж, Баянхонгор, Дорноговь аймагт туршин. үр дүнг гаргаад байгаа мал аж ахуйн хөдөлмөр зохион байгуулалт, нормчлол, хөлс төлөлтийн шинэ журмыг ойрын үед хянаж, нэгдэлд нэвтрүүлэх ажлыг нарийн зохион байгуулж хэрэгжүүлбэл зохино. 

Нийгмийн бүтээгдэхүүний үйлдвэрлэлийг нэмэгдүүлж, хөдөлмөрийн бүтээмжийг дээшлүүлэх бас нэг зохимжтой арга болсон нэмэгдэл цалин хөлс, шагнал, урамшууллыг мал аж ахуйн салбарт төлөвлөгөө давуулж биелүүлэх, бүтээгдэхүүний чанарыг дээшлүүлэх, зардал хэмнэх, арвилан хэмнэлт, нэмэгдэл хуримтлал бий болгоход олон хэлбэрээр ашиглах хэрэгтэй. 

Баян-Өлгий, Увс, Хөвсгөл аймгийн нэлээд нэгдэл хөдөлмөрийн хөлс, урамшуулал, ялангуяа нэмэгдэл цалин, шагналын хэлбэрүүдийг зөв хэрэглэснээр сайхан үр дүнд хүрсний дотор Баян-Өлгий аймгийн Толбо, Дэлүүн сум, нэгдэлд малчдын цалин хөлс, шагналыг зөв тооцоолж, цалинг сар бүрийн тодорхой хугацаанд тавьж, олгодог журам хэвшүүлсний дээр үйлдвэрлэлийн даалгавар давуулан биелүүлсний болон бүтээгдэхүүний чанар дээшлүүлсний шагнал, нэмэгдлийг тухайн бүтээгдэхүүнийг авч нийлүүлэх технологийн хугацаагаар бодож, хөдөлмөрийн өндөр амжилт гаргасан тэргүүний малчдын шагналыг бригадын өдөрлөг, нэгдлийн зөвлөлийн хурал дээр хамт олны нь өмнө нэр хүндтэй гардуулж өгдөг болжээ. Энэчлэнгээр урамшууллын аргыг шинэ таван жилийн эхний оны өндөр зорилтыг хэрэгжүүлэхийн тулд ашиглаж, улмаар салбар, нэгж, хун бүрийн гүйцэтгэх үүрэг, хүлээх хариуцлагыг нарийн тодорхойлж, зохих хүмүүст ойлгуулан, мал онд оруулах, төл бойжуулах, ноос, үс, сүү сааль ашиглах зэрэг мал аж ахуйн технологийн үе шатны ажил тус бүрт хийсэн ажлаараа малчдын авах цалин хөлс, шагнал, урамшууллын хэмжээг урьдчилан тооцоолж нэгбүрчлэн таниулах хэрэгтэй байна. 

Мал аж ахуйн үйлдвэрлэлийн үр ашгийг дээшлүүлэх, үйлдвэрлэлийн хэрэгслийг дүүрэн ашиглах, материалын нөөцийг зөв зарцуулахтай холбогдсон асар их бололцоог дайчлахын тулд аж ахуйн ферм, бригад, хэсэг, эмчилгээ тэжээлийн бүх цэгт аж ахуйн дотоод тооцоо нэвтрүүлэн, тухайн нэгжийн орлогын төлөвлөгөө, зардлын лимитийн даалгаврыг оны эхэнд гардуулан өгч, улирал тутам тооцоолж, жилийн эцэст хэмнэсэн зардлын зохих хэмжээгээр урамшуулах ажлыг бүх нэгдэл, сангийн аж ахуйд хэвшүүлэх шаардлагатай байна. 

Малыг сар бүр тоолж, хариулга, маллагааг сайжруулах, тэр үндсэн дээр хөлс тооцоолж өгөх, малын тарга хүчийг нарийвчлан тогтоож, хариулгын хөлс, тарга хүчний нэмэгдэл шагналыг үндэслэлтэй олгох талаар нэгэнт гарсан шийдвэр заалтыг одоо амьдрал ахуйд хэлбэрэлтгүй хэрэгжүүлэх хэрэгтэй. Зорилтот Программд тодорхойлсон ёсоор хөдөө аж ахуйн нэгдлийн гишүүдийн мөнгөн орлогыг амины аж ахуйнхыг оролцуулан тооцоолоход энэ таван жилийн эцэст хорин хувь үүний дотор хөдөлмөрийн хөлсийг 15 орчим хувь өсгөх зорилтыг хэрэгжүүлэх олон талт ажлын гарааны ажил эхэлснийг малчид ч, нэгдэл, сангийн аж ахуйн удирдлагууд ч сайтар санаж ажиллавал зохино. Мал аж ахуйд цалин хөлс, урамшууллын хөшүүргийг үр дүнтэй ашиглах нь хүний хүчин зүйлийг идэвхжүүлэхэд ихээхэн ач холбогдолтой тул нам, улс, олон нийтийн байгууллагууд ажил хэрэгчээр анхаарах чухал үзүүлэлт болох ёстой. 

