Цөлжилтийн эсрэг Сүхбаатарын талбайд цугларна

Энэ сарын 17 буюу ирэх ням гариг цөлжилттэй тэмцэх дэлхийн өдөр. Үүнтэй холбогдуулан Швейцарийн хөгжлийн агентлагийн цөлжилтийг сааруулах төслийн багийнхан БОЯ-тай хамтран Дэлхийн цөлжилттэй тэмцэх өдрийг манайд анх удаагаа олон нийтийг хамруулан тэмдэглэхээр болж байгаа юм байна.
Энэ талаараа өчигдөр сэтгүүлчдэд мэдээлэл хийлээ. Өнөөдөр Монгол орны нийт нутгийн 40 хувь нь говь, цөлийн бүсэд хамрагддаг, Төв Азийн өндөрлөг бүсэд далайгаас хол оршдог байршил нь дэлхийн цаг агаарын дулаарлаас үүдэн гарч буй хуурайшилтыг маш эмзэг хүлээж авах нөхцөл болдог байна. Гэсэн хэдий ч манай оронд цөлжилт сүүлийн 10 жилд асар эрчимтэй явагдаж байгаа нь байгалийн хүчин зүйлээс илүүтэйгээр хүний үйл ажиллагаанаас болж байна гэсэн судалгааг эрдэмтэд хийжээ. Монголд цөлжилтийн 87 хувь нь хүний буруутай үйл ажиллагаанаас шалтгаалж буй гэнэ. Нийт нутгийн бэлчээрийн 70 хувь талхлагдаад байгаа нь малчдын амьдралыг ихээхэн доройтуулж байна гэж төсөл хэрэгжүүлэгчид үзэж байгаагаа хэллээ. Байгалийн нөөцөөсөө ихээхэн хамааралтай амьдардаг манай улсын хувьд эрчимжсээр буй цөлжилтийг сааруулахгүй бол эдийн засаг, хүмүүсийн амьжиргааг доройтуулах бодит аюул нүүрлэж болзошгүйг онцолж байна. Бэлчээр доройтон цөлжиж байгаа хэд хэдэн хүчин зүйл байгаагаас уул уурхайнхны зохисгүй үйл ажиллагаа хамгийн их нэрмээс болж байгааг ХХААЯ-ны мэргэжилтэн Г.Даваадорж хэллээ. Ихээхэн эрчимжиж буй цөлжилтийн явцыг сааруулахын тулд бэлчээрийн тодорхой хэсгийг малчид, орон нутгийнханд эзэмшүүлэх асуудлыг хуульчлах хэрэгтэй байна гэж тэрээр үздэг юм байна. Тэгвэл тодорхой эзэнтэй болсон бэлчээрийг хамгаалахад хялбар болно гэж тайлбарлаж байв. Энэ үзлээр бол бэлчээрийг малчид, орон нутгийнханд хууль ёсоор эзэмшүүлчихвэл Монгол орны цөлжилт бодитойгоор саармагжих боломж нээгдэж болох юм. Учир нь манай орны нийт газар нутгийн 80 хувь нь бэлчээрийн талбай байдаг юм байна. НҮБ-аас 1964 онд Цөлжилттэй тэмцэх олон улсын конвенцийг баталсан бөгөөд энэ конвенцид Монгол Улс нэгдээд арав гаруй жил болж байгаа аж. Гэсэн хэдий ч цөлжилтийг сааруулах тал дээр бодитой өөрчлөлт гарахгүй байгаа. Энэ үед Швейцарийн хөгжлийн агентлагаас "Цөлжилтийг сааруулах" урт хугацааны хөтөлбөрийг энэ оноос эхлэн 2014 он хүртэл хэрэгжүүлэхээр болжээ. Уг төсөл өнгөрсөн дөрөвдүгээр сард эхэлсэн бөгөөд эхний шатны ажлыг Ховд аймгаас эхэлж байгаа юм байна. Дараагийн шатны ажиллагаа ирэх оны наймдугаар сараас эхлээд Баянхонгор, Говь-Алтай аймгуудыг хамруулах аж. "Эцсийн бүлэгт, төсөл хэрэгжүүлснээр гандуу хуурай нутгийн иргэд, малчдын амьдрал дээшилсэн байх ёстой" гэж тус байгууллагын Монгол дахь суурин төлөөлөгч Маркус Дубах мэдэгдлээ. Дэлхийн цөлжилттэй тэмцэх өдрийн хүрээнд ирэх ням гаригт Сүхбаатарын талбай болон Ховд аймгийн төвд цөлжилттэй тэмцэх асуудалд олон нийтийн анхаарлыг хандуулсан хэд хэдэн арга хэмжээ зохион байгуулах гэж байна. Н.Пагма 


