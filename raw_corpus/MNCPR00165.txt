Дөрвөн улирлын цэцэрлэг хэрэггүй гэж үү

ХХ зууны тусгаар Монгол Улсын эхэн үеийн төр, нийгмийн зүтгэлтэн А.Амарыг Ерөнхий сайд байхад нь цаазалж хороосон. Тэрээр хаашдаа үхэл нүүрлэсэн тул эцсийн үгээ хэлжээ. "... Би угаасаа коммунист үзэлд дургүй. Орос, Хятад хоёрын аль нь ч манай нөхөд биш. 
Бидэнд гуравдагч хөрш буюу хол зайд орших Япон, Америк л энд байвал нэн сайн ..." гээд буудуулжээ. Энэ үгийг мартдаггүйн зовлон Монголын иргэдэд бий. Одоо өглөө бүр саналтгүй, сануулах учралаар дүүрчээ. Нүдэнд тусах эхний баримт нь нүд баясгах барилга бүтээн байгуулалт. Ойрд очоогүй орчинд нэгэнтээ эргэж тойроход нэгэн байшин нэмэгдсэн харагдана. Барилга дээр гадаадын иргэд голцуу ажиллана. Зам дээр ч мөн адил. Гадуур яригддаг ам яриагаар 500.000 гадаад иргэн орон сууц барихаар ирсэн гэдэг. Үнэн байх. Эрх баригчид ба боссуудад ашигтай, эгэл ардад түгшүүртэй эл үзэгдлээс хүмүүс мартсанаа санаж байна. Энэ сэдрээ саявтар Японы барилга дээр илэрч томчуулын үнэн төрхийг харах боломж гарав. Хан-Уул дүүргийн нутаг Туул голын хойд эрэгт 88 га эзгүй талбайг Японы алдартай "Суруга корпорейшн" компани ном журмаар нь авсан. 2010 гэхэд ашиглалтад өгөөд дуусахаар төлөвлөн нийт 2906 айлын орон сууцны зураг зурсан. Зурагт тэмдэглэснээр нийгмийн анги давхарга бүрт зориулан хаус, амины зэрэг дөрвөн зэрэглэлд барилгууд босно. Барилгаа дагаад үйлчилгээний иж бүрэн салбарууд кино театр, биеийн тамирын танхим хүртэл төлөвлөгдсөн. Уг барилгын гүйцэтгэл 2005 оны VI сараас эхэлж, Олон улсын сургууль, долоон давхар амины хоёр ч сууц бариад эхэлсэн. Зам, барилга хоёроо хасаад үлдсэн талбай нь битүү цэцэрлэгт умбаж байхаар тооцоолсон нь аргагүй Япон хүний нямбай занг илтгэнэ. Нийт авсан талбайнхаа талаас илүүд жилийн турш найгах мод бутаа ноднингоос базааж тэр нь одоо ярайтал цэцэглэсэн харагдана лээ. Үүнийгээ тэд дөрвөн улирлын цэцэрлэг гэж нэрлэжээ. Японы нэг ч компани өнөөг хүртэл монголчуудыг хулхидсан дуулддаггүй. Эндээс хамгийн их буцалтгүй тусламж, өгөөмөр сэтгэл ирсэн байдаг ч намуухан бөхөлзөхөөс хэтэрдэггүй даруухан улс. Хуулиа барьдаг зарчимтай бас ихээхэн болгоомжтой энэ араншинг далимдуулан бусад монгол эзэнтэй гадаадын хөрөнгө оруулагч нар бидэнд буруу ойлголт өгөхийг илт эрмэлзэх боллоо. Авлигын ойлголтгүй томоотой япончуудад Монголын төрийн албан хаагчид дургүй. Япончуудыг хээл хахууль өгөхийн оронд журам зөвшөөрөл хүлээгээд байдаг. Яг бүх юм номоороо явж харагдаач гэхийг олон хүн хэлж байна. Энэ хооронд Цэнгэлдэхийн хажуу дахь тэдний газар дээр өөр байгууллагууд хэдийнэ барилга барьж эхэлжээ. Хэл ам хийхээс нь урьтаж "Энэ муу япончууд барилга барихгүй хулхидаж байна. Хэрэв барьсан ч өөрсдөдөө л зориулах нь. Хөөж гарга. Ажлыг нь даруй зогсоо. Оронд нь хятад иргэдийг оруулъя. Тэд амьдраг ..." гэсэн суртал ухуулга явагдаж байна. Өндөр хөгжилтэй Япон орны жишиг хороолол бий болохыг Монголын төр, Улаанбаатар хот дэмжих ёстой. Барилга гэж ийм байдаг юм байна гэдгийг Улаанбаатарчууд очиж харах хэрэгтэй. Үүнийг болиулахын төлөө хэн хэрхэн тэмцэж буйг илчилж "будаа" болгомоор байна. Боломжтой амьдралд хүрсэн олон хүн чоно дагах гэрийн нохой адил хоолондоо хүрсэн. Барилгын материал, хөрөнгө оруулалтын цаад эзэд гар хөл бологсдодоо мөнгө атгуулж авилгачид руу шогшуулдаг. Монгол цөөхөн. Бид алган дээрээ байгаа юм шиг мэдэж байна. Шуналдаа цэг тавьж шударга үйлд цаг гаргахгүй бол нэг л өдөр балрах вий. Тэгж яривал Орос, Хятадын дунд орших Монгол оронд Япон, АНУ-ын нөлөө хэдий чинээ ихсэнэ манай тусгаар тогтнолд төдий чинээ сайн. Дээрэлхэж биш нөхөрлөж харьцана. Бага бооно. Японы барилгыг эсэргүүцэгч нар чухамхүү энэ бодлогоос тун их болгоомжилж хойш урагш, дээш доош хов зөөж зогсоох ажилдаа оржээ. Байнга газар хөдөлж, үер усны аюулд аж төрдөг Япон инженер Туулын эрэг дээр эдэн шиг тав хонохгүй нурах амбаар барихгүй. 
Ж.Гангаа
