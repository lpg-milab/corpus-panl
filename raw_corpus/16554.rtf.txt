№277 (16554)            
1986 оны арван нэгдүгээр сарын 19.
Отрын худалдаа, үйлчилгээ

БНМАУ-ын Хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программд: << Хөдөөд худалдаа, нийтийн хоолны үйлчилгээг сайжруулах үндсэн зорилт нь хүн амыг өргөн хэрэгцээний бараагаар тасралтгүй хангах, үйлчилгээний чанарыг дээшлүүлэхэд оршино >> гэж заагаад << Худалдааны агент, авто мухлагийн үйлчилгээг цаашид улам нэмэгдүүлж, эрэлх хэрэгцээ ихтэй бараагаар малчдыг хангах ажлыг сайжруулна >> гэсэн тодорхой зорилт дэвшүүлсэн билээ. Дээрх зорилтыг үг үсэг нэгбүрчлэн анхааралтайгаар эргэцүүлэн бодвол << өргөн хэрэгцээний бараагаар тасралтгүй хангах >> , << худалдааны агент, авто мухлагийн үйлчилгээг цаашид улам нэмэгдүүлэх >> гэсэн заалт бид бүхний анхаарлыг татаж байна. Үнэндээ малчдыг өргөн хэрэгцээний бараагаар тасралтгүй хангах зорилт харсаар байтал тасалддаг үе бий бөгөөд тэр дутагдал үргэлжилсээр байна. Яг өдийд, нутгийн ихэнхэд цас унаж, хүйтний эрч өдрөөс өдөрт нэмж, малчид өвлийн оторт гарч мал сүргээ онд оруулахын төлөө зав зайгүй хөдөлмөрлөж байгаа үед л тэдэнд худалдаа үйлчилгээ нэн их үгүйлэгдэж ирдэг. Гэтэл малчдын хэрэгцээтэй гурил будаа, цай зэрэг хүнсний зүйл, эсгий гутал, ноосон цамц, бээлий мэтийн өвлийн улиралд шаардлагатай бараа отор орчимд биш харин сум, бригадын зэрэг төв суурин газар бараадсан агент, худалдагчдын дэргэд овоолоостой байдгаас болж малчдад нэмэгдэл бэрхшээл гарахад хүрдэг нь түгээмэл үзэгдэл юм. 

Хүн хүч, машин техник дутмагаас ийм болдог биш харин малчдад үйлчлэх сэтгэл дутсанаас, худалдаа, үйлчилгээний байгууллагын хариуцлагагүй, санаачилгагүй, хашин хойрго ажиллагаанаас болж малчдыг бараагаар тасралтгүй хангах нам, засгийн шийдвэрийг хангалтгүй хэрэгжүүлж байна. 

Одоо улсын хэмжээнд худалдаа бэлтгэлийн агент, ахуйн үйлчилгээний явуулын үйлчлэгч хоёр мянга шахам хүн, нүүдлийн үйлчилгээний автомухлаг, ахуйн үйлчилгээний нүүдлийн автокомбинат зэрэг автомашин, трактор бүхий нэгж 500 ажиллаж байна. Энэ бол асар их хүч, бололцоо мөн. Тэрчлэн тэргүүн туршлага ч багагүй хуримтлагдлаа. 

Дорноговь, Баянхонгор аймаг хөдөө аж ахуйн нэгдлүүдийн хөдөлмөр зохион байгуулалтад дэвшилт хэлбэрийг нэвтрүүлэн мал аж ахуйн хэсгүүдийг байгуулсан нь худалдаа үйлчилгээг тэдэнд ойртуулахад тохиромжтой нөхцөл бүрдүүлжээ. Алсын оторт гарсан буюу өөр аймаг, сумын нутагт нүүдэллэн бартаатай газар өвөлжиж байгаа малчдад ердийн хөсгөөр түүхий эд, бэлтгэлийн зүйлийг авах, хэрэгцээт барааг нь хүргэж өгөх хэлцэл хийж захиалгаар үйлчилдэг Хөвсгөл аймгийн Баянзүрх сумын агент, БНМАУ-ын худалдааны гавьяат ажилтан М. Энэбиш, Ховд аймгийн Мөст сумын агент Ч. Ганбаатар зэрэг тэргүүний сайчуудын туршлага, цас их унаж зам хаагддаг нутагт өвөлждөг малчдад суурь дундын ганзагын худалдаа ажиллуулдаг болсон чухал ололтыг агент, үйлчлэгчдэд эзэмшүүлэн нийтийн хүртээл болгож чадвал ажилд мэдэгдэхүйц ахиц гарах нь зайлшгүй юм. 

Худалдаа, бэлтгэлийн Яам малчдын өвлийн хэрэгцээнд зориулан бөөний худалдааны нэгдэл, газар, бааз отор тэжээлийн аж ахуй, станц, суманд нөөцлөх барааны нэр төрөл, тоо хэмжээг тогтоож, тэдгээрийн хангамжийг сайжруулах зохион байгуулалтын арга хэмжээ авч байгаа хэдий боловч хүйтэрч зам, тээврийн нөхцөл хүндрэхээс өмнө малчид, хөдөөгийн хөдөлмөрчдийн өвөл, хаврын хэрэгцээнд зориулан орон нутагт хүргэх ажил удаашралтайгаас болж лаа, шүдэнз, эсгий, эсгий гутал, хүүхдийн гутал, хувцас зэрэг бараа худалдаа, бэлтгэлийн олон ангид бараг үлдэгдэлгүй болж нөөцийн дийлэнх нь төв, суурин газарт буюу сайндаа л тээврийн замд явж байгааг Худалдаа, бэлтгэлийн Яам, Тээврийн Яам ноцтой анхааран, шуурхай арга хэмжээ авч бараа нийлүүлэлт тээвэрлэлтийг түргэвчилж хяналт шалгалтыг сайжруулах хэрэгтэй байна. 

Малчид, оторчдын худалдаа, үйлчилгээг зөвхөн хүнс, хувцас, бөс даавуу төдийхнөөр хязгаарлаад оюуны эрэлт хэрэгцээг нь төдий л хайхрахгүй өнгөрдөг хуучирсан сэтгэлгээ, өрөөсгөл арга барилаас болж шинэ ном, соёлын бараа аймаг, сумын төвөөс цааш гардаггүй байж хэрхэвч болохгүй билээ. Шинэ ном, соёлын барааны хэрэгцээг хангадаггүйгээс малчид, ялангуяа илгээлтийн эзэн залуу малчдын тогтвор суурьшил, урам зориг, ахуй амьдралд зохисгүй бэрхшээл гарч болохыг тооцоолохгүй өнгөрөх ёсгүй. 

Агентуудыг мал аж ахуйн хэсэг, бригадын төвд суурьшуулах, отор нүүдэл, өвөлжилт, хаваржилтын үед малчдын суурьд дөхүүлж байршуулах, тэднийг тэмээн буюу үхэр тэрэг, тоног хэрэгслээр хангах, нэгдлээс гэрээгээр морь, тэмээ эдлүүлэх зэрэг наад захын арга хэмжээг оРон нутгийн АДХ-ын гүйцэтгэх захиргаа, түүний харьяа худалдааны байгууллага шуурхай зохион байгуулж байх хэрэгтэй. 

Малчид оторчдын худалдаа үйлчилгээг гардан хариуцаж, тэдний эрэлт хүсэлтийг биечлэн хүлээн авч цаг тухайд нь барагдуулж өвлийн эгзэгтэй үед барааны эрэлд гарч малчдыг малаасаа хөндийрч, цаг алдахгүй тав тухтай үр бүтээлтэй өвөлжихөд нь тус хүргэх нэн хариуцлагатай үүрэг худалдаа, бэлтгэлийн агент нарт ногддог юм. 

Тэд малчдад бараа хүргэх төдийгүй хөдөөгийн хөдөлмөрчдийн соёл, ахуйг сайжруулах талаар намын нийгэм эдийн засгийн бодлогыг хэрэгжүүлэгчид учраас худалдаа, бэлтгэлийн агент нарын хариуцлагыг дээшлүүлэхийн хамт мэдлэг чадварыг сайжруулж, түүхий эдийг чанартай бэлтгүүлэх, зөв хадгалж тээвэрлэхэд гүйцэтгэх үүргээ сайн биелүүлэхэд нь анхаарал тавьж байвал зохино. Худалдаа, бэлтгэлийн агентуудыг арьс, шир, ангийн үсийг чанартай бэлтгэх, арчилж тордох арга ажиллагаанд сургах талаар аймаг, сумын худалдаа, бэлтгэлийн байгууллагууд системтэй ажил зохиож байх хэрэгтэй. Алс хол нүүдлээр яваа малчдаас түүхий эд, бэлтгэлийн зүйлийг татаж авах ажлыг тэдэнд хэрэгцээтэй бараа хүргэхтэй зөв хослуулах зохион байгуулалтын ажил хийвэл зохино. Агент, худалдагчдын идэвх санаачилга, хариуцлага, сахилгыг сайжруулах, өвөл, хаврын улиралд отрын малчдад худалдаагаар тасралтгүй үйлчлэх, тэдний төлөө тавих халамж, өндөр бүтээмжтэй ажиллахын чухал угтвар нөхцөл бүрдүүлэх талаар орон нутгийн намын байгууллага онцгой анхаарч худалдаа, бэлтгэлийн ажилтан, агент нарын дунд үзэл суртал, хүмүүжлийн үр нөлөөтэй ажил байнга зохиох хэрэгтэй. Худалдаа, үйлчилгээ өвөл, зун ялгалгүй бүх л улиралд тасралтгүй жигд ажиллаж байх ёстой. 

