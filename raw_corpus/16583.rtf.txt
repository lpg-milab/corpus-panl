№306 (16583)        
1986 оны арван хоёрдугаар сарын 23.
Лабораторийн хяналт

Аж үйлдвэрийн гол гол салбарт бүтээгдэхүүний чанарыг сайжруулж, социалист орнуудын ижил төстэй үйлдвэрүүдийн бүтээгдэхүүний чанарын түвшинд ойртуулах >> гэж МАХН-ын XIX их хурал бүтээгдэхүүний чанар дээшлүүлэх ажилд тодорхой зорилт дэвшүүлсэн билээ. << Энэ бол зөвхөн тухайн салбарын зорилт биш ээ. Манай нийтлэг зорилт, тэмцлийн гол фронт мөн >> гэж Намын Төв Хорооны П бүгд хурал дээр нөхөр Ж. Батмөнх дахин онцлон заалаа. 

Бүтээгдэхүүний чанарын төлөө тэмцлийн фронтод удирдлага, зохион байгуулалт, тэрчлэн техник, технологийн иж бүрэн системтэй ажил зохиогдож ёстой. Үүний шийдвэрлэх бүрэлдэхүүн хэсэг нь лабораторийн үйл ажиллагаа юм. 

Үйлдвэр, хөдөө аж ахуй, эрүүлийг хамгаалах, хяналтын байгууллагуудад ажиллаж байгаа лабораториудын үүрэг бол юуны урьд түүхий эд, материал, бэлэн болон хагас боловсруулсан бүтээгдэхүүн улсын стандарт, техникийн нөхцөлд тохирч байгаа эсэхийг шалгах, тэдгээрийг бэлтгэх, хадгалах, тээвэрлэх, үйлдвэрлэх технологийн зөрчил, дутагдлыг илрүүлэн арилгуулах, үндсэн, туслах материалын орц, бэлэн, хагас боловсруулсан бүтээгдэхүүний гарцын нормд хяналт тавих, үйлдвэрлэл, ахуйн хэрэгцээний ариун цэвэр, эрүүл ахуйн нөхцөлийг хангуулах, эцсийн дүнд чанарын бодлогыг хэрэгжүүлэхэд оршино. 

Орчин үеийн үйлдвэрлэлийн технологи нарийссан нөхцөлд лабораторийн хяналтаас бүтээгдэхүүний чанар шууд шалтгаалдаг болсон бөгөөд амин чухал тэр цэг дээр ажил ямар хэмжээнд байх нь лаборантаас шууд хамаарна. 

Лабораторийн хяналт нь удирдлагын хэрэгсэл, бүх ажил, үйлчилгээ, аливаа бүтээгдэхүүний чанарыг хангах баталгаа, лабораторийн албад нь тухайн үйлдвэр, албан байгууллагын үйлдвэрлэл, үйлчилгээний холбогдолтой бүхий л сорил хяналтыг газар дээр нь хийх үүрэг хүлээж итгэмжлэгдсэн байгууллага учраас түүний ажлын шаардлага бол тухайн байгууллагын хэмжээнд заавал биелүүлэх шийдвэр байх ёстой. Үүнийг ажил хэргийн хэм хэмжээ голлосон газарт чанарыг хангах, материал, түүхий эдийг арвилан хэмнэх зорилтыг амжилттай хэрэгжүүлж чадна. Арьс ширний үйлдвэрийн нэгдлийн инженер мэргэжилтнүүд амьдын гэмтэлтэй арьс, ширэнд тохирсон боловсруулалтын технологийг боловсруулж. түүний бүх үе шатанд лабораторийн хяналтыг нэвтрүүлснээр их арьс ширийг үндсэнд нь бүрэн ашиглах боломжийг бий болгожээ. Улаанбаатарын махконсервын комбинатын яс боловсруулах үйлдвэр технологийн процессыг лабораторийн хяналтаар зохицуулж хөдөлмөрийн нөхцөл, бүтээгдэхүүний гарцыг сайжруулжээ. 

Түүхий эдийн физик, химийн шинж чанарыг технологийн шаардлагатай нягт холбож өгснөөр эцсийн бүтээгдэхүүний чанарыг дээшлүүлэх нөөц боломжийг ашиглахад түлхэц өгөх бөгөөд тухайлбал, нойтон, хатсан, хөлдүү арьс шир, янз бүрийн хэмжээний цавуулагтай үр тариагаар бүтээгдэхүүн үйлдвэрлэхдээ технологийн уян хатан чанарыг хангахад лабораторийн дүн шинжилгээнд тулгуурлах нь чухал юм. Боловсруулах түүхий эд, материалын чанарыг шинжлэн судалж тогтооход лабораторийн хяналтыг ашиглаж түүнд үндэслэн технологийн хувилбарыг тогтоож хэрэглэхээс үйлдвэрийн технологичдын ажил бүтээлч болж улмаар чанартай бүтээгдэхүүн үйлдвэрлэх эхний алхам зөв тавигдах болно. 

Орчин үеийн үйлдвэрлэлийн технологид хими, биологийн процесс улам өргөн хэрэглэгдэж, тэдгээрийн явагдах хугацааг температур, чийглэг, агаарын найрлага, хөдөлгөөний хурдтай уялдуулан яв цав тохируулах шаардлага өндөрсөж чанарын хяналт нь хүний мэдрэх эрхтний боломжоос хэтэрсэн нарийн нийлмэл зүйл болсон учраас үйлдвэрлэлийн ийм үйл явцыг гагцхүү лабораторийн хяналтаар хангах асуудал цорын ганц найдвартай арга болж байна. 

Жор, технологийг хатуу баримталж сураагүйн дээр залхууран баримжаалж, шанага, туухай, аяга, таваг, атга, чимхээр хэмжин материал, түүхий эдийг найруулах, боловсруулалтын үед бүтээгдэхүүний болц, гарц, физик, химийн шинж чанарыг нүдэн баримжаа, тэмтрэх, амсах аргаар тодорхойлдог хоцрогдсон заншил гүнзгий хэвшсэнээс болж аймгуудын хүнсний комбинатуудын гурилан бүтээгдэхүүн шаардлага хангахгүй, амт чанар муутай, борлохгүй хадгалагдаж байна. 

Түүнчлэн технологийн зарим дамжлагыг алгасан үйлдвэрлэлийн процессыг зүй бусаар хурдасгах, жор найрлагыг дур мэдэн өөрчлөх хялбарчлах зэргээр стандарт зөрчих дутагдал гарсаар байгаа тул ийм илрэл бүртэй лаборантууд шийдвэртэй тэмцэл хийж, хяналтын хамгийн бодитой, үнэн зөв багаж зэвсэг, тоног төхөөрөмжөө үр нөлөөтэй ашиглаж, чанарын төлөө бүх нийтийн тэмцлийн манаанд сонор соргог зогсох хэрэгтэй байна. 

Лабораториос тавьсан шаардлагын дагуу түүхий эд хадгалах технологийг мөрдөх талаар тодорхой арга хэмжээ аваагүйгээс Дарханы нэхий эдлэлийн үйлдвэр, Улаанбаатар хотын сүүний үйлдвэр гологдол бүтээгдэхүүн гаргаж улсад ихээхэн хохирол учруулсан байна. Түүнчлэн зарим лабораторийн олон төрлийн шинжилгээ, сорилын ур дүн нь бүтээгдэхүүний чанар сайжруулах, үнэн зөв онош тавихад хэрэглэгдэхгүй зөвхөн л хавсарга төдий баримт бичиг болж байдаг нь жинхэнэ үүргээ биелүүлж чадахгүй байгаа хэрэг юм. 

Бүтээгдэхүүний чанар сайжруулахад шинжлэх ухаан, техникийн ололтод тулгуурласан лабораторийн хяналт шийдвэрлэх үүрэгтэйг ухамсарлаж сорилт, шинжилгээний хурдавчилсан дэвшилт аргуудыг эзэмшиж, үйлдвэрлэлийн гүнд байнгын судалгаа дүгнэлттэй ажиллах ёстой. Аливаа лабораторийн үйл ажиллагаа нь дутагдал, доголдлын талаар дан ганц баримт материал бүрдүүлэхэд биш үйлдвэрлэлийг удирдах, чанар сайжруулахад тус нөлөө үзүүлэхэд чиглэх ёстойг үйлдвэр, албан байгууллагын удирдлагаас эхлээд, ажилчин, гүйцэтгэх ажилтан бүр хатуу анхаарч шинжилгээ сорилын үр дүнг ажилдаа байнга хэрэглэж, бүтээгдэхүүн, үйлчилгээний чанар сайжруулахад бүтээлчээр ашиглаж байх ёстой. 

