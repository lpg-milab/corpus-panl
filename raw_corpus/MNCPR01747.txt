Лам нар нь улс төржиж, улстөрчид нь сунаж мөргөдөг монгол

Шинэ үеийн Үндсэн хуулиудад Монгол улсын төр, шашин хоёрыг маш нарийн ялгаж зааглаж өгсөн. Тухайлбал, 1992 оны шинэ Үндсэн хуульд "Монгол улсад төр нь шашнаа хүндэтгэж, шашин нь төрөө дээдлэнэ" гэж заасан байдаг. 
Сүүлийн үед энэ заалт учир нь олдохоо больсон. Лам нар улс төржиж, улс төрийн бохир шалбааг дунд санваартан хүмүүс явах нь ерийн үзэгдэл боллоо. Олны анхаарал татсан эцэс төгсгөлгүй маргаан, сэтгүүлч Г.Дашрэнцэн, ламтан Г.Пүрэвбат нарын хооронд үргэлжилж, улс төрийн хүчнүүд, хууль цааз, төрийн байгууллагууд, бүр сүүлдээ Монгол улсын Ерөнхийлөгчийн нэр хүртэл салахаа болилоо. Энэ явдал Хамбын овооноос ухагдаж гарсан 575 хүний араг яснаас үүдэлтэй. Тархийг нь цоо буудаж хөнөөсөн энэ олон хүний араг ясыг эрдэмтэн судлаачид маань гуч, дөчөөд онд лам нарыг хоморголон устгасан аймшигт аллагын ул мөр байж болох юм гэсэн. Миний хувьд "Хамбын овоо" гэдэг нэр ч тэндээс үүссэн байж болох юм гэж бодож байв. Яагаад гэвэл их хэлмэгдүүлэлтийн үед олон хийдийн нэртэй хамба нарыг устгасан. Тэдний маань шарил гарч ирлээ гэсэн бодол төрж байсансан. Монголын түүхийн энэ ховор баримтыг тухайн үед төр засгийг удирдаж байсан коммунистууд яаравчлан устгаж, энэ бузар үйл ажиллагаагаа бурханч лам Г.Пүрэвбатаар гүйцэтгүүлж билээ. Энэ тухай манай нэрт сэтгүүлч Г.Дашрэнцэн, өөрийн бичсэн нэгэн өгүүлэлдээ Г.Пүрэвбат ламтаныг "Ясчин лам" гээд биччихэж. Уг өгүүлэл нь Монгол улсын Ерөнхийлөгч Н.Энхбаярын алдаатай бодлогын талаар шүүмжлэлтэй материал байж л дээ. Гэтэл Г.Пүрэвбат ламтан сэтгүүлч Г.Дашрэнцэнг шүүхэд өгч нэр төрөө сэргээлгэх гэхдээ дааж давшгүй мөнгө нэхэмжилсэн байгаа. Ингэж лам хүн оролцсон том улс төрийн дуулиан дэгдэж, одоо хэдэн тал болчихоод үзэлцэж байгаа билээ. "Ясчин лам" гэдгийн хувьд би өөрийнхөө бодол санааг бичих гэсэн хэрэг. Шинэ бичгийн "Чин" гэдэг нөхцөл нь аливаа нэр үгийг мэргэжил заасан нэр үг болгочихдог онцлогтой юм. Модчин, загасчин, ясчин, газарчин... гэх мэт. Өөрөөр хэлбэл аливаа үйлийг хийдэг хүнийг, мэргэжлийн тэр ажлаар нь нэрлэсэн үг. Энэ үүднээс нь авч үзвэл, яс барьж түүгээр мэргэжсэн хүнийг "Ясчин лам" гээд биччихэд нэг их буруудахгүй баймаар. Би ч "ясчин лам"-ын хүүхэд. Миний өвөг эцэг "үс" Дашням гэдэг хүн уул нь Архангай чигийн хүн юм билээ. Залуудаа аянчин даган Утай Гүмбэнд мөргөх, эрдэм ном сурах гэж яваад, Утай Гүмбэнээсээ эх орон руугаа буцахдаа урд нутгаар баахан тэнээд зүг чигээ алдан, Замын-Үүд хавиар Дорноговь аймгийн нутагт орж ирсэн юм гэдэг. Дорноговь аймгийн Алтанширээ сумын нутагт Холбоогийн хийдэд ирж миний эмээ ээж Лхамсүрэнтэй танилцан дөрвөн хүүхдийн аав, ээж болцгоож. Өвөг эцэг маань харийн орноор хэсэн тэнэж явахдаа амьд хүнд шүгэлсэн ад зэтгэрийг хөөх, үхсэн хүний яс барьж буян хийх хойдохыг нь унших ажилд төгс гэгээрсэн хүн байсан гэж хууччуул ярьдаг юм. 108 шарилын дэргэд ном уншин хонож, 108 голын эхэнд бясалгал үйлдэн лус аргадаж, 108 удган модны дэргэд ном уншин байж, тэр ясчны эрдэм мэдлэгийг олж авсан, айл болгонд лүйжин тавьдаг хүн байсан юм билээ. Хүмүүс таалал төгсөх болгонд өвөг эцгийг маань залж ясыг нь бариулдаг, хойдохыг нь уншуулдаг, гүрэм ном хуруулдаг байсан гэсэн. Тэгээд нутаг хошууныхан "ясчин лам" гэдэг байж. Үхэгсдийнхээ ясыг бариулдаг болохоор аль, аль нь ясчин лам гэдэг нэрнээс эмзэглэдэггүй байсан гэдэг. Энэ бол буян буяны дээд юм даа. Өвөг эцгийг минь 1938 онд 65-тайд нь олон ламын хамт машинд ачиж яваад Сайншандын зүүхэн хойно байдаг "Хатны хөшөө"-ний дэргэд, зүрх хагараад нас барсан түүнийг буулган хөшөө түшүүлж суулган гурав буудчихаад орхиод явчихсан гэдэг. Энэ тухай би дурсамжийнхаа номны нэгдүгээр бүлэг "Дээлтэй араатан"-д тодорхой бичсэн байгаа. Би тэгээд "Ясчин лам" гэдэг үгнээс цэрвэдэггүй, яс барьж буян хийдэг ховор хүн л гэж бодож явдаг. Гэтэл гавъяат ламтан Г.Пүрэвбат маань нэг муу ядуу сэтгүүлчээс насаараа төлж дийлэхгүй мөнгө нэхээд улс төрийн хонзогногчдод үйлчлээд явах юм. Энэ ариун санваартан өөрөө тэгээгүй, асар их хар хүч л түлхээд байгаа болов уу гэж бодох юм. Хамбын овооноос 575 хүний яс, хувцас хунар, эд зүйл гарсанд миний хувьд олзуурхан бодож байсан. Энэ бол түүхийн асар ховор олдвор. Монголд болсон аймшигт яргаллын бодит баримт монголын түүхэн дэх тэр хар толбыг түрүүчийн болон өнөөгийн коммунист удирдлагууд элдвээр үгүйсгэж нууж хааж, булзааруулдаг байхгүй юу. Тэр аймшигт аллагыг баталгаажуулсан асар ховор зүйл олдсон. Би бодохдоо тэр олон сумны нүхтэй толгой, араг яс, эдэлж хэрэглэж явсан зүйлийг бүгдийг ариутгаад хэлмэгдэгсдийн музейд юм уу, өөр тусгай байранд "Хамбын овооны яргалал" гэсэн үзэсгэлэн нээж гадна, дотны хүмүүст үзүүлж байх юм бодсон. Дэлхийн олон оронд, аймшигт яргаллын ул мөрийг тэр чигт нь музей, үзэсгэлэн болгоод дэлгэсэн байдаг шүү дээ. Тэнд эрдэм шинжилгээний ажилтнууд, оюутан сурагчид судалгаа, шинжилгээ хийж болох талтай байсан. Ядаж л хэдэн хамбынхаа толгой, араг яс хувцас хэрэгслийг таньж олоод, тахиж шүтэж байсан бол ямар чухал гээ. Тэндээс хойч үеийнхэн маань хэдэн арван боть ном бичиж болох байсан. Гэтэл тэгсэнгүй. Коммунист удирдагчид, залуу лам Г.Пүрэвбатын гараар түүхийн тэр үнэт баримтыг устгуулж амжлаа. Гол нь эрдэмтэй залуу лам Г.Пүрэвбатыг улс төрийн бохир шалбаагт хутгаж, аймшигт түүхийн ул мөрийг баллуулж орхисон МАХН, түүний цөөн тооны удирдагчдад л хэргийн учир байгаа юм. Монгол улсын Ерөнхийлөгч Н.Энхбаяр бараг л хамгийн эхэнд Г.Пүрэвбат ламтанд Соёлын гавьяат зүтгэлтэн цол олгосон. Үүнийг хүмүүс янз бүрээр хүлээж авна билээ. "Тэр их ястай ноцолдуулчихаад өгөлгүй яахав. Хүнээ олж" хэмээн нэг хэсэг нь ярьж байхад нөгөө хэсэг нь "Насаараа хамба хийсэн эрхэм дээд ламтан Чойжамц, Дамбажав, Гаадан нар аваагүй байхад уу?" гээд мэл гайхацгааж байсан. Тэгтэл шагнасныхаа бараг маргааш л Г.Пүрэвбат ламтнаараа Д.Сүхбаатар, Х.Чойбалсан, Ж.Самбуу нарын шарилтай ноцолдуулж эхэлсэн. Энэ гурван хүн бол монголын түүхэнд онцгой гавьяа байгуулсан хүмүүс. Өнөөгийн удирдлагуудаас хэд дахин илүү гавъяа байгуулсан гэж хэлж болно. Маршал Х.Чойбалсанд алдаа байсан ч түүхийн тэр хэцүү цагт тусгаар тогтносон Монгол Улсыг авч үлдсэн гавьяатай хүн. Ийм гурван удирдагчийнхаа шарилыг хөндөхөд ард түмнийхээ саналыг авч болно. Үзүүлж, харуулж болно. Хүндэтгэл үзүүлж болно. Эрдэмтэн судлаачдаараа судлуулж болно. Гэтэл Г.Пүрэвбат ламаар ном уншуулж шатаалгаад, нэг л шөнө нууцаар аваачаад хөдөөлүүлчихдэг юм гэнэ. Сонин юм шүү. Хүний санаанд оромгүй хачин зүйлийг энэ хэдэн хүн хийж байгаа. Хамгийн наад зах нь Д.Сүхбаатарын шарил мөн юм уу? Би бол биш байх гэж боддог. Намайг ерөнхий сургуулийн нэгдүгээр курст байхад манай ахлах курсийнхэн явж Д.Сүхбаатарын шарил гэж нэгэн шарилыг Алтан-Өлгийгөөс ухаж авчраад бунханд оршуулсан. Д.Сүхбаатарыг анх толгой дээр нь нэг цагаан чулуу тавиад л оршуулчихсан юм билээ. Сүүлд партизан Мягмар, Янжмаа гуай нарын хэсэг хүн очиж оршуулсан газраа эрээд "Энэ хавьд л оршуулсан юмсан" гээд хөшөө бунхан босгоод явж. Дараа шарилыг нь бунханд байрлуулахаар, Засгийн газрын комисс, оросын эмч нартай манай сургуулийнхан очиж ухахад хөшөөнөөс жаахан хазгайдуу газраас улаан хүрэн хайрцагны булан цухуйж, Д.Сүхбаатарын шарилыг гаргаж авсан гэдэг. Орос эмч нар угааж ариутгаад одоогийн энэ хайрцганд нь хийж офицеруудын ордон хүртэл цэрэг сургагчдаар мөрлүүлж яваад тэндээс машинаар авчирсан юм билээ. Олон удаа хөндөж, зөөж байсан энэ шарил үнэхээр Д.Сүхбаатарынх мөн үү? Одоо болохоор Д.Сүхбаатараас намхан, ган шүдтэй хүний шарил гарсан гэсэн яриа яваа. Эрдэмтэн судлаачид, сайн мэдэх хүнд нь үзүүлж харуулалгүй шөнө дөлөөр ухаж гаргаад шатааж сацлаад, аваачаад хөдөөлүүлсэн нэр хэмээдэг нь ямар учиртай юм бэ? Эвслийн Засгийн газрын нэрээр Ц.Элбэгдорж, С.Баярцогт хоёрын нуруун дээр, Г.Пүрэвбат ламтнаар хийлгэсэн гол ажил энэ л дээ. Тэгээд л ордны өргөтгөл нэрээр есөн тэрбум төгрөгийг хуваах нууц ажилдаа орсон. Хамаг хүндийг нь нугалж өгсөн Г.Пүрэвбат ламдаа хэдийг өгснийг бүү мэд. Би бодохдоо бол нэг тэрбумыг нь өгөө болов уу гэж боддог. Ямар ч байсан сэтгүүлч Г.Дашрэнцэнгээс хэдэн төгрөг салгахааргүй л болсон баймаар юм. Саяхан Монголын улс төрийн хэлмэгдэгсдийн холбоо мэдэгдэл гаргаж хэвлэлийн бага хурал хийлээ. Коммунистуудын аймшигт яргаллын ул мөрөө балласан үйл ажиллагааг дэмжин сайшааж, Г.Пүрэвбат ламтныг өмөөрсөн өнгө аястай юм. Тэр хэвлэлийн бага хуралд Улстөрийн хэлмэгдэгсдийн холбооны удирдлагаас гадна хувьсгалт намынхнаас өндөр албан тушаал, өнгө мөнгө салгаж чадсан хүмүүс ч харагдаад авна билээ. Миний хувьд Монголын улс төрийн хэлмэгдэгсдийн холбоог арав гаруй жилийн өмнө анх байгуулалцсан, одоо тэргүүлэгч гишүүнээр нь ажилладаг. Гэлээ ч энэ бусармаг явдалд гар бие оролцоогүй, мэдэгдэлд гарын үсэг зураагүй. Аймшигт хэлмэгдүүлэлтийн бодит баримтыг яаран сандран үгүй хийсэн хүмүүст ая тал засан, олон түмнийг төөрөгдүүлэх үйл ажиллагаа явуулж байгаа цөөн хэдэн хүнтэй би санал нийлэхгүй. Монголын улс төрийн хэлмэгдэгсдийн холбоонд багтдаг, коммунист хэлмэгдүүлэлтийн хүнд бэрхийг бие сэтгэлээрээ үүрч одоо амьд байгаа болон гэр бүл төрөл төрөгсөд, мянга мянган хүн, муухай зуйрган үйл ажиллагааг эсэргүүцэж байгаа гэдэгт итгэл төгс байна. Удирдагчид унахын, хамгийн эцсийн ядарсан арга бол шашин гэж номд бичсэн байна билээ. Өнөөдрийн улстөрчид, удирдлагын цөөн хэдэн хүн хаана л бол очиж мөргөж сөгдөөд байгааг та бүхэн харж байгаа байх. Зарим нь бурхны зурагны дэргэд даруулсан зургаа угаалгаад тарааж байгаа. Бурхан хэрвээ ярьдагсан бол "Одоо бол оо! Бүх нүгэл чинь нүүрэн дээр чинь бичээстэй байна" л гэж хэлэх байсан байх. Гэхдээ бурхан харж байгаа. Лам нь шашнаа, улстөрчид нь төрөө авч явах цаг болоогүй гэж үү? ! 
Монгол улсын соёлын гавьяат зүтгэлтэн Галсангийн Жамъян 




