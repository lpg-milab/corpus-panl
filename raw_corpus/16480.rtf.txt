№203 (16480)             
1986 оны наймдугаар сарын 24.
МХЗЭ-ийн шинэ зорилт

Монголын залуу үеийнхний улс төрийн дайчин байгууллага, эгнээндээ 260 мянган хөвгүүд, охидыг нэгтгэсэн МХЗЭ төрөлх намынхаа XIX их хурлын шийдвэрийг биелүүлэх үйлсэд идэвхтэй хувь нэмэр оруулж, монголын залуу үеийнхэн социалист байгуулалтын салбар бүрт бүтээлчээр шамдан хөдөлмөрлөж байгаа үед 65 жилийн түүхт ойгоо хөдөлмөр, сурлага, урлаг, спортын өндөр амжилтаар ёслон тэмдэглэж байна. 

Манай залуу үеийнхэн намын уриа, эдлэлийн илгээлтээр Дархан, Эрдэнэт, Багануур, Бор-Өндөр, Хөтөл зэрэг шинэ хотыг сүндэрлүүлэн байгуулахад гол хүч болон оролцож, өндөр хүчдэлийн цахилгаан шугам тавьж, атар газар эзэмшин, говийг зорьж хөдөө нутгийн нийгэм соёлын төрх байдлыг өөрчлөн, хөдөлмөр бүтээлийн өрнүүн амжилттай ажиллаж байна. Эх орны дорнод хязгаарт очиж атар газар эзэмшихээр МАХН-ын XIX их хурлын үеэр явсан МХЗЭ-ийн илгээлтийн эзэн залуучуудын эхний ээлжийнхэн тэнд нэр төртэй хөдөлмөрлөж арваад мянган га атар газар хагалаад байна. Монголын залуучууд эх орныхоо социалист бүтээн байгуулалтын тэргүүн эгнээнд ийнхүү ахмад үеийнхэнтэйгээ мөр зэрэгцэн хөдөлмөрлөж шинийг бүтээж, ирээдүйн сайн сайхан бүхний суурийг өнөөдөр баттай тавьж байна. Нам, эх орон, ахмад үе залуусаараа бахархаж тэдэнд итгэж байна. 

МАХН-ын XIX их хурлын бүтээлч, ажил хэрэгч, дайчин шийдвэр нь МХЗЭ-ийн бүх шатны байгууллага, гишүүн нэг бүрээс ажил үйлсдээ зарчмын дүн шинжилгээ хийж, цаашдын зорилтоо зоригтой тодорхойлж, түүнийгээ хэрэгжүүлэхийн төлөө мятаршгүй тэмцэх удирдамж нь боллоо. Нийгмийн өндөр идэвхтэй, коммунист эрхэм дээд зорилгод чин үнэнч, нам, ард түмнийхээ үйл хэргийн төлөө тууштай тэмцэгч залуу үеийнхнийг өсгөн хүмүүжүүлж элбэг баян оюун билигтэй, цэвэр ариун ёс суртахуунтай, эрүүл чийрэг бие бялдартай, ямар ч бэрхшээл сорилтыг давахад бэлхэн байхаар бэлтгэх нь МХЗЭ-ийн бүхий л үйл ажиллагааны гол чиглэл мөн. 

Ийм учраас нөхөр Ж. Батмөнх МАХН-ын XIX их хуралд тавьсан илтгэлдээ манай залуучуудын өмнө тулгарч байгаа гол зорилтыг тодорхойлон: << Залуу хүн бүр ажил, амьдралын замаа анхнаас нь зөв сонгож, нийгэмд эзлэх байр сууриа тодорхойлоход МХЗЭ-ийн байгууллага идэвхтэй туслах үүрэгтэй. Энэ талаар тэдгээрийн үйл ажиллагаа нь охид, хөвгүүдийн сонирхол, бүтээж туурвих хүсэл эрмэлзлийг харгалзан үзсэн амьд, тодорхой байвал зохино >> гэж онцлон зааж тэмдэглэсэн юм. 

Намын энэ заалтыг хэрэгжүүлж, шинэ арга барил, шинэ сэтгэлгээгээр ажиллахын тулд юуны өмнө МХЗЭ-ийн Төв Хороо, түүний гишүүд, аймаг, хотын ХЗЭ-ийн хороодын үйл ажиллагаанд зарчимч дүгнэлт, хийж, шүүмжлэлтэй хандаж, цаашдын бодлогоо алсын хараатай, шинжлэх ухааны үндэстэй, уян хатан, цогцолбороор улам боловсронгуй болгон явуулахаас шууд эхлэх ёстой. ХЗЭийн ажилд оршиж байгаа лоозогнох, хэлбэрдэх, тооны хойноос хөөцөлдөх, хоосон сүржигнэх, бичиг цаастай зууралдах зэрэг хуучирсан арга барилыг шийдвэртэй халж, олон түмэнд үзэгдэхүйц, хүн бүрт харагдахуйц амьд бүтээлч, биетэй ажил хийх хэрэгтэй байна. 

Одоо ХЗЭ-ийн анхан шатны байгууллагын нарийн бичгийн дарга нарыг сургаж хүмүүжүүлэх. чадваржуулах, тогтвор суурьшилтай ажиллуулах талаар нам, ХЗЭ-ийн хороод онцгой анхаарал тавих шаардлагатай байна. ХЗЭ-ийн анхан шатны нийт байгууллагын дайчин чадварыг өндөржүүлж, ажлын нь арга барилыг шинэчлэхийн тулд Говь-Алтай, Завхан, Баян-Өлгий, Ховд, Увс, Хөвсгөл аймаг, Улаанбаатар, Дархан, Эрдэнэт хотын ХЗЭ-ийн байгууллагаас гишүүн бүртэйгээ нүүр тулж ажилладаг, идэвх санаачилгыг нь өрнүүлдэг, хөдөлмөрийн хамт олны дунд ажлаа ил тод, шинэлэг хэлбэрээр явуулдаг, залуучуудыг тогтвор суурьшилтай ажиллуулдаг зэрэг арга туршлагыг эвлэлийн нийт ажилтнуудад эзэмшүүлэх нь чухал байна. ХЗЭ-ийн ажил ямагт шинэ соргог, сонирхолтой, үр өгөөжтэй, сургамжтай байх ёстой. 

ХЗЭ-ийн байгууллагын ажил үйлс, залуу үеийнхний хүмүүжил ямар байх нь дэргэдэх намын байгууллагын удирдлага туслалцаанаас шууд хамаарна. Намын байгууллагууд ХЗЭ-ийн байгууллагадаа элдэв гоё үг хэлж, дүрэмдэн зааварлах хуучирсан аргыг хэрэглэхгүй, харин ажлаараа үлгэрлэн, эцэг ёсны халамж, нөхөр ёсны анхаарал тавьж, үүсгэл санаачилгыг нь дэмжин дэлгэрүүлэхэд байнга туслах нь өнөөгийн чухал шаардлага мөн. 

ХЗЭ-ийн байгууллагын амьдрал, үйл ажиллагааны тухай тогтмол авч хэлэлцэн, залуучуудын нийгмийн асуудлыг шийдвэрлэхэд тусалж байх нь намын удирдлагын гол чиглэл байх ёстой. Завхан аймгийн намын хорооны товчоо энэ онд өргөтгөсөн хурлаараа ХЗЭ-ийн анхан шатны байгууллагын тайланг хэлэлцэж, цаашдын зорилгоо тодорхойлоход нь биетэй туслалцаа үзүүлжээ. Нэлээд аймгийн намын хороо ийм идэвхтэй хэлбэрээр ажиллаж байна. Гэвч зарим газарт ХЗЭ-ийн байгууллагад аж ахуйн аль нэг ажлыг тохоон хариуцуулж, залуучуудтай ажиллаж тэднийг хүмүүжүүлж улс төрийн нь ажлаас таслан хөндийрүүлдэг туйлын буруу арга барил нь амь бөхтэй байсаар байна. Ер нь залуучуудыг хүмүүжүүлэх талаар юу хийв, залуучуудын байгууллагын соёл хүмүүжлийн материаллаг баазыг нь өргөтгөх, тэдний ахуй амьдрал, тогтвор суурьшлыг дээшлүүлэх талаар юу бүтээв гэдгийг улсын төлөвлөгөөний биелэлтийг дүгнэдгийн адил авч үзэж байвал зохино. 

ХЗЭ-ийн анхан шатны байгууллагад дайчин чадварын үзлэг явуулж байгаа туршлагыг улам баяжуулан гүнзгийрүүлэх шаардлагатай байна. Залуучуудыг ахмад үеийнхний хөдөлмөрч дайчин уламжлалаас суралцуулах, тэдэнд интернационалч, эх оронч үзэл, хүмүүжил төлөвшүүлэх, өмнө үеийн бодит байдлын талаар тодорхой мэдлэг олгох ажлыг системтэй зохиох хэрэгтэй юм. 

МАХН-ын XIX их хурлын үзэл санааны дагуу залуучуудыг төлөвшүүлэн хүмүүжүүлэх ажлыг шинэ шатанд гаргаж, эрчимтэй, далайцтай тодорхой ажиллах нь ХЗЭ-ийн байгууллагуудын эрхэм зорилт болж байна. 

