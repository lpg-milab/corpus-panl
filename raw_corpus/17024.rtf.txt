№121 (17024  
1983 оны тавдугаар сарын 20. 
БҮТЭЭЛЧЭЭР ХЭЛЭЛЦЬЕ  

Удирдлагын эдийн засгийн аргад шилжиж социалист ардчиллыг хөгжүүлэн, хөдөлмөр, үйлдвэрлэлийг зохион байгуулах шинэ хэлбэрийг нэвтрүүлж, хөдөлмөрчдийн нийгмийн идэвхийг өрнүүлэхэд өргөн олон хөдөлмөрчдөөр хэлэлцүүлэхээр саяхан нийтэлсэн улсын үйлдвэрийн газрын тухай БНМАУ-ын бүтцийн төсөл ихээхэн ач холбогдолтой зарчмын шинэ баримт бичиг юм. << Улсын үйлдвэрийн газрын тухай БНМАУ-ын хуулийг хэрэгжүүлэх ажлын бэлтгэлийг хангах тухай >> МАХН-ын Төв Хорооны тогтоолд, эдийн засгийн удирдлагын шинэчлэлтийн үйл явцыг цаашид гүнзгийрүүлэх, үйлдвэрийн газрын бие даасан байдлыг бэхжүүлэн, үр ашиг, чанар дээшлүүлэх, нийгмийн тулгамдсан асуудлыг шийдвэрлэх, социалист өмчийг эзний ёсоор хамгаалан арвижуулахад хөдөлмөрийн хамт олныг өргөн оролцуулж, тэдний бүтээлч идэвхийг өрнүүлэхэд чиглүүлэн, социалист үйлдвэрийн газрын үйл ажиллагааны эдийн засаг, эрх зүйн үндсийг шинэчлэн, боловсронгуй болгох явдал зарчмын ач холбогдолтой болж байгааг тэмдэглээд, хөдөлмөрчид, хөдөлмөрийн хамт олноор одоо хэлэлцүүлж байгаа улсын үйлдвэрийн газрын тухай хуулийн төслийг гарсан саналын үндсэн дээр эцэслэн боловсруулж, батлан мөрдүүлснээр улсын үйлдвэрийн газрын үйл ажиллагааны эдийн засаг эрх зүйн үндэс тавигдана гэдгийг онцлон заасан байна. 

Эдийн засгийн шинэчлэлтийн нөхцөл дэх манай Орны эдийн засгийн тулгуур болсон үйлдвэр, аж ахуйн газрын үйл ажиллагааны механизмын үндсэн ойлголт, тэдгээрийн удирдлага, зохион байгуулалт, үйлдвэрлэл, аж ахуйн үйл ажиллагааны эдийн засаг, эрх зүйн үндсийг тогтоож, төрийн эрх барих ба захиргааны байгууллага хоорондын харилцааг зохицуулах гол зарчмыг уул баримт бичиг тодорхойлсон байна. 

Аливаа хууль батлагдмагц үйл ажиллагааны заавал биелүүлэх удирдамж болон хувирч, урт удаан хугацаанд мөрдөгдөх учраас түүнийг боловсруулахад олон нийтийн хамтын оюун ухаанаар тал бүрээр хянан хэлэлцэхийн ач холбогдол үнэлж баршгүй бөгөөд өндөр хариуцлагатай ажил байх ёстой. 

Улс ардын аж ахуйн зонхилох салбаруудад ажиллаж, нийгмийн баялгийг бүтээж байгаа хөдөлмөрийн хүмүүсийн эрх үүрэг, ашиг сонирхолтой нягт холбоотой энэхүү баримт бичгийн агуулга, мөн чанарыг үйлдвэр, нэгдэл, комбинатын өдөр тутмын үйл ажиллагаа, ажлын байр зэрэг бодит ахуйтай нягт холбон үзэж, хүн бүр ажил хэрэгчээр хэлэлцэх шаардлага хан юм. 

Улс орныг хөгжүүлэхэд чухал ач холбогдолтой баримт бичгийг хамтын оюун ухаанаар тунгааж хэлэлцэхдээ, өнгөц гүйлгэж гарчиглах, зарлан цуглуулсан хүмүүст үсэгчлэн уншиж хэлбэрдэх зэрэг хуучирч хоцрогдсон арга, явуургүй хэлбэрээр оромдох ёсгүй юм Ер нь ажилчин, малчин, хөдөлмөрийн хүмүүс өөрсдийн эрх ашгийн үүднээс ч, улс, нийгмийн төлөө ч шинээр сэтгэж, ажил хэрэгч хандаж, чин сэтгэлийн үгээ хэлж, бүтээлч уур амьсгалаар хэлэлцэх нөхцөлийг нам, захиргаа, олон нийтийн байгууллагууд бий болгож өгөх хэрэгтэй. 

Хөдөө аж ахуй, хөнгөн үйлдвэрийн салбарын үйлдвэрийн газар, нэгдлүүдийн удирдлага хэлэлцэх цаг хугацааны боломжтойд тайвширч, төслийг сурталчлах, хэлэлцэх ажлыг алгуурлан удаашруулж байгаа нь нэг талаар бүтээлч идэвх дутаж, нөгөө талаар дээрээс удирдамж, заавар хүлээж суудаг хуучин зуршилтайгаа зууралдаж байгаа хэрэг. 

Үйлдвэр, нэгдлийн ажилчнаас, ерөнхий захирал, нам, улсын хорооны сайд, дарга хүртэл бүх шатны албан тушаалтан тухайн байгууллагынхаа өмч хөрөнгө, материал техникийн бааз, хангамж, цалин хөлс. бүтээгдэхүүн борлуулах, ажил гүйцэтгэх, зээл тооцоо, үнэ, бүртгэл тайлан, хяналт шалгалт, үйлчилгээ зэрэг бүхий л үйл ажиллагаагаа хуулийн төслийг зүйл анги бүртэй нарийвчлан холбон үзэж, тэдгээрийг практик хэрэгжүүлэхэд тохиолдож болзошгүй саад бэрхшээл, ур дагаврыг эргэцүүлэн бодож, одоогийн мөрдөж байгаа дүрэм заавартай аль хэр таарч тохирч байгааг тунгааж, бодитой дүгнэлт гаргах ёстой. Түүнчлэн өндөр настан, магадлагаагаар хөнгөн ажилд шилжигсэд, эхчүүд, гэрээр ажил хийх иргэд болон хувиараа хөдөлмөр эрхлэх, түрээсээр гэрээлж ажиллах зэрэг шинэ дэвшилт хэлбэрийг улсын үйлдвэрийн газрын хүрээнд хэрхэн ашиглах, хөдөлмөрийн нөхөрлөл, хоршоололтой ямар журмаар харилцах зэрэг эдийн засаг, хууль эрхийн буюу ерөөс үйлдвэрлэлийн харилцааны холбогдолтой нарийн түвэгтэй зүйлүүдийг эрдэм шинжилгээний байгууллага, эрдэмтэн, мэргэжилтнүүд нухацтай авч үзэж, онол, практикийн санал дүгнэлтээ өргөнөөр гаргаж, хуулийн төслийг нарийвчлан боловсруулах явцад түүнийг харгалзан үзвэл зохино. 

Үйлдвэрийн газруудад экспорт - импортын үйл ажиллагааг бие дааж явуулах, хөгжиж байгаа болон капиталист орны пүүс нэгдлүүдтэй эдийн засгийн хэлхээ холбоо тогтоох, валютын орлогоос фонд байгуулах, зарцуулах, банкнаас валютын зээл авах эрх хэмжээг үйлдвэрийн газруудад олгохын хамт ашигтай ажиллах төлбөрийн чадВараа сайжруулах талаар үйлдвэрийн газраас болон дээд шатны байгууллагаас нь албан арга хэмжээ үр дүнгээ өгөөгүйгээс удаан хугацаанд алдагдалтай ажиллаж төлбөрийн чадваргүй болсон үйлдвэрийн газрыг татан буулгах зэрэг зарчмын шинэ хэм хэмжээнүүдийг хуулийн төсөлд тусгасныг үйл ажиллагааныхаа онцлогоор үүнд хамаарах газрууд туйлын анхааралтай хянан үзэж, төслийг судлах, сурталчлах, хэлэлцэхдээ харгалзах хэрэгтэй байна. 

Хуулийн төслийг үнэхээр улс орон, нийт хөдөлмөрчдийн ашиг сонирхолд нийцүүлэн, төгөлдөр боловсруулах нь цаашдаа хуулийг үр ашигтай хэрэгжүүлэхэд онцгой ач холбогдолтой учир түүнийг хэлэлцэхэд хариуцлагатай, ажил хэрэгчээр анхаарахын хамт түүнийг амьдралд мөрдөхөд шаардлагатай бүхнийг энэ онд багтаан бүрдүүлж, үйлдвэрлэл, хөдөлмөрийн хамт олны сэтгэл зүйн болон материаллаг бэлтгэлийг сайтар хангах нь нам, улсын бүх шатны байгууллагын хариуцлагатай зорилт мөн. 

