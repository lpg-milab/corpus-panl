МАНАЙ СУРГУУЛИЙНХАН Засаг дарга захиралгүй сургуулиа загнасны учир

Арилжаа наймаа хийх, ах дүүгийндээ зочлох, эмнэлэг сувилалд хэвтэх гээд түмэн зүйлийн хүсэл зорилготой хүмүүс өдөр бүр нийслэлд ирдэг. Тэдний нэгээхэн хэсэг болсон хэдэн бүсгүй манай редакцийг зорьжээ. Хэрэг зориг нь юусан билээ. 
Тэд Төв аймгийн Алтанбулаг сумынхан. Бүр тодруулбал, сумын 10 жилийн сургуулийн багш нар. Магадгүй, нийслэл хотод хамгийн ойрхон сум нь Алтанбулаг байх. 50 гаруй км давхиад л хотод ороод ирнэ. Хот суурин газартай ойр байна гэдэг хөгжил дэвшлийн хаялага хурдан ирнэ гэсэн үг. Хойхно талаар нь хатан Туул эмжин урсах энэ сумынхан бараг бүгдээрээ шахам гар утастай. Төв суурин газарт болсон шинэ соргог бүхнийг алтанбулагийнхан хэдийнэ сонссон байвал бүү гайхаарай. Тэд харилцаа холбооны ид шимийг аль эрт мэдэрсэн улсууд. Аян замын дагуу Алтанбулаг сумаар дайрч л явлаа. Эль хульхан, буйд хөдөөгийн эгэл суманд байдаг бүхэн тэнд бий. Өнгө муутайхан гэр хороолол, салхи гарвал л шороогоор шуурчих гээд байдаг гудамж талбай, гадны машин тэргийг андахгүй шохоорхон харах сониуч зантай улс тэнд бий. Хаа газрын суманд хүн эмнэлэг, сургууль, цэцэрлэг, сумын контор нь холоос өнгө засан гялалзан харагддаг. Алтанбулаг ч тийм. Гэхдээ эдний сургууль нь арай өнгөлөг өө. Хөдөөгийн сумдын сургуулиудын дунд толгой цохих тохилог цэвэрхэн. Дайны дараа ардчилсан гэгддэг Умард солонгосууд барьж өгсөн сургууль юм. Байгуулагдаад 65 жилийн нүүр үзэж буй ч сайхан сэтгэлт солонгосчууд хэдэн арван жилийн хээрийн салхинд ганхахааргүй бөх бат барилгыг барьж үлдээжээ. Сургуулийн шал нь гантиг, анги бүр цэвэрхэн модон хаалгатай. Сургуулийн удирдлага болон багш нар нь дор бүрээ хичээж байгаад бүх хичээлээ кабинеттэй болгоод авчээ. Үүнд хөдөлмөрийн багшийн санаачилга, хөдөлмөр ч багагүй нөлөөлсөн гэнэ. Нийслэлд ойр болохоор анги дүүргэлт боломжийн. Нэг ангид 30-аад хүүхэд сурдаг гэдэг хангалттай тоо. Эднийхэн сурлагаараа ч аймагтаа дээгүүр ордог гэсэн. Тэр бүү хэл, 11 жилийн тогтолцоонд шилжиж буй жишиг сургуулийн тоонд орсон гэж байгаа. Боловсролын яамтай хамтарч ажилладаг гээд тоочоод байвал урсаад өгнө. Хамгийн сайшаалтай нь мэргэжлийн боловсон хүчнээр бүрэн хангагдсан. Багш нарын бараг 80 хувь нь залуус. Аймгийн хэмжээний спорт, урлагийн наадамд өнөө хэдэн залуу багш нар нь сумаа авч гарна. Медальтай л ирнэ. Өнгөрсөн жил аравдугаар анги төгссөн 40-өөд хүүхдийн 20 нь улсын их, дээд сургуульд орсон гэсэн статистик байна. Чамлахааргүй л тоо байгаа биз. Жилийн жилд Алтанбулагийн сургууль ийм байсан. Цаашид ч энэ хэвээр байх биз ээ. Гэтэл саяхнаас ажин түжин энэ сургуульд багагүй бужигнаан үүсээд байгаа гэнэ. Сумын Засаг дарга нь сургууль дээр давхиж ирээд хэдэн залуу багш нараа загнаж загнаж байгаад явж. Багш нарт ч байх суух газар олдохгүй шахам болсон юм байх. Энэ хэрүүл шуугиан сургуулийн захиралтай холбоотой аж. Сумын сургуулийн захирал өнгөрсөн дөрөвдүгээр сард шилжсэн бөгөөд одоо захирлыг сургуулийн сургалтын менежер орлож байгаа гэсэн. "Хамт олны дуу хоолой үнэтэй шүү. Багш нар санал гаргаж дотроосоо захирлаа сонгож болно" гэсэн аймгийн Засаг даргын үг л дээрх үл ойлголцох байдлын эхлэл болжээ. Үүний дараа залуу багш нар ярилцаж байгаад сургуульдаа нэр хүндтэй, ажилсаг, зохион байгуулах чадвартай нэг багшаа хамтарч ажиллавал гар нийлнэ гээд сургуулийн захирал болгох саналаа сумын Засаг даргад танилцуулжээ. Үүнээс болж санаанд багтамгүй хурцадмал байдал үүсээд байгаа бололтой. Багш нарын зарим нь залуусыг дэмжиж байхад нөгөө хэсэг нь Засаг даргынхаа талд орж бүр холион бантан болоод байгаа сурагтай. Дээр нь сумын удирдлага сургууль дээр ирж багш нарыг толгой түрүүгүй загнаад байх. "Бид сургуулиа өнгөтэй өөдтэй байлгая гэсэн үүднээс л саналаа хэлсэн. Хэрэв Засаг дарга бидэнтэй эв зүйгээр ярилцаж, учир начиртай хандсан бол ийм байдал үүсэхгүй байсан. Бид заавал санал болгосон хүнээ захирал болгоё гэж зүтгээгүй. Манай Засаг дарга биднийг хэлэх хэлэхгүй үгээр доромжилж, бүр шүүхэд өгнө гэсэн" хэмээн багш нар гомдоллож байна. Аягүй бол тэд аймгийн Засаг дарга, бүр П.Цагаан сайдад хандаж мэдэхээр явж байна лээ. Үнэхээр ч сургууль тав тухтай байвал багш нар сэтгэл амар ардын хүүхдийг гэгээрүүлэх ажлаа хийх нь лавтай. Харин сургуулийн захирлаар хэзээ, ямар хүн томилогдож, байдал намжих нь тодорхойгүй. Албан газар бүү хэл айл гэрт багахан маргаан гарахад тав тухгүйтээд эвгүй байдаггүй биш үү. Захирлын асуудлаас болж багш нар нь хэдэн тийшээ хараад суугаад байвал сурагчид нь яах вэ. Өнөө жишиг сургууль энэ тэр гуншин нь яах бол... 
Д.Оюунтуяа
