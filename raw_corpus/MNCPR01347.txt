Олон пальма дунд орвол ойд байгаа мэт санагдах вий

Зуун наст, зузуухай гээд монголчуудын хэзээнээс мэдэх эмчилгээний ургамлууд ч энд байна
Уншигч та өөрийнхөө эргэн тойрныг цэцгээр чимэхийг хүсч байна уу. Тэгвэл та дараахь мэдээллийг сонирхоорой. 
Цэцгийн худалдаагаар дагнасан "Соёолж" төвийг зорилоо. Улаан, ягаан, улбар шар гээд төрөл бүрийн цэцэгс дүүрэн байна. Энд тасалгааны жижигхэн мөлхөө цэцгээс авахуулаад хоёр метр гаруй өндөртэй модлог ургамал хүртэл 40-50 нэр төрлийн цэцэг, навч, ургамлыг худалддаг аж. 
Энэ сарын 1-15-ныг хүртэл тус төвөөс цэцгийн үзэсгэлэн худалдаа зохион байгуулсан бөгөөд үзэсгэлэнд зориулж Голланд улсаас сарнай болон нэлээд хэдэн төрлийн хөрс авчирсан байв. 
"Соёолж"-д худалдагдаж буй цэцэгсээс хамгийн гоёмсог нь Голланд сарнай. Энэ сарнай манай цэцгийн дэлгүүр дэх сарнайгаас арай өөр. Улаан, ягаан, улбар шар өнгөтэй байх бөгөөд өргөсгүй, нимгэн, жижгэвтэр олон навчны дундаас ургана. Сарнайны хэлбэр нь бөөрөнхийдүү, дэлбээ нь маш олон давхар байх юм. Голланд сарнай нь жижигхэн бөгөөд маш сайхан үнэртэй. Ялангуяа ягаан өнгөтэй нь. Энэхүү сарнайг мөчир, ишийнх нь тусламжтайгаар тасалгаанд тарих боломжтой гэнэ. Харин үр гэж байдаггүй. Ер нь тасалгааны цэцгүүдийг мөчир болон ишнээс нь үрслүүлэн тарьдаг гэдгийг уншигчид мэдэх биз ээ. Голланд сарнайг худалдан авахыг хүсвэл өөрийн сонголтоор ваар бэлтгэж, тус төвийнхний тусламжтайгаар суулгуулж авах боломжтой. Харин үнэ нь 24500 юм билээ. Хэрэв та энэ сарнайг худалдан авсан бол тасалгааны температурт байлгаж, өглөө оройн наранд байрлуулаарай. Түүнчлэн өглөө бүр усалж байхаа мартуузай. Та ямар ч цэцэг худалдан авсан ургах, цэцэглэх эсэх нь арчилгаанаас л хамаарна гэдгийг санахад илүүдэхгүй. 
Дараагийн гоёмсог цэцэг цахирмаа. Цэцгийн хаан цахирмаа ч гэж нэрлэх нь бий. Энэ цэцгийн иш өндөр ургадаг боловч маш эмзэг учир тулгуур хэрэглэх нь тохиромжтой. Мэдээж, сайн услах нь чухал. Гоёмсог цагаан дэлбээтэй цахирмааг 10500 төгрөгөөр худалдан авч болох нь. 
Хурц улаан хүрэн өнгийн 3-5 том дэлбээтэй энэ цэцгийг гоёмсог сүүтгэнэ гэдэг бөгөөд хүмүүс "шинэ жил" гэдгээр нь илүү сайн мэдэх юм билээ. Шинэ жилийг ажил хэрэгч эмэгтэйчүүд ширээнийхээ чимэглэл болгон авах дуртай байдаг гэнэ. Сайхан үнэрт энэ цэцгийн үнэ нь 9500 төгрөг. 
Тасалгааны цэцэгсээс хамгийн хямд нь ногоон кактус, мөлхөө болон жижиг цэцгэс. 1800 төгрөгийн үнэтэй. Ер нь тасалгааны цэцгийг ургуулахдаа хамгийн гол нар, чийг, дулааныг тохируулах хэрэгтэй гэнэ. Өдрийн хурц наранд бус өглөө, оройн илч багатай наранд тавих нь тохиромжтой. Тасалгааны тогтмол температур буюу нэмэх 17-23 градуст байлгах нь зүй. Зуны улиралд өглөө бүр, өвлийн улиралд долоо хоногт 2-3 удаа услах хэрэгтэй аж. Ингэхдээ 200-300 грамм хүйтэн бүлээн усаар усална. Та ямар ч цэцэг сонгон авсан цаашид цэцэглэх аль эсвэл үхүүлэх эсэх нь таны арчилгаанаас хамаарна гэдгийг дахин хэлье.  
Үзэсгэлэнгийн үеэр азали, цэцэглэдэг өнгөт кактус, цэцэглэдэг мөлхөө зэрэг манайд худалдаалдаггүй ховор цэцэгсийг дэлгэжээ. Эдгээр цэцэг ховор боловч тийм ч үнэтэй биш юм. Улаан, ногоон, улбар шар өнгийн кактусыг гурав, дөрвөөр нь эсвэл бүр нэгээр нь ч вааранд суулгуулж авч болох гэнэ. Үнэ нь 5500 төгрөг. Сүүлийн үед хүн бүр гэртээ эсвэл ажил дээрээ телевиз, компьютер хэрэглэх болсон. Тэгвэл кактус электрон хэрэгслээс ялгарах хортой энергийг багасгадаг байна. Тиймээс ч манайхан олноор худалдан авдаг тухай худалдагч нь хэлж байсан юм. Үүнээс гадна кактус ус бага шаарддаг цэцэг. Тохируулахгүй л бол амархан ялзарна.   
Сарнайг хайр сэтгэлийн бэлгэдэл гэдэг бол үет хулсыг урт наслах, мөнгөний бэлгэдэл болгон тасалгаандаа тавих нь олонтаа гэнэ. Ялангуяа бизнесмэнүүд үет хулсны байнгын худалдан авагч байдаг аж. Шулуухан, урт ишнээс ургасан атал орой дээрээ 3-4 мушгирсан энэ модлог ургамлыг урт, суулгац зэргээс нь хамааран янз бүрийн үнээр худалдаалж буй. 
Зуун наст, зузуухай гээд монголчуудын хэзээнээс мэдэх эмчилгээний ургамлууд ч энд байна. 
"Соёолж"-д байгаа ургамлуудаас хамгийн үнэтэй нь 180 мянган төгрөгийн пальма хэмээх модлог ургамал. Ойролцоогоор хоёр метр арав гаруй см өндөртэй. Халуун орны дал модыг санагдуулам урт, олон салаа, нимгэн ногоон навчтай уг ургамлыг олон нийтийн хүлээн авалтын заал болон томоохон албан тасалгаанд тавихад тохиромжтой. Орчны агаарыг чийгшүүлэхээс гадна дуу чимээг тусгаарлах чадвартай ургамал. Олноор нь тавьсан анхилам үнэртэй энэхүү ургамлын дунд орвол ойд байгаа мэт санагдах вий. 
Дээр хэлсэн тасалгааны ургамлуудаас үргэлж цэцэглэдэг нь сарнай, хайтангийн төрлийн цэцгүүд, шинэ жил, азаалай, унаган хил юм. Таны арчилгаа тохирсон л бол гоёмсог дэлбээт цэцэгсээ үргэлж дэлгэж байдаг гэнэ.
Тус төвд зөвхөн тасалгааны цэцэг худалдаалахаас гадна олон төрлийн мандлын цэцэгсийн үр, зүлэгний үрсэлгээ худалдаалдаг юм билээ. Цээний ягаан, хилэн, хумсан цэцэг, гишүү зэрэг цэцэгсийн 1.3-2 метр квадратад тарих үрийг 3000 төгрөгөөр худалдаж байсан бол 1.3 метр квадратад тарих зүлэгний үр 2500 төгрөг. Харин 50 метр квадратад тарих нэг кг зүлэгний үр 18 мянган төгрөг аж. 
Т.Гэрэлмаа
