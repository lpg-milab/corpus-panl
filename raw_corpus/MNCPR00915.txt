Медалийнхаа өнгийг өөрчлөх боломжийг алдсан

Монгол Улсын гавьяат тамирчин, олимпийн хүрэл медальт, Ази тивийн хошой аварга Х.Цагаанбаатар "Kano cup" олон улсын тэмцээнээс хүрэл медаль хүртсэн.
Тэрбээр Монголд ирснийхээ маргааш буюу өнгөрөгч мягмар гаригаас бэлтгэлдээ ороод буй юм байна. Түүнтэй уулзаж сэтгэгдлийг нь сонслоо. -Явсан газрын сонин хачнаас манай уншигчидтай хуваалцахгүй юу? -Японы Токио хотноо зохиогдсон жүдо бөхийг үндэслэгч Каногийн нэрэмжит "Kano cup" олон улсын тэмцээнд оролцоод ирлээ. Дэлхийн аварга шалгаруулах тэмцээнд улс орон бүрээс нэг тамирчин ордог бол саяны тэмцээнд 2005 оны дэлхийн аварга шалгаруулах тэмцээнээс медаль хүртсэн болон 2004 оны олимпоос алтан медаль авсан тамирчдыг урилгаар оролцуулсан юм. Нэг жинд дөрвөн япон орсноороо онцлогтой байсан. Ер нь дэлхийн аварга шалгаруулах тэмцээнд нэг жинд нэг л хүн ордог. Тэмцээнд нэг жинд орсон дөрвөн японоос гадна дэлхийн өнцөг бүрээс урилгаар оролцож буй тамирчид хүчээ сорьсон. -"Kano cup" олон улсын тэмцээнд дэлхийн хэдэн орны тамирчид оролцов? -Энэ сарын 13-15-ны хооронд зохиогдсон энэхүү тэмцээнд дэлхийн 40 орны 250 гаруй тамирчин өрсөлдлөө. Бас нэг онцлог гэвэл энэ удаагийн тэмцээнд зөвхөн эрэгтэй тамирчид л оролцсон. Миний хувьд анх удаагаа оролцоод ирлээ. Тэмцээн зохион байгуулалт сайтай, маш өргөн хэмжээнд болж өндөрлөлөө. -Тэмцээний явцад хаанахын тамирчидтай хүчээ сорьсон бэ? -Нэгдүгээр тойрог дээр Сирийн, хоёрдугаарт Киргизийн бөхийг хожиж, гуравдугаар тойргийн барилдаанд японы тамирчинд хожигдсон.Түүнчлэн дараагийн өдөр нь Киргиз, Узбекстаны тамирчдыг ялсан. Ийнхүү жиндээ зургаан барилдаанаас тавыг нь ялж, нэгд нь ялагдаж хүрэл медалийн болзол хангасан юм. Миний хувьд медалийнхаа өнгийг өөрчлөх боломж бүрэн дүүрэн байсан. Японы бөхийг ялна гэж өөртөө итгэж байсан ч хожигдож алтан боломжийг алдсан. -Өөрийг тань очсон үеэр сумо бөхийн тэмцээн зохиогдож байсан. Сумо бөхийн барилдааныг үзэж амжив уу? -Уг нь сумо бөхийн барилдааныг үзэхийг маш их хүсч байсан. Гэвч бэлтгэл хийж жингээ хасч байсан болохоор зав гараагүй. Харин манай багш нар очиж үзсэн. Тэд харснаа бидэнд ярьж өгсөн -Одоо ямар тэмцээнд оролцох гэж байна? -Цагаан сарын дараа зохиогдох Европын цуврал тэмцээнүүд эхэлнэ. Франц, Унгар, Австри, Германд цуврал тэмцээнүүд долоо хоногийн зайтай явагдана. Эдгээр тэмцээнд оролцохоор болоод байгаа. Түүнчлэн энэ онд Монгол Улсад жүдо бөхийн зүүн өмнөд азийн аварга шалгаруулах тэмцээн болно Тэмцээнд монголын баг тамирчид амжилттай оролцох байх хэмээн бодож байна. Дашрамд дурдахад, нэр хүнд цар хүрээгээр дэлхийн аваргын дараа ордог энэхүү тэмцээнд Х.Цагаанбаатар (66 кг), Б.Ариун-Эрдэнэ (90), Г.Дашдаваа (73 кг)-д тус тус өрсөлджээ. Харин өмнө нь Монголын жудочдоос тус тэмцээнээс хамгийн сүүлд Х.Болдбаатар мөнгө, О.Болжинням, Х.Баттулга нар хүрэл медаль хүртэж байж. 
Ч.Анна
