Ленин, Крупская нар хүүхдэд хоёр нүүр гаргаж чадна гэж үү?

ХҮҮХДҮҮДИЙГ БАЯРЛУУЛАХ БОЛОМЖ ЕРӨНХИЙЛӨГЧИЙН ГАРТ БАЙНА Хүүхдийн баяр болж өнгөрлөө. Зургадгаар сарын 1-нд төр засгийн томчууд индэр дээрээ гарч, ядуу борчуудын хүүхдүүд энгэрт нь хүүхэлдэй мэт зүүлттэй өнжив. Тэд хүүхдүүдтэй хамт жагсан, тэвэрч үнсээд л, тэдний төлөө бүхнийг хийхээ амлаж байлаа.
Ерөнхийлөгч Н.Энхбаяр ч уламжлал ёсоор Их тэнгэрийн өргөөндөө ядуусын хүүхдүүдийг аваачин шоуддаг ажлаа хийлээ. Үүнийг бид олон жил "Ленин, Крупская хоёр тариачдын хүүхдийг хүлээн авлаа" хэмээн ёжлонгуй, шоглонгуй бичсээр ирсэн билээ. Мэдээж, Ленин нь Энхбаяр, Крупская нь түүний эхнэр Цолмон юм. Социалист реализмын томхон зохиолуудад энэ хоёр хүнийг тариачны хүүхдүүдэд ямар их хайртай байсан тухай нүдэнд харагдтал бичсэн дээ. Одоо ч бичээстэй байгаа. Гэвч үнэн хэрэгтээ тэр их хайр, ханаж цадахгүй магтаалын цаана олон мянган орос хүүхэд өлбөрч үхсэн гашуун түүх бий. Ийм эмгэнэлтэй, инээдтэй байдал нь адилхан болохоор бид ингэж зүйрлэж бичдэг хэрэг. Өнөө жил Цолмон эзгүй байсан учраас Крупскаягийн үүргийг Шадар сайд М.Энхсайхан гүйцэтгэлээ. Зангиагаа авсан тэр эрхэм Ерөнхийлөгчтэй бөөрөө нийлүүлэн сууж байгаад хүүхдүүдтэй өдөржин тоглов. Тэд гагнасан гинжийг тасалж, төгөлдөр хуур даран дуулж, ойгоор зугаалан ёстой л хүүхдэд хайртай юм даа гэмээр жүжиглэлээ. Оройхон нь тэд хүүхдүүдэд нэг нэг цүнх юм үүрүүлээд нааш нь буюу тарчиг борогхон амьдрал руу нь үдсэн. Энэ бол зургадугаар сарын 1-н байлаа. Бас нэг зүйл нь "Бид гэр хорооллын ядуусын хүүхдүүдийг сонгож цуглуулсан" хэмээн амтай болгон нь радио, телевиз, сонин хэвлэлээр зарлалаа. Хэн өөрийнхөө ядууг зүдүүг бусдын өмнө дуудуулах дуртай байдаг билээ. Ялангуяа хүүхдүүд "Ядуу хүний хүүхэд" гэж хэлүүлэх тун дургүй. Гэтэл энд цугласан хүүхдүүд бүгд ядуус гэж тэд нийтэд зарласан юм. Ер нь Монголын бүх хүүхдийг баярлуулаагүйгээс хойш үүнийг улс төрийн шоу гэж хэлж болох юм. Нөгөө талаар тарчиг ядруухан амьдралтай айлын хэдэн хүүхдийг цуглуулан доромжилж байгаа ч юм шиг санагддаг. Үнэндээ Монголын бүх хүүхдүүдийг баярлуулах боломж төрийн томчуудын мэдэлд байлаа. Хүүхдийн баярын маргааш буюу зургадугаар сарын 2-нд УИХ-ын чуулганаар хүүхэд бүрт 10 мянган төгрөг өгөх санал оруулав. Хэрэв үүнийг зөвшөөрсөн бол хүүхэд бүр адилхан баярлах байсан. Харамсалтай нь МАХН хүүхдүүдээс долоон мянган төгрөг харамлаж царай алдлаа. Ардчилсан намынхан хичнээн хашгираад зөвшөөрүүлж чадсангүй. Тэр бүү хэл, өчигдөрхөн нь л хүүхдүүдэд хичнээн хайртайгаа зарлаад байсан Шадар сайд М.Энхсайхан хүүхдүүдээс мөнгө харамлагсдын тэргүүн эгнээнд нь сууж байв. Үүнээс болж Ардчилсан намынхан түүнээс "Тэгж ярих юм бол хүүхдийн 10 мянга гэдгийг чи л анхлан санаачлаа биз дээ" гэхэд "Тэгсэн. Гэхдээ та нар эвсэл задлаа биз дээ. Эвсэл задлаагүй бол би энэ 10 мянгын төлөө саналаа өгөх л байсан" гэж хэдэрлэжээ. Нөгөөдүүл нь ч "Эвслийг Эрдэнэбат та хоёр задалсан шүү дээ. Чи өөрийнхөө санаачилсан зүйлийг дэмжиж болсонгүй юу. Өчидөрхөн л чи Энхбаяртай хамт суучихаад хүүхдэд хайртай гээд байгаагүй бил үү" гэхэд "Хүүхдийн баяр өнгөрчихсөн шүү дээ" гээд инээгээд сууж байсан гэнэ. Төрийн томчууд ингэж хоёр нүүрээ ичгүүргүйгээр харууллаа. Тэд нам намаараа талцан улс төржиж шоудахаас бус ард түмнийхээ амьдралыг юман чинээ бодсонгүй. Хэрэв хүүхэд бүрт сар болгон 10 мянган төгрөг өгөхөөр тогтсон бол эх орны баялаг ямар ч шамшигдалгүйгээр ард түмэнд хүрэх байлаа. Нийтээрээ шахуу ядуухан амьдарч байгаа хүн ардынхаа амьдралыг дээшлүүлэх нэг боломжийг буюу хүүхдээр дамжуулан өгөх 10 мянган төгрөгийг ХУ намынхан нүдээ аниад, чихээ дараад тас эсэргүүцэв. Өнөө хүүхдийн төлөө за гэж хэлье, ядуурлыг бууруулна гээд байдаг нь худлаа байжээ. Одоо хүүхдүүдийг баярлуулах бас нэгэн боломж байнаа. Монгол Улсын Ерөнхийлөгч Н.Энхбаяр үүнд хориг тавих эрхтэй. Ерөнхийлөгч хориг тавьбал энэ асуудлыг УИХ-ыг чуулганаар дахин хэлэлцэнэ. Тэгвэл МАХН-ынхан энэ хуулийг баталж магадгүй. Хэрэв ингэсэн тохиолдолд Ленин, Крупская хоёр зургадугаар сарын 1-нд Их тэнгэрийн аманд хүүхдүүдийг аваачин хайртай гэж жинхэнэ сэтгэлээсээ хэлдэг эсэх нь олны өмнө тодорхой болно. Тэгэхэд ерөнхийлөгч маань Их тэнгэрт хүүхдүүдтэй тоглож байхдаа "Би монголын бүх хүүхдүүдийг ингэж баярлуулах юмсан" гэж байсан билээ. Тийм боломж нь одоо л ирж байх шиг байна. 
О.Туяа