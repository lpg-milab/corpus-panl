Урлагийн сургуульд дарангуйллын дэглэм ноёрхжээ

СУИС-ийн Кино драмын хоёрдугаар ангийн оюутнууд доод курсийн дүү нараа байнга зодож танхайрч нэг ёсны дарангуйллын дэглэм тогтоогоод байсан тухай манай сонин мэдээлж байсан.
Тухайн үед дарангуйлагч оюутнуудыг сургуулиас нь хөөсөн байдаг. Ингэснээр тус сургууль дахь дарангуйллын дэглэм арилна гэдэгт багш сурган хүмүүжүүлэгчид итгэлтэй дуугарч байсан. Харамсалтай нь өнөөдөр байдал дээрдсэнгүй. Учир юу вэ гэвэл өнөөх ах нарын дарамт дүү нартаа урьдын адил үйлчилсээр байна. Энэ тухай жүжигчний ангийн зарим оюутны эцэг эх хэвлэлд хандсан юм. Тэдний хүсэлтээр үр хүүхдэд нь эргэж дарамт учирч болзошгүй гэсэн болгоомжлолоор анги, нэрийг нууцлав. Усыг нь уувал ёсыг нь дагах уламжлал энд тогтжээ. Олны танил, од болохын хүсэлдээ хөтлөгдсөн хүүхдүүд ихэвчлэн СУИС-ийг зорьдог. Гэтэл учраа мэдэхгүй бяцхан авьяастнууд сургуулийн дэг журамд шантарч, мөрөөдлөө орхих явдал цөөнгүй тохиолддог байна. Үнэн хэрэгтээ тэднийг ийм байдалд хүргэхэд дээд курсийнхний дарамт нөлөөлдөг байна. Хичээлд орсон анхны өдрөөс тэд зодуурын амт амсдаг гэнэ. СУИС-ийн зүүн талд байрлах Хүүхдийн урлан бүтээх төвийн хашаанд энэ дарангуйлал өрнөдөг аж. Нэгдүгээр курсийнхнийг эгнүүлэн зогсоогоод хоёрынхон шанаа өгдөг гэнэ. Хэрэв өөдөөс нь эсэргүүцвэл аминд хүрэхийг хатуу анхааруулдаг байна. Улмаар тэд "Биднийг зодмоор санагдвал хойтон дүү нараасаа хариугаа аваарай" гэж сургадаг гэнэ. Ингээд хичээлийн анхны өдрөөс зодуулж, нүдүүлсэн оюутнууд хувь тавилантайгаа өөрийн эрхгүй эвлэрдэг болжээ. Түүгээр ч барахгүй сургууль дээр байнга курсийн ялгаа гарч, ах нар албаар зодоон өдүүлдэг аж. Энэ тухай манайд хандсан нэг эх "Би нэг удаа хүүгийнхээ сургууль дээр нь очиход их эвгүй дүр төрх ажиглагдсан. Багш нарынхаа нүдийг хариулж байгаад л доод ангийнхныгаа мөргөж, өшиглөж байсан. Адилхан миний хүү шиг хэрнээ ямар эцэг эхийн хүмүүжил тэдэнд ийм ёс суртахуун өгдөг байна аа гэмээр сэтгэгдэл төрж байлаа". Бас нэг эрэгтэй "Манай дүү өдөр бүр зодуулдаг байсан. Заримдаа нүүр ам нь халцарчихсан ирнэ. Бүр гар утас нь хүртэл алга болох тохиолдол байдаг. Дүүгээсээ асуухаар юу ч хэлэхгүй. Сураг сонсоход тус сургуулийг хоёр, гурван жилийн өмнө төгсөгчид нь ирээд тэднийг жагсааж байгаад аль өнгөтэй өөдтэй гар утсыг нь хураагаад аваад явчихдаг гэсэн. Би хоёр, гурван удаа дүүгийнхээ утсыг ломбарднаас авч өгсөн" гэв. Хэд хоногийн өмнө өнөөх зодож нүдэх явдал дахин давтагджээ. "Зайсан" толгойд ах нар нь дүү нараа дуудсан байна. Тэнд дүү нараа багагүй сургажээ. Гэхдээ нударганы амт үзүүлж. Энэ талаар тодруулахаар тус сургуулийг зорилоо. Шинэ жилийн уур амьсгал орсон сургуулийн хана мэндчилгээгээр дүүрчээ. Эндээс ажиглахад "1Б-гийн-хэндээ шинэ жилийн мэнд хүргэе ах нараас нь" гэсэн мэндчилгээ содон харагдана. Тэр хавийн хананд "1А" гэх бичээс огт үзэгдсэнгүй. Учир байдлыг тодруулбал, энэ ангийнхан "1Б"-гийнхээ нэрээр багш нартаа зодож нүддэг гэж өргөдөл гаргасан юм байна. Тиймээс ингэж хавчигдах болжээ. "1А" ангийн оюутнуудаас та нарт дарамт учирсан уу гэж асуухад "Үгүй ээ. Зүгээр. Сонин хэвлэлд битгий бичээрэй. Манай сургуулийн нэр хүнд унаад байгаа" гэж аминчлав. Тэдэнтэй ярилцаж байх зуур аягатай зүйл барьсан нэг хөвгүүн хурдан алхсаар ирэв. Тэрээр "Зам тавь" гэж өндөр дуугаар орилоход оюутнууд хоёр тийшээ ханарах нь тэр. Заримынх нь амнаас түүнийг "босс явж байна" гэх үг чих дэлсэв. Хэрэв сургууль доторх курсийн ялгааг гадагш задруулбал, ах нар хатуу сургамжилдаг гэнэ. Тиймээс тэдний амнаас нэг ч үг цухуйдаггүй нь үүнтэй холбоотой биз ээ. Нэг нь л ам алдвал тэр ангийн хөвгүүдийг нь зоддог уламжлал хачин. Уг нь СУИС бол урлагийн нэрт мастеруудыг бэлтгэдэг Монголдоо томд тооцогдох сургууль. Гэтэл цэргийн албанд ч байдаггүй дарангуйлал энд буцалсаар л байна. 
М.МӨНХЦЭЦЭГ
