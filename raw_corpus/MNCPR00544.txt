Улсын мэдээллийн санг устгажээ

Иргэний бүртгэлийн улсын төвийн 13 байцаагч шалгагдаж байна Хүн амын нэгдсэн тооллого явуулж үүнд чамгүй их мөнгө хөрөнгө гаргаж байгаа талаар саяхнаас ярьж эхэлсэн. Гэвч байдал үнэн хэрэг дээрээ маш ноцтой байгаа аж. Гэнэт хүн амын тооллого явуулах болсон нь Иргэний бүртгэл мэдээллийн улсын төвийн үйл ажиллагаанд гарсан маш ноцтой зөрчлийг залруулах гэсэн оролдлого бололтой. УИХ-ын чуулганы саяхны хуралдаан дээр иргэний үнэмлэхийг өөрчлөх гэж байгаа хэмээн 24 тэрбумын асуудал яригдсан. Зарим нэг гишүүн үүнд тийм ч таатай хандаагүй бөгөөд үүнээс өөр чухал асуудал байхад хэмээн унтууцаад өнгөрсөн. Хамгийн ноцтой нь Иргэний бүртгэл мэдээллийн төвд гурван сарын өмнө Хууль зүй, дотоод хэргийн яамнаас шалгалт явуулж Монгол Улсын мэдээллийн санг устгасан байж болзошгүй зөрчил илрүүлсэн талаар эх сурвалж мэдээлж байна. Хэрэв үнэхээр Монгол Улсын мэдээллийн ерөнхий сан устаж алга болсон бол юундаа итгэж суух болж байна.
Тэгээд ч энэ нь Үндэсний аюулгүй байдалтай холбоотой асуудал болж хувирна. Гэвч энэ талаар шалгасан шалгуулсан талууд аль аль нь нам даран өнгөрөөжээ. Төд удалгүй Тагнуулын ерөнхий газраас ч шалгалт орж баахан хэрэг зөрчил илрүүлжээ. Нас барсан хүний регистрийн дугаар дээр гадаад паспорт хийж өгсөн, нэг хүнд хэд хэдэн янзын регистрийн дугаар бүхий гадаад паспорт хууль бусаар хийж өгсөн гээд олон зөрчил дутагдал илэрсэн байна. Тиймээс Иргэний бүртгэл мэдээллийн төвийн 13 байцаагч энэхүү хууль бус үйлдлээсээ болж эрүүгийн хэрэг үүсгэгдэн шалгагдаж байгаа юм байна. Эдгээр 13 хүнийг гүйцэтгэх ажлын шугамаар тагнуулынхан илрүүлсэн гэнэ. Тийнхүү хууль бус үйлдэл хийж улсын нэгдсэн архивыг устгасан гэх Иргэний бүртгэл мэдээллийн улсын төвийнхөн бизнесийн зорилго агуулан цахим картжуулна гээд сууж байгаа нь хачирхалтай. Тэгээд ч иргэний үнэмлэхээ бүрэн гүйцэд олгож амжаагүй баахан мөнгө зарлагадаж бизнес хийчихээд ханаагүй дэлхийн стандартад нийцсэн цахим иргэний үнэмлэхтэй болгоно гэж сүржин зарлан улс орныхоо иргэдийн тоог гэнэт тогтоохоор мэрийж буй нь булхайгаа нуух гэсэн оролдлоготой нь холбоотой аж. Энэ бүхнээс харахад бидний хэн нэгний нэр дээр гадаад паспорт хэд хэдэн эзэнтэй болчихсон явж байхыг үгүйсгэх аргагүй юм. 
Д.Мөнгөндалай
