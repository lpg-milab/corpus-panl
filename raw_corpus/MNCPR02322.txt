Монголын төрт ёсны түүхийн зарим онцлог асуудлууд

Монгол Улсын хөдөлмөрийн баатар, Фукуокагийн Азийн соёлын академик шагналт Ш.Бира Монголд улс буй болсны учир шалтгаан Монголд бусад нүүдлийн нийгмүүдийн адил улс буй болж байсныг ерөөс аливаа түүхэн үйл явцын үе шатны, ялангуяа хэвшлийн онолын нэгэн шулуун шугамт бүдүүвчинд хүчээр тохируулах аргагүй. Өөрөөр хэлбэл, Монголын нүүдлийн нийгэм түүхэндээ заавал өгсөн хөгжих гагц шулуун дардан замаар явж ирээгүй, харин ч эргэж буцах буюу зарим эрдэмтний томъёолсноор "цагираг" маягийн замналаар хувьсаж ирсэн ажээ. Нүүдлийн нийгмийн энэ онцлог нь Монголд улс үүсэх, мандах ба эргэж буцан буурах үйл явц олон зууны туршид дахин дахин давтагдаж ирсэн түүхээр нотлогдож байгаа юм.
Монгол мэтийн нүүдлийн нийгэмд улс үүсэх олон зам буюу учир шалтгааныг дотор нь дотоодын гаралтай ба гадаадын гаралтай (endogenous, exogenous) хэмээх хоёр ангилалд хуваан авч үзэхийг ихэнх эрдэмтэн зөвлөж байгаа нь судалгааны онол арга зүйн чухал ач холбогдолтой байна. Энэ онол арга зүйн үүднээс авч үзэхэд нүүдлийн нийгэмд улс үүсэхэд нийгмийн дотоодын эрч чадлаас (dynamism) гадна мөн гадаад суурьшмал иргэншлийн идэвхтэй үйлдэл, нөлөөлөл чухал ач холбогдолтой байсан ажээ. Монголын нийгмийн байгуулал, дотоод учир шалтгааны тухайд XII-XIII зууны эхэн үеэр Монголын нүүдлийн нийгэмд овгийн байгуулал ерөнхийдөө зонхилсон хэвээр байсан боловч гүнзгий задрал, ялгаралд орж, эртний болхи, энгийн байдал төрх нь өөрчлөгдөж нэлээдгүй нарийссан төвөгтэй бүтэцтэй болсон байжээ. Овгууд олшрон хүчирхэг болохынхоо хэрээр мөн хоорондоо нийлэх, салах явдал ч ердийн үзэгдэл болжээ. Үүгээр ч үл барам овгууд нийлж нэгдэх явдал ихсэх явцад иргэн улс буюу улсууд буй болж тэдгээр нь улам томрон олон овог, иргэн улсууд буюу аймгуудаас бүрэлдсэн нийгэм-улс төрийн нэгдлүүдийг буй болгож байжээ. Тиймэрхүү нэгдлүүдийг ерөнхийд нь улс хэмээн нэрлэж байсан бөгөөд улсыг хан, ноён зэрэг цолтнууд толгойлж байв. Монголын нүүдлийн нийгэмд "улус" хэмээх үг нь газар нутгийн бус, харин хүмүүсийг юуны өмнө хэлдэг байжээ. Нүүдэлчин хүмүүсийг хураан захирах зорилготой "улус" хэмээх эрх дарх булаалдсан бүлэг нэгдлүүд үүсэн өөрчлөгдсөөр эцсийн бүлэгт одоогийн бидний ойлгодог төр улсын үндэс суурь тавигджээ. "Улус" хэмээх нэр томъёо Чингэс хааны үед үнэхээр төр улсын утга агуулгатай болсон байна. Одоогийн тэргүүлэх антропологчдын үзэж байгаагаар бол нүүдлийн нийгэмд нийгмийн ялгарал явагдаж байсан нь эцсийн бүлэгт хоёр төрлийн тэгш бус байдал буй болсны үр дүн байжээ. Тэдгээр нь малын өмчийн буюу эдийн засгийн тэгш бус байдал, нийгмийн байгуулал дахь хүмүүсийн байр суурийн тэгш бус байдал-эдгээр хоёр байсан байна. Монголын хувьд өгүүлэхэд XII-XIII зууны үеэр малын өмчийн тэгш бус байдал мэдэгдэхүйц ихэсч баян, ядуу төрөл ба төрөл бус, боол, зарц гэх мэтийн нийгмийн олон үелэл, давхаргадас буй болж тэдгээрийн хоорондын харилцаа нь ч ихээхэн нарийн төвөгтэй болж овгийн гишүүдийн эртний цусан төрлийн хэлхээ холбоос нь алдагдахад хүрч байв. Тэрхүү түүхэн үйл явцын хувь заяанд ноёд хэмээх баян чинээлэг хүмүүсийн давхаргадас бүрэлдэн тогтсон явдал үзэмж чухал үүрэг гүйцэтгэсэн байна. Уг давхаргадаст хамаарах хүмүүсийг Б.Я.Владимирцов "тал нутгийн овгийн язгууртан" хэмээн тун нарийн онож нэрлэсэн билээ. Тэдгээрийн дотроос хүч чадал мэдлэгээрээ ялгарсан дээдсийн хэсэг бүрэлдэж хүчирхэг язгууртан овог иргэд хүмүүсийг толгойлох болов. Ингэснээр овгийн цусан төрлийн ахлагч нарын нэр хүнд, ач холбогдол алдагдаж аливаа чинээлэг, хүчирхэг бие хүн авьяас чадвараараа ялгаран хүсэл мөрөөдлөө хэрэгжүүлэх болжээ. Нийгмийн гишүүдийн дунд "дээд", "доод" язгуурын талаархи ойлголт бий болж захирах, захирагдах ёс заншил төлөвшиж эхлэв. Үүний хамтад цусан төрлийн явцуу хэлхээ холбоос, амин ашиг сонирхлын жинхэнэ утга агуулга алдагдаж, оронд нь нийгмийн нийт гишүүдийн удам угсааны болон эрх дархын хийгээд аж амьдралын нийтлэг ашиг сонирхол давамгайлах болов. Үүний дүнд ураг овгийн нэгдэл нягтралын үндэс болж байсан нь удмын хэлхээс нь биологийн цусан төрлийн эв нэгдлийг илэрхийлэхээс илүү тухайн овгуудын томоохон хүчирхэг нийгмийн ба эрх дархын ашиг сонирхлын нэгдлийг зөвтгөн батлахад зориулагдсан илэрхий үзэл суртлын зорилготой нэгэн төрлийн хэрэглүүр болон хувирав. Үүний нэг сонгодог жишээ бол Чингэс хааны "алтан ураг" хэмээх удмын хэлхээс юм. Захирах, захирагдах ёсны талаар өгүүлэхэд хан цолтны талаар тусгайлан өгүүлбээс зохино. Эртний Монголчуудын дунд хан цолтон эрх дархтай болсныхоо хэрээр Монголын нийгэмд төр улс бүрэлдэх үйл явцад тус нэмэр болсон. XII-XIII зуунд Монгол нутагт Хэрээд, Найман, мэргэд, Татар, Хамаг Монгол зэрэг иргэдийн томоохон нэгдлүүд буюу овог аймгуудын холбоод буй болж тэдгээрийг хаад, тэдэнтэй тэнцэх цолтон (ван, тигитхури, бек) зэрэг толгойлж байжээ. Тэдгээр хаадын толгойлж байсан иргэдийн нэгдлүүдийг бид ханлигууд хэмээн нэрлэж байсан. Гэхдээ ханлигийг жинхэнэ улс байсан хэмээн тооцож болохгүй. Сүүлийн үеийн судалгаанаас үзэхэд, тэдгээр ханлигууд бол хэдийгээр улс, улс иргэд хэмээн нэрлэгдэж байсан ч зөвхөн төр улсын өмнөх улс төрийн бүрдлүүд төдий байсан хийгээд тэдгээрийг одоогийн антропологийн нэр томъёогоор чифдом (chief-dom) буюу монголчилбоос ахлагчийн эзэмшлийн нэгэн өвөрмөц хэлбэр байсан гэж болно. Энэ талаар миний бие урьд нь анх удаа товч бичиж улмаар дэлгэрүүлэн бичсэн болохыг саяхан нийтлүүлсэн өгүүллээс үзэж болно. Гадаад хүчин зүйлс Аливаа нийгэм бол өөрөө өөрийгөө бүрэн даадаггүй (non-autarkic) нийгэм мөн аж. Өөрөөр хэлбэл, нүүдлийн мал аж ахуй нь дотоодын бүтээгдэхүүнээрээ нийгмийн гишүүдийнхээ хэрэгцээ шаардлагыг бүрэн хангаж чаддаггүй, өөрөө өөрийгөө аргацаасан натурал аж ахуй байдаг учир нүүдэлчид үргэлж гадаад орнуудын газар тариалан, гар урлалын бүтээгдэхүүнээр гачигдаж байсан аж. Газарзүй, цаг агаарын өвөрмөц байдлаас болоод мал аж ахуйгаас өөр аж ахуйн салбарыг хөгжүүлэх бололцоо нүүдэлчдэд хязгаарлагдмал байсан. Монголын нүүдлийн нийгэмд мал аж ахуйн хязгаарлагдмал үйлдвэрлэлийн хүрээнд явагдаж байсан өмч хөрөнгө нийгмийн ялгаварлын үйл явц гүнзгийрэх тусам нийгмийн гишүүдийн чинээлэг хэсэг "хээр талын язгууртан" нарын хэрэгцээ шаардлага, эрх дарх ихсэхийн хэрээр нүүдлийн нийгмийн зөвхөн амьдрал ахуйн төдийгүй нийгэм, улс төр мэдлэгийн хэрэгцээ нь нэмэгдэж илүү суурьшмал улс орнуудтай харилцаагаа хөгжүүлэх сонирхол өсөн нэмэгдсэн. ийм нөхцөлд Монголчууд гадаад орчинтойгоо зохицон аж төрөхийн тулд элдэв аргыг сэдэж бололцоотой үед нь юуны өмнө их хөрш Хятадтай аж ахуй, арилжаа худалдаа өрнүүлж байсан ба байдал хурцадсан, хавчигдаж шахагдсан хүнд үед хүчээ нэгтгэн довтлохоос аргагүйд хүрч суурьшмал орны эд баялгийг хүчээр булаан авсан явдал цөөнгүй гарч байв. Монголын төрт ёсны түүхийн үечлэл ба онцлог Монгол улс анх байгуулагдан хэрхэн хөгжиж, хувьсаж ирсэн түүхийг үндсэнд нь гурван үед хуваан авч үзэж болно. Үүнд: 1.Монголд тулгар улс буюу эхэн үеийн улс буй болсон үе (1206-1227) 2.Монголын эзэнт гүрэн буюу хөгжинхүй улсын төлөвшлийн үе (Өгөдэй, Гүюг, Мөнх хаадын үе 1229-1259) 3.Монголын эзэнт гүрний өрнөлтийн үе буюу Монголын даяар ертөнцийн эзэнт гүрний үе (1260-1368) 1.Монголын тулгар улс Чингэс хааны байгуулсан улсыг бид Монголын тулгар төр буюу улс хэмээдэг нь тулгар тутам (Тугтам хэмээн хуучин бичгээр мөн бичдэг) буюу эхэн тутам эхэн үеийн улс хэмээсэн утгатай аж. Эрдэмтэн судлаачдын дунд Монгол мэтийн нүүдэлчдийн нийгэмд улс үүсэн буй болох учир шалтгаан, онцлогийн талаар багагүй маргаан байдаг ч ихэнх нь Чингэсийн үндэслэсэн Монгол улсыг үнэхээр Улсын шинж төрхтэй байсан төдийгүй нүүдэлчдийн дунд буй болж байсан "эхний улс"-ын нэг ёсны сонгодог хэлбэр байсан хэмээн үзсэн байна. 1994 онд хэвлэгдсэн Кэмбрижийн түүхэнд Чингэс хааны байгуулсан улсыг "Эхэн үеийн улс" (Early state) хэмээн үзсэн байна. Монгол улс түрүү үеийн улсыг судалдаг онолчдын анхаарлыг багагүй татсаар иржээ. 2.Хөгжинхүй улсын төлөвшил, эзэнт гүрэн бүрэлдэн тогтсон нь (1229-1259) Их Монгол Улс эхний үедээ тулгар төрийн шинж төрхтэй байсан хэдий ч тэр нь яваандаа хөгжинхүй улс төдийгүй бүр эзэнт гүрний шинжтэй болон хөгжиж 160 гаруй жил оршин тогтножээ. Үүнд Чингэсийг залгамжлагч их хаад ялангуяа Өгөдэй, Гүюг, Мөнх, Хубилай нар чухал түүхэн үүрэг гүйцэтгэв. 3. Монголын эзэнт гүрний өрнөлтийн үе буюу Монголын даяар ертөнцийн эзэнт гүрний үе Монголын төр улсын өөрчлөлт хөгжлийн түүхэнд нь 35 жил хаанчилсан Хубилай хаан асар их үүрэг гүйцэтгэсэн. Хубилайн бодлого төрийн бодлогын хувьд Монголчууд мориноосоо буух хэрэгтэй хэмээн үзжээ. Одоогийн хүмүүст Хубилай хаан Хятадын хойд хэсэгт Дайду хэмээх хотыг тусгайлан байгуулж тэнд төвлөрсөн нь эх орноо бодоогүй хар амиа хичээсэн тэрсүү бодлого байсан мэт санагдаж болох бөгөөд тэгж ч зарим хүмүүс үздэг билээ. Зарим судлаачид Хубилайг Монголын эзэнт гүрний хаан ширээг хууль бусаар булаан авсан гэж буруутгадаг. гэтэл Чингэс хаанаас хойших үед урьдах хаад нь үе залгамжлагчаа урьдчилан тодруулах заншил зохих ёсоор уламжлал болон тогтож чадаагүй байснаас хаан нас барахад хаан ширээний тэмцэл алтан ургийнхны дунд өрнөж эцэст нь илүү хүчтэй, авьяастай нь ялдаг байсан. Хубилайн байгуулсан Юань гүрэн бол хэрэг дээрээ Чингэсийн үндэслэсэн тулгар улсын хөгжлийн ноён оргил болой. тэрхүү эзэнт улс анхны төрхөөсөө асар их ялгаатай. Тухайн цагийнхаа чухал бүс нутаг, Евро ази болон умард, өмнөд Хятадыг орчин тойрны нь хөрш улсуудын хамтад эзэгнэн тэнгис далайд хүртэл гарцтай болсон нь үнэхээрийн даяар ертөнцийн шинж төлөвтэй их эзэнт гүрэн болон хувирсан. Юань гүрний хааны засаглалын байгууламжтай холбогдох нэгэн сонирхолтой асуудал бол Лю Бинчжун зэрэг Хятад зөвлөхийн зөвлөснөөр Хубилай хаан 1260 онд өөрийн хаанчлалын он цагийг "Чжунтун" хаанчлалаа буюу төрөө 1264 онд "Чжи Юан", улмаар 1272 онд "Да Юан" хэмээн албан ёсоор Хятадаар нэрлэх болжээ. Да Юан (Их язгуур) хэмээх Монголын эзэнт гүрний цолын гүн уудам утгыг ойлгоход Хубилай хаанаас энэ талаар 1272 оны нэгдүгээр сарын 18-ны өдөр буулгасан зарлиг чухал ач холбогдолтой. уг зарлигаас үзэхэд Хубилай хаан улсаа Да Юан хэмээн цоллосон нь Хятадын эртний уламжлалыг мөрдсөн хэдий боловч Да Юан улс их эзэн Чингэс хааны умар зүгт мандуулсан Монгол улсын "их үйлсийн" үр дүн буюу үргэлжлэл мөн болох тухай үндсэн санааг илэрхийлсэн байдаг. Да Юан хэмээн улсаа цоллох болсон нь Монгол, Хятад хоёрын их эвлэрэл тохиролцооны бэлгэдэл болгохыг зорьсонтой нь холбон үзэх хэрэгтэй байгаа юм. Хубилай хаан Монголын их хаадын дотроос хамгийн удаан хугацаанд хаанчлахдаа Монголын эзэнт гүрнийг үнэхээр даяар ертөнцийн их эзэнт гүрэн болгон төвшитгөн захирах талаар асар их зүйлийг бүтээсэн аж. Түүний шууд удмын 10 их хаан тодрон заларч их өвгөөсөө хойш даруй 78 жилийн туршид үйл хэргийг нь үргэлжлүүлэн хаанчилж байсан байна. Үүн дээр Хубилайн хаанчлалын 35 жилийг нэмбээс түүний удмынхан 108 жил Монголын даяар ертөнцийн их эзэнт гүрнийг аль нэг хэмжээнд захирч байжээ. Эцэст нь тэмдэглэхэд, бид Монголын төрт ёсны үүсэл хөгжил болон их өрнөлтийн үеийн онцлог талуудыг хөндөн өгүүлэхийг оролдов. Монголчууд бидний өвөг дээдсээс үлдээсэн хамгийн том бөгөөд үнэтэй их өв бол Монгол түмний төрт ёсны баялаг бөгөөд баатарлаг уламжлал мөн. 
*Товчлон нийтлэв. 