№274(16551)            
1986 оны арван нэгдүгээр    сарын 15.
Нэвтрүүлгийн чанар

<< . . . Радио, телевизийн нэвтрүүлэг бүр нь улс орны амьдралын гол асуудал, олон улсын чухал үйл явдлыг цаг тухайд нь ойлгох, улс төр, шинжлэх ухаан техникийн мэдлэг, оюуны баялгаа зузаатгах гэсэн уншигчид, сонсогчид, үзэгчдийн эрмэлзлийг хангасан байх ёстой >> гэж намын XIX их хурал заасан билээ. Намын энэхүү даалгавар, заалтыг хэрэгжүүлэхийн тулд юу хийж байгааг манай сонсогч олон түмэн өдөр тутам тодорхой мэдэж радио нэвтрүүлгийн чанараар цэгнэж үнэлгээ өгч, санал сэтгэгдлээ ирүүлж байдаг юм. 

<< Хонгорын голд ажиллаж, амьдарч байгаа илгээлтийн эзэн ах, эгч нарынхаа тухай сонсоод бидэнд их зүйл бодогдлоо. Бид наймдугаар ангиа төгсөөд тэр хоршоололд нэг хэсэг маань, бас 13 хүүхэд ингэний фермд илгээлтээр ажиллахаар шийдвэрлэж байна >> гэж Өмнөговь аймгийн Булган сумын найман жилийн дунд сургуулийн долдугаар ангийн хэсэг сурагч << Залуу нас мөнхийн дуудлага >> уралдаант нэвтрүүлгийн нэгэн дугаарыг сонсоод бичсэн захидалдаа өгүүлжээ. Энэчлэнгээр сонсогч олон түмэн << Ургацын далай >> , << Малчин >> радио станц, << Таван эрдэнэ >> зэрэг нэвтрүүлгийн тухай олон арван захидал ирүүлдэг байна. Гэтэл << Ажилчин >> , << Залгамжлагч >> радио станц, << Эх орны төлөө >> , << Сурган хүмүүжүүлэх яруу найраг >> зэрэг олонхи нэвтрүүлгийн талаар сонсогчдын санал сэтгэгдэл дундуурхан байгаа нь эдгээрийн чанар сайнгүй, агуулга хэлбэрийн дорвитой ахиц, өөрчлөлт гарахгүй, төрөл зүйл нь баяжихгүй, радио сэтгүүлч, уран бүтээлчид бичлэг, туурвилдаа шүүмжлэл, дүгнэлттЭй хандаж, байнгын эрэл хайгуул хийж, ухаан зарж, хүч сорин уйгагүй ажиллах талаар дутмагаас шалтгаалж байна. 

Манай радио нэвтрүүлэг улс орны болон олон улсын чухал үйл явдлыг цаг тухайд нь сонсогчдод хүргэн мэдээлэх талаар жилээс жилд шуурхай болж байгаа боловч шинжлэх ухаан техникийн мэдлэг, оюуны баялгаа зузаатгах гэсэн манай сонсогчдын эрмэлзлийг хангах тухайд намын их хурлаас хойш дорвитой ахиц гаргаж бас л хараахан чадаагүй байна. Шинжлэх ухаан техникийн мэдлэг сурталчлах талаар шинэ санаачилга илт үгүйлэгдэж байна. Тэрчлэн сонсогчдын оюуны баялгийг арвижуулахад чиглэсэн танин мэдүүлэх, соён гэгээрүүлэх өгөөжтэй нэвтрүүлгийг ч радиогоор сонсохыг ялангуяа хүүхэд залуус хүлээсээр байна. Нэвтрүүлэг бүрийн зорилго, чиглэлийг оновчтой тогтоож агуулга, хэлбэрийг гүнзгийрүүлэн боловсронгуй болгоход үргэлж санаа тавихын хамт сэтгүүлч, уран бүтээлчдийг амьдрал үйлдвэрлэлийн гүнд оруулж нарийн судалгаа хийж, ул буурьтай бичих чадвар эзэмшүүлэх, ур чадварыг нь байнга төгөлдөржүүлж аливаа асуудлыг сонгож, түүний гол агуулга, үндсэн санааг оновчтой цөөн үгээр, тодорхой баримтаар хурц, тод илэрхийлэх дайчин шүүмжлэл, хошин шог төрөл зүйл ашиглах зэргээр өгөөж, чанарыг нь дээшлүүлэх шаардлагатай байна. Цаг үеийн чухал асуудлаар радио аян, дуудлага зохиох, өндөр бүтээлийн өдрүүд, нэрэмжит уралдаан зарлаж дүгнэх, шефлэн авч туслах, байгууллага, газруудтай хамтран үзлэг шалгалт явуулах зэрэг идэвхтэй хэлбэрийг бататгаж, үр нөлөөг нь сайжруулах, нэвтрүүлэг бүрийг сонсогчдод шинэ мэдлэг олгож, шинэ санаа төрүүлэхүйцээр бүтээлчээр бэлтгэх ёстой. 

Бичих сэдэв, дэвшүүлэх асуудлынхаа мөн чанарыг гүнзгий танин мэдэж өнөөгийн байдал, хэтийн төлөвийг нь сайтар цэгнэн үзэж сайн туршлага, тохиолдож байгаа бэрхшээл, шийдвэрлэх арга ухааныг итгэл үнэмшилтэйгээр нээн үзүүлж, сонсоход ойлгомж, сонирхолтой, сургамж өгөөжтэй, улмаар хөдөлмөрчдийн ажил амьдрал, мэдлэг хүмүүжилд нь үнэхээр дэм тус үзүүлж чадах хэмжээнд бэлтгэх нь радио сэтгүүлчийн гол зорилт байх ёстой. 

Олон түмэнтэй холбоогоо бэхжүүлж, тэдний хүсэл эрмэлзэл, санал бодлыг солилцуулж байх талаар намын их хурлын заалтыг хэрэгжүүлэхэд радиогийн асар их боломжийг бүрэн дайчлахын тулд редакц, сонсогчдын уулзалт, ярилцлага, радио хурал, дуудлага зэрэг олон хэлбэрийг бүтээлчээр ашиглахаас гадна идэвхтний эгнээг өргөтгөж, тэднийг хамтын үзлэг, сурвалжлагад өргөнөөр оролцуулах хэрэгтэй байна. 

Радио техникийн боломжийг шавхан дайчилж орчин үеийн авиа бичлэгийн арга хэрэгсэл, ах дуу социалист орнуудын радио нэвтрүүлгийн туршлага, шинэ ололтыг эзэмшиж, ардын болон сонгодог хөгжим, уран уншлага, байгалийн дуу авиа зэргийг бүтээлчээр ашиглах тэрчлэн нэвтрүүлэгчийн соёлыг дээшлүүлэх, уран илтгэгч, уншигчийн чадвар эзэмшүүлэх талаар шинэчлэл хийх цаг болжээ. 

Нэвтрүүлгийг маш чухал сэдвээр, хичээнгүйлэн бэлтгэж явууллаа ч гэсэн зориулсан эзэндээ сонсдож, сэтгэл санаанд нь хүрч ажил үйлсэд нөлөөлөхгүй бол үнэ цэнэ нь буурна. Оны эхний есөн сарын байдлаар радиогийн зөвхөн дөрвөн редакцийн бэлтгэн явуулсан нэвтрүүлэгт дөч шахам байгууллага, газрын ажлын дутагдал, доголдол шүүмжлэгдсэн атал тэдгээрийн гуравны хоёр одоо болтол нэвтрүүлгийн мөрөөр ямар ажил зохиосон нь тодорхойгүй байна. Хэвлэл, мэдээллийн нийтлэл, шүүмжлэлийг цаг тухайд нь соргог тусган авч түүний мөрөөр ажил хэрэгч арга хэмжээ авдаг байх үүрэгтээ хариуцлагатай хандах тухай намын XIX их хурлын заалтыг иш үндэс болгож манай нам улс, олон нийт, аж ахуйн байгууллагууд радио нэвтрүүлгийн мөрөөр бүтээлч ярилцлага явуулах, нэрэмжит ажил өрнүүлэх, шүүмжлэлт нэвтрүүлгийг нийтээр хэлэлцүүлэх, ажил хэрэг болгож дүгнэж байх зэргээр санаачлах ёстой. Нөгөө талаар нэвтрүүлгийнхээ эцсийн үр дүнг гаргаж, радиогоор сурталчилсан туршлага нэвтэрсэн, шүүмжилсэн дутагдлыг арилгасан эсэхийг шалгаж байгууллага, газар, хамт олон, хүмүүсийн  авсан үүрэг, амлалтын биелэлтийн явц, олон нийтийн санал шүүмжлэлийн дагуу зохиож байгаа ажил, түүний ур дүнг эргэн сонирхож, сурвалжлан мэдээлж, тэдгээрийг олон түмний хараа хяналтад ил тод байлгах үйл ажиллагаагаа радиогийн байгууллага идэвхжүүлэх хэрэгтэй байна. 

Радио нэвтрүүлгийг сонсогчид чих тавин, амьсгал даран чагнаж, дуу хураагчдаа бичиж авах, дахин дахин сонсох хүслийг нь бадрааж, тэдний Хөгжмийн болон ярианы соёлын түвшинг байнга дээшлүүлэн баяжуулж, улс төр, эдийн засаг, онолын мэдлэгийг зузаатгаж, тэргүүн туршлагын сангаа арвижуулахад нь тус хүргэж шинэ шинэ амжилтад зоригжуулагч эх орны уриа дуудлага болж байх нь Монголын радиогийн хамт олны нэр төрийн хэрэг мөн. 

