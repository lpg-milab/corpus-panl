Хорт хавдрыг даван туулсан эмэгтэйчүүд "Сэтгэлийн хүч" нийгэмлэгт нэгджээ

Стрессээ хадгалаад явбал өвчин болно шүү гэж тэд захиж байна Халзан байсан эмэгтэйчүүдтэй уулзав. Харин одоо тэдний үс өтгөн гэгч нь ургажээ. Хорт хавдраар өвдөж, химийн эмчилгээ хийлгэн, 
үс нь туг тугаар халцран унахын зовлонг үзсэн энэ эмэгтэйчүүд хэцүү бүхнийг даван туулсан жороо "Сэтгэлийн хүч" хэмээн нэгэн дуугаар хүлээн зөвшөөрсөн юм. Тэдний ахмад нь Б. Эрдэнэцэцэг эмч. Гуч гаруй жил сэтгэцийн эмчээр ажилласан түүнийг ч хорт хавдар тойрсонгүй. "Стрессээ дотроо хадгалаад явбал өвчин болно шүү. Өвдөхгүйн тулд сэтгэлээ ариун байлгаарай. Өвдсөн тохиолдолд сэтгэлийн тэнхээтэй байх хэрэгтэй" гэж тэр захисан. Сэтгэл зүйн бэлтгэлтэй байсан ч хорт хавдар гэсэн онош дуулаад хүнд цохилтод орсноо тэрбээр дурслаа. Хөдөөнөөс ирсэн хүмүүс энэ мэдээг бүр ч хүнд хүлээж авдаг гэж тэд ярьцгаав. Лам хар, ардын эмнэлгээр гүйж, чулуу хаданд мөргөсөөр яг эмчилгээ хийлгэх болохоороо мөнгөгүй болчихдог зовлонг нь ч дурсацгаалаа. Тэнгэр хол, газар хатуу энэ үед нь сэтгэлийн дэм үзүүлэх нь тэдний зорилго юм байна. "Сэтгэлийн хүч" нийгэмлэгийг санаачлагчдын нэг, зөвлөгөө өгөх төвийн эмч А.Нинжбадгар "Өвчний тавиланд сэтгэл санаа чухал. Хүний сэтгэл санаа дархлаанд нөлөөлж байдаг нь гадаадын олон судалгаагаар нотлогдсон" гэж онцлов. Өвчний тавиланд эмч хүн 30-40 хувь нөлөөлдөг бол үлдсэн хувь нь өвчтөнөөс хамаардаг аж. Өвчтөний сэтгэл санаа эм тариаг яаж хүлээж авахыг шийддэг гэсэн түүний үгийг бусад нь хүлээн зөвшөөрөв. "Сэтгэлээр унасан хүн химийн тариа хийлгэх гэхээр цагаан цогцос нь уначихдаг" гэж тэд ам амандаа хэллээ. "Химийн тариаг долоо хоногийн дотор хийлгэж дуусая гэж бодсон. Тэгээд тариа хийж байхад миний цагаан цогцос ерөөсөө унаагүй шүү" гэж Б.Эрдэнэцэцэг хуучлав. Цусанд байдаг дархлааны үзүүлэлт нь цагаан цогцос аж. Сэтгэл, дархлааны уялдаа холбоог судалдаг анагаах ухааны салбар ч байдаг юм байна. Айсан, цочсон үед цусанд асар их өөрчлөлт гардгийг  ч эмч иш татлаа. Хавдар судлалын төвийн эмч нарын дэмжлэгтэйгээр тэд жилийн өмнөөс ганцаарчилсан зөвлөгөө өгч эхэлжээ. -Манай өвчтөнүүд гэр бүлээрээ "нүүж" явдаг гэж А.Нинжбадгар эмч наргиа болгосон. Нэг хүнийг арваад хүн дагаж санаа зовж явдаг болохоор ар гэрийнхэнд нь ч бас сэтгэл зүйн зөвлөгөө илүүдэхгүй. "Эдгэрсэн хүмүүс зөвлөгөө өгөх нь өвчтөнүүдэд тун ч сайн нөлөө үзүүлдэг гэнэ шүү. "Өөртэйгээ адилхан хүнийг хараад тайвширдаг" гэдгийг зовлонг нь туулаад гарсан энэ эмэгтэйчүүд андахгүй. Өвдсөн хүмүүсийн уулзалт зохион байгуулдаг нь архинд донтсон хүмүүсийг эмчлэх "АА" нийгэмлэгийнхтэй адилхан зарчмаар явдаг аж. Хөнгөвчлөх эмчилгээ хийлгэж буй өвчний төгсгөлийн шатанд яваа хүмүүст ч тэд тусламжийн гараа сунгадаг юм билээ. Хорт хавдраас урьдчилан сэргийлэхэд хувь нэмрээ оруулахыг тэд хүсдэг. "Хорт хавдрын шалтгаан тодорхой биш. Гэхдээ эрдэмтдийн судалгаагаар стресс нь хавдар үүсгэх гол шалтгаан байж магадгүй гэж үздэг" хэмээн А.Нинжбадгар эмч тайлбарлав. 250-иад өвчтөнтэй ажилласан түүний туршлага нь ч амьдралын шуурганд өртсөн хүмүүс хорт хавдраар өвдөж буйг нотолж байгаа аж. Түүнд хандсан өвчтөнүүдийн далаад хувь нь "Сэтгэлийн цохилт авч, түүнийгээ удаан тээсэн хүмүүс" байжээ. "Өвчний тавилангаа удирдаж чадсан" гэж хэлсэн Б.Эрдэнэцэцэг эмч даралтаа ихсэхээр өөрийгөө итгүүлэх дасгал хийж буулгаж сурсан гэсэн. "Тархиндаа асаасан улаан гэрлээ унтраа" гэсэн түүний командыг нөхөд нь санаж явдаг аж. -Би өвчтэй гэсэн улаан гэрэл тархиндаа асаагаад байвал өвчиндөө дохио өгөөд эдгэрэлтэд муугаар нөлөөлдөг гэж "ерөнхий командлагч" тайлбарласан. "Одоо битгий ирээрэй. Эмчилгээ болсон" гэсэн эмчийнх нь үг тархин дахь улаан гэрлийг нь унтраасан юм байж. А.Нинжбадгар эмч ийм нэгэн түүх ярьсан юм. -Би хэзээ үхэх вэ гэж эмчээсээ байнга асуудаг өвчтөн байж л дээ. Эмч нь нэг удаа түүнд цонхоор харагдах модны навчийг зааж "Тэр навч унасан цагт чи үхнэ" гэж хэлсэн аж. Өвчтөн навчийг харсаар байлаа. Өвөл, хавар зун өнгөрч, сүүлдээ навчаа ч мартаж орхижээ. Хэзээ хойно "үхлийн дохиогоо" санаад эргэж ирэхдээ мөнөөх навчийг хэзээ ч унахгүйгээр бэхлэж орхисныг мэдсэн гэнэ... 
Б.Эгшиглэн
