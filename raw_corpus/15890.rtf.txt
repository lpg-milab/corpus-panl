№241  (15890)   
1984 ОНЫ АРАВДУГААР    САРЫН 7..
ҮРЖЛИЙН АЖЛЫГ ШИНЭ ШАТАНД ГАРГАЯ

Мал аж ахуйн үржлийн ажлыг сайжруулах зарим хэмжээний тухай МАХН-ын Төв Хороо, БНМАУ-ын Сайд нарын Зөвлөлийн энэ оны тогтоолд << . . . мал өсгөх, бүтээгдэхүүний үйлдвэрлэлийг нэмэгдүүлэх талаар тавигдсан зорилтыг хангахын тулд мал аж ахуйн үржлийн ажлын зохион байгуулалт, чанарыг дээшлүүлэн, шинэ шатанд гаргаж, малын ашиг шимийг нэмэгдүүлэх дэс дараатай арга хэмжээг төлөвлөгөөтэй хэрэгжүүлэхийн нам, улс, олон нийт, хөдөө аж ахуйн нийт байгууллагад >> даалгасан байна. 

Мал аж ахуйн үржлийн ажлыг чиглэсэн зорилготой, сайн зохион байгуулбал малын ашиг шимийг дээшлүүлэх үлэмжхэн бололцоотойг манай бригад нэгдэл, аж ахуйн туршлага харууллаа. Увс аймгийн Малчны сум Баяд омгийн хонийг шилж сонгон үржүүлж, ноослох нь гарцыг нэмэгдүүлэн, аймгийнхаа дунджаас 20 гаруй хувь илүү болгов. Энэчлэн үржлийн ажлыг чиглэсэн зорилготой зохион байгуулж байгаа газар олон байна. Энэ нь нутгийн шилдэг малыг үржүүлж, ашиг шимийг нь хөрөнгө, хүч их зарцуулалгүйгээр нэмэгдүүлж болох их нөөц байгааг харуулах нэгдэл, аж ахуй бүрт нийт сүргээсээ ялгарахгүй их ашиг шимтэй, бие бялдар нь сайн хөгжсөн мал олон байгаа боловч түүнийг шилж ялган, тусгай ферм, бригад, суурьд төвлөрүүлж, үржлийн шилдэг мал бойжуулж, өөрийнхөө хэрэгцээг хангах ажлыг нэлээд нэгдэл, аж ахуй одоо болтол хийгээгүй байна. 

Зарим аймагт үржлийн малын бригад, ферм цөөнгүй байгаа боловч үржлийн ажлыг нарийн төлөвлөгөө, дэс дараатай зохион байгуулахгүй, түүнд тавих хяналт сул байгаагаас тодорхой үр дүн гарахгүй байгаа юм. Үржлийн ажилд оршиж байгаа энэ мэтийн дутагдлаас болж гарах, ноос, ноолуур, сүү зэрэг мал аж ахуйгаас авдаг гол ашиг илт тогтвортой нэмэгдэхгүй харин ч буурах хандлага зарим газар байсаар байна. Өнгөрсөн онд хонь бүрээс авсан ноос Архангай, Хэнтий аймагт улсын дунджаас доогуур байв. 

Иймээс нэгдэл, аж ахуй бүрт ойрын хоёр жилд багтаан, нийгмийн малд шилэлт хийж ашиг шим сайтайгаар нь үржлийн бригад, ферм байгуулбал зохино. Улмаар үржлийн аж ахуйнууд үржлийн ажлыг үлгэр жишээчээр зохион байгуулж, ноос, сүү, мах гэх мэт ихтэй удам хэвшлийн малыг өсгөн, түүний үүлдэрлэг чанарыг улам дээшлүүлж, нэгдэл аж ахуйн үржлийн фермийн өндөр ашиг шимтэй малаар хангах үүрэгтэй.

Нарийвтар ноост << Орхон >> үүлдрийн хонь үржүүлэх Орхоны сангийн аж ахуйд нэгдүгээрээс дээш ангийн хонь 25 хувийг эзлэх болж, сүргийн дунджаар нэгжээс авах ноос 3, 7 кг хүрч, үүлдрээр батлагдсан үеийнхээс 37 хувь нэмэгдсэн байна. Гэтэл малын дулаан байр, тэжээлээр хөдөө аж ахуйн нэгдлүүдээс хавьгүй сайн хангагдсан Хэнтий аймгийн Өндөрхааны хонины үржлийн аж ахуйд нэг хониноос авсан ноосны хэмжээ буурч, 1983 онд зуун хээлтэгчээс дөнгөж 46 төл бойжуулжээ. Мөн Дорнод аймгийн Эрээнцавын хонины үржлийн аж ахуй өнгөрсөн онд зуун хээлтэгчээс 36 хурга бойжуулжээ. үржлийн зарим нэг аж ахуйд малын ашиг шимийн хэмжээ ингэж өсөхгүй, төл бойжуулах ажил ийм доод хэмжээнд байна

Зарим нэгдэл, сангийн аж ахуйд өндөр ашиг шим нутгийн шилдэг омгийн мал үржүүлэх фермийг улсын хөрөнгө, хүчээр байгуулж үржлийн мал бойжуулж байна. Эдгээр фермд үржлийн ажлын хэмжээ, бойжуулж байгаа төл, үржлийн малын анги чанарт тавих шаардлага улсын үржлийн аж ахуйнхтай нэгэн адил байх ёстой. Ингэснээр ойрын үед нэгдэл, аж ахуй бүрийг стандартын шаардлага хангасан үржлийн хээлтүүлэгч малаар хангах болно. 

Хөдөө аж ахуйн Яам, түүний орон нутгийн байгууллага үржлийн ажилд байнга хяналт тавьж, малын ашиг шимийн хэмжээ, сүргийн чанарын дээшлэлт хэрхэн сайжирснаар тэдний ажлыг дүгнэж байвал зохих. Мөн улсын мал аж ахуйн үржлийн нэгдэл, үржил селекцийн улсын станцууд үржлийн ажлын зохион байгуулалт, чанарыг сайжруулахад хүчээ төвлөрүүлж уг ажилд оршиж байгаа дутагдлыг арилгах тодорхой арга хэмжээ авах нь чухал. Энэ үүргийг хэрхэн биелүүлснээр үржлийн ажлын үр дүн шууд шалтгаална. 

Өндөр ашиг шимт малын үр төлийг богино хугацаанд өсгөн олшруулж, мал сүргийн чанар, ашиг шимийг нэмэгдүүлэх үндсэн арга зохиомол хээлтүүлгийн хэрэглэхээс бэрхшээж, төлөвлөгөөг тасалдуулдаг орон нутгийн зарим байгууллагын дутагдлыг арилгаж, уг ажлын бэлтгэлийг сайн хангаад, чанарыг дээшлүүлэхийг, мал аж ахуйн үржлийн албаны төв, орон нутгийн байгууллага анхаарах хэрэгтэй. 

Мал аж ахуйн үржлийн ажлыг нэгдэл, аж ахуйд гардан гүйцэтгэгч зоотехникч нарын энэ үүргийн биелэлтийг малын өсөлт, нэгжээс авч байгаа ноос, ноолуур, сүү, махны нэмэгдсэн байдлаар хэмжих ёстой. Зоотехникч бүр үржлийн малын ашиг шимийн хэмжээ, чанарт хяналт хэмжилт хийж бүртгэх, ангилах, шилж сонгох замаар шилдгийг нь үржүүлж, арвин ашиг шимт сүрэгтэй болохын төлөө мэдлэг чадвараа дайчлах ёстой. 

Үржил, селекцийн ажлын аргыг улам боловсронгуй болгож, хэрэгцээ, байр, тэжээлийн бололцоог сайтар бодолцож, малыг эрлийзжүүлэх, эрлийз малын ашиг шимийн хэмжээ, чанар, төлийн бойжилтыг дээшлүүлж, үр дүнг нэмэгдүүлэх, нутгийн малыг шилж сонгон үржүүлэхэд чиглүүлсэн төлөвлөгөөг нэгдмэл, аж ахуй бүр боловсруулж хэрэгжүүлбэл зохино. 

Үржил селекцийн ажлыг шинжлэх ухааны үндэстэй боловсруулж, үр дүнг нь ахиулах ажлыг мэргэжлийн тодорхой удирдлагаар хангах үүргээ мал аж ахуйн эрдэм шинжилгээний хүрээлэн, туршлагын ангиудад амжилттай хэрэгжүүлж, үржлийн ажлыг шинэ шатанд гаргах хэрэгтэй байна. 

