Г.ДАМБА

ХОЖУУ УХААРАЛ 
 
Ногоон гэрэл асмагц явган зорчигчид зам гатлахаар пөг пөг шогшив. Дэрмээ тэднийг хараад хөх инээд нь хүрэв.
<<Хөөрхий муусайн явгачуул яасан ч аймхай, өрөвдмөөр юм бэ дээ. Ногоон гэрэлтэй байхад л эднийг машин ирээд дайрчих юм гэнэ дээ. Хэ, хэ, хэ,.. Хүн гэдэг дандаа л нэг яльтай яльгүй юмнаас айж эмээсээр яваад нэг насыг дуусгах арчаагүй ч амьтан юм даа... >> гэж бодолхийлэн тэхийтэл алхаж явтал тархин дээр нь чагнаал тасхийж сүмбэ шиг хар машин шуугин ирж гэдэс руу нь лугхийтэл мөргөн тээр тэнд үсэргэв.
Машинаас жолооч залуу ишиг харсан ирвэс шиг дүүлэн гарч ирээд Дэрмээг засмалын голоос заамдан дугтарч босгоод,
- Сохойсон муу нохойн гөлөг чи үхэх мөрөөрөө үхэхгүй машинд дайруулж хүн хэрэгт хийх чинь дутаа юу гэж чарлав.
- Ногоон гэрэлтэй байхад чи яаж байна... ?
Машин харахгүй гөлөрч явж дугуйны нөхөөс болох шахсан мөртлөө бас цор цор хийж хүний уур хүргэсэн тэр муу явганы багалзуурыг жолооч залуу базаад цааш нь нэг ч үг хэлүүлсэнгүй. Зам гатлах, гэрлэн дохионд итгэх гэдэг ямар ч аюулд хүргэж болохыг яс махандаа хүртэл ухаарсан Дэрмээ дараачийн замыг яаж гатлая гэхээс зүрх нь үхэж өвдөг нь чичрээд хэсэг зогсов.
Тэгж тэгж ногоон гэрэл асмагц уурга авсан эмнэг хангал морь шиг тачигнуулж гарав.
Хоёр талаас дайрч довтлох машин тэрэг ойр байна уу үгүй юу гэж хялалзан гүйж явтал тасхийсэн их дуу гарч нүднээс нь гал утаа манасхийж, замын дунд годройтон ойчив.
- Байхгүй ээ, байхгүй хамар ам цааш нь чихчихлээ гэж эмэгтэй хүний гаслан хашгирах, шүглийн тасхийсэн дуу, машины харжигнаж хүржигнэсээр дөтлөн ирэх нь сулхан сонсогдсоор Дэрмээ ухаан алдав.
Тэр арван дөрөв хоногийн дараа гэмтлийн эмнэлгээс гарахдаа <<Дахин шалгалтаа өгч жолоочийн үнэмлэхээ авдаг л юм бол явган улсын дундуур туучин дайрдаг булай явдлаа бүрмөсөн цэглэх юм шүү. Жолооч бидний дунд машин барихаараа хүнээ алдаж сагсуурдаг овилгогүй улс олон бий. Тэд над шиг үнэмлэхээ хураалгаж хоёр зээрдээрээ таваргахынхаа үед л явган хүний зовлонг ойлгоно доо... >> гэж үглэж явав.

1988 он
 
 
 
