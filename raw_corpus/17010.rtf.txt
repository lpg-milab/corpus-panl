№107 (17010) 
1988 оны тавдугаар сарын 4.  
НЭГДСЭН БОДЛОГО 

Салбар, үйлдвэрлэлийн нэгжийг хамарсан, алс хэтийг харсан, шинжлэх ухааны үндэслэл сайтай техник, технологийн нэгдсэн бодлого боловсруулж хэрэгжүүлэх нь нийгмийн үйлдвэрлэлийг эрчимжүүлж, түүний үр ашиг, бүтээгдэхүүн, ажил, үйлчилгээний чанарыг дээшлүүлэх нэг хүчин зүйл мөн. Аж ахуйн механизмыг боловсронгуй болгох, бүтээгдэхүүний чанарыг сайжруулах тухайд 1987 онд гаргасан МАХН-ын Төв Хороо, Сайд нарын Зөвлөлийн тогтоолын дагуу төлөвлөлтийн шинжлэх ухааны үндэслэлийг сайжруулахад техник, технологийн нэгдсэн бодлого шийдвэрлэх үүрэгтэй. << Хэтийн чиглэл бүхий техникийн нэгдсэн бодлого боловсруулж хэрэгжүүлэх, шннжлэх ухаан, техникийн ололтыг үйлдвэрлэлд нэвтрүүлэх, үйлдвэрлэлийг эрчимжүүлэх, үр ашгийг нь дээшлүүлэхэд яам, газрын хүч чармайлтыг төвлөрүүлэх ёстой >> гэж нөхөр Ж. Батмөнх МАХН-ын XIX их хурал дээр хэлсэн билээ. Хөнгөн үйлдвэрийн Яам зарим төрлийн бүтээгдэхүүн үйлдвэрлэх чиглэлээр техник, технологийн бодлого боловсруулж хэрэгжүүлэх эхлэл манайд тавигдсаныг тууштай үр дүнд хүргэх шаардлагатай байна. Манай үйлдвэрүүдэд зөөлөн савхи үйлдвэрлэх техник, технологийн бодлогыг боловсруулж шинжлэх ухаан, техникийн ололт нэвтрүүлэх улсын төлөвлөгөөнд тусган хэрэгжүүлж эхлээд 1987 онд нийт 872 мянган шоо дөрвөлжин метр зөөлөн савхи үйлдвэрлээд, олон улсын стандартын хэмжээнд хүрсэн бүтээгдэхүүн хийж, экспортод гаргаж 9, 3 сая төгрөгийн ашиг олсон баримт шинэ технологийн хичнээн чухал болохыг харуулж байна. 

1986 оноос монгол савхины боловсруулалт сайжирч, дэлхийн зах зээл дээр өрсөлдөх чадвар дээшлэн ХБНГУ, Итали, Франц, Швейцари зэрэг оронд зөөлөн савхиар хийсэн бүтээгдэхүүн борлуулах болсон нь техник, технологийн нэгдсэн бодлогын анхны нааштай алхам юм. Өөртөө байгаа түүхий эдийн шинж чанар, онцлог, нөөцийг эрдэм шинжилгээний болон холбогдох яам, газар, байгууллагатай хамтран нарийвчлан судалж, дэлхийн шилдэг стандартын хэмжээнд буюу болж өгвөл түүнийг давахаар чанарлаг бүтээгдэхүүн үйлдвэрлэх өвөрмөц онцлогтой шилдэг технологи бий болгох өргөн хүрээтэй ажил зохион байгуулах хэрэгтэй байна. 

Үндэсний өвөрмөц технологийг бүтээж хэрэгжүүлэхэд шаардагдах техник, хоног төхөөрөмж, машин механизм, автоматжуулалтын болон компьютерын техник хэрэгсэл, хэмжих, хянах, зохицуулах багаж, тоноглолыг оновчтой сонгон авах, чадварлагаар эзэмших, овсгоотойгоор олж захиалах, зохион бүтээж үйлдвэрлүүлэх, тэрчлэн мэдлэг, авьяастай боловсон хүчнийг урьдчилан сургаж бэлтгэх хэрэгтэй байна. Үйлдвэрлэл технологийн бэлтгэлийг хангах, байгаа технологио боловсронгуй болгох, үйлдвэрлэлийг шинэчлэх, өргөтгөх, сэлбэн тоноглох буюу шинээр байгуулах, шаардагдах зураг төслийг шинэ сэтгэлгээгээр өндөр түвшинд боловсруулах асуудалд онцгой анхаарах цаг боллоо. Дээрх ажилд системийн болон бусад эрдэм шинжилгээний байгууллагаас гадна инженер, техникийн ажилтан нарын мэдлэг мэргэжил, техникийн бүтээлч сэтгэлгээ, эх оронч үзэл бодол, идэвх санаачилгыг дайчлан ашиглахад чиглэсэн техник, технологийн нэгдсэн бодлого тууштай баримтлан хэрэгжүүлэх ёстой. 

Техник, технологийн нэгдсэн бодлого боловсруулан хэрэгжүүлэх талаар яам, улсын хороо, тусгай газар, үйлдвэр, аж ахуйн нэлээд байгууллага хангалтгүй анхаарч идэвхгүй хандаж цаг алдаж байна. Үйлдвэрлэлийн үр ашиг, бүтээгдэхүүний чанарыг дээшлүүлэх, алдагдалгүй, үр ашигтай ажиллахад техник, технологийн нэгдсэн оролдлогогүйгээр амжилт олохгүй нь тодорхой. Иймээс юуны урьд үйлдвэрлэлийн болон бүтээгдэхүүний техник, технологийн өнөөгийн хүрсэн түвшинд үнэлгээ өгч, дэлхийн ижил төрлийн шилдэг бүтээгдэхүүнтэй харьцуулан үзэж дүгнэлт гарган бүтээгдэхүүний чанарыг сайжруулах зорилтыг үе шаттайгаар тодорхойлж, техник, технологийн шинэчлэлтийн болон чанарын программ боловсруулах шаардлагатай юм. Үйлдвэрлэл, бүтээгдэхүүний техник, технологийн түвшинд үнэлгээ өгч, техникийн шинэчлэлтийн программ боловсруулах ажлыг Шинжлэх ухаан, техник, дээд боловсролын улсын хороо өнгөрсөн оны сүүлчээс зохион байгуулж зохих аргачлалыг боловсруулж яам, улсын хороо, тусгай газарт тараасан боловч одоогоор ажил төдий л ахицгүй зөвхөн эхлэлийн төдий байгаагаар барахгүй Улсын барилгын хороо, Холбооны Яам тэрхүү аргачлалыг системийн үйлдвэр, аж ахуйн газартаа ч хүргээгүй байна. 

Чухамхүү техник, технологийн нэгдсэн бодлогыг нарийвчлан боловсруулсны үндсэн дээр ямар үйлдвэрийг өргөтгөх, шинэчлэх, сэлбэн тоноглох, ямар үйлдвэрлэлийг шинээр зохион байгуулах, алийг нь дэлхийн шилдэг стандартын түвшинд хүргэх чиглэлийг зөв тодорхойлж, хөрөнгө оруулалтыг оновчтой хийж үйлдвэрлэлийн үр ашгийг дээшлүүлэх боломжийг бүрдүүлж чадна. Шинэ таван жилийн төлөвлөгөө боловсруулах хариуцлагатай үе тулж ирсэн учраас нэгдсэн бодлого, юуны өмнө үйлдвэрлэлийн техник, технологи түвшинд үнэлгээ өгч, техникийн шинэчлэлтийн программ боловсруулах ажлыг эрчимжүүлэхэд яам, улсын хороо, тусгай газрууд онцгой анхаарал тавих хэрэгтэй болж байна. 

Техник, технологийн ул суурьтай нэгдсэн бодлого боловсруулж хэрэгжүүлэхийн тулд эх орны түүхий эдийн шинж чанар, онцлогийг нарийвчлан судалж, түүнд тохирсон үндэсний өвөрмөц технологийг боловсруулах, судалгаа, шинжилгээ, зураг төсөл, зохион бүтээх ажлыг эрчимжүүлэх, явцуу дамжлагыг арилгах, дээрх чиглэлээр үйлдвэрлэлийн нэгжийн дэргэд эрдэм шинжилгээний хэсэг бий болгож, үйлдвэрийн шинжлэх ухааныг хөгжүүлэх, түүнд инженер - техникчдийн хүч авьяасыг дайчилж өргөн оролцуулах, инженерийн үүрэг роль, хариуцлага, нэр хүнд, өгөөж, санаачилгыг дээшлүүлэх талаар цогцолбор арга хэмжээ авч хэрэгжүүлэх ажлыг хойшлуулахгүйгээр зохион байгуулах нь яам, улсын хороо, тусгай газар, юуны өмнө Шинжлэх ухаан, техник, дээд боловсролын улсын хорооны тулгамдсан зорилт мөн. 

