Хоёрдугаар амаржих газарт мэндэлсэн хүүхдүүд

Үе мөчний идээт үрэвслээр өвчилсөн байжээ Нийслэлийн Хоёрдугаар амаржих газарт төрсөн хүүхдүүдэд нярайн халдвар дамжсан байж магадгүй гэсэн онош тогтоогдож, тэднийг Эх нялхсын эрдэм шинжилгээний төвд (ЭНЭШТ) хүргэсэн. 
Нэг дороос олон хүүхэд өвдөж эхэлсэн нь нярайн халдвар байж магадгүй гэсэн онош тогтооход хүргэсэн байдаг. Үүнтэй холбогдуулж, нийслэлийн Хоёрдугаар амаржих газрыг хааж, үйл ажиллагааг нь зогсоосон билээ. Арванхоёрдугаар сар дуустал Хоёрдугаар амаржих газрын ажиллах эрхийг сэргээхгүй байхаар Эрүүл мэндийн яамны шийдвэр гарсан гэхчилэн мэдээлэл ч тархжээ. Нийслэлийн эрүүл мэндийн газрын (НЭМГ) мэргэжилтэн Н.Болормаагийн хэлснээр халдвар гарсан амаржих газрын үйл ажиллагааг анх 21 хоногоор зогсоосон. Ариутгал, шинжилгээ дуусч, халдвар бохирдол тархахгүй байх боломжтой гэсэн цагт Хоёрдугаар амаржих газрын үүдийг нээх тухай хэлсэн юм. Нөхцөл байдалтай холбогдуулж, ЭНЭШТ-ийн захирал С.Эрхэмбаатараас зарим зүйлийг тодрууллаа. -Хоёрдугаар амаржих газраас танайд хүргэгдсэн хүүхдүүдийн бие ямар байна вэ? -Анх ирж эмчилгээ эхэлсэн үеэсээ их дордсон хүүхэд байхгүй. Тэр үеэс хойш хоёр нь сэхээн амьдруулах тасагт байсан. Дахиад нэг нярай сэхээний тасаг руу шилжиж одоогоор гурван хүүхдийн биеийн байдал хүнд байна. Ер нь эдгээр нярайн биеийн энэ байдал нэлээд тогтонгишуу байна. -Хоёрдугаар амаржих газрыг чөлөөлсөн ч тэнд дөнгөж төрсөн, өөр тийш шилжүүлэх боломжгүй долоон эх хүүхдийн хамт үлдсэн юм билээ. Дахиж өвчилсөн хүүхэд нэмэгдэж ирээгүй биз дээ? -Өвчтэй хүүхэд нэмж ирээгүй. -Тархины идээт үрэвслийн өвчлөл бүхий нярайн халдвар байж магадгүй гэсэн оношоор тэдгээр нярай танайд ирсэн шүү дээ. Гэхдээ энэ нь онош, таамаглал болохоор шинжилгээний хариу гартал хүлээнэ гэж тухайн үед мэргэжилтнүүд тайлбарласан. Шинжилгээний хариугаар л нярайн халдвар мөн эсэхийг батлах юм гэсэн? -Гэхдээ шинжилгээний хариугаар онош батлагдах ёстой нь үнэн. -Тэгээд шинжилгээний хариу гарсан юм биш үү. Ямар дүн гарав. Энэ тухай мэдээллийг Халдвар судлалын үндэсний төвөөс авах ёстой гээд танай Нярайн эмгэг судлалын тасгийнхан тайлбар өгсөнгүй? -Шинжилгээний хариугаар эдгээр хүүхдүүд үе мөчний идээт үрэвслээр өвчилсөн гэсэн дүн гарсан. -Үе мөчний идээт үрэвсэл гэдэг нь нярайн халдвар биш юм уу? -Нярайн халдварын нэг хэлбэр л дээ. Анх л нэг дороос тийм олон хүүхэд өвчилж ирсэн нь нярайн халдвар гэж үзэх нэлээд баталгаа болчихож байгаа юм л даа. Эргэж буцаад, хэн нэгэнд нялзаах гээд байх шаардлагагүй. -Ингэж дөнгөж төрсөн хүүхдүүд үе мөчний идээт үрэвслээр халдварласан нь юунаас болсон байх вэ, хэний буруу вэ? -Энэ талаар шинжилгээ хийсэн албаныхнаас тайлбар авсан нь дээр байх. Надад тодорхой мэдэх юм алга. 
Б.ХЭРЛЭН 
