№120(16710)    
1987 оны тавдугаар сарын 20.  
Агент, агент!  

<< Хүмүүсийн хөдөлмөр, ахуйн нөхцөл, оюун санааны хэрэгцээг хангахад чиглэсэн нийгмийн нэг ч асуудал нам, засгийн анхаарлын гадна үлдэх ёсгүй >> гэж нөхөр Ж. Батмөнх МАХН-ын XIX их хуралд тавьсан илтгэлдээ онцлон дурдаад хөдөөгийн хөдөлмөрчид, эн тэргүүнд малчдад зориулсан худалдаа, ахуйн үйлчилгээг сайжруулж, материаллаг баазыг бэхжүүлж, цэг салбарыг олшруулах тухай тодорхой заасан билээ. 

Хөдөөгийн хөдөлмөрчдөд, тухайлбал суурь, бригад, хэсэг, сүү саалийн тасаг, отрын нутаг, ер нь Малчдын жинхэнэ гүнд нь эргэх дөрвөн улирлын турш байнга ажиллаж, тэднийг хэрэгцээт бараа таваараар тасралтгүй хангаж, мөн түүхий эд, бэлтгэлийн зүйлийг хүлээн авах үндсэн үүргийг биелүүлж, хүн ардын сайн сайхны төлөө тавьдаг нам, засгийн халамжийг газар дээр нь хэрэгжүүлэх хүмүүс бол худалдаа, бэлтгэлийн агент нар юм. Одоо улсын хэмжээгээр 1800 шахам агент ажиллаж, худалдаа, бэлтгэлийн системийн нийт бараа гүйлгээний арав орчим хувийг гүйцэтгэж, хөдөөгийн хүн амын нийгмийн асуудлыг шийдвэрлэхэд тодорхой хувь нэмэр оруулж байна. 

Орон нутагт агентын үйлчилгээ анх бий болсноос хойш тавиад жил өнгөрч, энэ завсар үйлчилгээний ийм хэлбэр малчид, хөдөлмөрчдийг өдөр тутмын хэрэгцээт бараа таваараар хангах арга барил, материаллаг баазын хувьд төдий л өөрчлөгдөөгүй явж ирснээс болж, орчин үеийн шаардлагаас хоцорч агентуудын санаачилга дутаж, гол төлөв сум, бригадын тов сахиж, биеэ оторлох байдал сүүлийн жилүүдэд газар авчээ. Дорнод аймгийн Хөлөнбуйр сумын нэгдлийн хоёрдугаар бригадын агент Ж. Сүрэнжав өнгөрсөн оны эцсээр сар гаруй хугацаанд малчдаар яваагүй, мөн Баянтүмэн сумын нэгдлийн Дунгийн бригадын агент Нараа хоёр сарын турш малчдад үйлчлээгүй байна. Агентуудын ийм хариуцлага, санаачилгагүй, хашин хойрго байдлаас болж малчид бараа таваараар гачигдаж, малаасаа хөндийрөн бригад, сумын төв рүү явахад хүрдгээс гадна малчдын гар дээрх арьс шир, бэлтгэлийн зүйл удаан хадгалагдаж чанар алдагдаж, үрэгдэх, улмаар бараа гүйлгээ буурах давхар давхар хохирол гардаг ноцтой дутагдал арилахгүй байна, 

Малчдын дунд ердийн хөсөг хэрэглэн байнга явж, тогтмол үйлчилдэг байсан ахмад агентуудын уламжлал зарим талаар орхигдож, машин техник шаардах, эсвэл малчдын цалин хөлс буухыг хүлээх нэрийдлээр хойргошин, цаг агаарын түр зуурын бэрхшээлээр шалтаглах зэрэг элдэв тайлбар тавих, зөвхөн бригадын өдөрлөг болохыг анаж суух зохисгүй зуршил ихээхэн дэлгэрчээ. Хүний төлөө ажиллах үүргээ хөсөрдүүлж, төв суурин газар биеийн амрыг харж, бэлэнчилж суух хандлагаар ажиллах нь үнэндээ агентын хэлбэрээр үйлчлэхийн гол утгыг алдагдуулж байгаа хэрэг юм. Худалдаа, бэлтгэлийн агентуудын ажиллах нөхцөлийг сайжруулах талаар нам, засгаас ихээхэн анхаарч өдий төдий арга хэмжээ авч ирсэн бөгөөд << Улсын аварга агент >> цол бий болгож олон хүнийг шагнаснаас гадна агентын дүрэм боловсруулан гаргаж, амынхаа уналга хөсгөөр малчдын сууриар явж үйлчилсэн агентад уналгын хөлс олгох журам тогтоосон зэргийг дурдах хэрэгтэй. 

Албаны үүрэг, зорилтоо гүнзгий ухамсарлаж, хүний төлөө санаа тавьж, аливаа бэрхшээлийг хатуужилтай даван туулж, уйгагүй их зүтгэл, идэвх санаачилгатай ажиллагаагаараа малчин олны талархал хүлээсэн шилдэг сайн агент аль ч аймагт цөөнгүй боловч, тэдний арга туршлагыг өргөнөөр нэвтрүүлэх талаар дутагдалтайгаас тэр бүрий нийт агентын хүртээл болж чадахгүй байна. 

Хөвсгөл аймгийн Баянзүрх сумын худалдаа, бэлтгэлийн агент, БНМАУ-ын худалдааны гавьяат ажилтан, улсын аварга агент М. Энэбиш 25 жил энэ ажлыг тогтвортой хийхдээ, жилээс жилд ажлынхаа амжилтыг ахиулж иржээ. Тэрчлэн Увс аймгийн Өлгий сумын нэгдлийн Чаргатын бригадын агент Д. Сүх нөхөр М, Энэбишийн туршлагыг биечлэн судалж ажилласнаар аймаг, системийнхээ аварга, 1986 онд улсын аварга агент болжээ. 

Үлгэр дууриалтай тэргүүний агентын туршлагаас үзэхэд, тэд юуны өмнө хариуцсан суурь, айл өрхийн эрэлт хэрэгцээ, ам бүлийн бүрэлдэхүүн, малын тоо, үйлдвэрлэлийн даалгавар, орлого, тар ч байтугай хэнийх ямар барааг хэдий хугацаанд хэрэглэдэг, хэн нь ямар гутал өмсдөг, хэнийхээс хэдийд хэдэн арьс шир гарахыг хүртэл нарийн судалж мэдсэндээ тулгуурлан ажлаа зохион байгуулдаг ажээ. 

Агентын худалдаа манай хөдөө, орон нутгийн нөхцөлд малчин, хөдөлмөрчдөд үйлчлэх зохистой уламжлалт хэлбэр хэвээр байх нь мэдээж зүйл боловч малчид хөдөлмөрчдийн дунд манай социалист худалдааг төлөөлсөн эд хариуцагч, үйлчлэгч төдийгүй, бас ихээхэн өндөр итгэл найдвар хүлээж, намын бодлогыг сурталчлах, хэрэгжүүлэхэд тодорхой хувь нэмэр оруулдаг чухал албан хаагч учраас агентын худалдааны арга барил, материаллаг баазыг төгөлдөржүүлэхэд орчин үеийн ололт нэвтрүүлэх хэрэгтэй байна. 

Сумдын худалдаа, бэлтгэлийн байгууллага агентуудад үйлчилгээний график баталж өгөх, авчирсан түүхий эдийг нь хүлээн авч, бараа олгох төдийгөөр хязгаарлан санаачилга гаргахгүй, хяналт тавихгүй, ерөнхий ажиллаж байна. Тэргүүний агентууд ажилдаа тооцоо судалгаа нэвтрүүлж, эрэл хайгуул хийж, хөтөлгөө морь, мухлаг тэрэг ашиглах, хөдөлмөр хөнгөвчлөх, байр агуулах барьж байгуулах санаачилга ч гаргаад байхад дэмжин дэлгэрүүлэх талаар, ялангуяа агент нарын мэдлэг боловсролыг дээшлүүлэх, шинэ дэвшилттэй арга барил эзэмшүүлэх тухайд дорвитой ажил дутагдсаар ирснийг худалдааны байгууллагууд ноцтой анхаарах цаг болжээ. Агентууд малчдад хэрэгцээт бараагаа сонгож авах, зөв хэрэглэхэд нь туслах, түүхий эдийг стандартын дагуу тордох, хадгалах арга технологийг зааж, эзэмшүүлж чаддаг зохих хэмжээний мэргэжил, мэдлэгтэй байх шаардлагыг харгалзан агентуудад мэргэжил, мэдлэг олгох, түүнийг нь ахиулах талаар тодорхой ажил зохиох хэрэгтэй байна. 

Агентын ажлыг боловсронгуй болгох, холбоо харилцааг сайжруулах, хөргөх, хатаах, давслах зэрэг шаардлагатай ажлыг механикжуулах, агуулах, зоорь, бусад хангамжийг орчин үеийн шаардлагад хүргэх зэрэг олон талын арга хэмжээг Худалдаа, бэлтгэлийн Яам, худалдааны эрдэм шинжилгээний газрууд, тэрчлэн орон нутгийн худалдааны байгууллага, нам, улс, олон нийтийн байгууллага тууштай анхаарал тавьж, өөрчлөлт хийх шаардлагатай

