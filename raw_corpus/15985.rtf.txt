№22 (15985)          
1983 ОНЫ НЭГДҮГЭЭР САРЫН 25.
Арга барилаа төгөлдөржүүлье 

МАХН-ын Төв Хорооны Улс төрийн Товчооноос << Намын анхан шатны байгууллагын дайчин чадварын үзлэгийн дүнгийн тухай >> гаргасан тогтоол нийтлэгдлээ. Зарчмын чухал ач холбогдолтой энэ тогтоолд онцлон заахдаа: << Намын анхан шатны байгууллагын дайчин чадвар, коммунистуудын үлгэрлэн дагуулах, манлайлах үүргийг байнга сайжруулж, ажлын арга барилыг нь боловсронгуй болгож, эцсийн үр дүнг үргэлж дээшлүүлж байх нь нийгмийн амьдралын бүх хүрээнд намын удирдан чиглүүлэх ролийг өндөржүүлэх, социалист байгуулалтын зорилтыг амжилттай шийдвэрлэх үндэс мөн >> гэжээ. 

Намын ажлын гол фронт болсон аж ахуйг удирдах арга барилыг улам боловсронгуй болгож, үр нөлөөг дээшлүүлэх нь манай намын нийт байгууллагын өнөөгийн гол зангилаа асуудал болж байна. Аливаа ажлын амжилт нь үнэн хэрэгтээ зохион байгуулах арга барилаас голлон шалтгаалах учраас түүнийг байнга боловсронгуй болгох шаардлагатай нь зүйн хэрэг юм. Арга барил, ажил, үйлдвэрлэлийн амьд үйл ажиллагаагаар илрэх учраас түүнийг нэгэн хэв загварт баригдах, хуучирч хоцрогдохоос үргэлж сэрэмжилж, цаг ямагт төгөлдөр боловсронгуй болж байхын тулд бид ажилдаа шүүмжлэл дүгнэлттэй хандаж, шинийг сэдэж санаачилж байх ёстой. 

Манай арга барилд хэлбэрдэж, бичиг цаастай зууралдах, хэтэрхий хуралдаж, хүнд суртал гаргах, тооны хойноос хөөцөлдөх, юм л бол комисс байгуулан сүр бадруулах зэрэг улиг болсон, үр нөлөөгүй, хэлбэр төдий зүйл түгээмэл байна. Төлөвлөгөө зохиох, шийдвэр гаргах үед идэвхийлээд түүний гүйцэтгэлийг хангах ажил, хяналт шалгалтыг сулруулдаг, эсвэл ул мөргүй, чирэгдэл зардал ихтэй шалгалт, үзлэгүүд хийж тоо бөглөдөг, аж ахуйн ажлыг удирдахдаа аж ахуйн байгууллагыг орлох, зэрэгцэн гүйцэтгэх, эрхэлсэн хүмүүсийн урдуур орж хариуцлагыг сулруулах зэрэг дутагдал оршсоор байна. 

Ажлын арга барилын хоцрогдлыг дагалдан хариуцлагагүй, зохион байгуулалтгүй, санаа амарлингуй явдал газар авч улмаар ажилд, ер нь эдийн засагт ч, ёс суртахуунд ч хохирол учруулах байгаа бөгөөд ийм кодтой дутагдал доголдол зөвхөн нэр дурдсан хэдэн аймаг, сумдад байгаа төдий биш нэлээд нийтлэг болсон үзэгдэл мөн. Аж ахуйг удирдах арга барилын дутагдал хөдөө аж ахуй, үйлдвэрээр зогсохгүй ахуй үйлчилгээ, соёл гэгээрэл, эрүүлийг хамгаалах салбарт ч байсаар байна. 

Судалгаа тооцоотой, нухацтай, дайчин, үр нөлөөтэй ажил зохиохын оронд хэлбэр, тооны хойноос хөөцөлдөж ажил, үйлчилгээний агуулга, бүтээгдэхүүний чанарыг сайжруулахаас урьд төлөвлөгөөг ямар ч үнээр хамаагүй биелүүлэхийг урьдал болгодог, үзүүлэх төдий гадаад хэлбэр баримталдаг байдал зуршил болжээ. Ийм арга барил бол үнэн чанартаа төлөвлөгөө, даалгаврыг биелүүлсэн нэр зүүх, хялбархан алдар олж, сайшаал шагнал хүртэх, түр зуурын ахиц гаргах гэсэн бэртэгчин зан үйлдлийн практик илрэл, албан байгууллага, орон нутгийн явцуу эрх ашгаар хөөцөлдөн тодорхой хэлбэр мөн. 

1984 оны улсын төлөвлөгөөнд тусгагдсан аж үйлдвэрийн гол нэр төрлийн 94 бүтээгдэхүүний гуравны нэг нь төлөвлөсөн хэмжээнд хүрээгүйгээс гадна 61 үйлдвэрийн газар борлуулалтын төлөвлөгөөг 130 гаруй сая төгрөгөөр тасалж, нэр бүхий арав гаруй аймаг мал өсгөх улсын төлөвлөгөөг биелүүлээгүй нь аж ахуйг удирдах арга барилын доголдолтой шууд холбоотой юм. Өргөн хэрэгцээний барааны нэр төрлийг олшруулах, хоёрдогч түүхий эд ашиглахын тулд БНМАУ-ын Сайд нарын Зөвлөл, Улсын төлөвлөгөөний комисс удаа дараа тогтоол гаргаж, үйлдвэр аж ахуйн газруудын төлөвлөгөөнд нь нэр заан оруулж өгсөн олон зуун нэрийн бүтээгдэхүүний нэлээд хувийг өнгөрсөн онд үйлдвэрлэж чадаагүй байна. Хүн ардад нэн чухал хэрэгцээтэй эдгээр бүтээгдэхүүнийг үйлдвэрлээгүйгээ ихэвчлэн << технологи нь эзэмшээгүй >> , << захиалгагүй, << аж ахуйн гэрээнд тусгаагүй >> гэхчлэн тайлбарлаж байгаа боловч үнэн хэрэг дээрээ хийхэд түвэгтэй атлаа үнэ багатай, тоо цөөтэй учир төлөвлөгөө биелүүлэхэд саадтай зүйл гаж түвэгшээж үйлдвэр албан газрын явцуу эрх ашигт захирагдсанаас болжээ. 

Манай ажлын арга барилын бас нэг ноцтой доголдол бол жигд бус ажиллагаа бөгөөд үүнээс болж үйлдвэрлэлийн хэвийн ажиллагаа алдагдаж байгаа юм. Намын Төв Хорооны IX бүгд хурлын шийдвэрийн дагуу энэ дутагдлыг даруй арилгах ёстой байтал шинэ оны эхний хорь хоногт зарим үйлдвэр, аж ахуйн газар мөнөөх дутагдлаа давтсаар л байна. Тухайлбал, Улаанбаатарын мод боловсруулах комбинат эхний арав хоногт нэгдүгээр сарын төлөвлөгөөт ажлын зөвхөн 1, 3 хувь, хоёрдугаар арав хоногт 9, 5 хувийг хийжээ. Энэчлэн Сүхбаатар, Тосонцэнгэлийн мод боловсруулах комбинат нэгдүгээр сарын сүүлийн арав хоногт сарын төлөвлөгөөт ажлынхаа 60 хувийг багтаахаас аргагүй байдалд хүрчээ. Ямар ч шалтгаантай байлаа гэсэн жигд ажиллагааны хэнийг ингэж алдагдуулна гэдэг бас л арга барилын дутагдал учраас шийдвэртэй өөрчлөх нь чухал. 

Аливаа ажлыг хүн зохион байгуулдаг учраас ажлын арга барилын салшгүй хэсэг нь боловсон хүчний асуудал мөн тул хүмүүсийн ажлын хариуцлага, гүйцэтгэх сахилгыг өндөржүүлэх, аль ч шатанд боловсон хүчний асуудалд намч, зарчимт байр сууринаас хандаж боловсон хүчинтэй ажиллах арга барилаа сайжруулах нь нам, улсын бүх шатны байгууллагын удирдах ажилтны анхаарлын төвд байх ёстой. 

Манай орны коммунистууд, намын байгууллагууд аж ахуйг эдийн засгийн боловсронгуй арга барилаар удирдахын тулд ажилдаа шүүмжлэл дүгнэлттэй хандаж, сайнаа бататган, саараа арилгаж, дэвшилттэй шинэ арга барил эзэмшихийн төлөө сүүлийн үед гарч байгаа зөв зүйтэй эхлэл, санаачилгыг дэмжин бэхжүүлж, намын анхан шатны байгууллага, коммунист бүрийн дайчин чадварыг дээшлүүлэхэд эргэлт гаргах хэрэгтэй байна. 

