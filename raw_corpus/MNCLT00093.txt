Л.ДАШНЯМ

ХАМГИЙН МАЯГТАЙ ЭР

	Билигт амрагчид дотроос Дэлгэрмааг олж хармагц сэтгэл зүрх нь дорхноо уулгалан догдолж, өөрөө ч мэдэлгүй  чемодан саваа дэмий л займчуулан зогсов.
	Гучин жилийн тэртээх дурсамж нь горхийн урсгал мэт хөврөн алдуурч, сайн мэдэх хэрнээ удтал сонсоогүй нэгэн сайхан аялгуу чихэнд нь зөөлхнөө эгшиглэх шиг болжээ.
	Тийн зогстол амралтын удирдлага шинэ ирэгчдийг Улаанбуландаа урив.
Хүүхнүүд тохилог дулаан байранд хуваарлагдаж, эрчүүд "сэхээн амьдруулах сэрүүн лавиран" хэмээх навтгар цагаан байшинд бөөнөөрөө орох болсноор "хүлээн авах" ажил төгсвөр боллоо.
	Ийнхүү амрагчдын ярьдгаар "хоол холбосон хонгио яриа" залгаж, үдийн зоог, үдшийн "зөөг", өрөө тасалгааны түлхүүр цоож, өмсөж гоёх хувцас хунар гэлцсээр шинэ хуучныг танилцуулах "Учрал" хэмээх ганган нэртэй үдэшлэгт очих цаг хэдүйхэн болчихсон байжээ.
	Билигт үдэшлэгт орж Дэлгэрмааг хармаар санагдсан боловч "энэ олон жил өнгөрөхөд одоо танихаа болио байлгүй дээ" гэж бодон яагаад ч юм бэ "Навтгарын найдвар" хэмээх хочтой авсан өндөр бор өвгөний хамт өрөөндөө үлдэв. Тэр нь дуу цөөн, чих хатуутай нэгэн болох тул хоёр биенээ зугаацуулан, хууч яриа дэлгэж цаг барахын зовлонгүй. Тэгээд ч хөгжим хангинан хөлийн чимээ нир нирхийгээд юун яриа хөөрөө, унтах амрахыг бодохтой манатай байлаа.
	Цонхоор үдшийн чийглэгхэн агаар сэнхийж, цэлмэг тэнгэрт ганц нэг том од гялалзан харагдана. Билигт орон дээрээ гарч, хоёр гараа толгой дороо ивэн, бодлого болон хэвтэв.
	Бага байхад сайхан байжээ гэж бодогдоно. Ер нь ч тэгээд мэдэх юмаа л хүн сайхан гэдэг болохоор үзэж өнгөрөөсөн бүхэн сайхан байх юм даа гэж урьд нь боддог байснаа санав.
	Багынх нь дурдатгал дотроос Дэлгэрмаатай цуг өндөр ачаатай машин дээр суун аймгийн  төв орсон тэр нэгэн өвлийн үдэш тов тодхон санагдана.
	Тэднийхэн голцуу замын дагуу нутагладаг байсан болохоор хүүхдүүд амралт чөлөө, хагас, бүтэн сайн, ер нь сиймхий л гарвал замын машинд дайгдан  гэртээ ирцгээгээд буцахдаа мөн л зам сахин гар өргөцгөөдөг байлаа. Машин олддог өдөр, хааяа бас олддоггүй үе ч гэж байна. Ууртай ааштай, уриалгахан эелдэг янз бүрийн л жолооч таарна.
	Бүхээгтээ хүнгүй юмуу гэр орноор нь дайрсан жолооч бол ихэнхдээ суулгаад л явна. Харин өндөр ачаатай юмуу хөнгөн тэргэнд бол гар өргөсний ч нэмэргүй. Гэтэл гар өргөөгүй байхад зогсоод суулгаад явдаг жолооч ч бас байна. Зарим нь зайтай мөртлөө "Та нар шиг муусайн нусгай жаалуудыг битгий хэл талын согоо шиг танхил бүсгүйг ч замаас авч үзээгүй!" гээд давхиад явчих ч удаа гарна.
	Машин зогсоох арга, жолооч нарыг аргадах ухааныг хүүхдүүд өөрсдөө л санаачилдаг байв. Зам дээр тоглож байгаа дүр үзүүлэн хэнэггүй явж байгаад хажуугаар өнгөрч буй машины дугуй руу зааж, нэг юм хашигарахад зогсдоггүй жолооч гэж нэг ч үгүй. Бууж хэдэн дугуйгаа пид пидхийтэл
өшиглөж аваад сая нэг санаа нь амарна. Дугуй нь хагараагүйг мэдмэгц учиргүй баярлан, "эрхгүй л заах шиг болсон юм даа. Би эсвэл эндүүрсэн юм болов уу" гэсэн шиг эргэлзэнгүй, тамхиа нэрж суухад нь аймаг явах хүүхэд аль хэдий нь тэвшин дээрээс гар даллаж зогсоно шүү дээ.
	Зогсож байгаа машин дээр ч яах вэ гарч чаддаггүй хүүхэд гэж байх биш. Харин явж байгаа машин дээр мориноосоо үсрэн суучихдаг хүүхэд бол тийм ч олонгүй. Хурдтай явахад нь бол сууна гэж санасны ч гарз. Тийм болохоор өгсүүр газар буюу хурдаа саах үед нь л учраа олно. Тааруухан хурдтай яваа машины араас давхиж очоод морин дээрээсээ үсрээд суучих тийм ч хэцүү биш дээ. Зам сахиж сурсан хамгийн дорой охин ч түүнийг чадна.
	Бидэнд "хурд хасах" арга бишгүй л байдагсан. Замын хажууд элдэв тэмдэг хийж тавихад жолооч нар голдуу хурдаа саан, зарим нь бүүр бууж харна. Тэд бол урьд өмнө тааралдаж байгаагүй хориг саадын элдэв тэмдгийг эвэртэй туулайнаас ч илүү сонирхдог улс шүү дээ. 
	Гэвч нууцаар суусан хүний аз болохоосоо "гай нь ирэх" нь олон доо. "Шангаа" хүртдэггүй өнгөрдөг хоншоортой хүүхэд тийм ч олонгүй.
	Хаана л мэднэ, эзгүй хээр ч хамаагүй буулгаад хаячихдаг жолооч нарыг алийг тэр гэх вэ. Зарим нь шуудхан л чих мушгин, эрүүн дороос "нус суга" цохих буюу цох руу нясалж, эсвэл газар мөргүүлж гарна.
	Заримдаа бас инээдтэй жолооч ч тааралдана. Дэвшин дээрээ хүн явааг мэдмэгц чөтгөр шулам нь суучихсан юм шиг "ээжээ, ааваа!" болдог жолооч байдаг л юм. Ер нь тэгээд тэр өдрийн л тэнгэр мэднэ дээ.
	Жолооч нараас "хувиа хүртээд" дуусдаг бол ч бас яамай.
	Хээр гадаа хаягдаж яваад заримдаа хичээлээ тасалчихна. Хичээл таслахаас илүү аймшиг гэж сурагч хүнд хаа байлаа. Тасалсан хичээлдээ муу авах бол жирийн хэрэг. Заалгаагүй болохоор муу авахаас ч яах вэ! Мэддэг болтлоо давтаж болох учир тэр ч гайгүй. Харин багш нарын "цээрлэл" гэж ёстой нэг зүрх зүссэн юм гарна. Ямар ч хэрцгий жолоочоос илүү адтай багш бишгүй л таарна. Хүзүүнд хүрэв үү, үгүй юу хувин хувингаар нулимс асгаруулдаг багш, шугамаар булчин томруулдаг багш, хамар монцойлгодог багш, халимаг үс туг тугаар "золигт гаргадаг" багш гээд л олон янзын "мэргэжилтэй" багш байна. Дээр үе гэдэг хэцүү шүү дээ, бүх юм дээр үеийнхээрээ л болно...
	Тэглээ ч хүүхдүүд орон гэр рүүгээ оргодгоороо оргож, ууртай ааштай, уян зөөлөн багш, жолооч наруулзсан дайралдсан хэн гуайг ч аргалахдаа аргалж, аргадахдаа аргадан, гомдлын үүлийг баяраар халж, цэнгэлийн салхийг гунигаар сольж, уйлахдаа уйлж, дуулахдаа дуулсаар нэг л мэдэхэд том хүн болцгоочихсон "бага байхад сайхан байжээ" гээд дурсаж суудаг шүү дээ...
	Унаа олддоггүй үе хааяа байдаг ч тэр өвлийнх шиг тийнхүү хоёр гурав хоногоор зам сахисан удаа нэг ч байсангүй. Цас зудтай учир жолооч нар хээр гадаа хүн хөлдчих вий гэхээс болгоомжлон "зам сахиул" суулгах дургүй ч байсан байж мэднэ.
	... Дахиадл хар үүрээр шахуу зам дээр ирлээ.Урьд өдөр нь барьсан, худлаа хэлэх хүнд таван ханатын дайтай, том хунгар гэрт авч явах жаал жуул юмаа оруулж тавилаа. Дотор нь хэдийгээр жавар хургасан ч гадаа зогсохтой зүйрлэмгүй дулаахан байв. Өврөөсөө бяцхан улаан даавуу гаргаж, хэрэг болгон авчирсан саваандаа бэхлэв. Тэгээд цасан гэрийнхээ тоонон дээр ямар ч хүчтэй салхинд тэсэхээр лав гэгч нь суулгалаа.Урьд шөнийн  бодож хоносон зүйл тэр байв. Уг нь жолооч нарын сонирхлыг татахын тулд хийх л бүхнийг хийх ёстой байлаа.
	Замын хажууд баахан хунгар овоолон, нэг том хавтгай цасан дээр "Жолооч нар аа! Зам сахисан хүүхдүүдийг даруйхан суулгаггун! Та нар хүүхэд байснаа хэзээ ч бүү мартагтун " гэж бичсэнээ сэргээж янзлав.
	Түүний нь хотын зүг яваа нэг жолооч "маш сайхан ухуулах хуудас байна" гэж магтаад, ах нь замд зөрсөн жолооч болгонд чамайг аваад яв! гэж захина хэмээн амласан юмсанжээ. Гэвч түүний гуйсан жолооч байх гэж горьдохоор ганц ч машин ирсэнгүй. Хүлээж хүлээж бүрэнхий болоход арга буюу гэртээ харьжээ.
	Хийх зүйлээ олж ядахдаа бас нэг том хунгар ховхлон, дээр нь: "Жолооч ах нараа та бүхний аян замын тань алтан шар зам өлзийтэй байх болтугайГ гэж бичээд хаа холоос бараа нь харагдахуйц газар зоолоо. Тэгээд машин саатуулах бодолтой баахан хунгар ховхлон зам руу
хаялав. Тэгснээ гэнэт "үүнээс болоод уур нь хүрч, харин ч зогсохоо болчихвол яана!" хэмээн ухаараад, тэр дор нь толийтол цэвэрлэв.
	Тийнхүү цаг нөгцөөн суутал тэртээ уул даван нэгэн хөнгөн тэрэг цагаан манан татуулсаар хурдлан айсуй. Хөнгөн тэргийг хэзээний нэг их тоодоггүй бөгөөд заримдаа ч айж эмээх тул "гар өргөе" ч гэж бодсонгүй. Ойртсон хойно нь харвал янжуур зуусан гурван авгай, нэг ганган залуу их л ямбатай тухалсан харагдав.
	Тэд Билигтийг тоосон ч үгүй. Улаан тугтай цасан гэр, учир явдлаа мэдүүлсэн ухуулах хуудсуудыг нь ч сонирхсонгүй. Явуут дундаа "Аймаг хол уу?" гэж орилоод, хариу сонсов уу, үгүй юу давхиад явчихав.
	Билигт тэдний араас "хэрэггүй бол битгий асууж бай!" гэж хашгираад урамгүйхэн эргэтэл Дэлгэрмаа аавтайгаа цуг ирчихсэн цасан гэрийнх нь үүдэнд мориноосоо бууж харагдлаа.
	"Одоо болтол машин олдоогүй нь ямар аз вэ?" гэж дотроо баярлан бодов.
Дэлгэрмаагийн аав цасан гэрий нь сонирхох зуур
	-За Билигт хүү сайн уу? Чи чинь ёстой нэг оосор бүчгүй орог цагаан өргөө бариа шив дээ? Гадаа хүйтэн байгаа биз? Чамайг ханьтай сууг гээд Дэлгэрмаагаа авчирлаа. Өчигдрийн л ирэх гэсэн наадах чинь гэртээ хоргодоод явдаггүй. Та хоёр машин олдвол хамтдаа суугаад явна биз. Эс чадвал гэр рүүгээ ханиндаа буцаарай. Би цаанаас нь тосоод авна. Ах нь та хоёрыг гаднаасаа дурандаад байя. Олуулаа бол цаадуул чинь зогсохгүй ээ. Тэрнийгээ мэднэ! гээд нэг мориныхоо дөрөөг сойн, олом жирмий нь янзлаад, Дэлгэрмаа руу эргэн 
	-За миний охин нааш ир, аав нь нэг үнэсчихье. Машин гэнэт олдоод яваад өгч ч мэднэ. Ах чинь хоёр нэг хоногоос хойноос чинь очно биз. Багш нартаа хэлээрэй! гэв.
	Дэлгэрмаа Билигтээс ичсэн янзтай аавдаа дуртай дургүй үнсүүлэв. Тэгээд хоёулхнаа үлдлээ. Бие биендээ халдан ам нээж чадалгүй баахан зогсов. Тэгж тэгж Билигт тэсгэл алдан ам нээж
	-Мөддөө машин ирэхгүй байх аа. Чи дотогшоо ороод сууж бай, арай дулаан байх. Би зам хараад, машин ирвэл чамайг дуудъя гэж аяархан хэлбэл цаадах нь авч яваа юмаа алдчих вий гэсэн шиг хөлийнхөө дэргэд шахаж зогсоод
	-За яах вэ ээ, хоёулаа л харъя. Олон хүнтэй машин байвал ядаж эмэгтэйгий нь аваад явах байлгүй гэж дурамжхан дуугарав.
	Хоёул дахиад л нэлээд болтол чив чимээгүй зам харж зогслоо. Бие биен рүүгээ ч харсангүй. Тэгтэл ч ашгүй нэг их өндөр ачаатай машин цас манаруулсаар гараад ирлээ.
	Билигт дотроо "Өндөр ачаатай юм авахгүй л байлгүй дээ. Хэрэв хэн нэгний нь суулгая гэвэл Дэлгэрмааг л явуулчихъя. Удаан байвал зөрүүд юм чинь осгож ч мэднэ. Энэ найз муутай юмтай ханьтай сууна гэснээс гон бие гозон толгой үлдсэн нь дээр" гэж бодов.
Тэгэхнээ ирж яваа машин ядаж бүхээгтээ дүүрэн хүнтэй харагдлаа. Билигт "За тэртэй тэргүй зайгүй юманд гар өргөөд ч яах вэ" гэж бодон тоомжиргүй зогстол машин явсаар тэр хоёрын хажууханд хүрхийтэл тооромсоглолоо.
	Харсан чинь аавынх нь "зузаан хампаан" алиа шар ах нь байх нь тэр шүү.
	-Хөөе Дашдаваа ах аа, сайн явж байна уу? гэсээр Билигт баярлан ухасхийв.
	Жолооч ч түүнийг танив бололтой
	-За Билигт чи юу хийж байгаа юм бэ? Оосор бүчгүй ордон цагаан өргөөндөө, цасан цагаан царайтай, цусан улаан хацартай хатан буулгаж аваад амар сайхан жаргаж сууна уу? Хатан чинь тэгээд номд мэргэн, нойронд сэргэг үү дээ? гээд нүдээ ирмэн, бүхээгнээсээ буун харайж хажуу дахь бичигтэй хунгар руу очин, "Жолооч ах нараа, та бүхний..." хэмээн чанга дуугаар уянгалуулан уншив.
Бүхээгт явсан хүмүүс "нөгөө Улаанбаатар хүртэл цуурайтсан улаан дарцагт цасан гэр чинь энэ байх нь ээ!" гэлцсээр бууцгааж Билигтийн барьсан гэрийг тойрон сонирхоцгоолоо.
	Жолооч лоозонгоо уншиж дуусав бололтой эргэж ирээд
	-Чамайг байна гэж зүүдэлсэн ч үгүй. Лүн дээр л нэг жолооч энэ хавьд хунгар гэртэй нэг өрөвдөлтэй амьтан бий. Түүнийг аваад яваарай таминь! гээд л байсан юм. Тэгэхнээ мань хүн сууж байдаг байна. За тэгээд аав ээжийн чинь бие сайн уу? Чи одоо болтол сургуульдаа явахгүй юу хийж байгаа юм бэ? Арай авгай авахаар шийдээгүй биз дээ? гээд дахиад л түүнийг цаашлуулж доогтой мушилзахад Билигт
	-Та дандаа даапаалж байх юм! гэж хүзүүгээ маажаад
	-Аав ээж хоёр сайн сайн. Зудтай болоод намайг хүргэж өгч чадахгүй байгаа юм. Би өчигдөржин зам харлаа. Нэг ч машин зогссонгүй. Маш цөөхөн явж байна. Өнөөдөр ч бас явах янзгүй гэхэд
	-За яах вэ таньдаг хүн байна ах нь л аваад явахаас. Харин чи аавдаа шанд нь нэг шар өгөөрэй гэж байна гээрэй! ... гэснээ сууж яваа хүмүүсийнхээ нэгд
	-Таны дахыг энэ хоёрт өгье дөө. Золигнууд чинь замдаа осгочих байлгүй гэснээ Билигт рүү эргэн
	-Ганзага манзага бий юу? Хоёулаа явах юм байгаа биз дээ? Ачааны хонхорт л сууна шүү! Яах вэ хатантайгаа хамт нөгөө "хадны завсар хавчуулагдсан халиун зулзага" шиг яваад өгөхгүй юу! ... Зардлаа төлсний нь хавийнд суулгаж зам сахисан та муу хоёр зулзагыг ачаан дээрээ л хаяхаас өөр арга алга даа гэхэд Билигт
	-Өө яах вэ ээ. Бид хоёр хонхор монхорт ч хамаагүй суугаад л явчихна! гээд богцтой юмаа авахаар сандран гүйв.
	Дэлгэрмаа амандаа нэг юм бувтнахыг нь сонсвол "би яаж дээр суух юм бэ!" гэх шиг болов. Билигт түүнийг нь сонсъё ч гэж бодсонгүй. Жолоочоос ч иймээ тиймээ юм нэмж гуйсангүй.
	Бүгдээрээ хамжилцан, Билигт Дэлгэрмаа хоёрыг ачаан дээр гарган, "задгай хавин" гэгчийг засаж суулгаад, хөл гарыг нь дээл, дахаар хөдлөхгүй болтол нь дарж өгөв. Цаг гаруй явахад Билигт Дэлгэрмаа хоёр хоорондоо мөн л ганц ч үг сольсонгүй. Ядаж нүдний булангаар ч болохноо бие биенээ харсангүй. Чив чимээгүй, шахаж суусны хүчинд л эрхбиш цуг яваагаа мэдэж явав.
	Тэгтэл Дэлгэрмаа Билигтийн чихэнд:
	-Миний хөл хөлдөх нь шиг байнаа! гэж аяархан шивнэв.
	-Би чиний өөдөөс хараад сууя. Чи миний хормой доогуур хөлөө хийчих!
	-Болох юм уу?
	-Бололгүй яадаг юм бэ! Жаахан хошуулдаад суучихъя.
	Тэр хоёр арайхийн өөд өөдөөсөө харж суугаад Дэлгэрмаа Билигтийн зааж өгснөөр хөлөө түүний хормой доогуур хийн, давхар хучууллаа. Тэгээд санаа нь амарсан бололтой нүдээ анин, санчигны үс нь машины явдалд үл мэдэг чичигнэн, бээрсэн уруул нь үе үе нялх хүүхдийнх шиг өмөлзөн явав. Билигт түүнийг байн байн сэмээрхэн ажиглан, дотроо их л таатай явлаа. Нүүр рүү нь хүйтэн жавар шавхуурдаж, хамрынх нь үзүүр чим чимхийхийг ч тоосонгүй.
	Хагас цаг хэртэй явснаа Дэлгэрмаа дахиад л хармаа үрчигнүүлж
	-Ерөөсөө дулаацахгүй байна.Жолоочидхэлье! гэв.
	-Яаж жолоочид хэлэх юм бэ, хашгираад дуулахгүй шүү дээ. Кабины оройд гар хүрэхгүй юм чинь цохиж ч болохгүй. Чи эсвэл гутлаа тайлаад хөлөө миний өвөрт хийчих!
	-Тэгэж болох юм уу?
	-Бололгүй яадаг юм бэ? Дороо дулаацаад л ирнэ. Бачуу зайндаа хоёулаа гуталтайгаа ноцолдсоор арай гэж нэг юм тайлан, Билигтийн нөмгөн өвөрт Дэлгэрмаа хөлөө шургууллаа.
	Урдаас нь хүйтэн жавар алгадан, элэгнээс нь Дэлгэрмаагийн мөс болсон хоёр бяцхан хөл хайрч байсан ч Билигт баатар эрийн дүр үзүүлэн, тун их додигор явав. Удалгүй хацар нүүр нь халуу дүүгэн, жавар хайраагүй бол ер нь шатах гэж байгаа юм шиг болоод ирэв. "Яах вэ дээ, энэ бол хайр сэтгэлийн л хүч" гэж тэр дотроо хөөрч суулаа.
	Хөл нь дулаацаад ирэхээр Дэлгэрмаагийн ааш нь засарч
	-ЁСТОЙ гоё болж байнаа. Чамд ямар байна? гэж асуугаад бээрсэн уруулаа жуумалзуулан хөөрхнөөр инээвхийлэв.
	"Чамд ямар байна?" гэж асуусан нь өөрт нь их л санаа тавьж байгаа мэт бодогдсонд Билигт ч бас баяртайяа инээвхийлж
	-Давгүй ээ. Би яах вэ эр хүн юм чинь! гэв. Түүнээс хойш гучин жил өнгөрчээ. Гэвч тэр өдрийн явдал яг л хэвээрээ, одоо ч Билигтийн элэгнээс Дэлгэрмаагийн хоёр жижигхэн хөл часхийтэл хайрч, тэр нялх хүүхдийнх шиг уруулаа жуумалзуулан "Чамд ямар байнаТ гэж аяархан асуух шиг болно.
	Тэр удаа Билигт хамраа хөлдөөгөөд түүнээсээ ичин, Дэлгэрмаа битгий хэл ангийнхныхаа нүүрийг ч эгц харж чадахгүй сар шахам явжээ. Чухамхүү тэгж мунгинаж явахад нь л Дэлгэрмаа ахыгаа даган Улаанбаатар руу шилжээд явчихсан байв.
	Мэдэлгүй явуулчихлаа хэмээн харуусаж явсан сэтгэлийнх нь гуниг одоо болтол хадгалаастай яваа мэт санагдав.
	Тэр үед Билигт Дэлгэрмаагийн хажуугаар таньдаггүй юм шиг л өнгөрдөг байв. Ахлах ангийн гэж томорхсондоо ч биш дотроо бодож явааг  нь гадарлачихаад хүүхдүүд нэг л сонин өөрөөр хараад байх шиг болохоор нь ичдэг байжээ. Хэтэрхий их ичдэг болохоор Дэлгэрмаад сайн байгаагаа зөвхөн өөртөө л хадгалан, гагцхүү өөрөө л баярлаж явъя гэж боддог байлаа. Тэгээд одоо бодохноо гагцхүү өөрөө л мэддэг чигтээ үлдсэн байжээ.
	Билигт ийнхүү багын явдлаа дурсан хэвттэл хаалга пир нархийтэл цохин, нэг хүн орж ирээд
	-Билигт энд байна уу? гэж сөөнгө дуугаар асуув.
	-Би байна. Хэн бэ? Цаадах гэрлээ асаагаач!
	-Аа Раднаа байнаа. Твой Институтский коллега! (нэг институтэд хамт байсан нөхөр чинь! )
	-Өө чи энд байгаа юм уу? Намайг ирснийг хэнээс дуулав?
Раднаа гэрэл асаагаад Билигт рүү майга хэл дээрээ тогтож ядан хайвганаж ирээд гараас нь чанга атгаж
	-Мэдэлгүй яах вэ. Чи ер нь миний энэ монхор улааны хаагуур өнгөрөх вэ дээ! Ганцхан үнэрлээд л гүйцээ! Тэр тусмаа "чемоданыхаа баярыг" хийгээгүй хүнийг би таньдаг ч таньдаггүй ч ганцхан алхаад л олдог юм? гэхэд Билигт
	-За түүнд ч үнэний хувь бий! Чи над руу яараагүй, миний чемодан руу л сандарч яваагы чинь би гадарлаж л байна гээд оюутан үеийнх шигээ чанга инээв.
	-Молодец! Ингээд л нэг ухаан заагаад байдаг юм шүү. Давай, бушуул, чемодан руугаа бөхий! Хаана тавьсан бэ?
	-Би юу гэж амралтын газар архитай ирж байх юм бэ! Насандаа тэр "чемоданы баяр" гэдгийг чинь хийж үзээгүй хүн!
	-За битгий дамшигла! Би тэгвэл амралтын удирдлагаас хүн дагуулж ирээд хүчээр гаргуулна шүү!
	-Яахаараа амралтын удирдлага миний чемоданыг нэгждэг болж байна?
	-Нэгжих биш, чи өөрөө удирдлагаа дайлах хэрэгтэй шүү дээ. Ойлгож байна уу?
	-Тиим учиртай юм бол дайлах цагий нь болохоор л дайлна даа.
	За тэр хажуугийн олон үг яамай. Нутгаас чинь энд хүн байна уу?
	-Байлгүй яах вэ.
	-Хэн байна?
	-Чи яаж манай нутгийнхныг таньдаг юм бэ?
	-Өнөөдөр л ирээгүй юм бол цөмийг нь танина. Энэ амралтанд би таньдаггүй юм гэхэд намайг таньдаггүй хүн гэж нэг ч байхгүй. Чи нэг нэр хэлээд шалгаад орхи л доо намайг?
	-За тэгье. Дэлгэрмааг таних уу?
	-Хээ, танилгүй яах вэ. Манай амралтын "маяг цагаан" байхгүй юу? Чи тэрэнтэй нэг нутгийнх гэж үү?
	-Бүр нэг голынх гээч! За чи тэгвэл хүлээж бай. Би одоохон түүний чинь олоод ирье.
	-Хүүе боль, боль! Би худлаа хэлсэн юм.
	-За чи дуугүй л хүлээж бай! ... Раднаа мөн л орж ирсэн шигээ пир пархийсээр гарч одлоо.
	Билигт босож ор дэрээ засаад, хамт үлдсэн нөгөө өвгөнөө байна уу, үгүй юу гэсэн шиг харвал цаадах нь газар тэнгэр нийлсэн ч сэрэхээргүй хурхирч байлаа. "Навтгарын найдвар" гэсэн нь ийм учиртай юм байлгүй дээ гэж бодогдов.
	Удалгүй Раднаа Дэлгэрмааг дагуулсаар ирж яваа сонсогдлоо. Дэлгэрмаа
	-За болиоч дээ Раднаа гуай! Би тэр хүний чинь огт танихгүй. Хөдөө байснаа байтугай хөдөө төрснөө ч мартчихсан хүнээр та яах гээд байгаа юм бэ! гэх нь хаалганы цаанаас тодхон дуулдана.
	Үнэхээр ч Дэлгэрмаа Билигтийг танихгүй байгаа бололтой. Харин Раднаа л тэр хоёрыг заавал танил болгохыг хичээн
	-Чи сайн сана! Багадаа хурга хариулж явсан
газруудаа бод! Сургуулийнхаа өрөө танхим, гарц, орц аймгийнхаа төвийн гудамж, хашаа хороог бүгдий нь сана. Хэнтэй үерхэж, хэнд дурлаж байснаа бод! Сайн бод! Гэхэд Дэлгэрмаа
	-Би одоо яаж санах юм бэ! Та бод л доо, нутгаас гараад би гуч гаруй жил боллоо. Түүнээс хориодыг нь Монгол доо ч байсангүй гэж учирлав. Раднаа арга ядсан байдалтай
	-Тэглээ ч гэсэн санах ёстой. Би жишээ нь: багадаа тоглож байсан газрынхаа чулууг одоо хэр нь хаа холоос өнгө зүсээр  нь ялгаж дөнгөнө. Алив Билигтээ, чи наадахдаа нэг юм сануулаад орхиоч! гэв.
	-Энэ хүн бид хоёр уг нь нэг нутгийнхаар барахгүй айл саахалт явсан л улс юмсан. Гэхдээ нээрээ ч олон жил өнгөрч дээ. Одоо өдий болоход ой муутай хүн бол цөмий нь марталгүй яах вэ...
	Дэлгэрмаа "нээрээ энэ чинь юу билээ?" гэсэн шиг Билигтийг сүрхий няхуур ажигласнаа
	-Уучлаарай, одоо санахнаа... гэтэл Раднаа өлгөн авч
	-За тэгэлгүй яах вэ. Заавал санах ёстой. Ингэхэд та хоёр ингээд дахин танил боллоо шүү дээ. Одоо сайхан тэмдэглэцгээе! Алив хө Билигтээ хөдөлнөө! гээд инээд алдан, алгаа үрэв. Билигт
	-Нутгийнхаа бүсгүйтэй дахин танилцахад сайхан байлгүй яах вэ. Харамсалтай нь одоо дэндүү шөнө орой болж дээ гэснээ цагаа харан, Дэлгэрмаагаас
	-Өөрөө ирээд удаж байна уу? гэж асуув. Цаадах нь
	-Би юу? гэж зориуд давтан асууснаа нүдээ намжирдан том болгоод, би удаж байна аа. Маргааш өнжөөд нөгөөдөр "галзуу ганцаа" хийнэ гээд юунд ч юм бэ хөгжин, жиг жиг инээв. Тэр үг нь Раднаад уухайн тас юм болж
	-За дуулав уу? Одоо л хуучлахгүй бол оройтоно гэсэн үг. Хэрвээ чи өрөөндөө олуулаа гээд байгаа бол манайд очъё. Хөгшин чинь ганц ортой өрөөнд байгаа. Бүтээл хийж байна... За хөдлөх үү? гээд ухасхийн босов. Билигт дахин цагаа харж
	-Өө энэ чинь аль хэдийн "маргааш" болчихоо шив дээ. Цаг гэдэг ямар хурдан юм бэ? Ингээд нөгөө арваасаа нэгийг нь авчихлаа! гэхэд Дэлгэрмаа
	-Арван юу байж таарах билээ? гээд хэзээний тоглоом тохуу хийж, наадаж сурсан улс шиг егөөтэй жуумалзав.
	-Арав хоног амрахаар ирсэн юмаа. Тэгээд нэг нь өнгөрлөө л гэж байгаа ёоз нь. Тэр хооронд Раднаа тэсгэл алдан
	-За яах вэ нөхөөд! Чамд тэгээд юм байгаа юм уу, үгүй юу? Нутгийнхаа хүүхэнтэй энэ олон жилийн дараа уулзчихаад чемодан саваа нээхгүй бол ч... гэж болдогсон бол өөрөө л сав суулгыг нь онгойлгомоор байгаа байдалтай хэлэв.
	Билигт түүнийг өрөвдсөн мэт
	-Уг нь ч эхнэр ганц шил юм чемоданд хийх нь хийсэн л дээ. Танил дотно хүн таарна, хээр гадаа зугаалгаар явж "нийлэх" энэ тэр юм болно шүү дээ. Эр хүн гар хоосон бол эвгүй. Хүн муу хэлнэ гээд байх шиг л байсан. Гэвч одоо дэндүү оройтсон юм биш үү? Гурвуулаа маргаашнаас болбол яасан юм бэ? гэхэд Раднаа цаг руугаа хяламхийн
	-Нээрээ ч золиг чинь цаг талийчихсан байна шүү. Гэхдээ учраа мэдсэн улс байна гайгүй дээ. Дөнгөж нэг тэмдэглээтэхье! Цөмөерөө манай өрөө рүү очъё. Юм баараагүй нь дээр. Тийм биз дээ. Дэлгэрмаа? гээд түүнийг юу юугүй сугадан босгов. Дэлгэрмаа мөрөө хавчаад
	-Надад бол ялгаа алга. Нөхөд хаашаа би тийшээ! гээд жиг жиг инээв.
Тэд хэдий болтол сууснаа ч анзаарсангүй. Нэг харахнаа архины ихэнхийг "аргалж өгсөн" бүдүүн Раднаа нь сандал дээрээ хурхирч байлаа. Билигт, Дэлгэрмаа хоёр нэгэн зэрэг цагаа харж, "Өө бүүр өглөө болчихож!" гэлцэн, Дэлгэрмаа цүнхнээсээ толь гарган нүүрээ засангуут
	-Таныг таньдаг болсондоо маш их баяртай байна. Өөрөө Раднаа гуайг унтуулаад өгнө биз дээ? Би ингээд явъя. Намайг гаргаж өгөх энэ тэр гэсний хэрэггүй. Манайх ердөө зэргэлдээ өрөө! Гараад л орчихно. За баяртай! гээд өлмий дээрээ цөмцгөнөсөөр гарч явав.
	Билигт Раднаагийн орыг засан, гутал хувцасы нь тайлах зуур хүн гэдэг мөн санаанд оромгүй их өөрчлөгддөг юм байна даа. Нөгөө он жилийн "аварга нударга" гэдэг нь л энэ юм байх даа..." гэж бодож зогсов. Үнэндээ бол тэр Дэлгэрмааг ямар хүн байгаад ямар хүн

болсныг огтхон ч мэдэхгүй билээ. Тийм болохоор түүний өөрчлөгдөж хувирсан тухай буюу "он жилийн нударгын" талаар элдвийг бодох ч эрхгүй байлаа. Гэвч яагаад ч юм бэ багынхаа дуртгалд үнэнч баймаар санагдана.
	Нэгэн зүйл гоморхон харуусаж, түүнээсээ болоод унтаж амрах ч сонирхол төрсөнгүй. "Түүнтэй дэмий л уулзаж дээ" гэж байн байн харуусна. Уг нь бага насныхаа дурсамжийг тэр чигт нь нандигнан хадгалж, Дэлгэрмаагийн хүүхэд үеийн хоёр жижигхэн хөл элэгнээс нь хайрах шиг болоход дотроо баясан, юунд ч юм бэ хаа холын нэгэн "хий үзэгдэлд" урамшиж явмаар л байжээ. Гэтэл Дэлгэрмаа охины биш, Дэлгэрмаа авгайн хайнгахан хэлсэн хэдэн үг тэрхүү нандин бүхний нь дээр уе хийжээ...
	Өрөөндөө орж гутлаа солиод, уул өөд авирахаар явав. Уулан дээр баахан суугаад, амрагчид босон, хөл хөгжөөн эхэлсэн хойно доошоо бууж явтал Раднаа аль хэдийн босчихсон, юу ч болоогүй юм шиг цэвэр цэмцгэрхэн царайлж
	-Хөөе Билигт ээ, чи юу хийгээд эргүүтсэн хурга шиг тэнээд яваа юм бэ? Чамд хүмүүс "хамгийн маягтай эр" гэдэг алдар шагнах гээд байна шүү! Эндхийнхэн хайрласан нэрээ эргүүлж авдаггүй юм шүү! гэж хашгирч байв.
	Билигт дотроо "за яах вэ, хайрлавал одоо хайрлахаас л биш. Эзэн болж чаддаг хүндээ "маягтай" байна гэдэг аятайхан ч байдаг юм билүү хэн мэдлээ..." гэж бодож явав.
	"Энд амарсных аз болж хэдэн "хэрэгтэй" хүнтэй танилцлаа. Баярлах юм ердөө тэр шив дээ!" гэж Дэлгэрмаа баярлан ярьж байсан нь чихэнд нь дуулдах шиг болно...
	Билигт уул руу уруудсаар...

1986 он


  
