№300 (16577)         
1986 оны арван хоёрдугаар сарын 16.
Нийтээр эзэмшье

Монголын бүх ард түмний наймдугаар спартакиад орон даяар эхэллээ. Хөдөлмөрчдийн биеийн тамир, спортоор хичээллэх материаллаг бааз ч жилээс жилд өргөжсөөр байна. 

БНМАУ-ын Ардын Их Хурлын чуулганаар саяхан батлагдсан эдийн засаг, нийгмийг 1986 - 1990 онд хөгжүүлэх Үндсэн чиглэлд хүүхэд, залуучуудын биеийн тамираар хичээллэх бололцоо нөхцөлийг хангах зорилгоор биеийн тамир, спортын байгууламжуудын ашиглалтыг үндсээр нь сайжруулахын зэрэгцээ үйлдвэр, аж ахуйн газар, байгууллагуудын хөрөнгө хүчээр хялбар хийц бүхий спортын заал, биеийн тамирын талбай байгуулах ажлыг өргөжүүлэхээр заасан нь биеийн тамир, спортын материаллаг бааз улам өргөжих хэтийн төлөвийг нээж байна. 

1986 онд Сүхбаатар аймагт биеийн тамирын цэнгэлдэх хүрээлэн, Улаанбаатар хотын Октябрийн район, Завхан аймагт цана, чарганы үйлчилгээтэй цанын бааз, биеийн тамир, спортын << Хөдөлмөр >> нийгэмлэгт 1, 6 сая төгрөгийн өртөгтэй бэлтгэлийн төрөлжсөн зургаан танхим, нэг ээлжинд 80 тамирчинд үйлчлэх зочид буудал, хоолны газар бүхий өргөтгөлийн барилгыг ашиглалтад оруулснаас гадна Хөвсгөл аймгийн Цагаан-Уул сум нэгдэл, Сэлэнгэ аймгийн Зүүнхараа хотын хүнсний комбинатын биеийн тамир, спортын хамтлагийнхан санаачлан хоёр сая орчим төгрөгийн өртөг бүхий спортын томоохон заал барьсан зэрэг хөдөлмөрчдийн идэвх санаачилгын үр дүнд нэлээд бололцоо, потенциал шинээр бий боллоо. 

Одоо байгаа спортын ордон, заал, танхим, цэнгэлдэх хүрээлэн, биеийн тамирын төрөл бүрийн талбайг хөдөлмөрчид, хүүхэд, залуучуудын спорт амралтын жинхэнэ төв болгон бүрэн дүүрэн ашиглах асуудал юуны өмнө биеийн тамир, спорт, МҮЭ, МХЗЭ, орон нутгийн төрийн захиргааны байгууллага, тэдгээрийн ажилтнуудын идэвх санаачилгаас шууд шалтгаалж байна. 

Төв, орон нутаг дахь спортын барилга байгууламжийн дийлэнхийг гол төлөв улирлын чанартайгаар хагас дутуу ашиглаж байгааг бэлэн нөөцийн ихээхэн хэмжээний алдагдал гэж үзэх ёстой. Жил бүрийн өвөл Улаанбаатар хотын орон сууц ашиглалтын контор, сургуулиудыг түшиглүүлэн том жижиг мөсөн тулгуурын талбай нэг зуу шахмыг хөрөнгө зарцуулан байгуулдаг боловч түүний ашиглалт, үйлчилгээ хангалтгүй хэвээр байна. 

Орон сууцны хороололд байгуулсан талбайг нүдлэн хамгаалах, оршин суугчдыг идэвхжүүлэн, биеийн тамир, спортын ажлыг тогтмолжуулж, түүнд ахмад тамирчдыг өргөнөөр татан оролцуулж, улмаар << эдгээрт зориулсан оюун санааны болон материаллаг урамшууллын зохистой хэлбэрийг ч бий болгууштай байна. 

Спортын барилга байгууламжийн үйлчилгээг шуурхай, ажил хэрэгч болгох, шаардлагатай тохижилтыг хийж байх, юуны урьд Улаанбаатар хот орчмын цана, тэшүүрийн бааз, төв цэнгэлдэх хүрээлэнд цана, тэшүүр засах, ирлэх, тослохоос эхлээд хөлсөөр хэрэглэх болон зээлийн үйлчилгээ, ойр зуурын хэрэгцээт зүйл, тухайлбал цанын тос, тэшүүрийн хуурай, элдэв бэхэлгээнээс эхлээд тамирчид, сонирхогчдод хөнгөн зууш, ундаа цайгаар үйлчлэх хүртэл хүмүүсийн тав тухыг бодсон зүйл дутагдаж байдаг нь даруйхан анхаарч өөрчлүүштэй зүйл юм. Хөдөлмөрчдийн дунд биеийн тамир, спортоор бие даан хичээллэх. ялангуяа амралт, чөлөөт цагаараа гүйгчид, шатарчид, дугуйчдын өдөр, цаначдын долоо хоног, спорт аялал. аэробик, хөдөлгөөнт тоглоом зэрэг нийтийг хамарсан арга хэмжээг улам өргөтгөж, үүнд зориулсан барилга байгууламжийг олшруулах, тохижуулах, ашиглалтыг улам сайжруулах нь чухал байна. 

Биеийн тамир, спортын барилга байгууламжийг спортын секц дугуйланд хичээллэгчид, тамирчдын бэлтгэл сургууль тогтмол хийхэд зориулахын хамт нийт хүмүүсийн бие бялдрыг чийрэгжүүлж, эрүүл мэндийг бэхжүүлэхэд үнэхээр үр нөлөөтэй газар болгон өгөөжийг нэмэгдүүлбэл зохино. 

Манай орны спортын барилга байгууламжийн гуравны хоёроос илүү хувийг бүх шатны сургуулийн заал, танхим, талбай эзэлж байгаа сайхан нөөц бололцоог хичээлийн бус цагаар байнга ашиглахын хамт шеф үйлдвэр, аж ахуй, албан байгууллагын ажилчин, албан хаагчид, нутаг дэвсгэрийн орон сууц, гудамжны хорооллын хүүхэд багачуудын бие бялдрын хүмүүжлийг дээшлүүлэхэд ч тодорхой журмаар ашиглаж болох бөгөөд байгууллагуудын хамтын хүч хөрөнгөөр засварлах, тохижуулах ажлыг ч шийдвэрлэхэд дөхөмтэй билээ. 

Оюутан, сурагчид олноор төвлөрсөн газарт сургууль дундын биеийн тамир, спортын нэгдсэн талбайг стандартын шаардлагын дагуу барьж, иж бүрэн тоноглож, байнга хэрэглэх нь хөрөнгө хэмнэх, ашиглалтыг сайжруулахад илүү үр дүнтэй болох юм. Хөдөлмөрчдийн бие бялдрын хүмүүжлийн асуудал бүх нийтийн үйлс учраас улс, олон нийт, үйлдвэр, аж ахуйн газар, биеийн тамир, спортын байгууллагуудаас спортын барилга байгууламжийг санаачилга гарган өргөтгөх, ашиглалтыг бүх талаар дээшлүүлэх, тэнд зохиох ажлын агуулга хэлбэрийг зөв тогтоон, баяжуулж, хамтын анхаарлаа төвлөрүүлбэл зохино. 

Спортын барилга байгууламжид зохиох биеийн тамир, спортын сурталчилгааг хүчтэй болгох, ухуулга сурталчилгааны үзүүлэлт материалаар хангах, уралдаан тэмцээн, нийтийн биеийн тамирын ажлын үзэл суртал, хүмүүжүүлэх үр нөлөөг байнга сайжруулах шаардлагатай. Зохиож байгаа биеийн тамир, спортын ажил бүрийн бэлтгэлийг ( байр, талбай, чимэглэл, зохион байгуулалт ) хэрхэн хангаж явуулснаас, түүнд оролдогчдын сэтгэл санааг яаж татсанаас ихээхэн зүйл шалтгаалах тул спорт сурталчилгааг сайжруулах хэрэгтэй байна. 

Биеийн тамир, спортын байгууллагын материаллаг баазыг цаашид бэхжүүлж, тэнд зохиох ажлын түвшинг хүн амын есөн нэмэгдэж байгаа эрэлт хэрэгцээг дүүрэн хангахуйц ажил зохиох, ялангуяа байгаа бололцоогоо сайтар ашиглахад бүх ард түмний спартакиадыг үр дүнтэй чиглүүлэх хэрэгтэй байна. ЗСБНХУ, ах дүү социалист бусад орны туршлагаар спортын ордон, заал, танхим, талбай, соёлын ордон, клубийг түшиглүүлэн спорт урлагийн нэгдсэн ажлыг өргөн зохиох, дотоод нөөц бололцоогоо дайчлан, биеийн тамир, спортын барилга байгууламжийг олшруулахын хамт талбай болон бусад хэрэгсэл төдий л шаарддаггүй боловч хүмүүсийн эрүүл мэндэд өгөөж сайтай төрөл зүйлүүдийг давуутай анхаарч, идэвхтэй дэлгэрүүлэн түүнийг хөдөлмөрчдийн чөлөөт цагийг зөв боловсон өнгөрүүлэхэд бүх нийтээр ашиглацгаая! 

