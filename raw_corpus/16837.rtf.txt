№247(16837)   
1937 оны аравдугаар сарын 15.
Гэрээт харилцаа

<< Үйлдвэр, аж ахуйн газрын үйл ажиллагааны эцсийн үр дүнг үнэлж урамшуулахдаа аж ахуйн гэрээгээр авсан үүргийн биелэлтийг заавал харгалзаж байвал зохино >> гэж МАХН-ын XIX их хурал онцлон заасан билээ. Аж ахуйн гэрээг үндэслэлтэй байгуулж хугацаанд нь бүрэн биелүүлж хэвших нь үнийн дүн, тоо хөөцөлдөх өрөөсгөл хандлагыг өөрчлөх, хэрэгцээтэй нэр төрөл, хэлбэр загвар, тоо хэмжээтэй бүтээгдэхүүнээр гэрээт газрын болон хөдөлмөрчдийн хэрэгцээг бүрэн хангах нөхцөлийг бүрдүүлэх болно. 

Оны эхний есөн сард туршилтаар ажиллаж байгаа 114 үйлдвэрийн 48 хувь нь гэрээгээр хүлээсэн үүргээ бүрэн биелүүлж чадаагүй, олон арван сая төгрөгийн бүтээгдэхүүн дутуу нийлүүлжээ, ноос, оёдол, арьс ширний үйлдвэрийн нэгдэл, Улаанбаатар, Сүхбаатар, Тосонцэнгэлийн мод боловсруулах комбинат, Эрдэнэтийн хүнсний комбинат зэрэг 29 үйлдвэр борлуулалтын төлөвлөгөөг биелүүлсэн боловч аж ахуйн гэрээгээ бүрэн биелүүлээгүй байна. 

Аж ахуйн гэрээний үүргээ биелүүлсэн байдлаар нь урамшууллын болон хариуцлагын хэлбэр, хэмжээг хэд хэдэн чиглэлээр тогтоож байгаа учир гэрээт харилцаа бүхий үйлдвэр, аж ахуйн байгууллагын хооронд, мөн байгууллага, албан тушаалтны хоорондын харилцааг аж ахуйн гэрээний сахилгатай холбосон эрх зүйн ийм хэм хэмжээг гуйвалтгүй хэрэгжүүлэх нь чухал юм. Гэтэл гэрээгээр журамлагдах зарчим тэр бүрийд жигдрэн хэвшээгүйгээс түүний зохицуулах үүрэг сайжрахгүй, улмаар нөлөөтэй сайн хөшүүрэг болж чадахгүй байна. Өмнөговь аймгийн барилгын захиалагч, гүйцэтгэгч байгууллагууд 1987 оны эхнээс барилгын объект бүрээр аж ахуйн гэрээ байгуулж байнга дүгнэж ажилласан мэтээр ярьдаг боловч есөн сар дараалан гэрээний үүргээ тасалдуулаад хэн хэндээ нэг ч төгрөгийн торгууль тавилгүй хариуцлага алдагчдыг бүрхэгдүүлэн өнгөрчээ. 

Төлбөрийн чадваргүй гэсэн шалтгаан тоочиж хариуцлагаас чөлөөлөгдөх буюу чөлөөлөхийг урьдал болгож хөөцөлддөг үйлдвэр, аж ахуйн газрын эрээ цээргүй удирдлага цөөнгүй байгаа юм. Тухайлбал, сүүлийн үед Өвөрхангай, Хэнтий аймгуудад гэрээний үүрэг биелүүлээгүй 20 гаруй газар нэг сая гаруй төгрөгийн торгууль, хохирол төлөхөөс ийм байдлаас чөлөөлөгдсөн байна. Хариуцсан үйлдвэр, аж ахуйгаа төлбөрийн чадваргүй болтол доройтуулаад түүгээрээ халхавчлан хариуцлагаас чөлөөлөгдөхийг оролдох нь үнэндээ туйлын зарчимгүй асуудал юм. 

Их хэмжээний торгууль, төлбөр төлөх нь тухайн байгууллагын хамт олны төдийгүй, холбоотой бусад газрын хэвийн ажиллагаанд ч хохирол учруулан эцсийн дүнд улсын хөгжлөөс хойш татахад хүрнэ. Дундговь аймгийн ханын материалын үйлдвэр, ахуйн үйлчилгээний удирдах газар, мод боловсруулах үйлдвэр. техник туслалцааны барилгын трест 1986 - 1987 онуудад аж ахуйн гэрээний үүргээ тасалдуулсан, хугацаа хожимдуулсан зэргээс 230 гаруй мянган төгрөгийн торгууль хүлээж, байгууллага хүмүүст 660 - 800 мянга гаруй төгрөгийн өртэй болж алдагдалтай ажилласны уршгаар захиалгад материалаа худалдан авч чадахгүйд хүрч, материалтехникийн хангамжийн байгууллагын борлуулалтын төлөвлөгөөг хагас сая гаруй төгрөгөөр тасалдуулжээ. 

Аж ахуйн гэрээг тасалсны торгуулийг үйлдвэр, байгууллагад хүлээлгэдэг нь мөн чанартаа улсын хөрөнгийг бие биедээ торгуулийн хэлбэрээр шилжүүлж байгаа хялбарчилсан, нэр төдий шийтгэл юм. Гэтэл үйлдвэрлэлээ зөв зохион байгуулаагүй, сахилга, хариуцлага алдсан хүмүүс гэм зэмгүй шахам өнгөрч их л бодоход шүүмжлүүлээд, ёс суртахууны буюу захиргааны зэмлэл хүлээх төдийхөн яригддаг өрөөсгөл хандлагыг өөрчилж, удирдах болон инженертехникийн ажилтан, бусад хүмүүсийн цалин, шагнал урамшууллыг гэрээний сахилгатай холбож, эдийн. засгийн аргаар нөлөөлж байх шаардлагатай юм. 

Аж ахуйн гэрээний үүргийн биелэлтийг дүгнэхдээ тухайн байгууллагын олсон ашиг, хуримтлалын хэмжээгээр биш, харин гэрээ бүхий байгууллагын өмнө хүлээсэн үүргээ яаж биелүүлснээр үнэлэх зарчимтай байтал тууштай хэрэгжүүлэхгүй байна. Эрдэнэт хотын Хялганатын мод бэлтгэлийн аж ахуй 1987 оны гэрээний үүргээс 1, 7 сая төгрөгийн бүтээгдэхүүн тасалсан атлаа гэрээгүй газруудад ажил үүрэг гүйцэтгэж борлуулалтын төлөвлөгөөг биелүүлсэн мэтээр худал мэдээлж байжээ. 

Гэрээний үүргийн биелэлтийг дүгнэх хугацааг улирлаар биш, сар тутам, чухал шаардлагатай бүтээгдэхүүний нийлүүлэлт, хангалтыг түүнээс ч богино хугацаанд нарийвчлан тооцоолж байх журамд 1988 оноос шилжих бэлтгэлийг одоогоос эхлэн хангах, мөн бараа, бүтээгдэхүүнийг хүлээн авсанд тооцох хугацааг тухайн үйлдвэрлэгч буюу нийлүүлэгчээс тээврийн байгууллагад шилжүүлэн өгснөөр биш, харин захиалагч, хэрэглэгчийн гардан хүлээж авсан тухайн улирлын буюу сарын сүүлчийн өдрөөр, хэрэв өдрийн графиктай байсан бол ажлын өдрийн сүүлчийн цагаар тооцоолон дүгнэх шаардлага тавигдаж байна. 

Нэр төрөл, тоо хэмжээ, үнийн дүн, чанарын үзүүлэлтийг хэрхэн хангасан, аж ахуйн гэрээ байгуулах, биелүүлэх, дүгнэх журмыг яаж хэрэгжүүлсэн, гэрээний үүрэг биелүүлээгүйгээс хичнээн торгууль төлсөн, хохирол, хариуцлага хүлээсэн, түүний бодит шалтгаан зэрэг нь социалист уралдаан дүгнэхэд тооцогдвол зохино. Аж ахуйн гэрээ, захиалгагүй атлаа түүхий эд материалыг хэтрүүлэн зарцуулах буюу үр ашиг, чанар муутай бүтээгдэхүүн үйлдвэрлэж улсын төлөвлөгөө, гэрээний үүргийг давуулсан тохиолдолд уралдаанд шалгаруулж байр эзлүүлэх биш харин учирсан хохирлыг нөхөн төлүүлэх асуудал тавигдах ёстой. 

Эдийн засаг, санхүү, түүхий эд, материалын нөөцийг бүрэн дайчилж, зөв баланслуулсан нөхцөлд аж ахуйн гэрээг заавал давуулан биелүүлэхийг шаардахгүй бөгөөд тийм бололцоо ч бүрдэх учиргүй гэдгийг тооцвол аж ахуйн гэрээний үүргийг давуулан биелүүлсэн тохиолдол бүрт ч тэр болгон урамшуулал шагнал олгох биш, ер нь дутуу нийлүүлсэн бүтээгдэхүүнийг ч нөхөн авах эсэхийг гагцхүү захиалагч, хэрэглэгч талын саналаар шийдвэрлэхийг үйлдвэрлэгч, нийлүүлэгч байгууллага байнга анхаарч ажиллах хэрэгтэй. 

Аж ахуйн гэрээний үүргийн биелэлт, явц, үр дүнг тухайн байгууллагын хамт олон сайн мэдэж, ил тодоор хэлэлцэн дүгнэж, ололтоо бататган дутагдлаа арилгаж урамшуулал, шийтгэлийн асуудлыг ч эдийн засаг, хуульзүйн үндэслэлтэйгээр зөв шийдэхэд нөлөөлж байх нь гэрээний хариуцлагыг эрс дээшлүүлэхэд түлхэц үзүүлэх ёстой.

