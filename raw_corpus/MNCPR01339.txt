Нэгэн гайхамшигт аялал

Саяхан Монголын үндэсний телевизээр ардын уран зохиолч Д.Пүрэвдорж, төрийн шагналт яруу найрагч Д.Нямаа болон Баянхонгор аймгийн Шинэ жинст сумын тэмээчин хүүхэн Сүхбат нарын ярилцлага бүхий сонирхолтой дурсамж нэвтрүүлэг гарлаа.
Тэрхүү зохиолчдын гайхамшигт аялалд оролцсон хүний хувьд би уншигчдадаа бодлоо хэлье гэж бодном. Жар далаад онд манай зохиолчид аль нэгэн аймагт Монголын утга зохиолын өдрүүд зохион, уран үгсийн чуулган хийж олуулаа аялан уран бүтээлийн их олз омогтой ирдэг байсан юм. Уран үгсийн чуулган аймгийн төвд эхлээд бүх сумдад хэсэг хэсгээрээ зохиолчид явж хөдөөгийн малчны хороонд шүлэг зохиолоо уншихын хамт нэг ёсондоо амьдрал судлан шинэ шинэ зохиолын сэдэвтэй ирцгээдэг байсан билээ. Чухам тийм аяллаас Бэгзийн Явуухулан "Тэхийн зогсоол"-оо, Дэндэвийн Пүрэвдорж "Сэгс цагаан Богд" гайхамшигт найраглалаа олсон нь үнэн. 1969 оны намар ид сайхан цагаар бидний хориод зохиолч Баянхонгор аймагт Утга зохиолын өдрүүд зохиосон юм. Аймагт сайхан уулзалт хийсний дараа манайхан Шинэ жинст сум руу бөөнөөрөө гарсан билээ. Хүн авсаархан очдоггүй бөгөөд эртний галавын динозаврын яс үхсэн малынх шиг элсэн дээр энд тэндгүй хэвтэж байдаг их далайн ёроол гэмээр газар очин зохиолчийн хувьд гайхаж, алсаараа хөхөмдөг будан татсан тэрхүү хөмөг хонхорхойд байгаа сүм суварга лугаа адил шавар цохио тэргүүтнийг харан нүд хужирлан шуугилсаар, ганц л эвгүй хазайвал машины дугуй үнс мэт хачин зөөлхөн хөрсөнд шигдэн барин явсаар буцахдаа говьд байгаа ганц тэмээчин айлд буусан нь илгээлтийн эзэн тэмээчин бүсгүй Сүхбатынх байлаа. Сайхан цай, ингэний хоормог уун, Сүхбат болоод түүний ээжтэй ярилцан шүлэг зохиолоо уншсан бидний анхаарлыг хоёр юм л илүү их татсан сан. Тэр бол 16-хан насандаа эвлэлийн илгээлт өвөрлөн сумын төвөөс 100-гаад км хол байх Бөгийн цав хэмээх энэ нутагт хүн амьтнаас зайдуу амьдарч байгаа нүд алдам хөөрхөн бүсгүй Сүхбат, урд хаврын догшин цасан шуурганаар тэр охины олж тэжээсэн бяцхан хулангийн унага хоёр л байлаа. Шуурганд осгон алдаад Сүхбатын ачаар тэнхэрч шанагаар утгаж өгсөн сүүг ирмэг дээрээс нь хазан байж тонгойлгоод уучихдаг саарал зүсмийн тэр хөөрхөн унага эзэн шигээ лав л надад гайхмаар сайхан санагдаж байсныг нуугаад яах вэ. Үнэхээр сая гарсан телевизийн нэвтрүүлэгт дурьдсанаар миний оюутан цагийн найз Долгорын Нямаа тэрхүү унаганы ногтонд гоё тэмдэг зүүж өгсөн нь зүгээр нэг саваагүй зан биш байсан л даа. Чингэж зүүж өгснөөрөө мань бүхэндээ шоолуулсаар тэр буцсан билээ. Манай зохиолчид шог хошин үгээр ямар дутах биш дээ. Сэгс цагаан богдод очин хилийн цэргийнхэнтэй уулзан, өвөл бараг хөлддөггүй, харин ч захаар нь цэцэг ургасан байдаг хачин хүйтэн, тагнай хага ташим рашаан булгаас нь амсан, өмнөд хөршийнхөө хилийн харуулыг газар дор байх дуран авайгаар харан шуугилдсаар буцахдаа бид бие биеэ цаашлуулан алиа марзан үгс хэлэлцсээр аймгийн төвд ирсэн билээ. С.Дашдооров, Д.Нямаа биднийг С.Удвал гуай зохиолчдын аяллын ханын сонин гарга гэв. Бид ч тэр даруй шөнөжин сууж гаргалаа. Тэнд зохиолч нөхдөө цаашлуулан, алиа марзан үгээр шоолсон олон зүйл байсны нэг нь ахмад зохиолч бөгөөд ямагт алмасны тухай ярьж явдаг партизан Жүгдэрийн Дамдин гуайг царцаа шиг толгойтой зураад дор нь жаахан бацаануудаас "Хүүхээ, танайд энд алмас үзэгдэв үү" гэж шоолон бичсэн байж билээ. Хот руугаа буцахын урд өдөр манай С.Дашдэндэв гуай Түйн голын хөвөөнөө биднийг болоод аймгийн дарга нарыг аваачин гүнзгий нүх ухаж гал түлэн чулуу улайсгаад хонины махаар "хавчлага" хэмээх нэгэн сонин өвөрмөц монгол хоол хийж дайлсан юм. Улайссан чулууныхаа завсар хонины мах мөч мөчөөр нь жижиглэн хайрч, сонгино давсаар амталсан тэр сайхан хоол одоо санахад аманд амтагдах шиг болж байна. Ер Да ах намар намарт Хоолтын даваанд сар шахам хавхаар тарвага агнан зохиолчид биднийг шүлсээ гоожуулсаар очиход ямагт бэлэн дайлдаг зочломтгой буянтай буурал байсан даа. Сэгс цагаан Богдын аяллаас олон хүн шинэ зохиолтой ирсний нэг нь дээр өгүүлсэн Д.Пүрэвдоржийн "Сэгс цагаан Богд" гайхамшигт найраглал билээ. Энэ аялал надад их юм бодогдуулан хөөрхөн бүсгүй, хулангийн унага санагдсаар л байлаа. Хулан, охин гэсэн үг ерөөсөө хайр дурлал хийгээд, яруу найраг шиг аманд амархан хэлэгдээд, сэтгэлд нэг юм шивнэсээр байсныг одоо санаж байна. Тэрхүү жаахан унага надад маш их сэтгэгдэл төрүүлсэн учраас би түүнийг хайрлан бодож, хэзээ нэгэн цагт том адуу болоод хаана ч юм давхих хуланг хөнөөчих вий дээ гэсэн болгоомжлол сэтгэлд буй болсон байлаа. Гэтэл үнэхээр миний сэтгэлийн болгоомжлол үнэн болж жилийн дараа Сүхбатын хөөрхөн хуланг ус уугаад харьж явахад нь эгдүү хүрмээр муухай хулгайн ангуучин буудан хөнөөсөн дуулдсан юм. Эл сургийг сонсох гэдэг миний сэтгэлд ямар хэцүү байсныг нуугаад яах вэ. Тэгээд л би даруй үзгээ авч нэгэн шөнийн дотор "Алдуурсан унага шиг бага нас" өгүүллэгээ бичсэн билээ. Энэхүү "Алдуурсан унага шиг бага нас" гэсэн санаа миний оюутан цагийн найз Долгорын Нямаагийн шүлэгт байсан хэрэг л дээ. Хүний гарт тэжээгдэн гаршсан тэр хөөрхөн унагыг алдсандаа миний сэтгэл харанхуйлан би чингэж тэрхүү харууслаа өгүүллэгтээ гаргахдаа, хүний хайхрамжгүй хүйтэн сэтгэл рүү буудсан бууны сум говийн хөөрхөн тэмээчин охиныг наснаас нь эрт зовлонд учруулан, хүнд итгэх сайхан итгэлийг үгүй хийв хэмээн би гасалж бичсэн билээ. Жар, далаад онд болдог байсан зохиолчдын аялал үнэхээр бидний сэтгэлийн богц савыг шинэ шинэ бүтээл, урлан бүтээхийн онгод, урам зоригоор дүүргэдэг байсны нэг нь тэрхүү Сэгс цагаан Богдын гайхамшигт аялал мөн билээ. 
