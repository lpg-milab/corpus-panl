Б.РИНЧЕН

ЗААН ЗАЛУУДАЙ роман

ОРШИЛ

Үүрийн туяа гэдэг түүхэн роман анх үүсгэн бичихдээ, улсын сайн малчин Ширчин гэгчийн туулж өнгөрүүлсэн  явдлы нь сонинд бичихийн улмаас, сонины товч мэдээнээ цухас гаргасан зүйлд тэр зоригт өвгөний насан туршийн сонин явдлыг яахин багтааж болох ажээ. Чингээд, сэтгэлэг адил Зөвлөлтийн нөхдөөс зоригжуулсанд урмас орж, үүрийн туяаг бичин гүйцэх үес, надад нэгэн санаа төрсөн нь : 
Манж дайчин улс, олноо өргөгдсөний Монгол улс, Монгол ард улс ын энэ гурван төрийн нүүр үзсэн өвгөдийн хорьдугаар зууны эхэн хагасыг бараг шувтартал үзэж өнгөрүүлсэн явдлы нь дүрслэн үзүүлсэн. Үүрийн туяанаас цаашлаж, түүх юүгээн бүтээгч ард түмнийхээ үе үеийн байдлаас нэг нэг роман бичиж, эртнээс Үүрийн туяа хүртэл үргэлжилсэн нэгэн цуврал роман бичиж үзвэл зүгээр юмсан гэж бодогдлоо. Зөвлөлтийн алдарт эрдэмтэн, академич, профессор багш нар минь , монгол хэл бичгийн шинжлэлд  насаа зориулан оролдох хүн , дан ганц монгол хэл бичгээр хязгаарлавал, учир дутагдалтай болно. Зорин эрхэлсэн хэл бичгийн шинжлэлд гүйцэд гүнзгий оролдох гэвэл , хэл бичигтэй салшгүй холбоотой бөгөөд харилцан шүтэн барилдсан шинжлэлийн зүйлийг  уйгагүй оролдож,  аман зохиолын зүй, угсаатны зүй, эртний судлал, түүх зэрэг зүйлийг судлалцах хэрэгтэй. Чингэвээс, сая учир бүрдээд, хэл бичгийн судлалд  нэмэр оруулж болохын дээр , бас уг судалсан зүйлээс өөр төрлийн юм бичихэд хэрэглэх зүйл бүрдэнэ гэж чин сэтгэлээс сурган соёсон нь , надад одоо л их тус болж, миний зохиолч сэтэртэй болсон нь ч мөн түүнээс үндэслэсэн билээ. Чингээд, өдгөө үсэн буурал болж, насны наран хэлбийж буй үес, эрдэмтэн багш нарыг шүтэн олсон  хэлний шинжлэл, аман зохиол, угсаатны зүйн талаар гучин илүү жил  оролдон цуглуулсан зүйлээ бие баахан танагтай байгаа дээр боловсруулан, амжиж авдаг бол, дуусган бичихийг мэрийхийн хажуугаар , тэдгээр цуглуулсан зүйлээс уран зохиолын зүйлд  хэрэг болох юм өдий төдий  гарахыг тэвчин үл түвдэх тул, цуврал роман бичих гэсэн санаагаа амжихын хирээр оролдож үзье хэмээн, хөндий цээжинд ургасан үзэгдлээ цааснаа буулгахдаа мөхөс биеийн алжаахыг хатуужин бичиж, хэдэн эхт юм үүсгэснээс, эхнээс нь дэс дараагаар нухаж үзье  хэмээн , балар эртний чулуун зэвсгийн үеэс сэдэвлэсэн энэ Заан Залуудай  гэдгийг урьдаар дуусгахаар зорилоо. Чулуун зэвсгийн үеийн  манай дээдэс, өндөр өвгөс, байгалийн түмэн эрхшээлийн дунд чадал мөхөс, мэдлэггүйхэн, зэвсэг хэрэглэл нэн ядуу асан авч, харш зовлонгоос ангижирч, жаргалтай сайхан амьдрахын хүсэл мөрөөдөл байсан учир, орчин тойрны байгалийн аугаа хүчин үзэгдлийн үнэн учрыг  мэдэхгүй боловч, хөдөлмөрийн хүчээр мичнээс хүн болж, бидний олоогийн үед зүглэсэн анхны мөр гаргасан тэр үеийг дүрслэн үзүүлэхэд надад сонин санагдсан билээ. Эртний чулуун зэвсгийн үеийн хүний эдийн боловсролыг  эртний судлалч нар нээн үзүүлж, аман зохиол, угсаатны зүйч хүмүүс, олон угсаатны утга соёлын зүйлийг харшуулан гаргаж, дэлхийн олон улсын дунд бусдын адил шатны хөгжилд хүрч завдаагүй аймаг угсаатны соёл боловсролын зүйлийг судалсан нь , чулуун зэвсгийн үеийн хүний эдийн боловсрол, утга соёлын  хир хэмжээ тодорхой болсон  үүнд , тэдгээр зүйлийг баримжаалан , монгол аман зохиол, угсаатны зүйн сэдвээс бас хэрэглэж найруулан бичсэн үүнээ, зохиолчын хувьд надад санаа байвч, чадал хүрэлцээгүй зүйл байж болох юм. Тийм зүйлд уучлахыг өчмүү. 
Балар эртний түмэн харанхуйн үед бас буман мэдэхгүйн дунд  оршиж байсан балрын хүмүүс, тэр мөртөө мөн ч хатан зоригтой тэмтэрч тэмтэрсээр одоогийн хөгжлийн зүг чадан ядан, унан дусан зүтгэж явсны нь уран саналгын үүднээс дүрслэн үзүүлж, тэр балар эртний хүмүүсийн дунд Европ зүгийн  германы Неандерталын хөндийн балрын хүн, Дундад улсын  Бээжингийн хүн гэж хүн судлалтан эрдэмтэн мөн эртний судлалтан  эрдэмтэнд алдаршсан Ази, Европын хүний зэрэгцээгээр, мөн тэр хавилцаа үед нь  манай энэ тунгалаг урсгалт Туул голын хавьд ч бидний өндөр өвгө, чулуун зэвсгээ барин , аж төрж, амь зууж явсны баримтыг Зөвлөлтийн эртний судлалч эрдэмтэн олж,  Зайсан толгойн  зүүн урд хормойд нь хүртэл чулуун зэвсгийн  хүний орогнож байсан газар, чулуугаар үйлдвэрлэж байсан зэвсгий нь олсон тул, би германы Неандертал ч оролгүй, Бээжингийн балрын  хүний орогносон  газар ч хүрч очилгүй, хаяанд маань түмэн жилийн тэртээ оршиж байгсдын байдлаас дүрсэлж, үзье гэж зорин бодоод, сурах бичигтээ чулуун зэвсгийн хүн гэж үздэг манай сургуулийн  багацуулд ч энэ зүйл сонин байж юуны магад гэж бодож бичсэн хэрэг. 
Уншигч нөхөд, та бүхнээ ийнхүү зориулан бичсэн үүнийг юун гэж болгоосон сэтгэгдлээ надад харамгүй, шуудангийн 119 дүгээр хайрцагт бичиж, цаашдаа үүний хойд дахь цуврал болох үйлд минь тусална уу. Үүний тул, эл оршлын хэдэн үг бичин нуршлаа. 

Улаанбаатар, харагчин туулай жилийн 
хаврын тэргүүн сарын сайн өдрөө .

Эргийн бургасанд суун чагнаваас
Үелзэн урсах Туул голын ус нь
Эртний домог шивнэн ярих мэт
Үймцэх сэтгэлээ тогтоон,
Наран гэрэлд  нүдэн аниваас,
Балар үеийн үзэгдэл ургаад
Надаар хэлмэрч хийж, түүхээ
Багацуулд уламжлах гэсэн мэт ...

Өгүүлэх нь : Тэр аюултай том амьтан, гэв гэнэт, цов цочмог шугуйн өтгөн бургасан дотроос аягүй муухай урхиран гарч, галзуу мэт дайран оржээ. Түргэн урсгалт, тунгалаг уст голын уудам нуга, дээр мангир түүж байсан эмэгтэйчүүд, хүүхэд багачууд сочин эмээж, сандран бархиралдаад, хойд уулын энгэрт, өндөр сайхан дэнж дээр харагдаж байгаа өрх гэрийн зүг улаа бутран гүйлдтэл, хамар дээрээ урт богино хоёр эвэрт, бараан шар урт үстэй тэр хирс , хойноос нь газар донсолтол пижигнэн хөөгөөд, Туулай хүүг том тавхайгаараа мэлхий гишгэсэн шиг няц даржээ. Хөөрхий жаалын амь тасран, элээнд шүүрүүлсэн бөжин шиг аягүй муухай часхийтэл бархирсан дуунд нь Залуудай хүүгийн хуйх нь хөндийрч, үс нь сөхүйн босоод ирэх шиг боллоо. Айж сочсондоо, эргэж Туулайхүүгийн яасныг харах завгүй урагш ухас хийх  зуур, дэнж дээрх хэдэн өрх гэрийн гадаа , наранд ээж суусан  өтгөс  эмгэд сандан мэндэн, унан дусан босож, үймэлдэн арваганах нь харагдтал, муухай заар ханхлаад, нэг их ширүүн үстэй юм  араас нь лүсхийтэл мөргөж, уул дайвалзан, газар дээшээ, тэнгэр доошоо гарах шиг болоод, бургасны орой нь уруугаа унжиж байх шиг хачин сонин үзэгдээд, гэнэт нүд харанхуйлжээ. Хирисийн хөлд дайруулаад, тахийн хомоол шиг эргэлдэн үсэрч, газар мөргөж ойчихдоо, хурамхан зуур ухаан алдсанаа төдхөн сэхэж, яаран өндийн харваас, зугтаасан эмс хүүхдийн түрүүч нь , наад захын өрх гэрт хүрэх шахасхийж, хойноос нь тэр муухай догшин амьтан  уулнаас өнхрөн буух үхэр чулуу мэт үсрэн давхиж, хүүхэд багацуулыг тоохгүй, эмэгтэйчүүдийн хойноос хөөж явах ажээ. Залуудайн айн эмээн, дэмий л ширтэн хартал, тэр махан овоо шиг том амьтан, толгойгоо өчүүхэн төдий  хоёр нэг хөдөлгөсхиймэгц, дэргэд нь нэг нь арвайн сарвайн, аргал хоргол чавхдах адил, дээшээ ойн үсрэх нь үзэгджээ. Чингэсээр, Поодой бөөгийн өрх гэрийн зүг , хурдан хөлт Паалиагийн хойноос нэхэн давхиж яваа нь Залуудайн гүдэнд жигтэйхэн тод харагджээ. Поодой бөөгийн өвгөн ав Оодой дархан, өрх гэрээсээ жад барин гарч, Паалиа тэр бяцхан бор толгой шиг өрх гэрийнхээ орой дээр гүйн гарахтай зэрэг, хирис, хойноос нь гүйцэн, нохой хуцуулж, өрх гэр дээр эрчээрээ давхин гарахыг Залуудай зүүдэлсэн юм шиг, айн эмээн, хөдлөх дуугарах тэнхэл тасран,  харж байтал, улаан шороо манараад, Паалиа, Оодой, хирс цөм далд орж, гагцхүү тэр муухай том амьтны хөндий цээжнээс гарч байгаа архирах сүрт дуу, нохой шуугилдан хуцах, эмэгтэйчүүд чарлалдан  хашхилдах чимээ дуулдан авай. Залуудай хүү сочин сандарсандаа хярсан бөжин адил, газар наалдан хэвтээд, хирист мөргүүлж өвдсөнөө ч мартаж, өвсний завсраар дэнж дээрх өрх гэрийн зүг юу болж байгааг эмээн ширтвээс зарим өрх гэрийн өрх нүхээр дотор нь байсан эмэгтэй, ганц нэг эмгэд цухуйн гарч, хэдэн нохой, Доодойн өрх гэрийн тэнд хуцан гүйлдэх нь үзэгдэв. Эргэж харахад , хирист дайруулан гишгүүлсэн Туулайхүүгийн шилэн хүзүү таталдсан юм шиг , толгойгоо өлийж, ангайсан ам нь хашгирч байгаа юм шиг боловч, завжаар нь цус гоожин, өрөөсөн гарт нь хэдэн мангир тас атгаастай, сүүжин бие нь няц гишгүүлчихсэн харагдаж, цаана нь эмгэн Мангина алдлан хэвтэж, бас хирисийн давхисан замд дайралдаж мөргүүлсэн ганц нэгэн эмэгтэй тэвдэж байгаа нь , бие агшиж, жижиг бичил болсон адил, их л сүргүй, бас огт хөдлөхгүй байгаа нь  айдас хүрэм аягүй үзэгдсэнд , Залуудай уйлах дур хүрэвч, хээр газар уйлж, чимээ гаргаж болдоггүй юм. Ан араатан халдана гэж эмэг эхийн сургадгийг санаад, шүдээ зуужээ.  Поодойн гэрийн тэндэх улаан тоос ч тэр завсар замхарч  амьтан тойрон бужигнаж, нохой хуцаж, хирисийн буйлах муухай дуу үе үе гарч байхыг чих тавин хартал, тэр амьтан бараа туруугүй  болсон мэт. Бас олон хүний овооролдсоны завсраар Поодойн өрх гэр үгүй болсон мэт. Учир байдал мэдэгдэхгүй хачин болсон тэр зүг  гайхан харваас, олны дунд эмэг эх нь үзэгдэх шиг болоход хайртай эмгээгээ танимагц, өндийн босож, ухасхийн гүйж орхилоо. 
Хирисээс тутаах үес, торж унасан газраа хярж, хэвтсэн ганц нэг багацуул, Залуудайн гүйхэд, хойноос нь дагаж, бас гүйлдэх чимээ сонсодлоо. Хирист дайруулагсдын хажуугаар гарахад, цөм эвгүй хэвтэж, огт үл хөдлөх байдал нь үхсэн ан гөрөө, хүн харыг хэдий нас бага боловч, олон үзсэн Залуудайн нүдэнд тусаж, босохоосоо өнгөрсөн ажээ гэж бодон гүйтэл нэг эмэгтэй хөдлөх шиг боллоо. Бие биедээ тусалж байхыг үргэлж хэлүүлж, ахас ихсээ  харилцан туслалцау байдгийг үзэн хүмүүжсэн тул Залуудай, тэр хэвтэж байгаа эмэгтэйг хөдөлмөгц, дэргэд нь гүйж очоод, хажууд нь явган суутал, хойноос нь дагаж  гүйсэн Алцгар, Арваалж, Чулуун гурав гүйцэж ирээд, дөрвүүлээ үзвээс, Алцгарын эгч Пентуу ажээ. Бие чийрэг хүдэр тэр эмэгтэй, нүдээ нээн, өндийх гэснээ ёолж, өнөө дөрвөн жаалыг хармагц, алмайрсан мэт хачин харц нь ухаан сэхээ орсон шинжтэй  болж, сулхан дуугаар
- Өнөөх хэцүү нэрт амьтан хайчив? Гэж шивнэн асуугаад, багацуулын хариу хэлэхээс урд, бас нэг ёйлсхийгээд хоёр хөл мэдээ байхгүй, зоо нуруу их өвдөж  байна гээд , дахин нүдээ анив. 
- Алцгар чи эгчийгээ харж бай. Бид хүн дуудаж ирье гээд Арваалж, Чулуун  хоёрыг дагуулан , өрх гэрийн зүг гүйсээр ойртон очтол, Поодойн цөмөрсөн өрх гэр дотроос хирисийн хилигнэн буйлах дуу гарсаар ажээ. Эхийн зүг гүйн очиж, суганд нь наалдан тэврээд, утаа өөх тосны үнэр шингэсэн сармай дээлийн их л дадсан үнэр авмагц, дотор нь онгойж,
- Пянтуу эгч, хирист мөргүүлэн бэртчихлээ. Бид үүрээд даахгүй яадаг билээ гэхэд нь , Поодойн цөмөрсөн гэрийн тэнд  байсан эмэгтэйчүүдийн дундаас солонго сонсох сонор чихтэй эмэг эх нь , хэдийн тэр үг сонсоод,
- Ээ бид энд хирс өрх гэр цөмлөсөнд авигтаж сандраад мартчихлаа. Цэцэг,Балт, Хүрнэ, Мөндөл та дөрөв очиж Пянтууг дамжилж ир. Хормойгий нь зөрүүлээд, ханцуйгаар нь мод шургуулж дамжилдаг  юм шүү .
Мод аваад яв гэж дөрвөн чийрэг эмэгтэйг тэр суурин өрх айлын хамгийн эгчмэд хашир хүний хувиар тушааж явуулав.
Залуудай,  эмэг эхийн хамт , Поодойн цөмөрсөн  өрхийн дэргэд очиж, доошоо эмээн харваас, хирис, өрхийн дээврийг махаараа цөм дарж ойчихдоо, нарийвтар сургааг  унин дээр хар модны долон холтос дэвсэж, дээрээс нь  ширэг жигдлэн өрж хийсэн дээврий нь цөм дарж ойчихдоо, өрхийн тооно тулсан дөрвөн баганын  нэг нь цав гарсан газраа цуурч, шор мэт хурц үзүүртэй болсон нь , тэр нүсэр том амьтны гэдсий нь нэвт хатгаад, бөөрөн тушаа нь цус бултайн цухуйжээ. Хиррисийн зантайсан том толгой нэн хүнд тул, цээжин бие нь доошоо унжиж, урд хоёр хөлөөрөө газар самран, байн байн сүртэй муухайгаар урхирах ажээ. Оодой дархан Паалиа хоёр, нэг буланд , хирисийн эвэр хараахан үл хүрэх газар  хоргодон суугаад, шороо тоос  болчихсон тэр хоёрыг өчүүхэн хөдөлмөгц , хирс догшин нүдээ улаанаар эргэлүүлэн, эврээрээ өлгөж авах гэж урхиран тэмүүлэх тул, хярсан бөжин шиг, буланд бие биедээ шахалдан оцойж суух ажээ. Баганынг газар сайн зоосон боловч, том амьтан өлгөлдөж, тарчлахад нь баахан холхих  байдал орж, өвгөн дархан, жаал хүү хоёрын зүг хазайсхийжээ.  Залуудайн эмэг эх Булжуухай, Оодойн булан тушаа нүх ухуулж, хүн багтах хиртэй болмогц, нэг мушгиа сураар Паалиа хүүг урдаар татуулж гаргаад, хирисийн уурлан урхирах нь баахан  завсарламагц, өвгөн дархныг гаргаж эхэллээ. Тэгтэл хирс ахин буйлан  урхирч, хамар амнаасаа өвгөний биед цус нөж тургин зүтгэсээр, баганыг ганхуулж, Оодойн дээлийн хормойноос эврээрээ дэгээдэн татсанд, эмэгтэйчүүд, тэр догшин сүрт амьтны гэнэт хөдөлж ухасхийснээс  айн цочиж, мушгиагаа алдсанд , ганц чийрэг Хойлог  чинэрэн  улайтлаа угз татаад, өвгөний цээж биеийг нүхээр цухуйтал суга татсанд, хирисийн эвэрт өлгүүлсэн сартай дээлийн хормой цуу буугаад өвгөн, хирисийн эвэрт гэдэргээ татуулсандаа тэсгэлгүй айж  магнайд нь хөлс агшин зуур бурзайн гараад, дэмий л ам ангалзан , нүхний амсрын ширэгнээс хуруугаа шигдтэл зууралдан тогтосхийв. Хирисийн цус, шороо тоос болсон царай, бүлтийсэн нүднээ үхмээр сандарч хэлмэгдсэн байдал тодорсонд , Булжуухай эмгэн,
- Татаач . гэж  хашгираад, залуу хүүхэн шиг үсрэн , Хойлгийн  барьж байсан мушгианы үзүүрээс шүүрэн, Оодойг угз татан гаргалаа. Өвгөн нүхний амсарт суга татуулан хэвтээд, сандарч тэвдсэндээ өндийх чадалгүй , дэмий  л хэнхдэгээ оволзтол амьсгаадан  нэгэн хэсэг хэвтэв. Булжуухай, Залуудайг ус аваад ир гэж тушааж, жаалхүү яаран гэртээ ороод, шавар ваарт байсан уснаас бүдүүн хийцтэй шавар том аяганд хийж, өвгөнд авцарч өгөхөд нь гуд гуд  залгиад дотор нь  сая онгойж, магнайн хөлс арчин сармай дээлийнхээ цуу татуулсан хормойг барьж үзээд :
- Үхлээ гэж бодсон. Хойлгийн шөрмөстэй  Булжуухайн бушууд л  амь гарлаав шүү. Ёх доо, айгаагүйгээ  айж, сандраагүйгээ өнөөдөр ганцхан сандарлаа даа. Айсандаа ам хатчихлаа. Ус ууж, дотор онгойх шиг боллоо. Насы минь аваарай, хүү минь гэж Залуудайд аянаа өгөөд өндийж, өнөөх цөмөрсөн өрх гэрийн нүхний зүг шагайж үзвээс хирс , Оодой  өвгөнийг дайрах гэж дошгирон тийчлэхдээ гэдсэнд нь шаасан багана биед нь ч улам шигдэж, эцсийн тамир тасарч, мундаг том бие нь чичив, татав хийж амь тавьж байгаа ажээ. Шилэн хүзүүнд нь цус бялтаж, лав нэг шарх олсон амьтан бололтой. үгүй тэр юу цухуйж байна. Жадны хугархай иш байх шив дээ. Энэ лав нөгөө гөрөөчинтэй дайралдаж шарх олоод, түүнээсээ болж, тэнэг уур нь хөдлөөд, манайхныг дайрч, уршиг төвөг  чирсэн бололтой. Манай гөрөөчин загасанд явсан шүү дээ. Энэ амьтан хаа , ямар улстай дайралдав аа. Аль вэ хүү минь, авынхаа жад аваад ир гэж Залуудайгаар анч Бодонгийн чулуун гилбэртэй, жад ацруулаад, хирисийн зоог хэд хэд сайн чичээд үзтэл, тэр том амьтан ер хөдөлсөнгүй. Өрхийн минь эвдэн цөмлөсөн энэ хирс манайх боллоо. Анчин ирэхээс өмнө  бид амаа тосдож, гэдэс гарлаа. Булжуухай чи  чи хэдэн  хүнтэй энүүнийг үнэр орохоос нь өмнө эвдэн аргалж, идээ хоол хийж  үз л дээ. Би нэг хэдэн хүнийг дагуулж, наадах чинь амь хохирсон хүнээ оршуулж үзсүү гэж бослоо. Бяцхан суурин өрх айлын нэг хэсэг, эмэгтэйчүүд Оодой өвгөнийг дагаж, дэнж дээрээс буугаад, голын бургас улиаснаас  Оодой өвгөний  чулуун сүхээр  огтолсныг  дамнуурга шиг юм хийж, хирист дайруулан үхэгсдийг отгийнхоо нөхцөгчдийн хүүр  тавьдаг газар дамнан аваачих боллоо. Туулайхүүгийн эх  догшин хирисийн хөлд няц гишгүүлсэн  жаалынхаа амнаас гарсан цусы нь өвсөөр арчаад, тэсгэлгүй гашуудаж, үсээ задлан, нүүрээ маажилж, 
Алгын чинээ  жаал хүүгээ
Анчин болохыг үзэхээс өнгөрлөө
Эрхийн чинээ жаал хүүгээ 
Эр хүн болохыг үзэхээс өнгөрлөө
Эвий хонгор минь эвий
Эх нь гашуудан дууднам
Дайрах хирисийн хэлд осолдоно гэж
Даанч бодсонгүй чамайгаа хүү минь
Ууртай хирисийн хөлд осолдоно гэж
Ухаанд минь ч орсонгүй чамайгаа, эвий
Хөөрхий хонгор минь хөөрхий 
Хөгшин эх чинь гаслан уйлнам
Алаг үрийнхээ амнаас гарсан цусы нь
Арчин арчин аюулт хирисийг зүхнэм
Хайрт үрийнхээ няц гишгүүлсэн биеийг
Харан харан хар хирисийг хараанам
Эвий хонгор минь эвий
Эх чинь гашуудан дууднам
Өглөөний өөд улаан нарнаар сэрээд
Өндийж намайгаа хардаг асан хүү минь
Үдшийн шар нарнаар намайгаа тэврээд
Үнсээд нойрсдог асан үр минь
Хөөрхий жаал хүү минь хөөрхий
Хөгшин эх чинь гаслан уйлнам 
Эвий эвий эвий эвий, 
Элэг минь эмтэрнэм 
гэж уйлан гашуудах нь даанч өрөвдөлтэй тул, Оодой өвгөн дэргэд нь хүрч, ирэн тайтгаруулах хэдэн үг хэлж, Туулайхүүгийн ясыг дамнуурганд тавиулан, отгийн хүний яс тавьдаг газар зүглэн цував. Уулын энгэрт Оодойн заавраар  эмэгтэйчүүд мод чулуугаар хэдэн гүйхэн нүх ухаад,  өвгөн дархан нөгчигсдийн хувцсыг энд тэнд нь чулуун хутгаараа эсгэж, чархи гэдэг түүхий ширийг  нойтонд нь хөлийнхөө шагайд хүртэл хумин тааруулж хатаасан шаахай гутлын зуузай хавьд бас эсгэж, 
Эд нь эзнээ дагаж,
Элэгдэлгүй мөнх
Ханзралгүй бөх
Хагаралгүй бат
Үүрд эдлүүлж
Хэзээд хэрэглүүл
Гэж шившин , эмэгтэйчүүдийн хүзүүний сондор чимгийн  соёо  чулууг маажин, Туулайхүүгийн тоглоом авч ирүүлснийг бас  хутгаараа маажив. 
Залуудай  баахан гайхаж,
- Оодой аваа, та юунд ингэж байгаа юм бэ? Гэж асуухад нь, Оодой дархан сурган өгүүлрүүн :
- Эзнээ эд нь дагаг гэж байна, хүү минь .Эд нь бүтэн бол, сүнс нь эзнийхээ сүнс дагахгүй, нэг хэсэг зовооно.  Эзэн хүний сүнс нь бие нүцгэн гар хоосон, хөл нүцгэн явах болно. Туулайхүүгийн сүнс ч гэсэн, тоглоомд  нь шарх оруулж эс авбал, бүтэн тоглоомоо ялзартал нэгэн хэсэг тоглоомгүй уйдах болно шүү дээ. Эртэс дээдсийн маань ёс эзнээ дага, эзнээ дага. Гэж тоглоомы нь тамталсхийж  гүйцэв. Тэгээд, Мангина  эмгэний хүүрийг амьд ахуй үес дэвсэж хэвтдэг адасган дээр нь баруун гары нь дэрлүүлэн, хөл нугалсхийн хэвтүүлээд, дэргэд нь ясан зүү, шөвөг, томсон шөрмөс, шавар ваартай хирисийн мах, шөл тавьж, бусдыг мөн тэр ёсоор хэвтүүлэн,  Туулайхүүгийн тоглоомыг хажууд нь өрж, нэг нэг атга улаан зоос хүүр дээр цацсанд, Туулайхүүгийн эх, хүүгийнхээ сармай дээлийн хормойг аятайхан засаад, нүдэндээ нулимас мэлтэгнүүлэв.  Оршуулах ёслолд ирэлцсэн эмэгтэйчүүд хишгээ хуваалцлаа гэж үснээсээ үгтээн, хүүр дээр тавьцгаав. 
- Туулайхүүгийн эх, нэн гашуудаж, үснээсээ чулуун хутгаар нэгэн хэсэг огтолж аваад, хүүгийнхээ үсэн дээр тавингуут, биеэ барьж ядан , маш гашуунаа  уйлсанд, Оодой дархан тайтгаруулах үг хэлж, шавар саванд авцарсан цогоор хүүрийн дээд талд баахан  гал асааж, агь ганга хийгээд утаа уугих завсар бүгдээрээ булшийг шороо чулуугаар дарав. Тэгээд булш бүрийг  тойруулан чулуун хүрээ хийж, хооронд нь зайтай зайтай өрж гүйцэхэд, Оодой өвгөн, омгийн дээдсийн хүүр булшинд  хиншүү өргөж, аман дотроо юм шивнээд, галд агь ганга нэмж, их утаа уугиулан , өндөр дуугаар уншин дуудруун,
Чоо - чоо - чоо , Сонсон хайрла
Өрх гэрт төрсөн Мангина нар
Өвөр энгэрт орших цаг боллоо
Мах ясанд төрсөн Мангина нар
Манаас салан хагацлаа, та нар
Хий бие биелэн одлоо, та нар
Хиншүү идээтэн боллоо, та нар
Хилин дүрээ  атаатандаа хандуулж
Хишиг ээлээ халуундаа хайрла
Чоо - чоо - чоо , сонсон тогтоо
Харанхуй шөнийг далимдуулж
Халууныхаа манийг хорлох гэвэл
Хашмал чулуун хүрээ битүү шүү
Хагуучид онгодын хилэн хэцүү шүү
Саргүй шөнийг далимдуулан
Садан манийг хорлох гэвэл
Сахиусан  чулуун хүрээ давшгүй,
Сайн онгон авын  ээл барагдашгүй
Чоо - чоо - чоо сонсон тогтоо
Хашмал чулуун хүрээг мялаамуу,
Ханан хад мэт, тэнгэр тулан хашиж
Хайр чулуу болон элэгдтэлээ
Хамгаалан харж бай, Чоо - чоо - чоо
Сахиул чулуун хүрээг мялаамуу
Сарьдаг уул мэт тэнгэр тулан хашиж,
Сайр чулуу болон  элэгдтэлээ
Сахин харж бай, чоо -чоо - чоо
 гээд , хирисийн өөхөөр булш тус бүрийн чулуун хүрээний дөрвөн зүгийн чулууг мялааж, уг оршуулах ёс гүйцмэгц, бүгдээрээ,
-  Чоо - чоо - чоо гэж өндөр дуугаар гурвант хашгиран , гэдрэг эргэж харалгүй, өрх гэрийн зүг буцан одов. Ар гэрийн газар тэр завсар  Булжуухай эмгэн удирдаж, өнөөх хиррисийг чулуун сүх  хутгаар эвдээд гадаа хэдэн газар гал түлж, хирисийн мах шарахы нь шарж, шавар ваар саванд  чанахы нь чанаж, чоно шиг нохойдоо идүүлэхий нь идүүлж, багацуул нүүр ам нь цус болчихсон гүйлдэж,
-   Манайхан уулын энгэрээс айсуй, гэж шуугилдахад, Булжуухай эмгэн яаран хоёр гал түлүүлж, ганга түлүүлж, ганга уугиулан, ганга буцалгасан устай хэдэн ваар тэр хоёр галын тэнд тавиулав. Хирист дайруулагсдыг  оршуулж ирэгсэд, тэр хоёр галын хоорондуур орж, биеэ ариутган, түрүүн нүүрээ маажиж гашуудал илэрхийлсэн цусаа гангатай усаар угаацгаалаа. Тэгээд, түүдэг галын тэнд очиж, галын зүүн талаар эмэгтэйчүүд, баруун талд нь Оодой өвгөн тэргүүтэй хөвүүд сууцгаан шарсан, чанасан махны сайхан үнэр ханхлахад, шүлсээ зуун хүлээвээс, Булжуухай эмгэн, хүн бүрийн оногдол хувийг сайхан тааруулж хоёр залуу эмэгтэйгээр тэвштэй ваартай хоол тавиуллаа. Туулайхүүгийн эхийг өрөвдөж, аль амттай махнаас тэвш дүүргэн тавиулсанд саяхан гашуудан уйлж байсан тэр хөөрхий эмэгтэй, сайхан элбэг хоол хараад, сэтгэл нь сэргэж, тун жаргасан байдалтай идэж суув. Үүнд одоо цагийн хүн, эрт цагийн тэдгээр хүнийг буруушаахын арга ч үгүй, ёс ч үгүй гэж бодууштай чадал муутай, зэвсэг муутай, үргэлж хоосон нойтон шахуу явдаг хоёр хөлт хөөрхий балар цагийн хүн, хоёр чихнээс нь хойш орох  вм л олдвол, цадахаа мэдэхгүй идэж аваа, түүнийгээ жаргалын дээд гэж үздэг байжээ. Идэх юм эс олдвол, өл даахдаа нэн ч тэсвэртэй, ер өлсөх, даарах, ангах цангахыг жирийн хэрэг гэж үздэг цаг байжээ. Туулайхүүгийн эх , Булжууай эмгэний сонгож тавиулсан махыг маш амтархан  идэж, хааяа хааяа эмгэний зүг талархан мишээж, хоёр завжаараа өөх тос элгэн дээрээ гоожтол  зажилж год год залгилан идэх нь маш шамдуу. Бусад хүн, мөн нэгэн адил амтархан идэж, ясаа тун чадамгай мөлжөөд, чоно лугаа адил төсөрхөг нохойд хаяж өгөхөд нь хирисийн гэдэс дотроос хэдийн идэж цадсан тул, ганц нэг долоогоод, тоохгүй хэвтэцгээж байснаа баруун зүгээс салхи татах зүг шиншилсэнд, Булжуухай эмгэн ч тэдгээр  нохойноос  дутуугүй, 
Солонго мэт
Сонсох тул
Үен мэт
Үзэх тул 
бас л алсын үнэр хэдийн мэдэж, галын баруун зүүн зүг суусан хүмүүст анхааруулж,
- Голын зүгээс гөрөөлсөн загасны үнэр, манайхны үнэр, бас нэг өөр харь хүний үнэр гарч байна гэхэд нь  бүгд яаран босоцгоож, дэнжийн захад очин харваас, усны тохойд гурван урт онгоц зогсож, арван хэдэн эрэгтэйчүүд, том том загас  бургасаар холбосноо модонд дамнан, дэнжийн зүг айсуй. Нэг хэсэг нь сэрээ , жадаа үүрцгээн  явнам. 
- Өөдөө гартал, Оодойн өрх гэр цөмөрчихсөнийг хирдхийн харж бас эмэгтэйчүүдийн нүүрт гашуудан маажсан  ор тэмдэг илэрхийн дээр , нэг хэдэн  хүн бас дутуу байхыг  үзээд, учрыг яаран асуужээ. Ар гэрийн газар гэнэтийн аюул зовлон тохиолдсоныг сонсож, анчин эрсийн царай барайж, хөмсөг зангидацгаав. Ирэгсдийн дунд уранхай, навтархай, сармай хувцастай, эцэнхий, аяншиж зүдэрсэн  байдалтай боловч сүрхий шөрмөслөг бяртай нэг эр, загас үүрэлцэн зогсож байхыг  Залуудай ажиж, Булжуухай эмээгийн хамар харь хүний  ханхлав гэж тийм холоос таних яасан  сүрхий хамар вэ? Гэж гайхан, тэр хүнийг сэм харваас царай зоримог бөгөөд шулуун. Бүснээ нэг үл таних сонин судалт модон иштэй сүх, нэг эрээн амьтны үсээр ороон зүүж, бас нэг сүх ширэн гэр углаж бүснээсээ хавчуулаад, ахар жад нэг гартаа барьжээ. Анчныг тэргүүлж явсан Мазаалай, өтгөн дуугаараа хүнгэнэн ,
 - Манай Булжуухай эмээн хүү, Залуудайн эцэг Шонхолой, энэ зүүн урд  уулын нэг чулууны нүхэнд  шар махчингуудаас хоргодож байна гэж энэ ихэрэс омгийн хүн бидэнтэй дайралдан хэл хүргэжээ. Энэ шөнө очиж  Шонхолойг гаргаж авахгүй бол шар махчин биднээс түрүүлж магадгүй гэнэ. Хүний тоогоор манайхнаас олон гэнэ. Харанхуйг далимдуулан дайрвал бид дийлж магад. Оодой ав, Булжуухай эмээ, та хоёр өрх  айлаа мэдэж, сэргийлж бай. Дийлбэл бид маргааш үдээс хойш ирэх байх. Дийлдвэл, шар махчныг өрх гэрээсээ холдуулан, өөр зүг буруулж, уван цуван нуугдаж ирнэ. Шар махчинтай одоо л нэг үзэлдэх цаг боллоо  гэхэд нь хүн ер үг дуугарсангүй. Хэдэн жилийн  өмнө, урлах уулын зүүн урдах аманд Оодой авын суурин айлыг үгүй хийсэн Шар махчинтай тулсан тулаанд  Шонхолой сураггүй болж, Поодой бөө хүүгийн хамт амь гарсан.Оодой өвгөн ураг төрлийн барилдлагатай Чонос омгийнхоо өрх айлд багтан хамжсан явдал Чоносын бяцхан суурин айлын эрэгтэй эмэгтэйн сэтгэлд ургаж, өнөөх Шар махчны сүрэг дахин үзэгдсэнд цөм сэтгэл зовнижээ. Олны чимээгүй байтал, Залуудай өндөр дуугаар
- Би явалцаж, авыгаа шар махчнаас салгаж ирнэ, гэхэд нь  өнөөх үл таних  хүн, тэр үг монсмогц, бүснээсээ урт ишт  сүхээ яаран суга татаж аваад хоёр гараар  Залуудайд барьж, 
- Авын чинь чамд явуулсан сүх. Хүүд минь гардуулж өгөөрэй  гэсэн юм. Зорьсон хэрэг чинь бүтэх болтугай, гэж өгсөнд , Залуудай тэр сүхий нь авч, гэрий нь мулталж үзвэл, жигтэй сайхан мөлгөр ногоон чулуугаар хийсэн хурц сүх байжээ.  Энэ ямар чулуугаар хийсэн  сүх вэ? Гэж Оодой дархны гайхан асуухад, тэр харь хүн,
- Хас тэнигэр гэдэг чулуу. Тун хатуу. Их цөлийн тэртээх нангиа омгийн урцуул хийдэг зэмсэг дээ. Шонхолой тэднээс сурч, хүүдээ өөрөө хийсэн юм гэхэд нь Залуудай
- Эмээ, би ах нартайгаа явалцаж, Шар махчинтай тулна. Авын энэ сүх шар махчны цусаар мялаана гэхэд Мазаалай, өтгөн дуугаараа
- Эмээ залуудайг явуул аа, явуул. Бидэнд нэг хүн чгэсэн нэмэр. Шар махчинтай эцгийнхээ төлөө тулалгүй яахав. Гэхэд нь Булжуухай эмгэн, 
- Эр хүнийг  явуулан хэлдэг ёстой юм даа. Хүү минь явж, атаатнаа даралцаад автайгаа мэнд буцаж ирээрэй  гээд Залуудайн баруун хацрыг үнэсээд, зүүн хацры нь илэв. Анчингууд, яаран хирисийн чанасан шарсан махнаас идэж аваад, ундаа хариулан, зэр зэмсгээсээ аль сайныг шилэн автал, нар ч жаргах шахаж, одоо явалгүй  горьгүй гэж эрцүүл цөмөөрөө шаламгайлан хөдлөв. Өрх гэрийн газар эр хүйстээс ганц поодой өвгөн тэргүүлэнхэн үлдэж хоцров. 


Чонос омгийн бяцхан өрх суурин айлын дайчин эрс Шонхолойгоо Шар махчингуудын гараас салгах гэж  онгоцондоо сууцгаан  гол гатлаад, бургасан дунд онгоцоо далдлан сойгоод, яаран алхав. Бүгдийн өмнө өнөөх эцэнгир эр, том том алхмаар  газар хорооцтой алхаж, хойноос Мазаалай бусдаа дагуулан явав. Жаргаж байгаа нарны гэрэлд үүлс ягаан шар туяа татаж өвсөн дунд гөрөөсний том ийш тийшээ зурайн, зарим нь голын зүг  ус уухаар явдаг зам нь байжээ. Агаар маш тунгалаг бөгөөд, зүйл бүрийн цэцэг навчны сайхан үнэр анхилан, үдшийн сэрүү татаж тогоруун сүрэг өндөр тэнгэрийн хөхөд цувран нисэх нь тов тодхон. Өргөн талд тахь хулан билчиж  зээр оронго  жирэлзэн давхиж, хойноос нь ямар нэгэн эрээтэн хөөж явааг  үзээд Залуудай  сүхээ атгаж аавынхаа дүүгүүр  бүснээсээ зүүснээ сугалж, гөрөөсний хойноос хөөцөлдмөөр санагдав. Мазаалай , Залуудайг эргэж хараад, толгой дохин дэргэдээ  ирүүлж, шивнэн өгүүлрүүн :
- Ан харалтгүй, авыгаа шар махчингаас мулталж авахыг зориглож яв. Бид удахгүй модны захад хүрч, дайсанд харагдахгүй нууцтайгаар  дөтөлж, харанхуй болоход  дайрна. Шар махчин , биднээс олон юм гэнэ.  Цочмог дайран , хэдий нь хороовол, хүч тэнцүү болох бий. Ав чинь тэр жил Шар махчинд баригдаад, оргож зугатаасаар олон омог дамжиж, их мөрний цаана нангиа  омогтон суудаг газар хүрч, тэндээс энэ  Шарнууд омгийн хүнтэй нийлэн наашаа буцаж яваад, Шар махчингийн сүрэгтэй дайралдан  хадан хонгилд хоргодсон юм байна. Ихэрсийн энэ Бух өвгөнийг тэднүүд харсангүй. Аав чинь,өрх  сууриндаа дайсан дагуулж ирэхгүй гэж хадан хонгилд нуугдаад, Бухыг манайханд явуулж хэл хүргүүлсэн нь яг бидний загасны ангаас буцаж явахтай дайралджээ. Чи гөрөө хийж чадах боловч, хоёр хөлт дайсантай тулж үзээгүй. Биеэсээ давуу дайсантай битгий тулаарай. Миний ойр байж үзээрэй  гэж сурган хэлсээр, ойн захад ойртсон тул, бүгд модонд шурган орж, зүүн урд зүгийг чиглэн явтал, төдхөн харанхуй болов. Олон хүн явах үнэрий нь ойн араатан гөрөөс хэдийн авсан тул урдуур хойгуур нь зэрлэг гахай зайлан одох чимээ гарч, хааяа хааяа араатны үнэр ханхлан Чоносын дайчин, чархи  гутлаараа огт чимээ гаргалгүй цуван алхсаар нэгэн хэсэг явтал, түрүүлэн газарчилж яваа ихэрэс Бух өвгөн гэнэт зогсож, модон завсар тэртээ хол гал гялалзахыг зааж шивнэрүүн  :
- Өнөөх Шар махчин тэр байна гэж шивнэв. Чонос, тэр зүг ширтэн харцгаагаад , шивнэн зөвлөлдөж,  салхины доод талаас гэтэн ойртохоор тогтож, хүн бүр дүүгүүрээ барьцгааж, Мазаалай түрүүлэн бусад нь хойноос нь дагалдан, мөр мөрөө гишгэж, чив чимээгүй явав. Харанхуй модон дотор уруудаж буугаад , урт нарийн ам модны хаяагаар  өгсөж, дайсны зүг ойртох тусам , галын хажууд суух нь сууж, хэвтэх нь хэвтэж  байгаа хүн улам тодхон харагдах  болов. Түүдэг галын гэрэлд  босоо хүний  мөрөн тушаа өндөр харлан харагдах  нүх сахисан хэдэн хүн, хааяа тэр нүх рүү чулуу хаях , цучил шидэх үзэгдэн, цучил нь нүхэн хонгил дотроос  хүн эргүүлж хаясан юм шиг гэдэргээ суунаглан унах байдал илэрхий үзэгдэх болсонд  Залуудай хүү , ав минь тэр нүхэн хонгилд байгаа юм байна гэж дотор нь онгойж, эцгийнхээ явуулсан урт ишт сүхийн бариулыг  чанга чанга атган , дайсны толгой руу буулгаж байгаа мэт сэтгэн алхтал, Мазаалай гэнэт зогсож, шивнэн  захисан нь :
-  Одоо ойртоов шүү. Нэг нэг дүүгүүрдээд, хашгиран дайрч орно шүү. Би тэр дунд нь сууж байгаа том Шар махчныг дүүгүүрдэнэ. Бух тэргүүтэй таван хүн доод талд нь сууж байгаа тавыг дүүгүүрд. Дээд талын тавыг бусад нь дүүгүүрд. Би тэрнийг,  чи тэрнийг гэж сайн оноож ав. Намайг дохио өгмөгц дүүгүүрдэнэ шүү. Одоо тун чимээгүй, салхин дороос нь ойртоно шүү. Шар махчны хамар нь манай Чоно аваас дутуугүй шүү, гээд  огтхон ч чимээ гаргалгүй салхин дороос сэм ойртож, нэг хэсэг яваад, харанхуйд их түүдэг галын дэргэд  шарсан мах идэж байгаа  Шар махчны ойр дүүгүүрийн чулуу хүрэм газар гэтэж, зулзаган модон дундуур дөтлөөд, , арын хүнийг гараар түлхэн дохио өгмөгц, цөм сэм урагш давшин эгнэж зогсоод, Мазаалайн дүүгүүрийн чулуу  дүнгэнэх чимээ гарахыг хүлээв. Түүдэг тойрсон дайсны  зүгээс шарсан махны үнэр, Шар махчны хөлс хулмасны үнэр ханхлан, хүн бүр дүүгүүртээ чулуу зуулган , дохио хүлээтэл, Мазаалайн дүүгүүрийн чулуу хүнгэнэнгүүт  бусад Чоносын дүүгүүрийн чулуу хүнгэнэж, тэр чулууны чимээгээр Шар махчингууд ухасхийн бостол, зургаа долоон хүн ойчих шиг боллоо.  Тэгтэл , Мазаалайн бүдүүн дуу гарч, Чонос чоно өвгөө дууриан  ульж, дайран орвол  Шар махчин гэнэт  дайруулсандаа  хоромхон зуур  сочин сандарснаа  жад, сүх, бороохойгоо  далайцгаан , дайсантай тулах гэж  жагстал, Мазаалай шуугин орж, нэг том шар махчны хэнхдэг  жадлан унагаад, сүхээ далайн  бас нэг махчинтай авалцтал , хажуунаас нь нэг сагсгар Шар махчин  Мазаалайг дайрсанд  Залуудай хашгиран цавчмагц, эгмийг тас цавчиж,  тэр махчныг унагаав. Их түүдэг тойрон тулалдагсад урхиран хашгиран  хашгиралдаж, сүх жад тачигнан, иш хугарах, ёолох, урайлах дуу маш сүртэй бөгөөд гал тойрон сүүдэр жирэлзэн, нүдээ улаанаар эргүүлэн, амаа ангайн , урхиран хүрхэрч, байлдах эрцүүлийн дуу хаданд цуурайлан, жигтэйхэн юм боллоо. Шар махчин  цочмог дайруулсан боловч, сүрхий тулж, гэнэт дайрсан дайсны тоо амьд үлдсэн тэднээс нэг их илүүгүйг үзээд, бүр ч дошгирон тулалдаж, Мазаалайн дүүгүүрийн чулуунд шилэн хүзүүгээ цохиулан унасан том Шар махчин, ухаан сэхээ ороод, бяртай гараараа Залуудайн сүхний ишээс шаравтал нь шүүртэл, гэнэт хадан хонгилын зүгээс шурдхийх чимээ гарч, тэр том шар махчны суганд үзүүртэй шувууны өдтэй, нэг урт нарийн юм бараг тэр өдөндөө  тултал шигдэн орж, нөгөө үзүүр нь бөөрөөр нь чулуун үзүүрээ цухуйлгав. Шар махчин алдлан ойчиж, Залуудай тэр  сум шуугин  ирсэн зүг харваас эцэг нь хонгилын зүгээс нэг матгар мод татан, өдтэй урт нарийн бяцхан жад шиг юмаар дайсныг холоос унаган айсуй. Махчин ч гэсэн  Чонос ч гэсэн тэр үес нум сум үзээгүй тул холоос харваж байгаа Шонхолойн зүг дайрсан гурван махчин төдхөн харвуулан ойчоод, тоо нь цөөрсөн боловч тулах зориг нь мохсонгүй. Үхэх нь зайлшгүй болсноо мэдээд, улам ч ширүүлэн тулалдав. Чоносын хүч давуу болсон тул Шар махчин зугтаан зайлах аргагүй нэг нэг чоностой тулалдан, зарим шар махчныг хошоод хошоод Чонос ээрэн байлдаж, Шар махчин зугтан зайлж чадахгүй, гагцхүү амиа сул өгөлгүй, нэг дайсныг дэрлэн унах юмсан гэж улайран тулжээ. Мазаалай  нүүр хэнхдэг нь дайсны улаан цус болж, гуяа сүхэнд хальт цавчуулавч, шархаа огт тоохгүй, зүс царай нь учиргүй сүртэй болоод нэг бүдүүн махчинтай гардан ноцолдож, Залуудай нэг балтгар Шар махчинтай сүхдэлцэж, бяраар тэр балтгар  илүү боловч  Залуудайн сүхийн иш арай урт, махчны сүхийн иш арай богино тул тэнцүү тулалдаж байтлаа Мазаалайн эсэргүүцэл, махчин санамсаргүй Залуудайд ойртсон тул сүхээр ширвэн, тэр махчны хөлийн булчин тас цохисонд , Мазаалай дайснаа даран, ойчингуут Залуудайн эсэргүүцэл махчны борвиос шүүрэн унагасанд Залуудай дайснаа цохин даржээ. Тулалдаанд хэн дийлж, хэн дийлдэх нь илэрхий болсон боловч Шар махчны амьд үлдсэн хэдэн нь  галзуу  догшин болсон юм шиг урхиран байлдаж, галын гэрэлд шуухинан амьсгаадаж, сөөнгө хоолойгоор хашгиралдан, жад, сүх, мөргөлдөх цавчилдах чимээ үргэлжилж, унасан нэг нь цус нөжөө цувруулан тэсгэлгүй хорссондоо Чонос эрцүүлийн хөлий нь гартаа дайралдсан мод чулуугаар цохиулж байв. Шонхолой хэдэн сумаа унасан дайсны биеэс  суга татан  түүж аваад , тулалдаж байгаа махчныг харван унагаж, эхэлсэнд Мазаалайн том сүх лүс лүс бууж, Чонос дайчны  байлдааны уриа улам чангаар дуурсаж, удалгүй сүүлчийн Шар махчин , Ихэрэс Бухын сүхэнд толгойгоо хага цохиулан ойчлоо. Дайсан дарагдаж гагцхүү хүнд шарх олж, газар унасан хэдэн Шар махчин  амьд үлдсэнийг тулалдаанд халж хорссон эрцүүл цохин алж гүйцээд , хагас цагийн өмнөхөн  их түүдгийн дэргэд хэвтэх нь хэвтэж, суух нь сууж байсан Шар махчин цөм алагджээ. Дайснаа дарсан Чонос, Шонхолойг амьд гарсанд нь баярлацгаан, цус нөж болсон Шар махчны хүүрийг  түүдгээс баахан зайдуу нэг газар чирч аваачаад, зэр зэмсэгээс нь бүтэн үлдсэн сүх бороохой, жадны нь зарим нь галын дэргэд хурааж, зарим нэг  нь шарх  олсон нөхдөө сувилж, Чонос  дайчны үхсэн хүнийг бүртгэвээс хоёр хүн амь алдаж, нэг хүн маш хүнд шарх олжээ. Поодой бөө шарх ологсдыг сувилж, аман дотроо юм шивнэн, нэг уутан дотроос эмийн навч үдэш амжиж түүснээ гаргаж, шарх нь дээр нь тавин, өвс жийрэглэж, нэг Шар махчны сармай дээлийг зүсэж ороов. Тулалдаанд халсан эрцүүл дэргэдэх нэг горхины усаар нүүр гараа  угааж сэрүүцээд, түүдэгт түлээ нэмж, гал тойрон сууцгаагаад Шар махчны идэж бараагүй, тураг гөрөөсний махнаас эвдэж шарцгаан, дайсны биеэс  хураасан сав саалийн дунд хэдэн гавал аяга байсныг сонирхон үзтэл, Поодой нэг тос шингэж, шарласан гавал аягыг гартаа эргүүлж, гадна дотроос нь ажиглан  үзээд, 
- Тэр жилийн намар манай өрх айлыг Шар махчинд идэгдэхэд  дайсанд автагдсан манай авгын толгойгоор хийсэн аяга байна. Хөмсгөн дээрээ шархтай хүн байсан юм. Тэр шархны сорви энэ байна гэж  сэтгэл хөдлөн дуугарав. Шонхолой тэр гавал аягы нь Поодойгоос аваад
- Нээрээ ,  Тэх авгайн толгойгоор хийсэн аяга байна шүү. сорвины  нь ором ёсоороо байна. Одоо ч хөөрхий Тэх авгайн өшөө авлаа даа бид гээд тэр аягыг Поодойд эргүүлж өгөв.
- Одоо, яахав гэж Залуудайн асуухад, Дайсны зүрх сугалж, Тэх авгайн  хорслыг тайлан өргөөд, Буурал ав, ээж сахиусаа тайх сав болгоно гэж цахиур хутгаа барин дайсны хүүр тавьсан газар очоод, баахан удасхийж, цус болсон гавал аягаа бариад эргэж ирэхдээ 
- Нэг муужиртал цохиулсан Шар махчин ухаан ороод, мөлхөн зайлжээ. Та нар мэдсэн байтал гаргаж битгий тэр амьтанд сэжиг авхуул. Галаа тойрсон хэвээрээ сууцгаа. Нэг бодвол Шар махчны өвгөд, эмс эндээс асар холгүй байж магад. Гурван хүн сэмхэн мөрөөр нь мөлхөж, гэтээд чухам хаа хүрдгий нь мэдээд ирвэл таарна. Саяны тулааны дуу чимээ арай хүрэхгүй газар бас нэг отог Шар махчин байж магадгүй юм байна. Хэн гурав явах вэ? гэхэд  Шонхолой би явъя гэв. Залуудай бас би автайгаа явъя гэхэд  Поодой бөө 
- За тэгвэл бид гурав түлш дөхүүлэх байдал үзүүлж , нэг нэг тэвэр гишүү авцарсан болоод тэр Шар махчны хойноос мөрдөе. Тэр лав биднийг яадаг бол гэж ажиглаж байгаа байх гээд гурвуул шугуйд орж, нэг нэг тэвэр гишүү авцраад, дахин шугуйд түлш түүх дүрэм үзүүлэн , сэм өнөөх дутаасан Шар махчны мөрөөр мөшгөн, одвоос удалгүй харанхуйд хуурай мөчир тас тасхийж, хүн алхах чимээ гарч, Шар махчны нялуун үнэр мэдэгдэв. Залуудай үнэрий нь авмагц , урт гартай, богинохон хөлтэй, бүх биеэр нь шар үс ургасан  ёнхойсон Шар махчинтай саяхан тулалдсан нь санаанд нь  орж, дайралдсан дайснаа иддэг заншилтай тэр омогтныг дотроо дургүйцдэг боловч  саяын байлдаанд анх удаа өөртэйгөө адил хүн дүрстэй амьтныг алалцсан нь сэтгэлд их л эвгүй. Анх гөрөөс алснаас нь бүр аягүй санагдаж, нүдэнд нь тугаарын үхсэн Шар махчингуудын цус нөж болсон амь тавих үес мэсийн яр, бэрд зовон , муухай ярвайсан царай нь үзэгдэх мэт, ойн харанхуйд тов тодхон , шөнийн түмэн хард ив илхэн, нүд анивч харагдаад эцгийн хойноос дэмий  л алхаж явахад нь эцэг нь хүүгийн санааг тааж, гараас нь атгаад,
- Хатуужиж яв аа хүү минь гэхэд дотор онгойж зориг орох шиг боллоо. Чингээд өнөөх шарван найгаж, хааяа амсхийн зогсож, аяархан гэлдэрч яваа, тэр амьтны хойноос үнэрээ авахуулахгүй гэтэн дагаж явтал гэнэт нэг юм тэр Шар махчныг дүүлэн дайрч амь алдан муухай ёолох дуу гараад, газар хүнд юм пидхийж ойчих чимээ гарав. Чингээд, харанхуйд хоёр том ногоон гал харагдах шиг болсонд
- Хутган соёот бар гэж Залуудайн ав нь шивнээд, бүгдээрээ зогсож, яахыг ч шийдээгүй  байтал сүртэй урхирах дуу гарч, сүүлээрээ пид пад гуядах анир гарсанд, Шонхолой, Поодой хоёр  Залуудайг урдаа гарган, яаран ухарч маш болгоомжлон буцав. Тэр аюулт араатан, хүний зайлсан чимээ сонсоод олзоо харамлахаа байжээ. Шар махчны хойноос дагасан гурван хүн одоо горьгүй боллоо гэж  гал түүдэг дээрээ хүрэх гэж анир чимээгүй яаран алхалсаар хүрвэл галын гэрэл холоос харагдаж, өнөөх Шар махчны хүүр тавьсан газраас ойн араатны нүд ногоон гал шиг гялалзан архиран, урхиран хүүр зулгаах чимээ дуулдаж, хүн ойртож дуу гарахад, галын тэнд сууж байсан хүн хариу чимээ өгч, өөдөөс нь тосон ирсэнд  хүүр дээр овооролдсон чоно, нохой , чононцор, цөөвөр их л дургүй архиран зайлж өглөө. Шар махчны нэхүүл хийсэн манай гурван хүн мөрөөр нь мөшгөж яваад, хутган шүдтэд бариулж орхихыг нь үзсэнээ ярьж, бүгдээрээ түүдэг тойрон суугаад, одоо яахыг зөвлөн хэлэлцлээ.
- Маргаашийн өглөөний өөд улаан нар гартал, эндээ галаа түлээд хоноё гэж Мазаалай санал гаргав. Манай Шонхолойг барих гэж овооролдсон  Шар махчингаас нэг нь ч амь гарсангүй. Хамгийн сүүлчийнх нь хутган соёотын аманд орж саллаа. Бусдыг нь идэж байгаа энэ араатан нэг ёсондоо бидний манаа догшин араатан буюу Шар махчин ирвэл бидэнд дохио өгнө. Идэх улай байгаа цагт бидэнд бас халдахгүй. Галаа сахих нэг хүн үлдээгээд унтаж амрая. Харанхуйд хаа явах вэ? Гэхэд нь бүгдээрээ зөв гэж нэг манаа гаргаж цөм унтацгаажээ. Чоносын дайчин эрс үүрийн шөнө  шувтарч, уул завсарлах үес сэрвээс, ойн агаар маш сэрүүн чийгтэй. Шөнө ээлжлэн манаж байсан  хүн, нөхдийнхөө сэрцгээснийг  үзээд, галдаа түлээ нэмсэн нь , босоод галын дэргэд дулаацан  суух нь  Залуудайд жигтэй сайхан санагдлаа. Шар махчны хүүр чирч урж шөнө тавьсан газрын зүг харваас, юу ч үзэгдэхгүй. Бас шөнө нойр дунд архирах, уралдах, юм химлэх, зулгаах чимээ гарч байсан нь дуулдахгүй болжээ.  Мазаалай тэр газры нь  эргэж үзээд, 
- Урд шөнийн Шар махчингаас үнэг шинших яс, үхэр шинших сэвгүй боллоо. Галаа манадаг ваар савы нь буцах замдаа усанд хая. Тэгвэл,  хойноос нь энд ирэх махчин ч түрүүчийнхээ хүнийг хаа очсоны нь мэдэхгүй болно гээд, түүдэг галын захад байсан нэг бургасан сүлжээтэй үнстэй шавар ваар заасанд Залуудай
- Шар махчингууд цахиур хавирч гал асаадаггүй юм уу? гэж гайхан асуулаа. 
- Үгүй , цахиур хэрэглэх аргы нь олоогүй, явсан газраа шавар вааранд гал манаад авч явдаг юм. Ганцаараан ч холддоггүй бөөн бөөнөөрөө явдаг амьтан. Зарим цагт эмэгтэйчүүд, хүүхэд багацуул, настангууд нь нэг бөөн, чийрэг эрцүүл нь нэг бөөн явдаг ч цаг бий. Чадал нь олноороо явдагт нь байгаа юм. Эмс нь эрцүүлийгээ бараадасхийж бүлэг цүлгээр явдаг заншилтай . Бие биеэ иддэггүй. Бусад хоёр  хөлтөн амьтныг  хэнийг ч хамаагүй, дийлбэл иддэг муухай улс гэж Ихэрэс Бух өвгөн, Залуудайд хариулав. Энэ бидэнд хядуулсан Шар махчны эмс хүүхэд нь эндээс асар холгүй яваа байх. Биднийг тэдэнтэй тулсныг  арай мэдээгүй байх. Ан гөрөө хийж яваа л гэж бодож байгаа байх. Энэ горхины ус уруудан буцъя. Тэгвэл усан дотор бидний ор мөр үлдэхгүй. Шар махчин ч энд биднийг тэдний нэг хэсгийг үгүй хийснийг мэдэхгүй болно гэж Поодой бөө санал гаргав. Чингээд, шөнийн тулалдаанд шархатсан нөхдөө түшилцэн, Чоносын дайчин эрсийн бяцхан баг хүмүүс, горхины усанд орж уруудан нилээд яваад голд хүрч, тэндээс уруудан онгоцоо бургасан дунд сойсон газар амсхийгээд өрх гэрийн зүг чиглэв. 
Онгоцоороо гол гатлаад, өрх гэрийнхээ зүг алхаж явахад Залуудай  хүүд  их л сайхан санагдаж, Поодой бөө, Мазаалай хоёрын дунд алхаж, тэдэнтэй юм ярилцаж яваа эцгийнхээ чийрэг биеийг араас нь харахдаа, олон ахын хамт  авыгаа Шар махчин дайсны гараас салгаж авсан , байлдан тулснаа санан, одоо ч би эрийн насанд хүрлээ гэж бодож явлаа.  Шонхолой ав нь  гэдэргээ хүүгийнхээ зүг нэг эргэж хараад,  магнай тэнийн, ахмад нөхдийнхөө дунд  мөр зэрэгцэн алхаж яваа хүүгээ энхэрлэн мишээж,  гараа сунган дэргэдээ ойртуулаад,
- Эцэг хүн,  ийм хүүтэй байхад зүгээр биз. Мазаалай? Гэж багаасаа сүрхий үерхдэг нөхөртөө баярлан өгүүлэв. 
- Манай Чоносын нэг сайн эр болноо гэж мазаалай хүнгэнэн дуугарав. Чингээд, чийрэг гараа сунган манай өрх айл хэвээрээ байгаа биз? Ганц  Оодой дархны  гэр нь саяны миний хэлсэн хирисийн хөлд цөмрөөд, засаж амжилгүй, бид чинийхээ хойноос өчигдөр одсон билээ. Одоо л  өвгөн дархныхаа өрхий нь засаж өгнө дөө  гэхэд  Залуудай, 
- Одоо бид, яг л тэр хирисийн довтолсон газраар явж байна. Тэрүүхэнд намайг дайрч унагаад, Туулайхүүг тэнд гишгэж орхисон юм. Мангина эмгэн  тэнд дайруулсан юм гэж , өвс шороо нь нөжинд харласан газар зааж, тэр хирист дайруулсан өглөөний  явдал сэтгэлд нь ургав. Поодой бөө, Залуудайн царайг ажиглан,
- Хүү минь, чи сэтгэлээ дарж яв. Үзсэн харсан юмандаа сэтгэл чинь  хэт догдолбол муу шүү. Би чам шиг байхдаа  айсан баярласан юмаа мартдаггүй, санах бүр сэтгэлд ургаад, хожим зүүдэлдэг  болсон . Зүүдлээд өрхөөсөө гарч уулаар  хэсэж  явдаг болсоон. Яаж тэгж яваад догшин араатанд  идүүлчихээгүйгээ одоо гайхдаг. Нэг шөнө  модон дээр гарчихаад, дор минь хээрийн зэрлэг  нохой улилдаж байсан.  Хожим унадаг болсон. Тэгээд нэг унаад ухаан орж өгөхгүйд, манай  ав Хэрээдийн Хэрээ  удган залж, намайг бөө болгосон гэдэг. Тэрнээс хойш унах минь  зогсоод, шинийн есөн,  дундын есөн, хуучны есөнд л нэг  их бөөлдөг боллоо. Чи бас унадаг дусдаг болж  очих бий  гэхэд нь, 
- Үгүй, би унах ч үгүй, дусах ч үгүй. Бөө ч болохгүй, Мазаалай авгын хэлсэн ёсоор  Чоносын нэг сайн эр болно гэж инээв. Чингэтэл, дэнжийн өрхнүүдийн  эмэгтэйчүүд Оодой өвгөн  тэргүүлэн, бүгдээрээ дайчин эрсийн бяцхан багийг  тоо бүрэн буцаж  ирснийг баярлан үзэж, бахдан угтлаа. Эрэгтэй, эмэгтэй, хүүхэд багацуул цөм баярлалдавч жаргасан зовсон байдлаа ил  гаргах  заншил үгүй тул, амь мэнд , бүтэн бүрэн буцаж ирхийг үл мэдэх аянд одсон хүү, нөхөр, ах нараа угтан тосож, эцэг, эх, үр эхнэртэйгээ уулзаж  байгаа тэдгээр хүмүүсийн байдлыг өрнө зүгийн хүн харвал, гадагшаа  түр зугаацахаар гараад ирсэн хүн  уулзаж байна гэж бодмоор айван тайван боловч, гагцхүү  нүдэнд баярын шинж тодорсон байдлыг  ажиглагсад, голын захад загачлаад ирсэн улс биш, хэцүү шиг юманд  яваад, олзтой омогтой буцаж ирсэн юм байх гэмээр байдал илэрхий ажээ. Шонхолой Булжуухай эхдээ баруун хацраа үнэсүүлээд, ээжийнхээ  баруун гары нь илж, эхнэр Хойлгийнхоо  гары нь барин илж, баярлан инээмсэглэсэнд , хойлог нөхрийнхөө аяншиж зүдэрсэн царайд баярын инээмсэглэл тодорсонд сэтгэл зүрх дүүрэн баясгалан төрж, нөхрийнхөө шөрмөслөг чанга гарыг аяархан хариу илж, нөхрийнхөө хүрэн улаан царайг дахин үзэж баярласнаа түүгээр илэрхийллээ. Тэгээд Залуудайгаа хацры нь илжээ.  Ноход ,  Шонхолойг таньж , ялангуяа нэг хөгшин гичий  баярлан гийнаж, элэг өөд нь асан нүүрий нь долоох гэж эрхлэхэд, толгойгий нь илээд
- Хөөрхий , энэ Марал намайг мартаагүй байна шүү  гэхэд нь тэр гичий, нэрээ дуулаад, бүр ч баярлан, нар зөв тойрон, үсрэн дэвхчиж, нэг цаашаа давхин, нэг өөдөөс нь давхиж эрхэллээ.  Эмэгтэйчүүд гадаа задгай гал түлж, загас чанах нь загас чанаж, хирисийн мах чанах нь хирисийн мах чанаж, шарах нь шарж, хоол унд хийж гарав.  Эрэгтэйчүүд , Поодойн хирист цөм гишгүүлсэн өрх гэрийг очин үзэж, хоолны сүүлээр засахаар хэлэлцлээ.  Өрхийн эмэгтэйчүүд, аль хэдийн шинэ багана, сургааг, унь, гишгүүрийн мод, хар модны долон холтос авчирч гүйцээд байсан юм байж. Өрхийн доторхийг бас цэвэрлэж амжсан ажээ. Балар эртний хүн, хоол олдвол, идэхдээ сайн, эс олдвол  өл даахдаа сайн тул, элбэг хоолтой   үе дайралдсан  цаг асанж, бас хэдэн жил алга болоод нэг хүн нь буцаж ирсэн асанж. Булжуухай эмгэн тэргүүлэн, аль сайн хоол хийж, бүгдээрээ наранд сууцгаан , хоолоо маш амтархан идэцгээжээ. Чингээд, хоолны сүүлээр өрх айлын эрэгтэй эмэгтэй цөм  Шонхолойн хавчаахай нум сумыг их л гайхан сонирхоцгоож, хүний чулуудах дүүгүүрдэж хүрэмгүй газар юм онон тусаж байх ийм сонин сайхан зэмсэг байх гэж бас байдаг юмаа? Гэж найхан тагнажээ. 
- Манай энд ийм сүрхий зэмсэг хийж болдог билүү? Манайхны хэн ч гэсэн, энэ зэмсэг хэрэглэж болдог болов уу?  Ойр хавьд ийм зэмсэгтэй омог байна уу? гэж бүстэй бүсгүй цөм их л сонирхож, Шонхолойн харвахы нь тун  ч таашаан харцгааж, ийм зэмсэг одоо манай Чонос өрхийн эрэгтэйчүүд цөм хийн хэрэглэх болно гэхэд нь , араатан дайснаас амиа хаацайлж, ан агнахад  хөл хурдсаж, гар уртассан шиг сонин сайхан зэмсэгтэй боллоо гэж баяр хөөр болцгоожээ. Амьтан хүний гар хөл нь хөнгөн болж, бүгдээрээ Оодой дархны өрхийг сэлбэн засаж гарлаа.  Хугарсан баганыг  шинэтгэж зоогоод,  газар шалы нь чигжээд, дөрвөн багана дээр дөрвөлжин  тооно тавьж, дөрвөн талаас нь сургааг  унь түшүүлэн тогтоогоод, өрх дотор  орох гарах гишгүүрт модны доод үзүүрий нь газар бөхлөн тогтоож дээд үзүүрий нь дөрвөлжин тоонын зүүн урд булан  хавьд хөдлөхгүйгээр авалцуулаад, хар модны шинэ долон  холтсоор  өрхийн дөрвөн талыг бүтээж, ширэг зузаалан  тавьж өнгөлөөд, өрх дотор нь хоймор  талд өнөөх  гайтай хирисийн сахлаг үстэй ширийг  чулуун сүхээр цавчиж, Оодой өвгөнд дулаахан зөөлөн гудас хийсэнд , өвгөн  их л баярлан, хоёр эврээр  нь анчиндаа жадны  гилбэр, шинэ зэвсэг хавчаахай нумын суманд  хэрэглэх зэв хийж  өгнө гэж амлажээ.  Нар жаргахаас өмнө  Оодой дархны өрх  нь шив шинэхэн болж, Чоносын бяцхан суурин  өрхийнхөн, өвгөний өрх шинэтгэсэн баяр , Шонхолойн буцаж ирсэн баяр хосолж, идээ хоол элбэгтэйн учир бас найр хийжээ. Эмэгтэйчүүд , Булжуухайн удирдлагаар сараана, мангина, гоньдтой холин амт оруулсан загас хирисийн махаар аль амттай гэдэг хоолоо хийж, сулхирын гурил хирисийн  өөхийн тосонд  багсарч, шавар модон тэвшээр овоолон хоол, гадаа зүлгэн дээр тавьцгааж, бэлтгээд, бүгдээрээ тойрон сууж, идэн цэнгэжээ. Хирист мөргүүлж бэртсэн эмэгтэй Пянтуугийн бие чийрэг тул, хүнээр түшүүлэн  ирээд, олны дунд сууж тэр элбэг хоол идэх цэнгэлд оролцон, ямар ч эрүүл хүнээс  дутуугүй идэлцэж суув. Ан амьтан, хүний оршин суудаг газраас зайлдаг тул, Чонос омгийн бяцхан суурин өрхийн хавьд ер оготно зурмаас өөр зэрлэг амьтан байхгүй. Элдэв гөрөөс араатан  чөрх айлын хавьд үзэгдэхгүй болсоор удаж, урин дулааны цаг санаа  амар суудаг ажээ. Гагцхүү саяын хирис, огт санамсаргүй үзэгдэж үймүүлсэн ажээ. Өмнөх голыг зун цаг бас араатан гаталж ирдэггүй, зэлүүд бөглүү, айван тайван нутаг ажээ. Чингээд, тэр орой Чоносын өрх айлынхан санаа амар, сав дүүрэн, үдэш дулаан. Гадаагаа бүгдээрээ зүлгэн дээр сууцгааж, Шонхолойг хаа явж, сонин юу үзсэнээ ярьж өгнө үү гэж тойрон суужээ. Садан олонтойгоо дахин нүүр золгосондоо ихэд баярласан Шонхолой дуртай, олны хүслийг дагаж, үзэж өнгөрүүлсэн юмаа ярьсан нь :
- Голын зүүн урдах Эзэн толгойн аманд Оодой ахын өрх сууриныг Шар махчин дайран идэхэд би бороохойгоор цохиулаад, ухаан алдчихсан билээ. Хичнээн болтол хэвтсэнээ бүү мэд. Нэг мэдэхнээ, хоёр гар хүлээстэй хэвтэж байлаа. Сэм ажиж харвал Оодой өвгөн чүзэгдэхгүй, манайхны хэдэн хүн ч үзэгдэхгүй Шар махчингууд л өрх сууриныг эзлээд, хүний мах идэн жаргаж суух нь  харагджээ. Таньдаг хүнийхээ толгойгий нь  сүхээр хага цохиулж, тархий нь идүүлж байхыг харахад  эвгүйг хэлэх үү? Гэхэд сонсогчид махчныг их л зэвүүрхэн шуугилдав. 
- Хүний махаар найрлаж цадаад, үхсэн махчнаа Эзэн толгойн энгэрт  амы нь хүний өөхөөр тостоод тавьж, олзны хэдэн хүнийг, идэж бараагүй мах үүрүүлэн туугаад явахад, би ч бас , гар хүлээстэй, хүний өрөөл мах ачаастай туугдлаа шүү.
- Их уул давж, хоёр хоног яваад, бас нэг бүлэг махчинтай  нийлж, найр хийхэд , олзны хоёр залуу алуулж, махчинд идүүллээ. Их уулын модон дундуур явахад, Шар махчингууд  модонд ургадаг  улаан цоохор мөөг их түүж, нөгөө бүлэг махчинтай найрлахдаа тэр цоохор мөөгнөөсөө идэж, жигтэйхэн  согтжээ. 
- Согтохдоо яадаг байж вэ? гэж Поодойн сонирхон асуухад, согтохдоо үг их олонтой сайхан зантай болоод, царай зүс нь улаан зээрд болдог юм билээ. Босоод  явахдаа шарваж туйвдаг тийм болчихдог  юм билээ. Тэр шөнөдөө согтоод, их бөх унтсанд нь би амьд үлдсэн хэдэн шарнуудынхаа хүлээсий нь тайлаад, цөмөөрөө орголоо. Оргож яваад үүрээр  алмаст баригдчихлаа. Унд хоол муутай яваад, хол зугтааж чадсангүй. Дороо гүйцэгдлээ. Зэр зэмсэггүй оргож гарсан болохоор  улаан гараар тулаад дийлсэнгүй, баригдлаа. Алмас гэдэг сонин амьтан юм байна. Зарим отгийн эм алмас эв зьжндаа бүлэглэн нийлээд явдаг юм байна. Бид тийм нэгэн бүлэг эм  алмаст  баригдаж орхилоо. Хор хийхгүй боловч, биднийг бас тавих дургүй дагуулаад урагшаа их цөлийн  зүг явжээ. Хэл мэдэхгүй, буйлахаас өөр дуу гарч чадахгүй. Гал гэж мэдэхгүй. Унтахдаа, биднийг дундаа хавчаад унтдаг, хөдөлбөл сэрчихдэг. Гурав хонохын даваан дээр Шар махчинд хөөгдөөд, сарын гэрэлд шөнөжин дутааж, үүрийн гэгээ шарлахад нэг их уулын ам өгсөж, орой дээр нь гармагц, бөөн алмас дээр орж ирлээ. Манай алмасуудын сандарсан байдлаар тэр уулын алмас, дайсан биднийг хөөснийг мэдээд, шуугилдаж, чулуу мод шүүрэн тулахаар шийдсэн бололтой. Манай хойноос хөөж яваа Шар махчны барааг хараад, дайсан гэж таньсан шинжтэй, шар үс нь сөхийж, урхирцгаан, адуун чулууны ард нуугдацгаан, дайсны ойртохыг  амдан тослоо. Би ч хэдэн шарнуудтайгаа  бас нэг нэг мод бариад , алмастайгаа нийлж, Шар махчинтай тулахаар шийдлээ. Бидний хойноос хөөсөн Шар махчин амдаад гараад ирэхийн хамт, алмасууд урхиран  дайрч,  том том чулуугаар чулуудлаа. Хэдэн  махчин тэдний чулуунд цохиулж уналаа.  Алмас баярлаж, дайран ороод, махчинтай ноцолдлоо. Манай шарнууд ч зоригжиж , бороохойгоороо  цохилон орлоо. Цочмог дайруулсан махчин, хэдэн хүнээ хороолгоод , ухирч алмас гардан тулахдаа их бяртай,  шарх даахдаа сүрхий тул, ноцолдлоо. Алмас эмс ч мөн бяртай зоригтой байж, том том чулуу шидлэн, сүрхий туллаа. Шарнуудын маань хоёр хүн, нэг том махчинтай  тулаад, , жаданд нь чичүүлж унаад доошоо чирүүллээ. Хойноос нь би хэдэн алмастай гүйж, мөрөө жадлуулаад ойчиж , одоо  л үхлээ гэж бодсон. Алмас олон байсан төлөөдөө  амь гарч, махчин уруудан дутаалаа. Тэгтэл алмас эргэж ирээд, намайг үүрэн, бас нэг шархтсан шарнуудыг түшин, уулынхаа орой дээр гарлаа. Тэндээс алмастайгаа хамт , навч шарлаж, намар болтол явлаа. Амьд үлдсэн ганц шарнууд маань , шарх нь эдгэрэвч, бие нь муудаад шар навчнаар нас элэгдээд би ганцаараа алмасын дунд үлдлээ. Тэднээ орхиод явах гэхэд ,  надаас салдаггүй. Шөнө болоход би цахиур хавирч гал түлдэг. Тэд маань  гал түлж чадахгүй. Дулаацахыг л мэддэг. Дагасан алмасаа цохиж унагаад оргох гэхэд, бас аминд минь орсон амьтныг  алах нь бас тусгүй шиг санагдаад, салъя гэхэд тавихгүй бас хэцүү. Тэгэж байтал, намар их цөлд нэг хэсэг сүхтэй жадтай гөрөөчинтэй дайралдаад, алмас маань зугатааж , би юу ч болсон өөртэйгөө төстэй хүнтэй нийлж үзнэ гэж зугатаалгүй хоцроод, тэдэнд баригдлаа. 
- Достум, гель мандаа гээд, тэдний тэргүүлэгч нэг хүдэр эр, намайг алмаст олзлуулсан хүн гэж сүрхий найрсаг байлаа. Хэл сайн мэдэлцэхгүйд, хоорондоо шулганалдаад, нэг хижээлхэн анчин, харин манай үг бага зэрэг мэддэг байж, намайг баарин уу? гэж асууж. Биш , Чонос гэхэд, танайхантай үг нэгтэй баарин омогтон бидэнтэй  найртай сайн  байдаг. Тэдэнд чамайг хүргэнэ гэж биеэ Теке омогтон гэлээ. Тэдэнтэй явах болж, хамт өвөлжөөд, хавар тийшээ нэг хэсэг Теке гөрөөчнийг дагаж, Баарины газар хүрлээ. Нээрээ ч манайхантай үг төстэй омгийн улс байлаа. Тэндээс хорчин омгийн газар хүрлээ.  Бас л манайхантай үг нийлдэг омогтон. Тэдний хэрэглэдэг зэмсэг нь  миний энэ нум даа. Нангиа гэдэг омгийнхонтой  арилжаа хийдэг улс байж, тэр хорчин нутгаас Нангиа омгийн газар хүрэлцэж, энэ Ихэрэс Бух ахтай дайралдан танилцлаа. Хойд зүг, Байкул баян нуур гэдэг их усны хөвөө нутагтай гэж, хөл газраас Нангиа омгийн гаүар хэл нэгтэйгээ хүнтэйгээ дайралдаж, газрын холыг үзэж, сонсоогүй юмаа сонсож, үзээгүй юмаа үзэж ирлээ дээ .
- Нангиа омогтон чулууны эзэн юм байна. Тэдний урчуулаас их юм сурч ирлээ. Тэгээд, хоёулаа ууган нутагтаа буцах гэж хэлцээд, алсын замд зорьж бэрхийг туулсаар, өрх омгийнхоо олон та бүхэн дээр  мэнд хүрч ирлээ. Ганц ганцаараа бол, ийм хол аянд бэрх аюул давж ирэхийг санашгүй хэрэг. Бие биеэндээ туслалцаж, нэг нь нэгэндээ түшиг болж явсны ачаар л бас та  бүгдийн тэнхрүүлсний ачаар махчны аманд оролгүй гэртээ эсэн мэнд ирлээ дээ. Хорчноос нум хэрэглэн харвах арга сурснаа та бүхэнд зааж өгнө. Нангиа  нараас чулуу засаж өнгөлөх арга сурснаас бас Оодой дархан ахдаа үзүүлж өгнө. Чонос омогтоо хэрэгтэй юм энэ хэдэн жил олзлогдон , баригдан явахдаа сурч ирлээ. Дэлхий юутай уудам  олон омгийн хүн юутай сонин бэ? гээд, нүдэн өмнө нь үзэж өнгөрүүлсэн түмэн сонин юм үзэгдэх адил нүдээ анисхийн чимээгүй боллоо. 
- Шонхолойнхоо сурч ирсэн сонин юмы нь  бид хийж сураад, халдах дайсан, аюулт  араатнаас айхгүй, чадал ихтэй аж төрөх  сайтай болох маань  болтугай даа гэж  Оодой өвгөн Шонхолойн яриаг  бахдан дуугарч , за одоо үдшийн сэрүү татлаа. Түүдэг галын түлээ түлш, хүүхээд, түүж бэлтгэ гэхэд, залуу эмэгтэйчүүд түлээнд явлаа. 

Шонхолой, алс газар сурч ирсэн сонин юмнаас нум сум хэрэглэх арга Чоносуудтаа зааж, Хорчин омогтон энэ модон дүүгүүрээ нум гэдэг юм. Нумаа харвадаг бяцхан  жадыг хор гэж нэрлэдэг юм билээ. Бас зарим нь годил гэж ч хэлдэг юм билээ гэж сумын байдлыг танилцуулан, нэг үзүүрт нь  зэв гэж чулуу буюу ясаар хурц ирт юм хийдэг юм . Нөгөө үзүүрт нь  нумын хөвчинд годлио тогтоохоор они гэж хөвч зуух ам гаргаад, онины хавьд нь  шувууны өдөөр өдөлдөг юм. Тэгвэл, харавсан  хор гэдэг годил нисэхдээ шарвахгүй, эгцээрээ шуугин очиж харван шаана гэж, нум сум хийхийг зааж, Оодой өвгөн, Поодой бөө, Залуудай, Мазаалай нум  дархлаж,  ойн олон модноос  онцгой шулуун сүхээрээ  тайран  засаж, Шонхолойгоор заалган, бие биедээ таарсан  нум хийж, нумынхаа хэмжээнд тааруулсан  гдлийн мод хатааж, Оодой өвгөн, өнөөх хирисийн эврээр сумын зэв хийжээ. Ихэрэс Бух өвгөн чулуугаар сумын зэв дархалж, заримы нь цахиур чулуун хасуураар галт уулын шил чулуу засаж,  хожим бас ирмэгтэй том цахиур дөшийн тушаа хөндий шиг барьж байгаа , тун чадамгайгаар няцлан, ир ирмэгий нь засаж боловсруулсан нь , таатай гоё зэв болжээ. Зарим зэвийг шар цахиур, улаан хүрэн цахиур, ногоовтор маш хатуу  хас тэнигэрээр хийсэн нь алсын замд түүж авсан зарим чулууг хэрэглэж, зарим нэгэн чулуу нь Оодой дарханд байсан ажээ. Оодой дарханд ооны хүзүү байснаар хөвч хийж, Чонос омгийн  өрх айлын  анхны харваач нар , Шонхолойгоор заалган харваж сурцгаалаа.  Хирисийн махыг урт нарийн зүсмээр наранд  хатааж, анчны байрьсан тул, хилим, цурхайн зэрэг том загас бас давслан хатааж, хоол элбэгтэй байгаа  учир эмэгтэйчүүд янз бүрийн төмс ногоо түүж базаан, идэх юмаар тасалдаагүйн жавшаанд Чонос өрхийн эрэгтэйчүүд харвах сургууль өдөр бүр хийн сонирхож, холын харвалд Мазаалай, онолд Залуудай, дараа нь Паалиа орж,  ясан булцуу хийсэн сумаар тулын арьсан бай өдөржин харавдаг байлаа. Чингээд нэгэн өглөө эртэлж Залуудай, Паалиа,Алцгар гурав хавчаахай  нумаа хэдэн годольтой аваад голын зүг очжээ.  Нэг тохойд галуу нугас олон  байсныг ойртосхийн очоод гурвуул зэрэг харваж, нэг галуу хоёр нугас унагаж, тэр олзондоо омогшоод  бас явсаар арваан галуу , нугас харваж, хүзүүгээр нь дурсаар холбоод, бургасан дундуур өрхийн зүг чиглэсхийн явтал, Алцгар гэнэт цочиж, нөхдүүдтээ  уснаас гарч яваа нэг аварга могой  заан, тэсгэлгүй эмээжээ. Хүний дайтай бүдүүн аварга могой голын уснаас гулдран гарч, өглөөний хүйтэн ус туулж, гарсан тул, царцуу юм шиг хөдлөх нь хөшүүн маш яаралгүй ажээ. Гурван залуу ерөөс тийм том могой   байдаг  гэж сонсохоос биш, бараагий нь ч урьд  өмнө үзээгүй  тул тэр муухай том амьтны гулдарч явахыг хараад, айдас нь хүрэвч хүч хурды нь мэдэхгүй. Гагцхүү , бяцхан толгойтой, муухай хүйтэн харцтай  нүдий нь бургас өвсний завсраар  харахдаа, дотор нь аягүй болж, огт чимээ анир гаргалгүй, сэм эмээн ажиглаж  байв. Тэгтэл, нэг бор гөрөөс өндөр өвсөн дотроос хөөрхөн  толгойгоо  цухуйлган, нарийн жимээр усны зүг салхинд гэнэт хүний үнэр авч сэжиглэн  зогстол  аварга могой агшин зуур ухасхийж, тэр бор гөрөөс рүү дайран орлоо. Шур хийх чимээгээр  нь бор гөрөөс  үсрэн дүүлтэл, аварга могой сүүлээрээ гөрөөсийг гаүар буухаас өмнө цохин унагаж  эвхрэн орооход, хөөрхий гөрөөсний яс нь шажигнан хэмхрэх чимээ дуулдаж, амин лугаа хагацах дуу нь гурван залуугийн чихэнд хангинав. Чингээд, аварга могой, амаа нэг ихээр ангайж нуруу хавиргы нь хуга ороосон  гөрөөсийг толгойноос нь залгиж эхлэв. Залуудайн дотор тэрнийг хараад арзасхийж, урд дүүгүүрээр гөрөөс чулуудан унагаж алахыг ч үзсэн, чоно , цөөвөр , олон шарнуудын хөөж гөрөөс барихыг үзсэн боловч ийм жигшүүртэй муухай аварга могой, тийм хөөрхөн амьтныг дүүлэх хооронд нь сүүлээрээ цохиж унагаад, яс усы нь нажигнатал ороож алахыг үзээгүй тул, хөөрхий гөрөөсийг тэсгэлгүй өрөвдөж, өөрийн эрхгүй шилдэг годлио онилоод, гөрөөсний  тэгэн дундуурыг залгиж амжсан аварга могойн хүйтэн харцтай муухай нүд  үрүү  нь харваж орхилоо. Сайн шагайсандаа ч тэр билүү, азаар оносондоо ч тэр билүү , сум нь шав хийгээд, тэр аюулт аварга могойн нүд үрүү ороод, шилэн хүзүүгээр нь цухуйжээ. Хэвлээр явагч тэр үлэмж биет амьтан, сүүлээрээ шуугитал  шарваж, бургас хайлс хуга цохин том эрээн бие нь нэг эвхрэн зангирч, нэг задран тэнийхдээ  ойр хавийн мод чулуу  булгалж, сүртэй юм боллоо. Гурван залуус ухаа  алдан сандарч  дэмий л ухран зайлсхийж,  аюун харваас, тэр аварга могой ийш тийш өнхрөн сүүлээрээ өвс мод савахад нь их муухай үнэр ханхлан, толгой сүүл нь нийлэн , дээшээ дэгдэж, хажуу тийшээ савж  өнхрөх нь  маш сүртэй. Ойр хавийн усны шувуу тэр чимээгээр үргэж, нугас галуу, тогоруу, цахлайн сандран  шуугилдах, ганганах дуу  шуу гарч сүрхий  юм боллоо. Аварга их могойн өнхөрч байсан газрын бургас  мод ч хуга нуга  цохиулж, үндэс орвонгоороо  сугарч нэг хэсэг шугуй,  өвс ногоо ,  олон бодонгийн онгичсон буюу сүрэг арслан заан  ухсан газар шиг боллоо. Эвхрэлдэн тарчилж байгаа тэр аварга могойг дахин харвах гэснээ р, хаана нь ч харвахыг гайхан, бас сумаа эвдүүлнэ гэж  хайрлан, дэмий л харж байтал , тэр том амьтны догшин хөдлөх нь  намдасхийж, бие нь чичигнэх болсонд үхэж байгаа юм байна  гэж сая л ухаараад, айж сандрах нь баахан гайгүй боллоо. Аварга могойн ангайсан амнаас  гөрөөсний бөгс нь цухуйсан хэвээр , могойн эрүү нь зуурч, аюултай их хүчтэй сүүл нь мод чулуу ховх цохин ширвэх нь намдсаар, тэр аварга амьтны  бүдүүн урт бие  нь сунан, хөдлөхөө байж, гагцхүү сүүлийн үзүүр  чичив таталдах боллоо. Залуудай зориг орж, хавчаахай нумандаа бас нэг сум онилон могойн элэг  үрүү  нь  нэг харваад үзтэл, лүсхийгээд сум шаавч, могой хөдөлсөнгүй. ХОёр нөхөд нь бас  зүрх орж нэг нэг харваад үзсэн, бас хөдөлсөн  үгүй. Тэгэхэд нь маш болгоомжлон ойртож үзвээс үхжээ. Сүүлээс нь татаад үзэхэд хөдлөхгүй тул, холуур тойрч толгойн урдаас очиж харваас бор гөрөөс хагас залгисан том ам нь  зуугаастай. Өрөөсөн нүдэнд нь  шигдээстэй сумны онь хавиас аяархан барьж татваас, могойн толгой хөдлөхгүй боловч, сум тийм амархан сугарах шинжгүй тул,  Залуудай зүрх орж бүснээс зүүсэн  аавынхаа бэлэглэсэн хас тэнигэр сайхан сүхээр могойн толгойг тас цавчин, гөрөөс залгисан тэр чигээр нь салгаж аваад, гурвуул, модонд арай чүү  гэж дамжлан, өрх гэрийн зүг маш баяртай чиглэв. Гурван залууг нугас   галуу харваж, бас аварга могойг ганц сумаар алсанд их гайхацгааж, бүгдээрээ шахуу тэр могойг үзэхээр  очлоо. Чулуун сүхээр хэсэг хэсэг цавчин эвдэж, идшиндээ нийлүүлэх гэж үүрэн авч ирж бөөн их баяр хөөр болцгоолоо. Амьтан халдашгүй  аварга их могойг ганц  хор годлиор алсан  Залуудай маань сайн анчин эр болох юм байна гэж Оодой өвгөн эрхий хуруугий нт хирисийн өөхөөр түрхэж,
Омог олондоо  түшиг
Олон нөхөртөө жишиг
Өрх олондоо тэргүүн
Өвгөд  настандаа  тулгуур
Алжаахыг үл мэдэх биетэй
Айхыг үл мэдэх зоригтой
Энэрэх сайхан сэтгэлтэй
Элбэрэлт сайн хүү болоорой 
гэж  ерөөжээ. 
Ахас дээдсийн сургаал ерөөл бат оршиг гэж Залуудай хариу ёсны үг хэлээд, омгийнхоо олны баярласан царайг харахдаа, өөрөө бас цээж дүүрэн баярлав. 


Чонос омгийн өрх сууринд Ихэрэс Бух өвгөн бие сэтгэл амарч, аян замын чилээ гараад, элбэг хоолонд тэнхэрч, нутаг усандаа буцах асан гэж алс хойд зүг, Бай кул гэдэг Баян нуур их усандаа хүрэх хүсэлтэй болжээ. Сэрүүн хүйтэн улирал өдөр ирэх тусам ойртож байгаа тул, урин дулаан байгаа цагт  алсыг зорин явсуу. Хойшоо чиглэсэн их ус дагавал , давдуу Бай кул их нуурт цутган орох мөрөн гол дагаж, нутгаа хүрнэ гэж ярьдаг болжээ. Хамт холхи Нангиа газраас  бэрхийг туулан  давалцаж ирсэн нөхрөө ганцаарангий нь  яаж явуулахав? Би үдэлцэж өгнө гэж Шонхолой холын аянд зорилоо. Залуудай бас эцгийгээ дагаж явна гэсэнд , асар цааргалсангүй. Мазаалай явалцах гэсэнд , өрхийн хамгийн чийрэг бяртай эр олон хоногийн  холын аянд явбалр, араатан дайснаас хамгаалах түшигтэй чийрэг хүнгүй бэрхдэх бол уу? гэж Шонхолой татгалзаад, хашир өвгөн Шарнууд  Оодойтой зөвлөн хэлэлцсэнд , өвгөн бас Мазаалайг өрх гэртээ өмөг болж байвал таарах бий. Өнөөх Шар махчны нэг отог нь  гол гарч ирвэл , хүн бүлгүйдэж хэцүүдвэл яана? Гэж бүгдээрээ  хэлэлцээд, Мазаалайгаа үлдээхээр болжээ. Хойд өдөр нь  эртлэн Ихэрэс Бух өвгөн, Чонос, Шонхолой, Залуудай  умар зүг чиглэн гарчээ. Бух , Шонхолой хоёр нэг нэг жад, нэг нэг хавчаахай нумтай, хэд хэдэн сумтай, бүснээсээ нэжээд сүх агсжээ. Залуудай хавчаахай  нум сумтай, авынхаа өгсөн хас тэнигэр  сүхтэй явжээ. Хойд зүг чиглэн явсаар хэдэн даваа даваад, үдшийн бор хоногт нэг хадан хонгил олж, амсарт нь том чулуугаар хашлага хийгээд, дотор нь гурван хүний хэвтэх хэвтэш өвсөөр засаж  бэлтгээд, өдөр харвасан хоёр тарвагаа боож оройн хоол хийлээ. Тэнгэр маш цэлмэг. Навч шилмүүсний үнэр ханхалсан агаар тун сайхан тул хадан хонгилын  гадаа нь , галынхаа дэргэд хэвтэн амарч байтал, нар жаргаж харанхуй бүрэнхий болсоор  сэрүүн салхи татаж, модон дотроос хоёр бор гөрөөс гүйж гараад, гал харж баахан гайхан зогсосхийж, хүний үнэр аваад, год хийн үсэрч, дахин гүн ойд шурган далд орлоо. Модны захын шугуй сөөг дотроос бодон гахай гарч ирээд, галын гэрэл үзээд гайхан зогсжээ. Аяганаас мод өвс асаж гал түймэр гарахыг үзэж, галаас айдаг боловч, нэг байрандаа тогтуухан асаж байх гал  мяралзан асаж байхыг сонирхож, ойртон дөхөсхийтлөө, хүний үнэр авч түр нэг зогссоноо, хүнтэй урьд өмнө ер дайралдаж үзээгүйн дээр , хир баргийн юмнаас айдаггүй хөгшин бодон тул , хүний үнэр авахдаа , нэг их аюултай  амьтны үнэр биш байна гэж  хүр хар дуугаран галын зүг ойртлоо. Галын гэрэл тусах газар хүрч ирээд, нурууны нь ширхэг сэрвийн, махир шар соёогоо хяхнуулан  зогсож, ууртай догшин улаан нүдээ эргүүлэн, үл танигдах хачин гурван амьтан галын хажууд ажиг сэжиггүй хэвтэж байгааг харан, хамраа сарталзуулан  харахад нь , Залуудай
- Хүүш гэж хашгиран бослоо. Бодон баахан цочиж  гэдэргээ ухраад дуулдаагүй сонин дуутай юм  гонзогос гээд босож ирэхэд, танихгүй юм бүхэн аюултай  байж магад гэж болгоомжлон , бас соёогоо хавиран, онигор улаан нүдээрээ Залуудайн зүг  гайхан харав. 
- Хай , гээд Залуудайн гуяа пад хийтэл  алгадахад,  гахай эргээд зугатааж,  шугуй  уруу  шурган орох гэтэл  нэг алаг эрээн юм бутын цаанаас дүүлэн гарч гахайг нөмрөх шиг болтол, бодон ч ухас хийж , дотроос нь гартал, бөгсөө чирээд, , шугуй  уруу  шаравсаар оржээ. Тэр том эрээн юм нэг муухай урхираад  газар өнхөрч өвс бут маажилсанд, галын хажууд хэвтэж байсан Бух ,  Шонхолой  хоёр сандан босож, гурвуул харваас, бодонг дайраад нэг бар, гэдэс салтаагаа соёонд нь хага татуулжээ. Гэдсээрээ орооцолдон  ноцолдож,  аюумшигтай муухайгаар  хүрхрэхэд нь  модон дотор ан гөрөөсний тэр чимээнээс айж дутаасан чимээ төвөргөөн дуулдаж, модны оройд  хоноглосон махчин шувууны цочин хагших дуу гарлаа. Нум жадаа барин, тэр тарчилж байгаа барын зүг  болгоомжтой ойртвоос, гэдсээрээ ноцолдон  тастаж байсан бар ч баахан муужирч, үл танигдах амьтан дэргэд нь ойртосхийхэд , тэнэг уур нь хүрч,  нүдний өмнө нь үзэгдсэн шинэ дайсны зүг дайрах гээд, бөгсөө чирэн архирч, ам юугаан ангайн  сүртэй дөрвөн соёогоо ярзайлган урд хоёр хөлөөрөө газар  алгадан  давштал, Шонхолой, Бух хоёр харваж, хоёр далаар нь сум өдөндөө хүртэл шаав. Барын толгой  доошоо тонгосхийтэл, Залуудай урт ишт хас тэнигэр сүхээрээ  хоёр нүдэн хооронд нь ишинд тултал цавчин буулгав. Догшин араатны чийрэг бие нь суларсхийгээд, сүүлийн үзүүр годгонон, бүх бие нь чичигнэв. Гурвуул, сүх, сумаа суга татаад, бодонгийн шургасан шугуй  уруу болгоомжлон ойртвоос, зоогоо тас шүүрүүлсэн гахай  байгаа  газраа мэдэгдэн хүр хар хийж, хэвтсэн газраасаа босоод бөгсөө чирч шарвалзан, шар хөөс гоожуулан, соёогоо хяхнуулж амиа зүгээр өгөхгүй, үзэлцэнэ гэсэн юм шиг гурван анчны өөдөөс муухай дуугарч, хурдалж чадахгүй боловч, хадрах санаатай гарч ирлээ. Шонхолой, Бух хоёр жадаараа хоёр бөөрөөр нь зэрэг жадалж, бөгсий нь өндөсхийтэл  дайран чичсэнд , бодонгийн урд хоёр хөл нь нугарч газар мөргөж ойчлоо. Залуудай бас сүхээрээ хулхи уруу  нь нэг сайн буулгаад, аяны явган гурван хүн, тэр том бодонгийн мах авч явах аргагүй тул, гуяы нь тас цавчиж авлаа. Шонхолой бас бодонгийн соёогий нь булга  цохиж аваад , хүүгээ явуулж, галаас цучил авчруулан барын дэргэд гал асаалгаад, Бух өвгөнтэй хоёулаа чулуун хутгаар  шаламгайлан өвчөөд, эхдээ барын цөсий нь аваачиж өгнө гэж салгаж авлаа. Бас соёогий нь сайхан зэв болно гэж түү цохиж авлаа. Тэгээд, хадан хонгилынхоо тэндэх гал дээрээ очиж, галаа сэргээж, барын арьсаар гурвуулаа цахиур хутгаар эсгэж  нумныхаа үйсэн саадаг, хор гэдэг годил сум хийдэг үйсэн хоромсгоо бүрэх бүрээс бас хөлдөө тааруулан барын арьсан чархи гэдэг  гутал хийж, нойтон дээр нь ясан шөвгөөр сүлбэж нүхлээд тасмаар хэлхэж  шагайгаа тойруулан боогоод, хатахад яг хөлийн хэвээр хөнгөн гцщутал болдог бар чархитай болцгоож, Бух Шонхолой хоёр , Залуудайгаар гал түлүүлэн сахиулж, үйсэн саадаг хоромсгоо ясан шөвөг зүү, шөрмөс хэрэглэн, барын арьсаар төдхөн бүрж гүйцлээ.  Тэр хооронд Залуудай , галдаа  түлээ хийж, харанхуйн зүг, тэр бодон бар хоёрын хэвтэж байгаа газар нүд  чих  тавин сууваас, цөөвөр ирээд, сүүлээр нь чоно, дараагаар нь ийнэ гэдэг өндөр цээжтэй шовтон бөгстэй, хүн инээсэн шиг муухай улин инээдэг  цоохор араатан ирж, бар бодон хоёрын улай дээр архирах, урхирах, улих гийнах, ноцолдох , зуулцах, анир чимээ гарч байхыг ажин соносж суув. Чингэж байтал, чоно зугатааж, ийнэ зам тавьж, цөөвөр гаслан бутартал нэг нь зайлж  амжилгүй сүртэй том амьтны том тавхай дор  ганц ган хийгээд няц даруулж, тэр том амьтан, бүх биеэр  тэмээний зогдор шиг үстэй, багана шиг бүдүүн хөлтэй, хоншоор дээрээ дэлэм урт эвэртэй, түүний ард нь  бас нэг арай богино шиг эвэртэй, зантайсан муухай толгойтой тийм нэг сүртэй том амьтан алцганан гарч ирээд, замдаа бут шугуй, зулзган мод, бургас, боролжийг огт тоохгүй өвс мэт хага дайран замдаа ямар ч амьтан дайралдсаныг огт хайхрахгүй, найгалзан шогшсоор  гал түүдгийн зүг шулуухан чиглэхэд, Бух, Шонхолой, Залуудай гурав яаран сандран хадан хонгил уруугаа шургав. Том хирис, галын өмнө шогшиж ирээд, хуурай гишүүн тас няс хийж дүржигнэн дүрэлзэж  байгаа галын яг урд нь зог тусаж, онигор нүдээ ууртайяа бүлтийлгэн, хамраа сарналзуулан, жигтэй сонин үнэр үнэрлэн, дэлэм хар эврээ галын зүг чиглүүлэн зогсоод, нэг хэсэг шуухинан амьсгалж, шиншлэн зогсож байснаа  сөөнгө муухай сүртэй дуугаар буйлаад, урт хар эврийн үзүүр нь галын нөлөөнд халав уу яав, толгойгоо сэгсрэн ухарсанаа, яаралгүй эргээд дуртай дургүй цаашаа алхахад нь хадан хонгилд хоргодон хойноос нь харж байсан  гурван хүн, хавчаахай нум сумтай, жадтай сүхтэй, хир өаргийн араатан дайсантай тулах чадалтай гэж бодож явсан улс, тэр лут том амьтны сүртэй байдлыг  тулгаран харахдаа , хирисийн дэргэд хорхой шавьж  шиг юмгүйгээ  мэдэж, айн эмээн харж байтал, урамдах мэт чимээ гарч, хар модон дотроос бас нэг  аймшигтай  том амьтан гарч ирлээ. Тэр мундаг том амьтны нүд нь ногоон гал мэт үзэгдэж, бүрэнхүй дотор нэг том юм харлан, галын зүг айсуй. Тэр том амьтныг хармагц өнөөх хирс эрчээрээ дайран орлоо.  Ой дотроос гарсан тэр том амьтан хиррисийн дайран орохыг харангуут зог тусаж, түүдгийн гэрэлд нүд нь ногоон гал гялсхийгээд, нэг урт хар могой шиг юм  хирисийн эврийг ороож, шаравтал хажуу тийш нь зайлуулаад, матигар бүдүүн  хоёр шар  соёо  хирисийн бөөр лүү шааж, өөд нь оволзтол хаямагц пид хийтэл газар ойчив. Тэр газар ойчиход нь  гурван аянчин, хирисийн нүсэр том бие тонгорцоглон ойчсонд  газар доргих шиг санагдаж, тэр хар шивэр модон  дотроос гарсан сүртэй том амьтныг арслан заан гэж таниад тэр хоёр мундаг хүчтэний тулахыг сүрдэн харж байваас хирисийг босохын чөлөөгүй, арслан заан дайран орж соёогоороо хатган чичиж, ургаа мод шиг хөлөөрөө хавиргы нь хамх гишгэхэд яс хугарах аягүй чимээ гурван аянчны чихэнд тов тодхон сонсдов. Хирис, сөөнгө муухай дуугаар хад цуриаттал урхирч, шархнаас нь  цус олгойдон, нүсэр том бие нь чичив татав хийж, ургаа зулзган мод бургас, чоно нохойг огт тоохгүй дайрч ирсэн үлэмж хүчтэй хирисийн  амин гол нь аянчны харсаар байтал тасарлаа. Тэнсэлгүй их хүчит арслан  заан, дайран орсон  дайснаа дараад урт хар могой шиг хушуугаа өргөж, орчин тойрны хөнлий хүнгэнэтэл урамдаад галын зүг ажиггүй  ойртож,  хадан хонгилын амсраас цухуйж  байгаа гурван хүний  зүг айх уурлах шинж огт үгүй сонирхон харж, галын дулаан илч нөлөөг их таашаасан бололтой дүржигнэн  асахы нь том чихээ хөдөлгөн чагнаж, цэцэн нүдээр  галын дөл харан  зогсож саяхан хиристэй тулсандаа баахан амьсгаадсан  мэт, гэдэс нь оволзож байснаа тайвширч, гэнэт галын дэргэд хэвтээд өглөө. 
- За, одоо бид ч сайхан манаатай боллоо доо. Энэ арслан зааны энд байгаа цагт бидэнд ямар чараатан халдахгүй байх гэж хэлээд Шонхолой, хадан хонгилоос аяархан гарч
- Арслан заан, арслан заан чи бидэн битгий муу санаа, бид чамд хор хийх санаагүй. Галдаа түлээ нэмээд, чамд дулаахан, бидэнд саруулхан болгоё. Манийг сайхан манаж хоноо гэхэд  нь арслан заан , хүний үг дуу сонсоод  чихээ хөдөлгөн сонирхож сонсох мэт бөгөөд огт босох санаа үгүй. Гагцхүү цэцэн нүдээрээ битүүхэн ажиглан хэвтэх ажээ. Хирисийг  дайран орж ирэхэд, бодон бар хоёрыг идэж байсан олон араатан зайлан зугатааснаа , одоо хирисийн цусны  үнэрээр дахин цуглан ирж чоно нохой цөөвөр шарнууд ийнэ тэр гурван амьтны сэг  дээр овооролдон  жижиг араатан нь томоосоо хулчийж, хирисийн цус долоох нь долоож, томцуулын унагасан яс махнаас самбаачлан зулгааж идэх нь идэж шөнөжин бужигнав. Соргог нойртой гурван аянчин , шөнө ээлжлэн босоцгоож, галдаа үдшийн базааж бэлтгэсэн хуурай урт модноос хийж, үүрийн гэгээ шарлатал галтай, галын дэргэд хэвтсэн арслан заан манаатай хонолоо. Хүнийг аяархан галд түлээ шургуулахад тэр том амьтан хирийн дайсан халддаггүй тул, хүнээс огтхон ч айх ширвээдэхгүй, ажиггүй хэвтэн амарч байв. Чингээд үүрээр босоод хар мод руу идээлэхээр яваад өгсөнд Манай гурван анчин бас босоод, галдаа гахайн гуяны мах шарж идээд урд шөнө олон араатан бужигнаж байсан өнөөх бодон, бар, хирс гурвын сэг дээр очиж үзвэл, бодонгоос тас мөлжүүлсэн толгойн ясны төдий үлдэж, барын савар, толгой, тас мөлжүүлсэн хэдэн чөмөг яс үлджээ. Өнөөх махан уул шиг том хирисээс ганц араг яс нь үлдэж, гэдэс дотор % мах шир үгүй болсонд ийм том амьтныг ганцхан шөнийн дотор чоно нохой амархан идэн баржээ гэж гайхлаа. 

Гурван аянчин тэндээс хойд зүгээ барин, өглөөний сэрүүнд  алхваас   шөнийн элдэв араатны дуу  чимээ  нам гүм, шүүдэртэй өвсөнд нэг ч амьд амьтан үзэгдэхгүй, гагцхүү богширго бялзуухайн жиргэх чимээ дуулдах ажээ. Зүүн зүг наран гарах шахаж, цувж явсан гурван хүний мөр  нь шүүдэртэй өвснөө жигтэйхэн тод зурайн үзэгднэм. Эцгийн хамт анх удаа алсын аянд зорьсон Залуудайн сэтгэлд урд өдрийн тохиолдсон явдал, шөнийн хирис, арслан заан хоёрын тулалдсан  тулаан  зүүд шиг сонин санагдаж хүн хэрэв арслан  заантай сайн ижилшиж дасгавал, элдэв араатнаас биеэ хамгаалахад ямар сайн ахньтай болох  асан бол гэж бодож явлаа. Чингээд, өглөөний чимээгүй нам гүм цагаар нэгэн хэсэг алхтал, нар ч гарч их  их сайхан боллоо. Энд тэндгүй хулан тахь, зээр талаар билчиж маш  их том эвэртэй үхэр гөрөөс сүрэг  сүргээр үзэгдлээ. Тогоруу тоодог, гурван аянчнаас огт айхгүй нар гарснаас хойш аюулт махчин араатан далд орж, айван тайван болсон шинж илэрхий байлаа. Гурван аянчин, хааяа ганц нэг үг солилцон чимээгүй алхлан явсаар, үдийн алдад тэр талыг туулж, нэг хөндийд орлоо. Хөндийн баруун талаар модтой, зүүн талд нь сөхийсөн өндөр хадтай ёроолоор нь ганц нэг хайластай, энд тэндээ асгатай газар ажээ. Нилээд явж хөндийн эхэнд ойрттол, нэг өндөр дэнж дээр хэдэн өрх овойн үзэгдсэнд танихгүй гаүар танихгүй омгийн улс байгаа нь дайсагнаж ч болно гэж , үхэр чулууны цаанаас тэр өрх гэрийн  зүг ажин харваас , хүн бөайгаа шинж үгүй мэт. Сэмхэн дөтөлж очоод бас ажин харваас, эзэнгүй болж орхигдоод эвдэрч нурсан ч шинж алга. Нум сумтайдаа найдаж бас, баахан ойртоход, ер нохой шувуу ч үзэгдэхгүй. хашгирч гуугалаад, нуугдан харваас, бас амьд амьтан байгаа шинж тэмдэг үгүй. 
- Энэ лав нэг сөнөсөн  өрх айл байна гэж Шонхолойн хэлэхэд, Бух өвгөн:
- Сөнөсөн бол учры нь магадалъя.  Ойртож үзнэ гээд гурвуул тэр өрхнүүдийн дэнж дээр  гарваас, чив чимээгүй. Гагцхүү нэг баахан нялуун үмхий үнэр  ханхалсхийх мэт.  Баруун урд талын  их өрхийн орой дээр гараад, доош нь шагайж үзвэл,  хэдэн хүн зүүн баруун талд унтаж байсан шиг хэвтэж байв. Нэг чулуу аваад дотогш нь чулуудаад үзтэл, архийн доторх огт эс хөдлөв. Өрх дотроос ялзарч байгаа хүүрийн нялуувтар үнэр гарч байв. Амьд хүн нэг ч үгүй юм байна гээд, зэргэлдээ нэг өрх үрүү өнгийн харахад, бас л хэдэн эрэгтэй , хоёр нэгэн нүцгэн хүүхэд  хэвтэж байхыг  ажиглавал хүүхдийн нүүр бие нь хар цоохор болсон байв. 
- Энэ өрхүүдийн хүн булт бодоо тусчээ  гэж Бух эмээн шивнээд, тэр аюулт бодоо буюу  цээрлэж хожмын хүн цагаан бурхан цэцэг гэх зэргээр нэрлэх болсон өвчнөөс өрх айл нилээрээ сүйрч сөнөсөн тэр газраас яаран сандран зайлан одов. Цаашаа нилээд явтал бас нэг хэдэн өрх гэр үзэгдсэн нь мөн л хүн хар үзэгдэхгүй тул гурван аянчин  тэр хөндийн өрхийн хүн амьтанд аргалах аргагүй хэцүү бодоо тусжээ гэж ойры нь дөтлөлгүй бушуухан тойрон өнгөрлөө. Тэр өрх айлын зүүн хойно нь налуу зоосон урт  нарийн модонд  янгир, бор гөрөөс, тахийн ширийг  толгой шийртэй нь  зүүлттэй нь өлгөсөн үзэгдсэнд Ихэрэс Бух өвгөн тэр зүг  дохин,
- Манай Бай  кул их нуур хавийн олон омогтны ёсон луугаа юутай  адил юм бэ? Бодоо өвчин тусахад цагаан бурхан заларч ирлээ гэж ангаар тахин тайж, арьсы нь толгой сүүл зүүлттэй нь яг ингэж өлгөж өршөөж өнгөр гэж зүхэж мөргөдөг юм шүү дээ. Энэ хэсэг айлд нэг бөө байж дээ. Зүхэж  зүхэж , атаатан айл өрх, дайсан омог уруу зайлуулан  явуулах гээд ядаж дээ. Хэцүү өвчин шүү. Нэг тусвал толгой тоолсон , өрх сөнөхөөс нааш өнгөрөхгүй. Манай газар бас ингэж өрхөөр баларсан суурин олон байдага. Ганц нэг хүн , хувиа хүртээд амь гардаг ч ёс бий. Тийм хүн дахиж хүртэх гэж байхгүй. тэр өвчин гарсан газар ядаад  хувиа хүртэж байгаа хүнтэй цуг суугаад, унтаад байсан ч  гэм болдоггүй сонин  юм гэдэг. Би тийм хүнийг хэд хэдийг үзсэн. Царай нь нэг насаараа цоохор болчдог  юм билээ , хувиа хүртэсний  нь шинж тэмдэг нь тэр юм гэнэ билээ гээд тэр сөнөсөн хоёр өрх гэрийнхний булш нь болсон  хоёр суурин газрыг өнгөрсөн хойноо :
- Би мартаад нэрий нь нэрлэж  болдоггүй гэж  манай нутагт нэрээс нь хүртэл айдаг сүрхий өвчний нэрий нь эзний  нь нэрийг  нэрлэж   орхилоо. Маныг дагавал яана ? гэхэд нь Шонхолой
- Бид өрхөөр нь ороогүй, юмнаас нь аваагүй, хоол унднаас нь  идэж уугаагүй. Яалаа гэж бидэнд нэхэн халдахав? Гэлээ. 
- Нэрээ дуулбал нэхэж дагаад ирдэг юм гэж  манай нутагт хэлэлцдэг юм шүү дээ. Би харь газар олон жил тэнэж тэр ёс мартаж орхисноо, одоо санаад зовниж байна. Энэ даваан дээр гараад өчин залбирсуу , гэхэд нь Шонхолой
- Тэр цоохор юмны эзэн биднийг бар цоохор гуталтай, бар цоохор саадаг хоромсоготойг үзээд , бас сүрдэж хамаагүй халдахгүй бий. Өчигдөр бидэнд бар алуулж арьсаар нь гутал хийж, зэмсгийнхээ  савыг бүрх санаа төрсөн маань энэ сөнөсөн газраар дайран өнгөрөхийн өмнө  аюулгүй болгосон  юм  биш үү? Гэхэд өвгөний сэтгэл баахан тайтгарч , 
- Нээрээ ч тийм юм билүү дээ ? гэж баахан зоригжив. Чингээд даваан дээр гартал чулуугаар  босгосон бяцхан овоо харагдлаа. Ангийн дал, буга, гөрөөсний эвэр, саарь сармайн өөдөс тасам мэтийг тавьсан  байхыг үзээд Бух өвгөн барсын арьснаас нэг нарийн  зурвас өргөж аман дотроо,
Сэ - э -эг, сэ - э - эг , сэ - э - эг
Дайд дэлхийн эзэн танд
Давшуулж тавьцанд тавинам
Орон дэлхийн эзэн танд
Олзноосоо оршуулж тавинам
Барын цоохор арьснаас
Барьсанд тань барьж
Бай кул нуур нутагтаа
Баяртай хүрэхийн хутаг
Унасан газрынхаа шороонд,
Угаасан усныхаа саванд
Зовлон саадгүй хүрч
Золтой жаргалтай буцахын
 Дэлгэр их хишиг гуйж
Дэлхийн эзэд танд мөрөгнөм.
гэж шивнэн дуудахад нь төрсөн нутгаасаа гараад он удаж мөрөөдөл болж яваа  Ихэрэс Бух өвгөний чингэж шившин залбирч байгааг  Залуудай хараад үнэхээр дотроо өвгөнийг өрөвдөж хол байгаа нутагтаа хортон араатанд хорлуулалгүй хүрэх нь болтугай даа  гэж дотроо бодлоо. 
Шонхолой, Бухын шившин залбирч гүйцсэн хойно өвгөнөөс царайг төв болгон :
- Өвгөн ах хэрэв энэ дайд дэлхийн эзэн нь , та бидний үг мэдэхгүй омогтон байвал яана ? гэхэд
- Хэл мэдэхгүй ч гэсэн  ёс мэдэх байлгүй дээ. Хүний барьц барьж мөргөж байхыг даан ч  мэдэх ёстой доо  гэж үнэн голоосоо хэллээ.Залуудай тэр бяцхан чулуун овоонд тавьсан зүйлийг  ажиглан үзвэл шавраар тун аятайхан хийсэн хирис, арслан заан, баавгайн жижигхэн  баримал  нэг газар тавьсан байв. 
- Саяхан хийсэн бололтой. Хур борооны усанд  ч муудаагүй юм байна гэж тэр бяцхан шавар дүрсийг ажиглахад нь Бух,
- Энэ л өрхнүүдийн хүн амьд байхдаа боснож л дээ. Бөө нь нас барсан байх. Тэгээд энэ хавьд чандры нь тавиад , өл тавьц босгосон хэрэг. Тэр л хэцүү нэрт өвчний хувийн нь хүртсэн байж болзошгүй гэхэд нь Залуудай :
- Тэртээ зүүнтэй юу вэ?  гэж хэдэн мод зоож, дээр нь индэр шиг юм засаад нэг урт юм тавьж шилмүүс нь шарласан зулзган мод  хатгасан юмыг заан сууваас Бух түүнийг гараа саравчлан хараад, бөөгийн чандар тавьсан  аранга гэдэг юм байна. Энэ л сөнөсөн айл өрхнүүдийн бөө нь бусдаасаа түрүүн нөгчиж үлдсэн хүн нь бөөгөө тавиад энэ тавьц босгоод сүүлээр нь өөрсдөө тэсэхийн аргагүй бэрх өвчинд автагдан өрх гэр дотроо бие барж л дээ. Манай нутагт ч мөн ийм явдал гардаг даа. Хүн амьтан тийм газар нь хавьтан ойртдоггүй юм. Шөнө бол бүр ч тэр хавиар  нь айж ойртохгүй. Санамсаргүй дайралдвал тэрнээсээ болоод айж ичиж өвдөх үхэх явдал ч гардаг гэж хэлэхэд нь Шонхолой,
- Айснаасаа л болохгүй юү дээ. Би ер тийм юмнаас айдаггүй. Манай аав чайдаггүй хүн байсан. Айлтгүй ч гэж нэр авсан хүн байсан юм. Нэрэндээ зохисон зоригт эр байсан даа. Их  анч хүн байсан юм. Тэгээд ан араатанд яагаад бөө байдаггүй юм бэ? гэж Шарнууд бөөнөртэй маргадаг  асан. Гомдож үхсэн амьтан буг болдог бол, миний алсан ан цөм буг болж намайг хорлрх асан. Надад өшөөтэй бөө нар  намайг яагаад идэх гээд чаддаггүй юм бэ? гэж Шарнууд бөө нарт айлтгүй хэлдэг  асан. Бугад мөргүүлж нас барахдаа намайг оршуулахдаа чулуун хүрээ бүү хийгээрэй. Би агнадгаа агнаж, иддэгээ идээд , амьсгалын минь тоо гүйцэх цаг нь ирлээ. Үхсэн хойноо сүнс минь шөнө булшнаас гарч та нарыг  үймүүлнэ гэж бүү зов. Надаас чадалтай хирис, бар, арслан заан давуу чадалтай юманд автагдаад үхэхдээ ясаа чулуун хүрээгээр хашуулдаггүй боловч буг бослоо гэж би л үзээгүй. Намайг бас бүү хаш. Би үхээд хүн амьтан үймүүлэхгүй. Амьддаа үймүүлдгээ үймүүлсэн гэж захисан ёсоор  нь тавьсан  юм шүү.  Айвал догшин араатан , хар санаат дайснаас л айгаарай. Амьгүй юмнаас бүү ай гэж надад захисан үгий нь харь газар хэдэн жил тэнэхдээ би үргэлж боддог байлаа. Хүнийг хүндэтгээрэй , газрын ёсыг дагаарай гэж захисан захиагий нь би санаж явдаг гэхэд нь Бух,
- Чиний ав үнэхээр Айлтгүй гэдэг  нэрдээ зохицсон хүн байж л  дээ. Би урьдын юмыг ул, хуучны юмыг  худал болгож чадахгүй, олны жишгээс зөрүүд болж чадахгүй  хүн юм даа. Айхад аминд тустай гэж,  танихгүй, зангий нь мэдэхгүй юм болгоноос айж явагч хүн бий гэж хэлээд за бидний зам хол, ус урт, газраа дөхүүлж үзье  дээ гээд давааны ар уруу буухад нь Залуудай,
- Манай өрх айлыг хирс дайрахад осолдсон хүнийг оршуулахдаа  Оодой өвөө эд нь эзнээ дага гэж арьсан гутал чархий нь хутгаар шарх оруулж  байсан. Эд нь бүтэн бол, сүнс нь гардаггүй юм гэж надад хэлж байсан. Танай нутагт бас тийм ёс бий юү?  Гэхэд Бух
- Тийм байлгүй яах вэ? гэлээ. 
- Тэгвэл тэр арьс нь нэг л ангийн арьс байгаад хэдэн хүний чархи гутал хийхэд , гутал тоолон сүнстэй болчихдог нь ямар учир билээ?  гэж асуулаа. 
- Тэр нарийн учрыг би мэдэхгүй ээ, хүү минь. Чи Оодой өвгөнөөсөө  л асуудаг юмсанж. Над мэтийн хүн, далд нууцын учрыг яаж мэдэх вэ? гэлээ. 
- Чингээд нэг  хэсэг чимээгүй явснаа Бух өвгөн, Шонхолой, Залуудай хоёрын зүг
- Далай их дайд дэлхийд дая олны мэдэхгүй юм аль олон байгааг тоочиж яаж барахав? Урд гарсан чихнээс хойно гарсан эвэр гэж хожим хойнын хүн учры нь олж, хужры нь тунгаах  цаг ирэх юм биздээ.  Хоёр хөлт амьтан дотор алмас гэж  огт гал мэдэхгүй үг хэлгүй амьтан байхад гал мэдэх боловч цахиур  хавирч асааж  чаддаггүй, манаж залгадаг Шар махчин байна. Цахиур хавирч дуртай цагтаа гал асаадаг манай Чонос, Шарнууд, Ихэрэс гэх мэт омогтон байна. Бодвол анх алмас шиг л амьтан байж, хожим Шар махчин шиг гал манадаг цаашилсаар яваад цахиур хавирч гал асаах ухаан олсон байх ёстой. Тэгэхээс анхнаасаа  Шарнууд, Чонос, Ихэрэс мэт л цахиураар  гал хэзээний асаадаг байгаагүй байх гэж  би бодож явдаг. Манай Шарнууд Чонос, Ихэрэс омогтон  огт мэдээгүй, нум хор годил бид одоо Хорчин омгоос олж аваад сурч мэдээд, эзэн нь болоод, явна шүү дээ. Нутагтаа би мэнд  хүрвэл, харь газар, хол нутаг үзэж, нүд тайлсандаа , Ихэрэс омгийн хүний үзээгүй сонин , аж төрөн амь хаацайлахад нь  тустай сонин зүйл нилээдийг олж мэдээд, омгийнхоо ах дүү нэртээ сурган таниулах гэж явна шүү дээ. Манай Ихэрэсийн үлгэр  онтохонд тэнгэрээр халин нисдэг гүн далайн ёроолд  ордог чадалтай их эрс гардаг. Би тийм хүнийг үзээгүй. Үлгэрт байсан юм гэж итгэдэг. Хожим хойно, хэт холын цагт над шиг эгэл өвгөд  ч бас тийм чадалтай  болж, агаар тэнгэрээр халин нисээд гүн их далайн усан дотор том загас шиг явах чадалтай болох цаг байж магадгүй юм гэж боддог. Хүн гэдэг хорхой -гайтай ухаантай  хорхой шүү. Бяр хүчээр эвэртэн, сүүлтэн, араатан, соёотон  амьтныг гүйцэхгүй боловч, ухаанаар , хамтын санаа , хүчээр даваад байгаа юм шүү. Хирисийн хүү төрөхөөсөө эвэр ургах бондгортой төрдөг бол хүний хүү төрөхдөө хутга сүх атгаад төрөхийг би үзээгүй. Амиа хаацайлж мод чулуу барьж сурснаасаа хойш  аргалсаар байгаад хутгатай, сүхтэй, нумтай,  годольтой болжээ. Хожим юутай болохы нь миний ухаан  гүйцэхгүй, санаа хүрэхгүй боловч, олон үеийн  олон аавын хүү , одооныхоос сонин сайхан юмтай  болох байх  гэж бодож явдаг даа. Ийм  байна  даа хүү минь.  Авынхаа байгаад хүн таньж, газрын холыг үзэж явах нь  сайхан шүү. Тэгээд чамайг аавыгаа дагаж, намайг үдэлцэнэ гэхэд  би дотроо их л тоож  баярласан. Араатан дайсан байгаа цагт хар санаа аминд тустай боловч дотор сайтай , хүн сайтай, байх нь тун чухал юм шүү хүү минь, гэж хэлээд одоо төр дор голын хөвөөнд нэг үдэлнэ байгаа. Газар хол, аян урт. Амарч явах хэрэгтэй гэлээ. Бух өвгөний тэр үгий нь сонсоод  Залуудай  хүү сайхан дотортой тэр өвгөнд улам ч сэтгэлтэй болж хэлсэн үгэнд нь тун ч сонин сэтгэгдэл төрж явлаа. 


Голын эрэг дээр бууж, урд шөнийн бодонгийн шарсан гуянаас идээд, иддэг үндэс төмс ухаж, галын нурманд булж идээд, уснаас ундлан  сууж байтал  тэр голоос ус уух гэж тахь орж ирлээ. Хүнээс нилээд холхон байсан боловч үнэрий нь аваад, хамраа дуугаргаж, үргэн цочиж, доошоо нилээд зайлан уруудаад, сая ус уув. Хөлнийхөө хурднаар л хар амиа хаацайлж явдаг тул, өчүүхэн чимээ гарвал сэрэмжилж, аягүйхэн үнэр гарвал, ямар аюул учруулах нь энэ  билээ ?  гэж насан турхар болгоомжилж явдаг тэр зэрлэг адууг  хараад, Залуудай их л өрөвдөж байв. Модны хаяанаас нэгэн их сүрэг зэрлэг үхэр гарч ирээд яаралгүй голын зүг билчсээр дөтлөв. Тугал бяруу нь голдоо , хойно урд нь  том том  бух явах байдал нь зохион байгуулалттай бөгөөд  дайснаас хамгаалан  явж байгаа шинжтэйг айван тайван харж суухад  Залуудайд  сонин  санагдаж  байв.  Тахийн аймхай  цочимтгойг бодвол  үхэр гөрөөс чадал  хүчээ мэдсэн, олноороо сүрэглэж явбал, хирийн  дайсан халдаахгүй зохион байгуулалттай нь аятайхан санагдаж байлаа. 
- Чингэж байтал , модны захын нэг хадан хушуу тойроод хүрэн шар олон юм усны зүг чиглэн гарч ирсэн нь гурван аянчны анхаарал татав. Хэдэн зуун арслан заан ус уухаар ирж,  голын хөвөөнд эгнэн ороод,  ус ууцгаан яв явсаар усанд орж хушуугаараа ус сорж, бие дээрээ тургин асгаж эм арслан  заан нь тугалаа дагуулан усанд шумбахад , үхэр гөрөөс хэдийн зам тавьж зайлаад, тахь хатиран уруудаад өгчээ. Арслан заан, ерөөс хүн амьтанд хамаагүй халддаггүй тул, гурван аянчин холоос тэр сүрэг зааныг харж суув. Сүргийн удирдагч хэдэн хөгшин арслан зааны бие нь сүртэй том, соёо нь хоёр үзүүр нь гадагшаа мушгиран , урт хушуу нь том могой мушгилдаж байгаа юм шиг . Усанд ороод сэлүүцсэндээ баярлан , зарим заан урамдан, хөндий дүүрэн хүнгэнүүлж хаданд цуурай татав. Голыг зүг хүрч ирсэн замд нь бут сөөг няц гишгүүлж, усанд ороход нь тэр хавийн амьтан бүхэн зайлж,  ус хүртэл  олон зааныг ороход савнаасаа  халин давалж байхыг  харахал ямар ч араатнаас айхгүй үлэмж их хүчтэн амьтны бүрэн шинж төгс сонин сүртэй үзэгдсэнд, Залуудай тэдгээр  цэцэн, сэргэлэн, айван тайван , үлэмж биетэнтэй  шадардаж сайн болбол,  манай  Чонос өрхийнхөнд юутай сайхан болох асан бол ? гэж дахин дахин өчигдрийн сэтгэгдэл төрж,  нутаг усандаа буцаж ирээд, арслан заантай танилцах  арга сүвэгчилнэ  дээ гэж бодож суув. 
- Усанд орсон арслан заан мөд уснаас гарахгүй байх.  Бид газраа хороож үзэх үү дээ? Гэж Бухын хэлэхэд  Шонхолой, залуудай хоёр босож, зааны ар хойгуур нь тойрон гарахаар  зүглэж алхан явсаар тэр сүрэг ирсэн замыг огтлон гарвал, хөлд нь хуга, няц гишгүүлсэн мод сөөг дунд нилээд хэдэн том могой няцарсан байв. Заан сүргийн замаар нилээд явж, хөндий уруудсаар тахь, үхэр гөрөөс , ороонго, зээр билчиж яваа талд ороод, тэр өвс иддэг амьтан айван тайван билчиж байгаа нь  лав айлгах аюултай  араатан үгүйн шинж гэж санаа амар явсаар, нар баруунаа хэлбийж  буй тул, шөнийн араатнаас амь хаацайлах аятайхан газар эртхэн бууж үзэх юмсан гэж хоногийн  газар ажиглан явав. 
- Талд хоноход араатан аюултай. Хад мод бараадах юм сан гэж  Бух өвгөн  уул өөд  өгсөж үзье гэлээ. 
- Тэр зөв, гээд Шонхолой, баруун талын модны хаяа барьсхийсгээд явъя гэж гурвуулойн зах чиглэн одов. Замд нь алд өндөр өвсөн дунд хэдэн тоодог  дайралдсанд , Залуудай нэг том тоодог харваж, унагаагаад гэдэс дотры нь  гаргаж хаяад оройн хоол хийнэ гэж үүрэв. Чингээд модны  зах дагасаар явтал нь хэдэн мич модны ёроолоор ургаж байгаа жимс идэж байснаа, хүн хараад, эр мич нь дохио өгч дуугармагц, хэдхэн зулзагатай эм мич, яаран  модон өөд авиран гарч, хоёр гурван эр мич, модны ёроолд зогсоод үл таних  хоёр хөлтний зүг үе үе муухай урхирах дуу гарч , хэнхдэгээ шаан зогсов. 
- Бид та нарт хор хийхгүй э -э - эй, та нараас ч айхгүй э -э - эй  , гэж Залуудайн хашгирахад, тэр эр мичин, мод түшин зогсоод, чих тавин , хүний үг сонирхон чагнаж байв. Чингээд үл таних хоёр хөлт  амьтан тэдэнд халдах санаа үгүйг мэдээд, сүр бадруулж, урхиран хэнхдэгээ шаах нь зогсоод, холдож яваа аянчны хойноос модон дээр гараад нилээд удтал харж байснаа , гишүү дамжсаар модон дотор орлоо. Гурван аянчин явсаар нэгэн хадан хясааны ёроолд босоо хүнээс өндөр том дэвхгэр чулууны дэргэд хүрч очоод, энэ чулуун дээр гарч хоновол, муу хонгилоос дутуугүй. Арслан заан биднийг лав дайрахгүй. Хирис дайраад энэ том чулууг хөдөлгөхгүй. Дээр нь гарч чадахгүй. Бодон ч хадран халдахгүй. Барагтай араатан  ч энэ чулуун дээр гарахгүй, санаа амар унтаж болох газар  байна  гэж Шонхолой тэр том чулууг нэг тойрч үзээд гурвуулаа дээр нь авиран гарч үзвэл гурав байтугай тав зургаан хүн зэрэгцэн хэвтээд байж болох өндөр давхар ургаа чулуу байв. Тэр чулуун дээр хонохоор шийдэж, эртлэн түлш бэлтгэж хуурай гишүү түүж, тоодгийнхоо маханд нэмэр болгох үндэс, төмс, мангир зэргийг түүх завсар Шонхолой хус модны  үйс хуулж, дөрвөлжин сав хийгээд, чулуу түүж, тоодгийн махыг үйсэн саванд хийгээд, галд улайсгасан  чулуугаар болгож шөоьэй хоол хийхийг зэхлээ. Хонох давхар чулуун дээрээ өвсөөр хэвтэш зассаар байтал нар ч жаргаж, чулууныхаа өвөрт авирах чулуу тавиад  гал түлж, улайсгасан чулуугаар тоодгоо хорхоглож, хоолоо хийж идээд, галдаа түлээ нэмээд, үдшийн сэрүүнд  түүдгийн илчинд тун аятайхан сууж, орчин тойрны үнэр чимээнд  хамар чихээ талбин суутал, хүн шиг амьтны үнэр ханхлах шиг болж, садан дйасан алин нь болох бол? Гэж байтал хажуугаар нь бас нэг махчин амьтны үнэр гарлаа. 
- Бартай л адилхан үнэр гаоаад ирлээ. Ойд яваа хүний хойноос мөрдөж яваа юм билүү? Гэж Шонхолойн нам дуугаар хэлтэл, нэг муухай дуу хангиналаа. Амь алдаж байгаа хүний ёолон бархирсан дуу шиг бөгөөд гаслан хангинах тэр дуунаар Залуудайн бие зарсхийж, гурван аянчин зэмсгээ шүүрэн, хаанаас аюул ирэх нь вэ?  гэж тэр дуу гарсан зүг  ширтвээс, ой дотроос хүн  шиг хоёр амьтан сандран гүйж гараад галын зүг сандан мэндэн гүйв. Байдлы нь харваас, шовтон мөртэй, бөгцгөр нуруутай туранхай  биетэй, зантгар толгойтой ажээ. Гартаа нэг бороохой шиг юм бариад, маш айж хэлмэгдсэн шинжтэй. Нүд нь бүлтийж, амьсгал давхцан, галын дэргэд  гүйж ирээд, , гурван  аянчны дэргэд хошоод  том алхмын  хиртэй ойртоод, бүх бие нь чичрэн  зогслоо. Модон дотроос том араатны  ялан  бахархсан урхирах дуу гарч, олон цөөврийн улин хуцалдах чимээ сонсодлоо. Тэр чимээ сонсмогц , ойгоос гарч ирсэн хоёр балтгар хүний царайл тэсгэлгүй эмээх байдал тодорч, аман дотроо  нэг юм шулганасанд  Шонхолой ,
- Бүү ай. Бидний энд айлтгүй гэж дуугарахад нь  тайван талбиун  дуугий нь сонсоод , тэр хоёр  алцгар хөөрхий  амьтны  дотор нь баахан уужирсан шиг. Амь авар гэсэн юм шиг , гурван аянчны өөдөөс харан зогсоход, галын наад талд , том давхар чулууны энгэр талд орж ир гэж Шонхолойн дохиход, дохиогий нь мэдэж, айж зовсон байдалтай орж ирээд, ойн зүг нэн сүрдсэн байдалтай харж, бүх бие нь чичрэн дагжиж зогсов. 
- Суу, гэж дэргэдээ газар алгадан  заагаад Шонхолой галдаа , дэргэдээ бэлтгэсэн түлээнээс хийж,  тэр хоёр хөөрхий амьтны зүг  найрсгаар инээмсэглэн харваас, ядруухан бороохойгоо атгасаар, тэр хоёр амьтан дэргэд нь суугаад, дүржигнэн асаж байгаа  галыг баярлан харж, Шонхолойн зүг нэг юм шулганан, шүдээ ярайлган, нэг том соёоны дүрэм  хуруугаараа үзүүлэн, дүүлэн харайж юм барьсан байдал үзүүлэн дуугарахад нь, хутган соёот айхтар махчин  барт нэгийгээ бариулж сандарсан юм байна гэж гурван аянчин урхаарлаа.
- Тэгээд, Шонхолой, аман тушаагаа хоёр долоовор хуруугаа урт соёо шиг унжулан, нэг хуруугаа гозойлгож, хэдэн араатан бэ? гэж дохиогоор асууваас  тэр хоёр хөөрхий амьтан , хүний аймаг болох тул дохиог ухаарч, хоёр хуруугаа гозойлгон  хутган соёот хоёр барт дайрууллаа гэж  дохиогоор мэдэгдээд, гурван аянчны өөдөөс юм шулганан  амь авар гэсэн байдалтай харахад, Бух өвгөн эрхий хуруугаа даран биеэ зааж, долоовроо  даран Шонхолойг зааж, дунд хуруугаа даран Залуудайг   заагаад, нэргүй хуруугаа заан, тэр хоёр ойн хүний нэгийг заагаад, чигчий хуруугаа даран нөгөө нөхрий нь зааж, таван хуруугаа зангидан , ойн зүг заасанд, тэр хоёр амьтан дохионы утгы нь ухаарч, хөөрхий царайд нь баяоласан шинж  тодров. Тэгээд муу бороохойгоо дэргэдээ тавин түүдгийн халуун нөлөөнд  их л жаргасан байдалтай , гал өөд харж, хааяа ойн зүг хулгай  нүдээр харж  суухы нь  хараад Залуудай тун ч хөөрхийлөн өрөвджээ. Тэгээд халуун чулуун дээр мөөг тавин хайрч , тоодгийн махнаас өглөө иднэ гэж үлдээснээсээ  хоноц хоёр алцгар хүндээ халуун  чулуун дээр халааж өгсөнд, тэр хоёр баярлан инээж, маш амтархан, том томоор ам уруугаа чихэж, болсон мөөг, сонгино, цагаан  төмстэй мах агшин зуур залгилан идээд , дотор нь уужирч, санаа нь амарч сав нь дүүрсэн байдалтай, гурван  аянчны зүг тэсгэлгүй сайхнаар харан инээв. Гурван аянчин ч тав болсондоо бүл нэмэгдсэн шиг санагдаж хэлээ нэвтрэлцэхгүй боловч дохиогоор ойр зуурын юм нэвтрэлцэж болох байдалтайд баярлацгаав. Чингээд тэр ойн зүгээс хааяа хутган соёотын урхиралдах дуун сонсдох тул эртхэн чулуун дээрээ гарч авбал дээр юм уу даа? Гэж Бух өвгөн , чулуун дээрээ гараад,
- Үгүй, энэ чулууныхаа гол дунд нь юмуу, ойн зүг хандсан нэг буланд гал түлбэл болох юм байна шүү дээ гэхэд нь Шонхолой
- Тэр зүйтэй, гээд босов. Өнөөх ойн хоёр хүн, хаягдлаа гэж бодоод, царайд нь нэн айн сандарсан  байдал мэдэгдсэнд Шонхолой тэднийг тайтгаруулан түлээгээ нэг заагаад, чулуу өөдөө нэг заасанд нь тэр хоёр амьтан санаа нь уужирсан бололтой . Чингээд Шонхолой, Залуудай хоёрыг түлшээ чулуун дээрхи Бух өвгөнд авч өгөхөд туслалцан, ганц бие алцгар намхан тул дээшээ сарвайж гар хүрэхгүй тул Бух өвгөн , тэднийг дуудаж, наашаа гараад ир гэж дохин, гараа сарвайсанд , Шонхолой, Залуудай хоёроор дэмжүүлэн, тавхар чулуун дээр гараад, нөгөө хоёр анчны дороос өгч байгаа  моды нь  Бух өвгөнийг дууриан дээш татаж авцгаав. Чингээд дорх  галдаа мод нэмээд шонхолой, Залуудай хоёр гартаа цучил  барьж, өндөр давхар чулуун дээрээ гараад, мод тийш харсан буланд нь  гал асаалаа. Өнөө хоёр ойн хүн гал асааж байгаа  аянчныг  хараад, их баярлан жаргасан байдалтай, аяарханаар инээж, гал дүржигнэн асахыг хүлээж суув. Галын гэрэлд Залуудай, тэр хоёр амьтны бороохойг  үзвэл, гар барьсан газар нь мөлийсөн, нилээд хатуу модоор хийсэн бороохой  байв.  Юм цохисон шинжтэй зарим газраа  амьтны цус  болж харласан тэр бороохойн  бариул  тал нь  нарийн шиг , нөгөө цохих үзүүр  тал нь арай бүдүүн бөгөөд иртэй чулуугаар цохиж зассан мэт байдалтай. Ойн тэр хоёр хөөрхий хүний бие нь хирдээ шөрмөслөг боловч, манай гурван аянчны ханхгар жээжтэй, өндөр нуруутай  чийрэг биеийн дэргэд сүр муутай,  нуруу нь хэтэрхий урт, хөл нь даанч богино бөгөөд хавирга мэт матигар. Бяр тэнхээгээр яасан ч гурван аянчныг гүйцэхгүй. - Залуудай, Ихэрэс бух өвгөн, Шонхолой эцэг хоёроос  нуруугаар нэг толгойн дайтай дутуу боловч, ойн тэр хоёр хүний дэргэд баатар хүн шиг үзэгдэн, тэр хоёр ойн хүн Залуудайн суганд  зулайгаараа арай, чарай хүрэх балтгар алцгар амьтан байжээ. Эрт балар цагт, гуравдагч галавын үе дэх ой модонд мичнээс хүн болсон ойн хүний дээдэс  нь чулуу хага цохиж, ирмэгтэй нэгээр нь зэмсэг хийж, мод бороохой хэрэглэж сураад, цөөн хэдэн үгтэй болоод, ой дотор идэх жимс ногоо, жижиг ан амьтан  олдох нь  хялбар  тул , элбэг хоолтойдоо дашуураад  асар хөгжиж чадсангүй. Тэр учраас цаг байдал өөрчлөгдөхөд , тэр байдалд нь зохицон боловсрох ухаан  чадал нь хүрэхгүй хоцрогдмол байдалтай хэвээрээ, гар хөл ч дүй муутай, үг хэл нь ядуухан, бие бялдар нь ч үзэмж муутай,  болхи, ядуу хэвээр хоцорч, тал газар араатан  аюул бүр ч илүү  учир, талын байдалд оршиж чадахгүй, чийгтэй модон дотор оршсоор, талын хүн ойд орж ирэхдээ , Шар махчин шиг зарим  нэг нь  ойн хүнийг идшиндээ нийлүүлж, бусад арай илүү боловсролтой отог омгийн хүн гал мэдэхгүй, муу сайн бороохойтой, ирмэгтэй гонзгой чулууны  зүйлээр  хатгах, цохих зэвсэг болгосон, хөөрхий тэр ойн хүнийг амьтан ч гэж боддоггүй байсан тул , махчин нэгэн аймаг омогтонд идүүлж баларснаас болж, тальын зүг зүглэдэггүй, ойд орогнодог ядуу аймгийн эдгээр хоёр хүнтэй манай аянчин дайралдаад,  эртний тэдгээрийн түүх гарлыг яаж мэдэх  ажээ.  Тэр хоёр хөөрхий амьтан ч эртнийхээ түүхийг яахан мэдэх ажээ. Мэддэгээс, ойд хэрэн аж төрж, юм болгоноос айж, гагцхүү өөртэйгөө л омог нэгтэй  ойн хүнээс айдаггүй амьтан байжээ. Тэр үдэш,  ойн захад сөөг дотор  ойртоод, модон дээр хонох газраа олж амжаагүй явж байтлаа эцгийгээ хутган соёотод бариулж, ухаан амьгүй зугатааж, гал хараад гүйж ирэн  уул талын гөрөөчин хүнтэй анх тулгаран учрахдаа, нэгий нь барьсан хутган соёотоос арай ээлтэй, өөрсөдтэй нь төстэй амьтан  гэж  ядуу ухаанд нь орсон ажээ. Чингээд гурван аянчны  галд болгосон  хоолы нь идэж,  хорхой мэт өчүүхэн амиа  тэдэнд даатгаж, галын нь дэргэд дулаацаж, гэдэс цадаад, гурван аянчинд их л  итгэж тэсгэлгүй элэгсэглэжээ. Чингээд ойн бэрх амьдралд  үхэх зовох  нь жирийн хэрэг тул, нэгийгээ араатанд бариулж амь гараад, сайхан билчээрт  билчихдээ , нэгийгээ  алдсанаа төдий л  их гашуудан зовдоггүй  ан адгуусан адил, саяхан наран жаргах үес гурван амьтан явж байснаа хоёр болсондоо нэг их шантрах байдалгүй, харин ч гурван чийрэг дайчинтай нийлсэндээ  дотор  нь уужирсан мэт байдалтай. Өндөр тавхар чулуун дээр авиран гараад, галын дэргэд дулаацан сууж байхдаа харанхуй ойд модон дээр хонодгоос нь зүйрлэшгүй  жаргалтай байгаа шинж мэдэгдэн, гурван аянчны өөдөөс тэсгэлгүй талархсан байдалтай харж суув. Чингэж сууж байтал, ойн зүгээс том араатны сүрхий үнэр ханхалсанд  галын өмнө сууж байсан  таван хүн цөм зовнин,  ойн зүг ширтвэл, хоёр хутган соёот эр, эм бар гарч ирэв. Ойн нэг алцгар хүнийг барьж идээд, гэдэс нь цадаагүй бололтой .  Тэгээд галын үнэр, хүний үнэр аваад хүний үнэр нь саяхан барьж идсэн  амьтантай нь  адил тул  бас барьж идэх санаатай , ойртон айсаж яваа бололтой. Хоёул тавхар чулууны өвөрт түлээ нь барагдаж, , гэрэл гэгээ нь буурч байгаа түүдгийн ойр хүрч ирээд, өндөр чулуун дээр галын захад  сууж байгаа   хүний өөдөөс харан, эм бар нь амаа ангайн, нгаа гэж эвшээгээд, галын дулаан илчийг таашаан суниажээ. Эр бар нь чулуун дээрхи хүний хөдлөхөд ууртайгаар урхиран, сүүлээрээ гуяа ширвэжээ. Ойн хоёр хүн, тэр хоёр барыг хараад, нэгийгээ бариулсан сэтгэгдэл төрж, царай зүс нь үнсэн  хөх болж, нэн сочин хэлмэгдсэн байдал мэдэгдсэнд Шонхолой өндөр дуугаар барыг
- Ва, аминдаа хайртай бол , зайл, гэж хашгирахад нь эрэгчин бар нь муухайгаар урхирав. Гурван аянчин нэгэн зэрэг хавчаахай нумаа шүүрэн, өргөн хэнхдэг рүү нь харватал, бар дүүлэн сум ч элгэнд нь шигдэн, бар ч урд хоёр хөлөөрөө өндөр ширээ чулууны ирмэгнээс савардан, амнаасаа цус сахруулан хойд хоёр хөлөөрөө чулуу маажилж,  өөдөө толгойгоо өндийлгөтөл, Шонхолой чулуун сүхээ хоёр нүдэн хооронд нь тас хийтэл буулгав. Бух өвгөн барын суга уруу  жадлаад, суга татах завдалгүй байтал, ард нь байсан  ойн хоёр хүн  сандран бархирч, өлөгчин барын толгой давхар чулууны дороос овгос гээд гарч ирэхэд, Залуудай хаш тэнигэр сүхээрээ хоншоор дээр нь тэнхээ мэдэн буулгаад  орхив. Хоёр бар агшин зуур далд орж гэнэт барын доошоо ойчиход Бух өвгөн жадаа алдаж, өөрөө заяатай ойчсонгүй. Шонхолой шүүрэн татаж Бухыг тогтоож авчээ. Хоёр догшин араатан дайран довтолж, түүнийг няцаасан энэ явдал, хэдхэн хором дотор болсон хэрэг бөгөөд, гурван дайчин яаран  нум сумаа шүүрэн доошоо өнгийн харваас, гэнэт бар нь ойчоод , босож ядан тарчилж байв. Өлөгчин бар эмзэг хоншоороо хага цохиулж, шархнаас нь олгойдох цусанд хоёр нүд  нь юм харахгүй болоод , сүүл нь түүдэгт ороод халсандаа ухасхийж, тавхар чулууны ёроол толгойгоороо түс хийтэд мөргөөд, эргүү өвчин туссан юм шиг сүүлээ даган эргэж эхлэв. Гурван аянчин, өндөр чулуун дээрээсээ дорх түүдгийн гэрэлд хоёр барыг харваж,  хэдэн сум тавимагц өлөгчин барын хойд хоёр хөл нь хойшоо жийн шөрмөс нь таталдаж, цусаар бөөлжиж, урхирсаар хөдлөх нь  удаан болж баахан муужирсан байдалтай боллоо.  Нөгөө гэнэт бар нь олон шархандаа бас л муучирч хэдий  бөх толгой боловч, хөл дээрээ тогтож чадахгүй, босон унан тарчилж байв. Том араатныг бараа болгон дагалдаж, чадвал юм олж идэх, явдал олзноос нь цус нөжийг нь ч долоож идэхийг горьдож явдаг цөөвөр чононцор мэт араатан тэр хоёр хутган соёотын барьж идсэн хүний гэдэс дотроос нь олж идээд улам ч хорхой нь хүрч өлөн шүлсээ гоожуулж  байснаа өндөр тавхар чулууны ёроолд түүдгийн гэрэлд хоёр хутган соёотыг чулуун дээрх амьтан өөд цоройж үсрэн халдахы нь хараад, чулууны өвөр талд  эргэж тарчилж байхы нь ойртон ирж, гайхан харцгааж оцойн сууж байгаагий нь чулуун дээрээсээ гурван аянчин галын гэрэлд ажиглан харж  Шонхолой ,
- Харвахад сум хайран юм уу даа? Ингээд л голоо тасартал тарчилж байтал бусад амьтан ч бидэнд халдахгүй. Халдвал энэ хоёрт л халдана   гэлээ. Ихэрэс Бух өвгөн доошоо өнгийж хараад ,
- Ээ дээ тэр зөв байх, миний хайран жад, барын хаанд шигдээстэй, иш нь хугарч дахин ишлэх  л хэрэг гарав уу даа? Бидний хэдэн годил ч гэсэн ингэж өнхөрч тарчилж байхад нь хугарч гүйцэх нь дээ. Манагаар жад годлио  сэлбэхгүй бол алсын аяны хүнд горьгүй шүү  гээд, тавхар чулуун дээрээ асаасан түлээ нэмэн, толгойгооо гадагш нь , хөлөө галын зүг жийж гурван аянчны хэвтэхэд, нөгөө ойн хоёр хүн , бас дуурайж  хөлөө дотогш, толгойгоо гадагш харуулан хэвтээд, цөм ойн мод, шөнийн салхинд  орой нь шуугинас хийх анир, тавхар чулууны ёроолд хоёр хутган  соёотын гол нь тасраагүй, үхэж ядан тарчлах чимээ , цөөвөр,  шарнуудын улих гийнах дуу гарч байгааг  чагнасаар төдхөн унтаад, хааяа хааяа босож, галдаа түлээ нэмж байв. Шөнө дундаас хойш  чулууны ёроолын түүдэг ч унтраад тарчилж байсан хоёр хутган соёотын тэнд юм ноцолдож архирах юм зулгааж зажлах, яс шажигнах чимээ гарах болсныг  Залуудай нойр дундаа сонсож өнөөх хоёр догшин араатан, чоно нохойд идүүлж байгаа юм байна гэж бодож хэвтлээ. Бух Шонхолой хоёрыг шөнө босож галдаа түлээ хийх бүр, ойн хоёр хүн нойрмоглон инээмсэглэж  маш талархсан  сэтгэлээ мэдэгдэн хэвтэж, аугаа хүчит хань нөхөдтэй болсондоо  их л баяртай байжээ. Үүр цайх үес гурван аянчин босоод, чулууны ёроолд  өнгийн харваас, шөнийн олон цөөвөр шарнууд чбайхгүй, хоёр хутган соёотоос гагцхүү том соёот ясан толгой, хэдэн яс үмхий гэдэсний төдийхөн үлдээд, хэдэн хугархай сум, , соёо шүдний ором орсон  Бухын жад хөсөр хэвтэн авай. Чулуун дээрээс гурван аянчны  нум сумаа агсаж, сүхээ барин буухад , ойн хоёр хүн бас дагалдан бууж, хоёр догшин махчин бараас үлдсэн сэг ясыг гайхан  харж, аянчныг сумныхаа чулуун зөв, хирисийн эврээр хийсэн зэв өвс шороон дунд эрэхэд нь учрыг мэдэж эрэлцэн туслав. Зэвээ олоод, Бух Шонхолой хоёр дутуу сумаа нөхөж хийхээр тогтож, годольд хэрэглэх мод тайрахаар одов. Залуудай өглөөний хоолонд идэх юм олох гэж, сүхээ бүснээсээ агсаад, нум сумтайгаа ойн зах чиглэхэд нь ойн хоёр хүн бас дагалцах гэсэнд Бух өвгөн
- Наадуул чинь хэл ам мэдэхгүй харь омгийн хүн. Чамайг ганцаараа явахад чинь басаж, нум сумы чинь булаана гэж оролдож магадгүй. Танихгүй газар , хэл мэдэхгүй  хүнтэй болгоомжлох хэрэгтэй. Наад хоёр чинь биднийг дагаж, идэх жимс, төмс түүг гээд дохиогоор тэр хоёр ойн хүнийг хамт явъя гэж зангахад нь тэр хоёр  алцгар хүн инээмсэглэн, Бух , Шонхолой хоёрыг дагав. Балар цагийн ой  шугуй , тал хөндий ан амьтнаар маш элбэг тул  Залуудай ойн захад бор гөрөөс үзээд,  салхин дороос нь сэмхэн гэтэж годил  харвам газар ойртоод хоёр гөрөөсний нэгий нь ганц сумаар унагаж, гол нь тасраагүй байсныг  сүхдээд  гэдэс дотры нь гаргаж, гөрөөсөө үүрч, урд шөнө хоносон давхар чулууныхаа тэнд хүрч ирвээс , түүдгийн нурман дунд ганц нэг цог байсан тул үлээж, гал асаагаад, элэг шорлон шарж гөрөөсний хоёр гуяыг бас  шарж эхлэв. Чингэж байтал, модон дотроос өнөөх ойн хоёр хүн хиншүүний үнэрээр хүрч ирэхдээ, өвсөнд хэлхсэн мөөг, бондгор бондгор газрын идээ авч ирсэнд , Залуудай түүний нь авч галд халаасан чулуунд хавчин болголцов. Асар удалгүй Бух , Шонхолой хоёр нэг баглаа годил хийх яргай шиг шулуун мод авчраад, цахиур чулуун хутгаараа  хальсалж, шүүрхий шарсан махнаас ойн хоёр хүнтэй хуваалцан , бүгдээрээ өглөөнийхөө хоол идэв. Чингээд гурван аянчин, гөрөөснийхөө цээж махыг тэр ойн хоёр хүнд өгөөд, явахыг завдтал, өнөөх хоёр хүн салан хагацах дургүй, аман дотроо юм шулганасанд Бух өвгөн инээж, 
- Энэ хоёр маань манаас салах дургүй, хамт Бай кул хүрэх гэж байна уу  даа ? гэж тэр хоёрыг модондоо ор гэж дохиод, өөрсдийгөө хойшоо явна  гэж дохиход өнөө хоёр харин биеэ заагаад,  бас хойшоо явалцана  гэж дохиогоор заасанд ,
- Эднээ дагуулаад явах уу?  гэж хоёр нөхрөөсөө  асуув. 
- Дагавал дагаг л даа. Хаа хүртэл бидэнтэй явахы нь үзье гэж Шонхолой , тэднийг хамт явъя  гэж дохиход, тэр хоёр алцгар маш их баярлав. Чингээд хамт хэдэн хоног явахад, тэр хүн, хамар нь гурван аянчнаас бүр ч илүү. Араатан өвс модонд байгааг ер андахгүй, их холоос үнэрий нь мэддэг байв. Бас ой модон дотор  идэх жимс ногоо,газрын идээ төмс мөөг олж танихдаа сүрхий чадамгай бөгөөд булаг шанд ус модон дотор олохдоо тун ч сурамгай байв. Бас эмт өвс цэцэг навч үндэс танихуяа хэцүү тийм амьтан байв.Тэр учраас гурван аянчин бас тустай хань хамсаа болж ижилсэн дасалцав.Хижээлхэн нэгий  нь Үхүү,залуугийн нь Гекү гэж нэртэй юм байна гэж мэдэж авав.Чингээд Үхүү гэсэн нь шар шувуу гэсэн нэр юм байна. Гекү гэдэг нь Хөхөө гэсэн нэр юм байна гэж мэдэж авав. Юм дуурайхдаа сүрхий авъяастай залуу нь Үхүү Үхүү гэж дуугараад шар шувууны дуугарах,хөдлөх маягийг үзүүлэн Гекү, Гекү гээд хөхөө донгодох нисэх байдлын дүрэм үзүүлсэнд гурван аянчин тэр хоёр ойн хүнийг шувууны нэртэй хүн юм байна гэж мэдэж авсан билээ. Бух, Шонхолой хоёр тэр хоёр хүнд аятайхан бороохой хийж өгөөд нэг нэг цахиур сүхэнд модон иш гөрөөсний шөрмөс шандсаар тогтоон бэхэлж хийж өгсөнд тэр хоёр баярлаагүйгээр баярлаж хуучин муу бороохойгоо хаяв.  
Нэгэн өдөр таван аянчин баруугаараа их модтой , зүүн талаараа их асга , хад чулуутай хөндий уруудаж яваад тоо томшгүй олон хорхойд шилмүүсээ идүүлсэн хар модны захад хүрэв.Хүрэн хар өнгөтэй нүцгэн болсон нүдэнд тун жигтэй аягүй үзэгдэж,хэрэм буга гур зүр ойн олон ан огт дайралдахгүй  гагцхүү биедээ үстэй үй түмэн муухай хорхой хар модны оройн шилмүүс идэн барж завсар цэггүй бааж байх нь модон дорх газар цөм тэр хорхойн хивдэс баасаар хучаастай, хөндийн өвс ногоо хөхрөн харагдаж байхад нүцгэн модны шилмүүсгүй гишүү мөчир нь тоо мултарсан олон хорхойн шилмүүс хивэх найлзуур мөчир өөд уруу арваганан явах, баах гарилах чимээ нь намираа бороо орж байсан чимээтэй адил дуугарч чийг хөгцийн аягүй үнэр ханхалж байсанд таван аянчин бушуухан тэр газраас холдох гэж ширүүлэн алхалж байтал том дархийн хажуугаас араатны үнэр гарав.
-Ирвэсийн үнэр гарч байна гэж хэлээд  Шонхолой  жадаа барин ,тэр дархийн ойр нь салхины доод талаас ойртов.Бух ,Залуудай , хоёр хавчаахай нумаа саадгаас сугалаад нэг нэг сум онилон хойноос нь дагав. Тэгтэл Шонхолой одоо айлтншй гэж гараараа дохиод тэр дархийн ёроол тушаа хүрч очоод явган сууж доошоо шагайгаад ,ирвэсийн нэг зулзага шилэн хүзүүнээс нь атган нарнаж үзүүлэв.
Эцэг эх хоёр нь энэ хэдэн зулзагандаа баригдаад нүүн зайлж чадаагүй байх нь нэг их холдохгүй гөрөө хийж байгаа байх.Одоо болгоомжтойхон явъя гээд тэр зулзагыг хэвтшинд нь тавьжээ.Үхүү Гекү хоёр хүрч ирээд ирвэсийн зулзага харангуут,сэтгэлд нь урд  ирвэст хорлуулж, отог омгийн хүн осолдож байсан нь санаанд орсон юм билүү, Гэнэт царай нь муухай болж хөмсгөө зангидан, нүдний нь харц ширүүн болоод, бороохойгоороо цохилон алав. Гурван аянчин , тэр хоёр ойн хүнээс, учры нь асууя хэл нэвтрэлцэхгүй, дохиогоор утга нэвтрэлцэхгүй тул арга буюу ирвэстэй тун их өшөөтэй л байж дээ  гэж хий таамаглаад, юм хамаагүй алдаггүй, албал хамаагүй хаядаггүй  заншилтай тул, тэр хоёрын маш хорсон алаад хаясан гурван зулзагыг авч гурвуулаа цахиур хутгаар туламлан өвчөөд, бүснээсээ агсах, сав хийнэ гэж төдхөн өвчиж авав. Чингээд нэг хадан хушуу тойртол, нэгэн сүрэг үхэр гөрөөс бэлчиж байх нь харагдав. Зарим нь хэвтэж, сэвсээ хивж, зарим нь бэлчиж, хэдэн том бух, хааяа хааяа сүүлээ ширвэн зогсож, арваад тугал тоглон давхилдаж, нэг хөгшин бух хааяа тэр тугалын зүг харж, үе үе огцомхон  ууг, ууг, гэж  дуугарч байгаа нь болгоомжилж бай гэж сануулж байгаа юм шиг. Ил цухуйн үзэгдвэл үхэр гөрөөс, тугалаа харамнан дайруузай гэж, дээгүүр нь уулан тал дагаж, өнгөрдөг юм билүү гэж харж байтал, тоглож байгаа тугалын дэргэд өвс ногоон дунд бараг мэдэхгүй хоёр цоохор юм хөдөлсхийх шиг болсныг Залуудай ажиглаад, Тэр тугалын барантай нэг хоёр цоохор юм хөдлөөд байгаа нь саяын дархин дор байдаг ирвэс үү дээ ? гэхэд нь Бух өвгөн, өлсөж улангассан энэ хоёр ирвэс лав олон үхэрт алуулна даа, та нар үзээрэй, аягүйдвэл, тэр ирвэсээс болж бид ч үхэр гөрөөсөнд хөөгдөж мэднэ. Мод бараадъя гэж модны захад сэмхэн хүрч, өнөөх тугалд мярааж байгаа ирвэсийг ажиглавал, өвсөн дунд мөлхсөөр, захын нэгэн тугалд ойртмогц дүүлэн үсэрч дээр нь буугаад, агшин зуур хоолойгий нь тас татжээ. Тугал хагас дутуу нэг мөөрөөд ойчлоо. Бусад тугал сүүлээ сөхөж, сүргийн зүг мөөрөн, дутаатал,  олон үхэр тэр унасан тугалын зүг дайран орлоо. Ирвэс өнөөх унагасан тугалаа шүүрэн  толгойгоо нэг хөдөлгөмөгц, тугалын ар шилэн дээр тоохоод том том дүүлэн зугатаав. Нөгөө ирвэс нь ар хударгын нь хамгаалсаар үлдээд, тугалын захад ойр байсан нэг үнээ бусдаасаа түрүүлэн ойртоод ирэхэд, өөдөөс нь урхиран дүүлж, нуруун дээр нь асаад, дөрвөн хөлийнхөө савар хумсаар маажлан, гүрээгий нь тасдах гэж ноцов. Амьд махаа уруулж өвдөхдөө тэр үнээ муухай дуугаар мөөрөн, цовхчиж, нуруу зоон дээр нь мордсон ирвэсийг унагаах гэж оролдовч хүч хүрсэнгүй. Хачиг шиг наалдсан ирвэс хумс соёогоороо урсаар, үнээний гүрээ тасдаж, цус олгойдон бие нь шарваж эхлээд, төдхөн ойчоод өглөө. Ирвэс тэр үнээг ойчиход үсрэн зайлаад, олон үхрийн дунд орж сандарчээ. Хойгуур, урдуур, зүүгээр, баруугаар нь давхиж явсан үхэр цөм тэр ирвэсийг бүслэн тойроод, хаашаа ч үсрэн зайлах аргагүй олон эвэр тойрон хашжээ. Чингээд нэг урхиран дүүлтэл, том бух толгойгоо сэгсрэн урт эвэрийнхээ үзүүрээр ирвэсийг өлгөж аваад, сэжмэгц дүүлсэн ирвэсийн  эрч, мундаг хүчтэй бухын сэжих хоёр таарч трвэсийн гэдэс хутгаар хага татсан юм шиг эврийн нь үзүүрт ангасхийтэл өвчүүнээс сүүлээ хүртэл хага ярагдан, ирвэсийн толгой түрүү  нь  унжирсхийн газар ойчлоо. Олон үхэр, тугал үүрээд дутааж яваа ирвэсийг мартаад, гэдсээ хүү татуулан ойчсон ирвэс дээр овооролдож, мөргөн гишиглэж гарваа. Хүн бас энэ үхэр шиг байдаг шүү гэж Бух өвгөн тэр ирвэс дээр овооролдсон үхрийг хараад хэллээ. Дарж авбал цохих юмыг гаргахгүй, унаад хаашаа ч зайлахгүй, юман дээр овооролдон муугий нь үзэж, муухайгий нь дуудсаар, нөгөө юманд чадуулж орхидог шүү гэж хэлээд, 
- Нөхдөө,  тэр тугал үүрсэн ирвэс бидний зүг  айсаж явна. Зулзагы нь алснаас хойш, энэ араатныг ч үгүй хийнэ байгаа? Гээд нумаа шүүрэн бүгхэд, ойн хоёр хүн учрыг мэдэж, бас далд газар хоргодон тосов. Тугал үүрсэн ирвэс огт юм үүрээгүй мэт маш хөнгөн хөдөлж, үсрэн дүүлэн давхисаар, салхины дээд талаас огт ажиггүй Бух өвгөн дээр орж иртэл, хавчаахай нумын хөвч тас хийгээд хирисийн эвэр, зэвт сум, тэр араатны омруу нь тус шав хийгээд шигдлээ. Хажуунаас нь бас Шонхолой, Залуудай хоёрын сум хавирга бөөрөөр нь орж, тугал үүрэн дүүлсэн ирвэс амандаа хоншоороос  нь зуурсан тугалаа алдаж, өөрөө ч газар ойчоод өндөсхийхийн завдалгүй бас гурван суманд тусагдаж тийчилтэл, ойн хоёр хүн ухасхийж бороохойдож алав. Чингэтэл түрүүчийн ирвэс дээр овооролдсон үхэр сүүлчийн ирвэсийг анчинтай дайралдан тулахыг хараад, довтлон ирсэнд таван аянчин, тэр үхрээс зайлаар модны зүг гүйхэд Бух, Шонхолой хоёр ирвэсийн барьсан тугалыг шүүрэн  гүйж, захын саглагар нэгэн модонд  хүрэнгүүт  яаран тэр модон дээр тугалаа аван гарлаа. Нөгөө гурван аянчин хойноос нь хөөсөн үхэр гөрөөснөөс дутаан бас ойр хавийн модон дээр гарав. Цус улайн үнэр авсан үхэр догширч, таван аянчны авирч гарсан мод тойрон мөөрч, шөргөөгөөд, ер зайлах санаагүй, модон дээр хүнийг өчүүхэн хөдөлмөгц  мөөрөлдөн, том том бух нь  тойрон мөөрөлдөж, газар ухаад салахгүй сахин эргэв. Цаг алдаад яахав? Гэж модон дээр тугалаа авч гарсан Бух, Шонхолой хоёр түүнийгээ цахиур хутгаараа өвчиж, нэг бух модон дороос нь салж өгөхгүйд, тугалын сэвстэй гэдэс гүзээг тэр бухны толгой эвэрт өлгүүлэн хаяв. Чингээд тугалынхаа мах өрөөлдөж, модны гишүүнээс ойчихгүйгээр өлгөөд бүдүүн гишүүн дээр аятайхан сууж аваад, сум ч цахиур хутгаа гаргаж, баглаатай годолийн мод засаж, хирисийн эвэр цахиур чулуугаар хийсэн зэв ээ годольд  тааруулж шөрмөсөөр бэхлэн, тогтоож суух зуур хааяа хааяа доошоо харж  байв. Хэдэн бух сахиад хэвтчихсэн зайлах шинжгүй тул Шонхолой , Бух хоёр хэдэн сум хийж, гүйцээд тугалынхаа нэг өрөөлийг модны доод гишүүнд бууж, зэргэлдээ модны ойн хоёр хүний зүг шидэхэд, тэр ойн хүн модонд асах авирахдаа шаламгай тул дор нь шүүрч авсанд ид гэж дохиогоор нэвтрүүлээд, сүхээрээ гишүү мөчир тайрцгаан , модон дээрээ гишүү дамнан , хэвтэх хэвтэр засаж авав. Тэгээд тугалынхаа өрөөлийг нэг гишүүнд аятайхнаар өлгөөд модны хаг түүгээд нэг хэдэн хуурай гишүү тэр модон дээрээсээ  цавчиж аваад, цахиур хавиран, уул хаг хоёр хавсран үлээж, хоёр гурван гишүүний  үзүүрт гал асаагаад, тэр цучлаараа өлгөөстэй өрөөл махаа шарж борлуулаад, асаж байгаа модыг шатсаар богино болоход ондоо нэг хуурай гишүүг үзүүрээс нь асаан барьж, богинодсон цучлаа үхрийн зүг хаяж, үргээсхийх заваар, Залуудай модноосоо буугаад нэг ухасхийж, Бух Шонхолой хоёрын сууж байсан модон дээр гарч ирэв. Бух  гөрөөс хойноос нь хөөх гэж давхийгээд шаламгай залууг гүйцэж амжсангүй модон дээр гаргажээ. Гурван аянчин тэр бүдүүн модон дээр тугалынхаа өрөөлийг гурван гишүү нэгэн зэрэг барин шарсаар, тун аятайхан болгож, саглагар гишүүн дээр хэвтэр зассан газраа тохитойхон сууж, аятайхан хооллоод, нөгөө модон дээрхи ойн хоёр хүн ч тугалынхаа өрөөлийг ерөөс түүхий мах идэж явдаг, гал мэдэхгүй амьтан болхоороо манай гурван аянчны шарсан махнаас дутаагүй амтархан идэж байгаа нь хутга огт хэрэглэхгүй болоод байжээ. Цахиур чулуун хутга хэрэглэж сурсан хоёр Чонос нэг Ихэрэс цөм цахиур, цөм хутга гаргаад, шарсан махаа аятайхан огтолж, үхэр гөрөөсөнд хөөгдөн ээрүүлсэн хүн гэмээргүй тохитой хооллож, модон дээрхи хэвтэр дээрээ хажуулаад, дор нь ээрэн сахиж  байгаа хэдэн тэнэг үхэр гөрөөсийг огт мартжээ. Чингээд нилээд удтал хэвтэж амраад, доошоо харвал өнөөх үхэр гөрөөс огт явах санаагүй сэвсээ хивж, хэвтэхэд Залуудай,
- Ам баахан цангаж байна. Ус уувал юутай билээ гэж горхины зүг харан санаа алдав. 
- Үхэр холдоогүй цагт ус санах хэрэг биш. Бух өвгөн инээмсэглэв. Аягүй бол энэ үхэр нар шингэхээс нааш зайлахгүй, шөнө араатан гүйдэлтэй явж болохгүй. Энэ модон дээр л хонох болно байх гэхэд,
- Тэгвэл энэ одон дээр л хонохоос доо гэж бүргэдийн үүр шиг хэвтэр дээрээ сунаад, хэвтэж алсын бараа харж байтлаа зүүн зүг хадан хясааны тэнд нэг хэдэн бараан юм хөдлөх шиг болсонд ажиглан хартал, нэг үзэгдэн , нэг далд орж, наашилж байгаа байдалтай ажээ.
- Тэр зүүн хойно нэг юм хөдлөөд байх шиг гэж авдаа хэлэхэд нь Шонхолой ширтэн хараад,
- Эр эм хоёр арслан байна. Манийг ээрсэн үхрийг хөөх юм ирж яваа юм билүү? Гээд гурвуул чимээгүй ажиглан хэвттэл, тэр араатан нь ойртож модон дээрээс харахад эр арслан нь бараан зогдортой, сүрхий том амьтан, дэргэд нь урт шар эм арслан зэрэгцэн явж байгаа нь хөдлөх байдал тун гавшгай.модон дор хэвтсэн үхэр гөрөөс тэр айсуй буй араатныг хараахан мэдээгүй тул санаа амар, сэвсээ хивж хэвтнэм бөгөөд үнээ тугал бэлчих нь бэлчиж, хэвтэх нь хэвтэж байв. Дээрээс нь харахад хоёр арслан зарим газар  хотгор дагаж маш хурдан давхиад үхэрт үзэгдэм газар мярааж гэтсээр улам орйтож, захын нэг залуу  үхрийн нуруун дээр дүүлэн гарч, нуга даран унагаалаа. Тэр үхрийн амь тасран, муухай дуугарч газар пидхийтэл ойчих чимээгээр үхэр тугал, түр хийтэл үргэж зугтаагаад, модны ёроолд хэвтэж байсан хэдэн бух ухасхийн бостол, эм арслан дүүлж нэг тарган гунж тоглож байгаа юм шиг унагаж авлаа. Хэдэн том бух зугтааж, байгаа үхрийнхээ арыг халхлан хамгаалж, арсланы зүг урт эвэрт толгойгоо бөхийлгөн урд хоёр хөлөөрөө газар ухаж, сөөнгө бүдүүн дуугаар мөөрөв. Эр арслан гаүар унагасан үхрийн хүзүүн дээр нэг хөлөө тавиад сүртэй том дуугаар урхирсанд эм арслан бас сүр нэмэн урхирав. Тэр хэдэн бух үхэр сүргээ бар ирвэсээс зоригтой хамгаалдаг боловч арслангаас баахан эмээн сүрдсэн байдалтай хялайн хялайн ухарсхийсээр үхэр сүргийнхээ хойноос тэмүүллээ. 
- Хоёр арслан нэг үхрээ идэж бараад, эр арслан нөгөө үхрийг үүрээд, хадан хонгил уруугаа аваад явав. Аянчин ээрүүлж байсан үхрээсээ хоёр арсланы ачаар салаад, тэр хоёр араатны холдохыг сэм хүлээж байтал арслан ч  далд  орлоо. Нар ч баруунаа хэлбийлээ. 
- Энэ газар лав энэ хоёр арсланы ан хийдэг нутаг байна. Ондоо том араатан энд байхгүй байх ёстой, хоёр арслан ч өнөөдрийнхөө  хоол олж идээд, маргааш өглөө ч идэх юмтай болсон хойно өнөө шөнө дөө  хэвтэшнээсээ гадагш гарахгүй байх. Эндээ хоновол бид шөнө ямар араатан хаанаас халдахав? Гэж айлтгүй. Шарнууд, цөөвөр ийнэ бидэнд халдаж зүрхлэхгүй нь лавтай. Тэгэхлээр бид одоо яавал дээр вэ? Бух авгай эндээ хонох уу? газраа хороож нэг хэсэг явах уу? гэхэд нь Бух өвгөн 
- Энэ хорхойд идүүлчирсэн модон дунд хоносноос нэг баахан яваад үзнэ байх аа. Энүүнээс арай сэргэлэн газар хүрч хоноё гэхэд нь Шонхолой, Залуудай хоёр зэр зэвсгээ аваад доошоо буув. Ойн хоёр хүн гурван аянчныг модноосоо бууж, алсын зам хөөх санаатайг мэдээд, бас яаран бууж сүхээ аянчныг дуурайн бүснээсээ агсаад, бороохойгоо атгаж, найрсгаар инээмсэглэн дэргэд нь хүрч ирэв. Чингээд зүг барин алхсаар таван аянчин горхи дагаж амныхаа цангааг гаргаж, уснаас уугаад, хэдэн цүрх нугас харваж, усны шувуу маш олон тул бас баахан явах зуур хэдэн галуу харваж, оройн хоолны юмтай болж авлаа. Цаашлан алхмаар хулан, тахь, зээр, тэмээн гөрөөс бэлчсэн талаар явж, тэр олон амьтан айван тайван байгааг үзвэл лав аюулт араатан үзэгдсэн шинжгүй байна гэж баруунаа хэлбийсэн нарны ташуу гэрэл сацрагт хариуран харагдах талын толгод зүүн талд сүүдэртэй болж байгааг ажиглан харж, хонох газар сонгох санаатай явтал Залуудай хойд зүгт нэг сонин хэлбэртэй онцгой уул байхыг дэргэд нь очиж үзмээр санагдаж, Бух өвгөн ч бас сонирхож цөмөөрөө тэр уулын зүг чиглэв. Ойртох тусам  нь газар тун сонин хар бараан , хүрэн чулуу дайралдаж, хөөс шиг нүхтсэн байдалтай бөгөөд чанар маш хөнгөн. Уулын орой нь хутгаар огтолж авсан юм шиг тэгшхэн бөгөөд байдал нь овоолон босгосон юм шиг тэгш хэлбэртэй. Уулын хормойгоо бор гөрөөс, зээр бэлчин явнам бөгөөд хүн ойртоход цочих, үргэх шинжгүй харин ч сонирхон харах тул Шонхолой тэр байдлын ажин , 
- Энэ хавьд л лав хоёр хөлт хүн яваагүй газар байна. Танихгүй хүн, дайсагнах омогтон байх вий гэж зоволтгүй, бас аюултай араатан ч гайгүй байж магад газар байна. Саяын хоёр арсланий эзэлсэн газар нутаг юм болов уу даа? Гэлээ
- Энэ сонин уулын орой дээр гарч хоновол яана? Гэж Залуудай санал гаргаваас, өвгөн Бух 
- Тэгвэл тэгж үзсүгэй. Модон дээр хонож болдог юм, уулын орой дээр хоноод үзэхэд  яадаг юм бэ? гэж инээлээ. Тавуулаа тэр сонин хэлбэрт уул уруу мацан авирч орой дээр нь гартал тэр уулын орой нь нэг их том тогоо шиг бөгөөд гол дундаа төгрөг нууртай, тэр нуур тойрон мод ургажээ. Гаднаас харахад тэр нуур тойрон ургасан мод огт харагдахгүй. Нуур хүртэд доошоо нэлээд уруудан буух тийм өндөр хүрээн дотор байгаа юм шиг хашаастай нуур байжээ. Залуудай тэр сонин уулын орой дээр нь буюу чухамлан хэлбэл, дотогшоо хонхорын гаднах зах дээр нь гараад, тэр гол дундах нууры нь хармагц,
- Юутай сайхан уран тогоо шиг бүтсэн уул бэ? гэж гайхан өгүүлэхэд нь Бух өвгөн 
- Нээрээ уран хүний хийсэн уран тогоо шиг уул даа. Хожим хойно энэ сайхан нутгийн эзэн болох хүн энэ сонин сайхан ууланд манай Залуудай шиг бас л уран тогоо гэж нэр өгөх болтугай гээд тэр уулын оройн тогоо шиг том гэгчийн хонхорын голд нь байгаа нуурын зүг уруудан буулаа. Бусад дөрвөн аянчин Бух өвгөний хойноос дагалцан буугаад, нуурын захад очиж үзвээс, болор мэт тунгалаг сайхан устай, тэр нуур доош нь өнгийн харахад  хөлгүй гүнзгий, бусад нуурын ус нь эргээсээ холдож байж сая гүнзгий болдог аваас тэр уулын оройн голд нь  байгаа нуур, яг доошоо өрөмдсөн юм шиг  эргийн аль ч талаас очоод үзэхэд доошоо эгц чиглэсэн хөлгүй гүнзгий устай байгаа нь Ихэрэс Бух өвгөн, Чонос омгийн Шонхолой, Залуудай эцэг хүү хоёрт их л жигтэй санагдавч учир утгы нь  олж чадсангүй дэмий л гайхаж, ийм сонин газар байдаг ажээ гэлцээд нуурын захад модны ёроолд хонохоор болж, гишүү мөчир түүж, цахиур хавиран гал асаах боллоо. Ижилсэн дагасан хоёр ойн хүн, цахиур хавирах бүр маш сонирхон гайхдаг тул, бас л Бух өвгөнийг цахиур хавирч, уул дээр оч унаад, утаа гарч уул шатан хуурай хөвдөнд гал авалцан асахыг  анх сая үзсэнтэйгээ нэгэн адил тэсгэлгүй сонирхон харж суув. Чингээд удалгүй гал дүржигнэн асаж, галуу нугасны өд ноолууры нь  зулгааж, гэдэс дотры нь цахиур хутгаар хагалж гаргаад, модонд шорлон, галын захад хатгаад илч нөлөөнд шарж болгох үес нар чхэдийн ороод, салхигүй намуун сайхан  бөгөөд өөдөө харахад хар хөх огторгуйд од нь түгээмэл баахан доошоо харвал, хар хөх огторгуйгаас илүү бараан хар юм эргэн тойрон харлаж, гол дунд нь их дор нуурын захад түүний хавьд модны ёроолд хүн сууж байгаа нь ямар сонин юм бэ? гэж Залуудай дотроо бахдан, Бух өвгөнийг нутагт нь хүргэж өгөх гэж авыгаа дагаж, холын сонин аян хийж, урьд үзээгүй юмаа үзэж, их юм сурч яваа даа баярлан бахдав. Ойн хоёр хүн ч бас ийм сонин газар хоног тааралдсандаа баяртай байгаа мэт галын хажууд жарган сууж, нам дуугаар юм шулганалдан , шувууны мах болохыг хүлээж байв. Удалгүй шарсан шувуу мах ч болж  бүгдээрээ амтархан идэцгээгээд, Бух , Шонхолой хоёр галын хажууд хэвтэцгээв. Залуудай тэр ойн хоёр хүний дэргэд суугаад тэдэнд хэл зааж, цаад хоёр нь хичээнгүйлэн суралцаж, хэлж өгсөн шинэ үгий нь шивнэн давтав. Чингээд бүгдээрээ  эрт сөнөсөн тэр галт уулын амсар дотор өрхөнд нь  тогтсон хөлгүй нуурын захад унтацгаав. 
Таван аянчин өнжин хонон явсаар хойшоо урссан нэг том голын хөвөөнд хүрч үдлэх үес,Бух өвгөн усны шувуу янз бүрийн загас нэн элбэг тэр голын ус харж баахан бодлого болоод,дагаж явсан хэдэн нөхөртөө 
-Энэ том гол лав нэг хоёр гол мөрөн дамжаад манай нутгийн Бай  кул гэдэг их далайн нуурт хүрэх ус шинжтэй байна.Загасны нь байдлыг ажвал манай тэр Далай буурал аавын усанд байдаг загас байх шиг байна.Түүгээр бодоход лав энэ голын ус,Бай кул нуурт ордог нь зайлшгүй болно.Нөхөд бид энд хонож өнжиж байгаад нэг сал хийгээд уруудвал,биенд амар аминд аюул багатай болов уу? би сал хийж чадна.Бүгдээрээ мод огтолж аваад сайн сал хийж дээр нь саравч босгоод нар бороонд зоволтгүй,саравчин доор унтах газар засаад галаа ч гэсэн сал дээр түлээд явж болно гэхэд нь 
-Сал дээр яаж гал түлдэг юм бэ? гэж Залуудай сонирхон асуужээ.
- Манай Ихэрэс омгийн улс усанд хэзээний чадамгай , сал дээр чулуу шороо зузаалан, дэвсээд дээр нь гал түлж болдог юмаа гэж инээмсэглэв. Чингээд Бух өвгөний сонгон заасан мод огтолж унагаад, голыг зүг өнхрүүлэн аваачиж, бургас мушгин холбож сал хийв. Бух өвгөн салаа залах залуур хийж, салхи борооноос хамгаалах саравч дархлаад, Үхүү , Гекүү хоёроор туслалцуулан гал түлэх газраа хавтгай чулуун өр хийж, шороо зөөлгөн чулуугаар хашуулж бэлтгүүлээд, саравчин дотроо таван хүний хэвтэрэнд хөвд цагаалж, өвс зэргийг дэвсүүлж , дээр нь ангийн арьс тавиулаад, түлшинд хэрэглэх  , хуурай гишүү үйс, хөвд түүлгэн сал дээрээ ачуулав. Залуудай тэр завсар сал хийж, байгаа дөрвөн хүний хоолны зүйл дааж, загас гөөгдөх, сэрээдэх, гэрдэх зэргээр загас барин, усны галуу , нугас харваж, Бух өвгөний заавраар зарим том загас давсалж, зарим нэгий нь утаж хүнсний нөөц хийв. Галуу нугаснаас бас нэг хэсгий нь модонд өлгөж,  дор нь гал түлэн, утаа шингээж, ялаа батгана сууж, үнэр танар орохгүй болгов. Загас, нугас, галуу жигтэйхэн элбэг тул , хүнс базаахын зэрэгцээгээр бас өглөө, өдөр, оройн хоол тасалдуулахгүй хийж , тэр загас шувууны махан хоолон дээр нь  Үхүү, Гекүү хоёр янз бүрийн үндэс төмс түүж, элдвээр найруулан буйлуулсаар, сал хийж хэд хонох үес , таван аянчин хоол нэн  элбэг, хийх ажил ч нилээд их. Тэнгэр ч маш цэлмэг, газар ус ч тун тайван, ер аюулт  араатан огт үзэгдэхгүй, хэл ам, учир зүг нь мэдэгдэхгүй, айлгаж сандраах, байлдаж ядраах, харь омгийн хүн амьтан ч огт үзэгдэхгүй сайхан байлаа. Чингээд хамаг юмаа цэгцэлж сал дээрээ ачаад, салаа аргамжих сайн аргамж хийн гэж үхэр гөрөөсний сүрэг бэлчин буй зүг Шонхолой, Залуудай, Гекүү гурав очихоор болж, хоёр Чонос нум сум,  жад, сүх авч Гекүү  бороохой, сүх хоёроо аваад явах гэтэл, голын тэртээ бургасан дотор үхрийн чимээ гарч, олон үхэр усанд оров. Огт хүн үзээгүй бололтой, ер хүнээс айх сочих янзгүй, санаа амар ус уув. Бух өвгөн Шонхолой, Залуудай хоёрыг даллаж, сал дээрээсээ дуудаад, голын тэртээ ус ууж байгаа, үхрээс нэгийг харвая гэж дохисонд хоёр Чонос сал дээр аяархан гарч харваас голын цаад талд ус ууж байгаа үхэр элбэг, хавчаахай  нумын сум тусам газар тул, гурвуул нэг үхэр харвахаар болж, зэрэг гурван сум тавихад, тэр үхэр, сандарч эргэтэл, бас гурван сум бөөрөнд нь тусаж, тэсгэлгүй өвдөхөд, мөөрөөд голын захад гарах гэж зүтгэтэл, цаана нь байсан үхэр зам тавьж өгөхгүй тэр самбаанд бас гурван сум тусаж, үхрийн тэнхэл муудав. Бусад үхэр нь учир мэдэхгүй, урьд өмнө нь  алс холоос хүнд харвуулж үзээгүй тул, голын тэртээх хоёр хөлт хэдэн амьтнаас болж нэг үхрээ хүнд шарх олсныг огт мэдсэнгүй, дэмий л цусны үнэр аваад мөөрөлдөв. Шарх олсон үхэр эргийн тушаа баахан элс шавартай газар тохиолдсон учир шаварт шигдэн, муухай дуугарч ам хамраар нь  ус орж, цацаж эхлэхэд, бусад үхэр айн цочиж эрэг дээр гараад өгөв. Холхон байсан үхэр харин ажиггүй ус ууж,  гагцхүү шархтай үхрийн дор ус ууж байсан үхэр, цусны үнэр авч, баахан сандран ухарсхийв. Өнөөх шаварт шигдсэн үхэр,  хэдэн суманд тамир нь тасарч, гарах гэж оролдох тэнхээ нь тасарч, улам шигдээд, цацаж хахаж хэд муухай дуу гараад, усанд хэвтээд өгчээ. Бусад үхэр нь хорлох дайсан үзээгүй тул хамраа баахан шуухинуулсхийгээд , уснаас гарч, удалгүй цөм бургасанд далд ороод, ганц шаварт шигдээд үхсэн үхэр л эргийн усанд үлдлээ. Бух өвгөн залуураа барин салаа хөдөлгөж, голын тэртээх бургасны захад хүрээд, үхрийн тушаа салаа ус өөд татаж зогсоогоод, толгойгий нь сүхээрээ салгаж, гэдэс дотры нь гаргаж хаяад, салдаа үхрээ чирэн ойртуулж гаргаад, ус урсгал даган уруудлаа. Бух өвгөн залуураа барин, Шонхолой үхрээ сал дээрээ өвчиж, Залуудай , Үхүү, Гекүү гурав махы нь эвдэхэд туслалцав. Ийм бэлэн юм олдох гэж юутай сайхан хэмээн Бух өвгөн баярлаж, салаа аргамжих ч юмтай боллоо. Хүнсний хойноос ч зоволтгүй боллоо гэж их л урамтай явав. Үхүү, Гекүү хоёр бас их баярлацгааж, салаар явж үзээгүй, ойн тэр хоёр хүн , нар салхинаас халхлах саравчтай, зөөлөн гэгчийн хэвтэртэй, сал дээр суугаад явахдаа , үзээгүйгээ үзэж, тун ч хөхүүн явжээ. Бух өвгөн Шонхолой, Залуудай хоёрыг салын залуур барихыг заан сургаж, ээлжээр залах боллоо. Үхүү, Гекүү хоёр , Залуудайтай тун сайн болж, салын залуур барих ээлж тохиолдоход  дэргэд нь суулцан, ямар газар хаашаа залдагий нь сүрхий ажиглаж, бас Чонос үг заалган тогтоохыг их хичээж, Гекүү нь Үхүүгээсээ илүү авъяастай тул ойр зуурын юм ярьдаг болж эхэллээ. Нэгэн өдөр таван аянчны уруудаж яваа гол нь өөр нэг том голд цутган  ороод, зүг нь мөн л хойшоо урсах тул Бух өвгөн , 
- Одоо санаа зоволтгүй. Ус бүхэн хойшоо цутгавал манай зорьсон их Бай кул нуурт цутган орно гэсэн үг. Харин сал явж болохгүй боргио  дайралдвал осолтой шүү. Усны чимээ их болж, урсгал ширүүсээд ирвэл намайг унтаж байсан ч мэдэгдэнэ шүү гэж  Залуудайд захьжээ. Салаар явахад тун таатай, биед зүдэргээнгүй тул Бух , Шонхолой хоёр хавчаахай нумандаа хэрэглэх сумны илд сайхан хатааж  засаад, хирисийн эврээр олон зэв хийж авлаа. Гекүү тун авъяастай тул сумны мод засалцах, хирисийн эврээр зэв хийхэд туслалцсаар нилээд дүйтэй болсон тул Шонхолой нэгэн өдөр  монос огтолж, хавчаахай нум хийж өгсөнд, Гекүү баярлаагүйгээ  баярлаж, сум онилох татах зэрэг барил заалган, салыг эргийн бургаснаас уяж, үдлэх үес Залуудайгаар заалган харваж үзээд, зэвгүй булцуут годлиор бай харваж сургууль хийх боллоо. Үхүүд Шонхолой Дүүгүүрээр чулуу чулуудахыг зааж өгсөнд ойн тэр хүн бас сонирхон баярлаж, сал дээрээсээ чулуу дүүгүүрдэж, явдаг болоод нэг мэдэхнээ сүрхий дүүгүүрчин болж орхилоо. Нэг орой Бух өвгөн залуураа бариад, өргөн голын хоёр эргийн бургасны  навч намаа, зөөлөн салхинд шуугинахыг сонсон явах үес Залуудай дэргэдээ суусан Үхүү, Гекүү хоёроос 
- Та хоёр тэр нэгэн үдэш, махчин барт нэгийгээ бариулаад, манай гал дээр гүйж ирэхдээ, хаанаас хаачиж явсан билээ? ямар омгийн улс болох байна та нар чинь ? гэж асуусанд Гекүү 
- Чоносын үгээр хэлбэл, бид ойн хүн гэдэг. Ойн хүн дотроо бид Хумка гэдэг омогтон. Хумка гэж нэг шувууны нэр. Үхүү гэдэг шувуу бас Хумка гэдэг  шувууны нэг зүйл. Манай хумка омгийн хүн олон байсан. Манай нэг хүн ойд хадын хүний өмсдөг юм олоод биедээ өмсөөд, тэр хүний бүх бие нүүр гарт муухай юм гарч, толгой бие , наранд халсан чулуу шиг халуун болоод үхсэн. Хумка хүн цөм үхсэн. үлдсэн хүнийг урт гартай, шар үстэй  хүн идсэн гэхэд Залуудай
- Шар махчин гэв. 
- Манай Хумка хүн , тэр урт гартай талын хүнийг хүн иддэг хүн гэдэг байсан.Их айдаг байсан. Тал газар манай Хумка хүн явдаггүй. Хүн иддэг шар үстэй хүн ойд орж манай Хумка хүн харвал барьж иднэ. Хумка хүн талын шар үстэй хүнээс их айна. Үнэрээр мэднэ. Үнэр их муухай. Үхүү, Гекүү Хелаки хүн иддэг хүнд баригдсангүй амьд гарсан. Тэгээд  Хелакиг тэр шөнө ийм урт соёот юм барьж идсэн. Үхүү, Гекүү  их айсан. Танай гал харсан. Танай галд гүйж ирсэн. Хүн иддэг хүний галд ирсэн  гэж их айсан. Танай үнэр , хүн иддэг хүнээс ондоо байсан. Үхүү, Гекүү амь гарсан. Одоо Хумка хүн Үхүү, Гекүү байна. Бусад Хумка хүн муу өвчгөөр үхсэн. Би нүүр гар ийм болсон гэж  цэцэг өвчний хомхруу , хогжруу дүрслэн үзүүлсэнд Бух Шонхолой Залуудай гурав тэр ойн хүний Хумка омогтон бодоо өвчин халдаж, хиар үхсэнийг мэдэв. Гекүү бас сэтгэл нь ихэд хөдлөн, сайн сураагүй Чонос үг нь цөөдөх газар гар, толгойгоороо дохин зүс царайгаа ярвайлгах, зэргээр үгийн дутууг дохио, хөдөлгөөнөөр  нөхөж, цааш нь үргэлжлэн ярьсан нь 
- Үлдсэн Хумка хүнийг талын урт гарт шар үстэй хүн идээд, Хелакийг  урт соёот идээд, одоо Үхүү, Гекүү амьд үлдсэн. Гекүү Залуудайн явсан газар явна, суусан газар сууна, унтсан газар унтана. Үхүү бас Гекүүгийн явсан газар явна, суусан газар сууна, унтсан газар унтана. Үхүү бас Залуудайд дуртай, Залуудайн авд дуртай. Бух авд дуртай. Гекүү бас залуудайн авд дуртай, Бух авд дуртай гэхэд нь гурван аянчин , тэр ойн хүний Хумка омогтны гашуун түүх сонсон сэтгэл уяран хөдлөв. Чонос, Ихэрэс омогтон Ойн хүн Хумка нараас илүү чадалтай, илүү олон хүнтэй, илүү боловсролтой омогтон гэж санахад сэтгэлд нь сайхан бөгөөд Хумка омгийн хамгийн сүүлчийн хоёр хүн үлдээд, Чонос , Ихэрэсийг дагаж яваг гэж бодоход сонин санагдав. 

Таван аянчин салаар уруудсаар олон хоног саадгүй сайхан явж, илэх хоол элбэг, бие чилээгүй, санаа амар аялж, Үхүү, Гекүү хоёр мэдэгдэхүйц тэвээрч махаллаа. Гекүү инээж, Залуудайд Хумка хэлээрээ нэг юм хэлснээ чонос үг болгон өгүүлрүүн
- Хумка хүн Чонос үг мэдвэл, Хумкагаар бодоод Чоносоор хэлж болно. Чонос үг олон. Хумка үг олон үгүй. чонос үг Хумка үгэнд үгүй. Жад гэж Хумка үгэнд үгүй. Нум гэж хумка үгэнд үгүй. сүх гэж хумка үгэнд үгүй, сал гэж хумка үгэнд үгүй. Чөрхи гэж хумка үгэнд үгүй, хутга гэж хумка үгэнд үгүй, олон үг үгүй. Чонос хүн чоносоор бодоод хумкаар хэлбэл, олон чонос үг Хумка үгэнд байхгүй. Гекүү , Үхүү  үхнэ гэж уйтгарлан хэлэхэд, Залуудай сэтгэлий нь засах гэж, 
- Гекүү - ийм тарган, махтай болсон. Үхүү бас ийм тарган болсон. Ойд ойн хүн олон бий . Хумка хүн олон болно. Гекүү бие сайн, Үхүү бие бас сайн гээд Гекүү чи түрүүн юу гээд инээсэн бэ? гэхэд нь Гекүү 
- Талын урт гартай, шар үстэй хүн, Хумка хүнийг барина, эндээс барина. Энд сайн байвал иднэ гээд Залуудайн ирүүнээс барьж үзүүлсэнд, Залуудай инээж, 
- Гекүүгийн эрүү их зузаан болжээ гэхэд нь Шонхолой, Бух хоёр 
- Гекүү нээрээ хэлж байна шүү.  Шар махчин хүн барьж идэхдээ  эрүүгий нь  тэмтрэн үзээд, эрүүний өөх зузааныг урдаар иддэг гэж үнэн шүү гэлээ. Чингэж явтал, өргөн голын эргийн хоёр талд хадан хясаа үзэгдэх болж, урсгал баахан ширүүдлээ. Бух өвгөн салын урд үзүүрт очиж зогсоод, урлах замаа ажиглан харж, 
- Одоо боргиотой газар ойртлоо. Би залуур барья. Та нар хатгуур мод бариад, миний залуурт тусалж, хатга гэсэн газар зэрэг хатгаарай гэж , хөөсрөн буй усны урсгалыг ажиглан, голын урсгал нь,  усан дунд энд тэнд цухуйж байгаа том ургаа чулуунд мөргөж хөөсрөн буйг сүрхий ажин чулууны завсраар салаа гаргах гэж байдаг чадлаа гарган оролдов. Чингээд нэгэн хэсэг ургаа чулууны завсраар салаа гаргатал голын өндөр эрэг дээр бороохой, жад, чулуу барьсан нилээд олон хүн салчныг  бургасны завсраар даган гарч ирсэн бололтой.
- Ээкүүр күүр бисийс?
- Ийдүү комоннеэ ?
- Эргийн улс хашгиралдан, эрэг рүү зал гэж Бух өвгөнд дохин дохин хашгиралдаад , үгий нь эс дагасанд чулуугаар чулуудаж гарав. Зарим нэг нь ахар жад шидэцгээн, Үхүү чулуунд цохиулж, ус уруу ойчтол, Шонхолой шүүрэн барьж, саравчин дотроо оруулж авав. Залуудай, Гекүү хоёр  хатгуур модоороо Бух өвгөнд тусалж, Гекүү нь чулуунд хацраа хага цохиулан цус гоожуулж байтал, Бух өвгөн бас нэг ахар жадаар хөлөө шархдуулж, Шонхолойг дуудтал , Шонхолой хавчаахай нумаа авч,  харваж нэг хүнийг унагаад, нэг хүний ахар жадаа шидэх гэтэл нь эгэмий нь онож ус руу бууж байсан нэг хүний гуя уруу харван унагаасанд эргийн улс гайхан сандрав. Тэр самбаанд Гекүү бас хавчаахай нумаа авч, нэг хүнийг оносондоо баярлаж,
- Хумка хумка гэж хашгирав. Саравчин дотроо Үхүү босож ирээд, бас дүүгүүрээ барьж, чулуу  хүнгэнүүлэн дүүгүүрдэж, хоёр гурван хүнийг шаравтал ойчтол чулуудаж,  
- Хумка хумка гэж Гекүүгийн уриаг хашгиран дүүгүүрдэв. Шонхолой Гекүү хоёр харвалдаж, Үхүү дүүгүүрдэн, Бух өвгөн залуурдан, Залуудай хатгуураа хатгаж, салаа боргионы чулуун дундуур тээглүүлэхгүй гаргах гэж байдаг чадлаа гаргацгаав. Чингээд эргийнхэн салчны сум, дүүгүүрийн чулуунд  хэдэн хүнээ шархдуулаад, түрүүнийх шиг хамаагүй ойртохоо байж, дүүгүүрийн чулуу хүргэхгүй газар зайлбаас, Шонхолой Геккүүгийн сум туссаар тул, арга буюу холдон зайлаад, өөрсдөө чулуудаж үзвэл чулуу нь хүрэхгүй, ахар жадаа шийдээд үзэхэд жад нь хүрэхгүй болсонд ихэд тэсэж, ядан хорсоцгоож, муухайгаар хашгиралдан зарим нь чоно шиг улин  тун их шуугилдан, сал дагаж  эргээр гүйлдэв. Чингэтэл Бух Залуудай хоёр салаа боргион дундаас гаргаж, тайван намуухан урсгалтай газар ороод, дайснаас баахан хөндийрөх гэж нөгөө талын эргийг дагасхийж салаа залав. Сал дагасан дайсан салалгүй хашгиралдан дагах тул Бух өвгөн нөгөө эргийн зүг салаа залаад, энд бууж саравчаа бургас модоор зузаалъя. Би ч хөлийнхөө  шарх боосуу, та нар ч шарх олсон цохиулснаа аргалж үз гэв. Эрэг дээр гарч салаа аргамжаад, бургас огтлон, саравчаа дайсны ахар жад, чулуунаас хамгаалах гэж  сүлжиж , Залуудайгаар манаа тавиад, нөгөө эргийн дайсныг ажиглан сэрэмжил гэж захиад, Шонхолой , Бух, Гекүү, Үхүү бургас огтолцгоогоод Бух өвгөн тэр бургасы нь сүлжин дайсны талаас шидэх чулуу жадаас хамгаалах халхавч босгох гэж салын гулд модны дагуу гадас хатган тогтоож, хооронд нь бургас сүлжин, босоо хүний суганд хүрэх , хашилт хийж сүлжсэн бургас, давхар бариж зузаалав. Залуудай эрэг дээрээсээ дайсныг ажиглан , харваас аянчныг салаа бэхэлж байгаад хорсон чулуудахыг оролдовч Залуудайн сумаа онилон харвах гэтэл нь Шидэхээ байж гэдэргээ ухардаг байв. Таван аянчин салаа дайсны жад чулуунаас хамгаалах гэж оролдсоор байтал нар ч баруунаа нилээд хэлбийв. Нөгөө эргийн хүн ч бас нилээд нэмэгдэв. Шуугилдах нь их болов. Чингэсээр нэг хэсэг нь эрэг дагуу доошоо гүйлдэв. Нэг хэсэг нь мод шатаан ухаж, хийсэн суман онгоц дамжлан авчрав. Бух өвгөн дайсны тэр бэлтгэлийг хараад, 
- Одоо л горигүй  болж эхэллээ. Доошоо гүйдэг нэг хэсэг нь лав, суман онгоцоор голын нөгөө талд гарч, биднийг жадан чулуудах гэж байгаа байх. . Эд нь суман онгоцоор биднийг дайрах санаатай. Олондоо бардаж байгаа хэрэг. Бид нум дүүгүүртэй төлөөдөө л нэг хэсэг тулна. Дүүгүүрийн чулууг базааж авах хэрэгтэй байна. Годоль нилээд олныг Шонхолой бид хоёр хийж авсан маань одоо л хэргэ болох нь дээ. Хамаагүй харваж болохгүй шүү. Годоль гарзадвал аминд хортой болно шүү. Нэг годил нэг дайсан , нэг дүүгүүрдэхэд нэг ёолох таарч байвал ухаантай юм асан. Шонхолой бид хоёр ээлжлэн  сал зална. Залуудай Үхүү Гекүү та нар харвах нь харваж, дүүгүүрдэх нь дүүгүүрдэхдээ  чулуу годлио  хамаагүй бүү зар. Дайсан гуя онгоцоор халдаж, сал дээр гарах гэвэл Шонхолой бид хоёрын нэг маань тулуур модоор дайсны онгоц түлхэн зайлуулна. Тэгэхэд та нар чулуу годлиор биднийг  хамгаална шүү гээд салынхаа аргамжааг тайлж, дайсангүй талын эрэг бараадсхийн уруулав. Эргээс салыг довтлогсод салын хойноос нэг суман  онгоц усанд тавин, хоёр хүн хатгаж, гурван хүн ахар жад хэд хэдийг тэврэн суув. Тэгээд онгоц нэгд салаас хурдан, хоёрт хатгах хүн хоёр тул салын хойноос хөөж, эрэг дээр байсан хүмүүс онгоцоор салын хойноос хурдлан явахад нь баярлан хашгиралдаж, өөрдийнхөө хүнийг зоригжуулан эрэг дагуу гүйлдэв. Бух өвгөн дэргэдээ жадаа тавиад, бар цоохор саадаг хоромсгоо  агсаад суман онгоц санамсаргүй ойртоод ирсэнд Шонхолой, Залуудай, Гекүү гурвын харвахыг завдмагц , 
- Хоёр хатгуурчныг  унага гэж хашгиран Бух өвгөн яаран нумаа суга татаж, годлио онилоод хармагц, дайсны онгоцны нэг залуурчин суманд харвуулан усанд палхийтэл ойчоод, нөгөө залуурчин нь  хатгуур модоо усанд алдаад, онгоц руу гаа унав. Ахар жад барьсан нэг хүн шарх олж, онгоцондоо хөндлөн тавьсан жадаа усанд алдаж үлдсэн хоёр хүн ахар жадаа шидэх гэтэл нэг нь Үхүүгийн дүүгүүрийн чулуунд цохигдож, гэдэргээ алдлан унав. Ганц жадчин үлдсэн нь сандрахдаа ус руу үсрэн ортол онгоцны хошууны салд  ойртон тулсанд Бух өвгөн онгоцы нь татаж аваад үзүүрт нь басан аргамжий нь суга татаж, суман онгоцыг олзлов. Эрэг дээр сал дагаж гүйлдэгсэд нэг суман онгоцоо автагдсанд хорсон бархиралдаж, Үхүү тэр ус руу үсэрч орсон жадчныг хэд дүүгүүрдэн,   чулуу нь  толгойгий нь оносонд , усанд далд ороод, дахин үзэгдсэнгүй . Суман онгоцон дотор ойчоод хэвтсэн гурван хүн онгоцоо баригдсан гэж мэдмэгц, үхэлдэн тулах санаа шулуудаж, суман онгоцоо салын залуур шөргөөх чимээгээр ухасхийн босоод, залуураас барин нэг жадчин сал дээр үсрэн гарлаа. Гэнэт хүн үсрэн гар чирэхэд сал дайвалзан , залуур барьсан Бух өвгөнөөс бусад нь хөл дээрээ тогтож ядан унацгаатал, бас нэг жадчин сал дээр жадаа тулан гарч ирэв. Эргийн олон хүн баярлацгааж, 
- Дьавакал , дьавакал ва акал гэж хашгиралдан цовхчиж, салын зүг чулуу жад  шидэцгээв. 
- Жафамби, ваамби гэж Хумка үгээрээ хашгираад Үхүү бороохойгоороо  нэг жадчины толгой дээр тасхийтэл буулган цохитол, нөгөө жадчин Үхүүгийн элэг рүү жадлахыг завдсанд Залуудай жадан дээр нь сүхдэж, хүчий нь бууруулсанд , Үхүүгийн гэдсий нь шалба зуран үзүүрээрээ сал шаасанд тэр жадчин хальтарч, ойн босохтой нь хамт  Гекүү бороохойгоороо цохиж унагав. Шонхолой урт жадаа барин Онгоцонд түрүүн Үхүүгийн чулуунд хуйхаа хага уохиулсан дайсны зүг жадлан дайрч, ус руу чичин унагав. Чингэтэл тулалдах үес залуур эзэнгүй болсон учир  сал усны урсгалд цохигдон дайсны эргийн зүг ойртож, эргийн зарим хүн сал дээр гарсан хүн дээр туслах гэж усанд орцгоож, салд нилээд ойртож ирсэн тул, Бух өвгөн яаран залуураа шүүрэн нөгөө эрэг тийш салаа залав. Салын модноос барилцан хоёр гурван хүн өөдөө авиран гарахыг завдсанд Гекүү нэгий нь бороохойдож, Үхүү сүхээрээ нэгий нь цавчин, эгэмий нь тас цохитол хажууны нь хүн Үхүүгийн  гараас  шүүрэн хоёулаа усанд далд оржээ. Эргийн олон шуугилдан, сал дээрхи дөрвөн аянчин, нэгийгээ усанд алдсанд гашуудан хашгиралдаж, тэсгэлгүй хорссон доо  хавчаахай нумаа шүүрэн усан дунд айсуй буй хэдэн дайсныг харваж гарав. Чингэж байтал Үхүү салын урд үзүүрийн тэнд цухуйн гарч, өөдөө авиран гарах гэж оролдтол, Залуудай гүйн очиж, Үхүүг татан гаргав. Усаар сал хөөсөн зарим нь суманд тусагрдан живээд, бусад нь сандан мэндэн эргийн зүг дутаав. Дайсны ширүүн довтолсныг няцаагаад, таван аянчны дотор баахан онгойж, Бух өвгөн салаа дайсны эргээс холдуулсанд , завшаанаа гол өргөн болж, эргийн дайсан хор хийж чадахгүй боллоо. Үхүү усан дотор тулалдсандаа халаад, бүх бие нь чичрэн жаданд зуруулсан гэдэснээсээ цус гоожихыг үл анзааран, дөрвөн нөхөртөө тэр дайсныг усан дотор багалзуурдсанаа дүрслэн үзүүлж, 
- Хумка хумка хэмээн хашгиран, эргийн дайсны зүг гараа зангидан занав. Чингээд усан дотор сүхээ алдсандаа гашуудан 
- Миний сүх, миний сүх гэж ус руу зааж хашгирахад нь Бух өвгөн өрөвдөж, Шонхолойгоор залуураа бариулаад, саравчин дотроосоо түрүү ишилсэн нэг цахиур сүх гаргаж, 
- Гэртээ аваачих гэсэн сүхээ би урьд шөнө  та нарыг унтаж байхад, энэ тулаан болохыг мэдсэн юм шиг ишилсэн билээ. Миний бие мэнд хүрвэл, цахиур хаа мундахав. Энүүнээс дутуугүй сүх би хийж чадна. Үхүү  май, энэ сүх ав,


 Араатан дайснаас
Амий чинь хамгаалж
Урдах хүний 
Улан дороос
Хойдох хүний
Хормой дороос
Олзын ихийг
Олгон баярлуулж
Уруулы чинь тостож
Урамы чинь оруулж
Гэдсий чинь цатгаж
Гэр өрхий чинь гийгүүлэг
гэж ерөөж өгөхөд нь , Үхүү үгий нь сайн ухаараагүй боловч, урт иштэй сайхан цахиур сүх өгч байгаад нь ухаангүй баярлаж, сөгдөн аваад эргийн дайсны зүг  шинэ сүхээ далайн, Хумка хумка гэж гурав дахин омгийнхоо уриа хашгиран уриалав. Тэр сүх нь сүх хийж үзээгүй ойн хүний Хумка омогтонд байтугай, Чонос омгийн дайчин эрцүүлд ч бараг байхгүй гэмээр сайхан сүх тул, Хумка Үхүүгийн баярлах нь ч аргагүй. Гекүү нөхрөө тийм сайхан сүхтэй болсонд бас их баярлаж, нөхрийнхөө уриаг тосож аван бас Хумкаа гэж ялгуун хашгирахад, Шонхолой Залуудай хоёр бас  Чоносынхоо уриаг ваа гэж хашгиран , Бух өвгөн ч Ихэрэс омгийнхоо уриа шоо гэж хашгирлаа. Өргөн мөрний ус , жаргаж байгаа нарны гэрэлд түмэн толбо  мяралзуулж, тулаанд сүрдсэн усны шувууд гунганан нисэлдэж, хараацай салын өмнүүр усан дээгүүр ялаа шумуул шүүрэн жирэлзэж үдшийн сэрүү татлаа. Бух өвгөн дайсангүй эргийг бараадасхийн салаа залж алсыг ширтэн хараад, 
- Тэр дор бургаснаас бас нэг суман онгоц цухуйж, биднийг тосож байгаа бололтой . Манай  олзны онгоцон дотор нэг тулуур, нэг сэлүүр хэвтэж байна. Залуудай, Гекүү бид гурав онгоцонд сууж, дайсны зам болж, Шонхолой Үхүү та хоёр салаа залан гарч үз гэхэд нь  Шонхолой онгоцоо салд ойртуулан, Бух Гекүү хоёр нум сумаа авч онгоцонд суугаад, Бух өвгөн бас жадаа авч, нэг багц сум задлан, хоромсгондоо хийгээд, гурвуул онгоцноо сууж, Шонхолой тулуур мод барин, Бух өвгөн сэлүүрээр хүч нэмэлцэж, салаас түрүүлэн дайсны онгоц бургасан дундаас цухуйн буй газар ойртон очив. Эргээр дагаж явсан хүн шуугилдаж, өөрийн онгоцны зүг гүйцгээж, дайсны суман онгоцны тэндээс бас хоёр мод бургасаар холбож, хэдэн жадтай хүн дээр нь унаад, нэг нь урт модоо хатгаж, аянчны зам хөндөлсөх санаатай дөхөв. Нүүрээ улаан шар цусаар алаглан сүр оруулж, будаад, үс нь сагсайсан догшин зэрлэг царайтай, дайсны хүмүүс бүдүүн хийцтэй цахиур чулуун гилбэртэй жад барьцгаан, эрэгчин эмэгчнээ үзэлцэн тулахаар санаа шулуудаж, түрүүчийн довтолсон нь  дарагдсан боловч хүн олон хүч давуудаа эрдэж, муухай бүдүүн хоолойгоор байлдааны дуу бархиран дуулж, салыг дайран махаараа дарна гэж аянчны зам тосон ирэхэд онгоцоо сум тусахаар ойртмогц , Бух өвгөн
- Би юуны өмнө сэлүүрчин залуурчны нь  харваад байна. Шонхолой Гекүү та хоёр дайсны аль аюултайгий нь харваад байгаарай гээд  Шонхолой хатгуур модоо онгоцондоо хийж, Бух өвгөн сэлүүрээ хураагаад холбоо мод унасан дайсны залуурчныг ганц сумаар унагаахад,  тэр хүн ойчингуутаа холбоо модны бөгсийг шарвуулан, толгойгоороо нөгөө суман онгоцны хатгуурчны мод цохин унасанд, хатгуурчин  нь  Шонхолойн суманд харвуулж, шарван ойчиход нь  суман онгоц нь хөмөрчихлөө. Мод унасан хүний нэг нь  Бухын суманд шарх олж, жадаа усанд унагаад, сал дээрхи Үхүүгийн дүүгүүрийн шунгинах чулуунд бас нэг нь толгойгоо цохиулан ойчиход үлдсэн нэг нь  ахар жадаа шидээд арай холдсон тул жад нь салын наана усанд ойчоод, гилбэргүй үзүүр нь дээшээ гозгонон хөвлөө. Хөмөрсөн онгоцны хэдэн хүн , Бухын онгоцонд ойртсон тул Шонхолой жадалж, Бух өвгөн онгоцны бөөрнөөс шүүрсэн нэг гарыг сүхээрээ тас цавчин, Ихэрэсийнхээ дайчин уриаг  Шоо  гэж хашгиран, сумаа онилж, усан дунд харлан буй нэг толгойг урт ишт сүхээрээ буулган, бас нэг дайсныг дарлаа. Чингэтэл салын хажуунаас гэнэтхэн хоёр сагсгар толгой уснаас цухуйж, жад атгасан хоёр хүн сал дээр гартал, Үхүү шинэ  сүхээрээ нэгий нь далан дундуур нь татаад унагаж, нөгөө хүнийг цавчих гэж сүхээ далайтал, тэр нь дайран орж, Үхүүг даран уналаа. Залуудай сандарч, залуураа хаяад Үхүүг тэнхрүүлэх гэж үсрэн гүйж очоод,  дээр дороо гаралцан ноцолдож байгаа тэр хоёр хүний дэргэд дэмий л цовхчин, Үхүүгээ цавчуузай хэмээн болгоомжилж хийгий нь тааруулах гэж байтал, дайсны эр Үхүүгийн дээр гараад ирмэгц , Залуудай сүхээ ууцан дээр нь буулгаад авлаа. Дайсны бие нь шал хийгээд суларсанд Үхүү дороос нь сугарч сүхээрээ  аман хүзүүн дээр нь ясы нь шархийтэл буулгаад, Хумкаа гэж дайчин уриагаа уриалав. Онгоцон дээрх Бух өвгөний дотор онгойж, Шоо гэж Ихэрэсийн уриагаа цуурайтуулан, усанд сэлж яваа нэг дайсныг харван далд оруулсанд Шонхолой Чоносынхоо уриа Ваа ваа гэж ялгуун хашгирч, дайсны хөмөрсөн онгоц татаж авав. Чингээд усанд бариул талын үзүүр нь гозос гозос хөвж, явсан дайсны хэдэн ахар жады нь түүж  авахад, эргийн хүмүүс, өөрийн талын эрцүүл дарагдсанд шуугилдан хашгиралдаж, онох онохгүй, хүрэх хүрэхгүй  нь  хамаагүй  ахар жад , чулуугаар дэмий л  тэчьядан чулуудав. Таван аянчин , хоёр удаагийн дайран довтолснийг, нум сум , дүүгүүр, урт ишт сайн чулуун сүхийн давуутай чадлаар няцааж, дайснаа дарж, хүнгүй эргийг барин  уруудахад дарагдсан тэр үл таних омгийн хүмүүс  дээлдээ багтаж ядатлаа уурлан өширхөж, хараан зүхэж, нэг хэсэг дагалцаж явтал, нар ч шингэж, харанхуй ч болж эхлэв. Шонхолой тэдний зүг хараад, 
- Энэ омгийн улс, цахиур хавирч гал асааж чадахгүй улс байна шүү. Ваар саванд галаа аваад явж байна. Тэр цогтой галы нь унтраавал лав дахин гал олж автлаа гал алдаж сандрах юм байна. Энэ харанхуйн далимаар олзныхоо онгоцонд сэмхэн сууж, зам дээр нь тосоод галтай савы нт бороохойгоор няц цохиж орхивол бидний хойноос хөөдөг зориг нь мохох ёстой. Эс тэгвэл энэ хэрмэл улс биднээс саядаа салахгүй , шөнө гэнэдүүлэн дайрах гэж зовооно гэхэд нь Бух өвгөн 
- Тэр зөв. Хоёр хүн явахгүй бол горьгүй. нэгэнд нь би явсуу. Манай хоёр Хумкаа арай л мулгуудах болов уу? Залуудай бид хоёр явбал яана? Шонхолойтой явбал энэ сал дээр  Залуудай залуудан ганцаардаж, бид хоёр хэрэв осолдоход хүрвэл, хоёр хумкаатайгаа баларна гэсэн үг. Шонхолой энэ хоёртойгоо үлдвэл хал үзэж хашир таньснаараа  наад хоёртойгоо хүч нийлэн хэрийн юманд санаа зоволгүй аргалах байх гэж бодож байна гэхэд Шонхолой хүүгээ хараад, 
- Могойг нарийн дайсны буурай гэж голж болдоггүй юм шүү дээ хүү минь. Эрийн цаана эр байдаг гэж бодож болгоомжтой яваарай, Бух авгайнхаа  үг сонсож, сургаалы нь дагаж яваарай хүү минь, харийн газар хартны дунд орохдоо, Бух авгайгаа л сүүдэр шиг дагаж, сугы нь түшиж явдаг юм шүү гэж хүүгээ явуулан хэлсэнд Бух Залуудай хоёр олзны онгоцны нэгэнд нь суугаад, чимээ гаргахгүй гэж сэмхэн хатгасаар, харанхуйд үл үзэгдэн одов. Шонхолой цахиураа хавирч гал асааж, дайсны анхаарлыг салдаа татах арга хэрэглэсэнд  Цахиур хавирах чимээ , цахиурын оч гялалзах нь  нөгөө эргийн хүнд андашгүй, гялс гялс хийж харагдаад, удалгүй сал дээр бургасан хашаасны завсраар гал харагдахад, эргээр явагсад шулганалдан, юм дуугарцгаах чимээ нь дуулдаж, галт ваар барьсан хүн нь бусдын сүүлд явах шинжтэй. Цогийн гэрэл хааяа хааяа сүүмэлзэсхийх нь харагдав. Шонхолой Үхүүгээр залуураа бариулаад, сал дээрээ  дайсны талаас хамгаалан босгосон бургасан сүлжмэл хашааны цаанаас харанхуй  эргийн зүг дайсны талд юу болохыг харж суутал, гэнэт нэг юм пидхийтэл цохих чимээ дуулдаж, оч бутарган нэг юм усанд шархийж ойчих чимээ гарч, ус руу чулуу мод жад буух, бургасанд тээглэх чимээ гарч, хүн хашгиралдах шуугилдах дуу харанхуйд дуулдлаа. Манайхны дуу гарах нь уу?  гэж чих тавин нэгэн хэсэг суутад хойноос нь суман онгоцны хошуу галын гэрэлд харанхуйгаас гарч ирээд, Бух өвгөн Залуудай хоёр  онгоцноос сал дээр гарч ирлээ. Сал дээр байсан гурван хүн баярлаж, олзныхоо хоёр онгоцыг салын хоёр бөөрнөөс аргамжаад, Бух өвгөн сал дээр түлсэн галаа унтрааж, харанхуйгаар салаа дайсангүй эргийг бараадасхийн залах зуур дайсны галыг хэрхэн сөнөөснөө ярьсан нь 
- Залуудай бид хоёр дайсны эргийн зүг ойртохдоо араас нь орох гэж сүүлдэж дагаад, бургасны нэг чөлөөнд онгоцоо олоход амар газар Залуудайгаа онгоцон дээр нь үлдээгээд, дайсны хойноос нь дагалаа. Завшаан дайрч салхи  хойноосоо  миний зүг дайсны үнэр надад мэдэгдээд, миний үнэр тэдэнд мэдэгдсэнгүй. Галтай сав барьж явсан хүн, хамгийн сүүлд явсан тул түүнийг цохиж  унагаад, галтай савы нь шүүрэн авч, усанд хаяад хажуу тийшээ зайлахад минь урд явсан улс, галаа сөнөөлгөснөө гайхан дэмий л ус бургас уруу мод чулуу шидэлцэн жадалж, намайг хөдөө талд нь хоргодсоныг мэдсэнгүй, шуугилдан сандрах хооронд нь  аяархан араар нь гарч , онгоцоо хүлээлгэсэн газар мэдэгдэлгүй хүрч, та нарын гал дагаж , хойноос тань хүрээд ирлээ. Сал дээрээ гал асаасан тань бидэнд их тус болсон . Одоо галаа унтраагаад, харанхуйгаар эндээс холдсон нь дээр. Бидэнд халдсан улс, өөр галт сав үгүй бол галаа алдаад нэг хэсэг их сандарч, биднийг хөөх байтугай, өөрсдөө гал үгүй яаж амь зууна гэж тэвдэх бий. Чимээ л гаргалгүй явж үзье. Манай сал дээр гал бий гэж бодоод, учир мэдэхгүй улс, галын төлөө улайран дайрч болох юм шүү. энэ шөнө унталгүй явж, дайсны нутгаас холдож үзье гэхэд нь  бүгдээрээ дайснаас холдох гэж Шонхолой салынхаа толгой талд гарч, Бух өвгөн залуур барин, Залуудай ээлтэй эргийн талд хатгуур барин, Гекүү, Үхүү хоёр  салын бөгсөнд урт модоор тулж, салын хурд нэмүүлж, аль болохоор чимээгүй явахыг оролдоход хойгуур урдуур нь хааяа том загас энд тэнд цүлхийх чимээ гарч, мөрөн голын хоёр захын шугуй бургасны навч нь салхинд шуугинан , дайсны эргээс  харьтан хүний үнэр нь мэдэгдэмгүй шахам болсоор нэгэн хэсэг явахад , усны чийг замгийн үнэр ханхлахаас биш , эргийн хүний үнэр огт мэдэгдэхгүй боллоо. Чингэхэд , таван аянчин сая ядарч , аман ч цангаж, гэдэс ч  өлссөнөө  мэдэж, шарх олсон нэг нь шарх өвдөх хорсохыг сая мэдэвч, дайснаас бүрмөсөн холдож, аюулгүй айван тайван  хүрэх юмсан гэж  залуураа барьсан өвгөн Бух тулуур модоо голын ёроол хатгаж, салаа хурдлуулж яваа Гекүү, Үхүү хоёр эргийн талд тэмтрэн хатгаж яваа Залуудай, салын толгойд хатгуураар хатгаж, эрэг мөргүүлэхгүйг хичээж яваа Шонхолой цөм их аюулаас мултарсандаа хатуужиж, биеийн чилэхийг юмнаа тоохгүй явлаа. Дараа  энэ таван хүнд, ямар явдал урт замд нь тохиолдохыг хойд хэсэгт үзнэ үү 


Шөнө дундаас хойш Бух Шонхолой хоёр дайсны эргийн зүгээс огт чимээгүй тул нөгөө гурвыгаа амарч унт гэж хэвтүүлээд, өмнөд нангиа аймгийн нутгийн захаас эхлэн одоо хүртэл зовлон жаргалангаа хамтатгасан хоёр найз, үүр цайтал ээлжлэн залуурдаж явлаа. Залуудайн нойр нэн сэргэг. Үе үе хоёр өвгөдийн дүнгэр ярилцах нь чихэнд тусавч өдрийн тулаанд ядраад, " зөөлөн бөхөд " дийлдэж нэг хэсэг ухаан мэдээгүй унтаад  бас нэг сэрэхдээ Бух ав хоёрын юм ярилцах нь дуулдавч тэр хоёр хүн юү гэж ярилцаж, юугаа дурсан үүрийн шөнийн бүрэнхүйд хэлэлцэж байгаа нь  нойрын эрхээр хүүгийн ухаан санаанд орохгүй байлаа. Үүр цайх үес Залуудай сэрээд харваас, Бух өвгөн унтаж ав нь залуур барин суув. Дэргэд нь Гекүү  салын хажууд суун хавчаахай нумын годлийн мод цахиур  хутгаар засаж, өчигдрийн байлдаанд алдсан сумын тоог гүйцээх гэж оролдож байгаа бололтой, зорж зассан модоо Шонхолойд шалгуулан үзүүлж, зэв суулгахад бэлэн болсон нилээд мод хажуудаа  тавьжээ. Залуудай өндийж босоод, авынхаа дэргэд очиж  халаагийн нь авч залууры нь барин голын хоёр захыг  хөвөөлөн  ургасан бургас шугуйд үүрийн салхи шуугинан , урсгал ус үелзэн, хөлгүй гүнзгий газар мэлтийн харлаж дороос нь ус ундрах адил цалгилах байдлыг   харж, богширго бялзуухайн жиргэх чимээ  сонсон явтал үүрийн туяа татаж, тэнгэр маш цэлмэг, таатай сайханд усны шувуу сүрэг сүргээр дайралдан салаас нэг их айхгүй зөвхөн замаас нь холдосхийн зайлах  ажээ. Чингэж  явтал нэг хадан хошуу  үзэгдэж, хэдэн гуя онгоц шиг юм  холоос харагдсанд эмээж, бас дайсагнах омогтон тосуузай хэмээн, унтагсадыг сэрээтэл, хадан хушууны ёроолоос  хүний бараа харагдлаа. Сал хараад, зарим нь гуя онгоцны  зүг, зарим нь отог уруугаа гүйх нь үзэгдэхэд, таван аянчин баахан эмээсхийж, дахин тулалдах хэргэ гарав уу? гэж салаа нөгөө эргийн зүг залсхийтэл, хадан хушуу ч ойртлоо.  Эрэг дээр эрэгтэй, эмэгтэй  хүн, хүүхэд шуухад цуглаж даллаж эхэллээ. Холоос харахад гартаа зэр зэмсэггүй, халдах довтлох санаагүй мэт тул аянчны санаа амсхийж, найрсаг байдалтай даллахад нь аргагүй салаа эргийн зүг залав. Загасны элдсэн арьсаар хувцас хунар хийсэн хүрэн улаан царайтай, эрэгтэй эмэгтэй хүн үл мэдэгдэх үгээр юм хэлж, хэдэн чийрэг эрс, гуя онгоцноос том том хилим барин авчирч дайлах санаатай тун элэгсэг байхад Бух өвгөн, 
- Хүн  гэдэг ийм л байх ёстой юм даа. Хэл мэдэхгүй  өөр   омгийн хүн гэсэн ч хүн хүндээ  нөхөрсөг найртай байх ёстой юм шүү дээ. Бууя гэж салаа эргийн зүг зориглон  залаад аргамжаа эргийн зүг хаямагц хэдэн хүн ухасхийн тосож аваад эргийн захын улиаснаас аргамжив. Хэл нэвтрэлцэхгүй боловч дохиогоор санаагаа нэвтрүүлэн найртай сэтгэлээ илэрхийлэлцэж, тавуулан тэр эргийн хүний отог дээр нь хүрч очиход, эмэгтэйчүүд хэдийн галд загас шарж зарим нь тарган загасны түүхий мах зурвас зурвасаар зүсээд, давсанд дарсан сонгино мангиртай тавьж зочилжээ. Таван аянчин, гэдэс нилээд өлссөн тулманд хайлах тарган махтай хилимийн түүхий мах, дарсан ногоотой маш амтархан идээд шарсан загаснаас нь бас цадталаа идлээ. Зочныг дайлаачин , Бух өвгөн, Үхүү хоёрын шархтайш үзээд юм асууваа. Хэл нэвтрэлцэхгүй тул, дохиогоор Бух өвгөн, голын боргионы байдлыг чулуу заан дүрсэлж, эргийн зүгээс хүн дайран чулуу, ахар жад шидэн халдсаныг гар хөл, царай биеийн хөдөлгөөнөөр маш чадамгай харуулж, тэр отгийн улс,
- Кара Намиаттар,  Кара Намиаттар, гэж шуугилдан, тэр дайчин Хар Намиад омгийнхонд  гол загасчилж яваад дайруулж, хэдэн хүн алдсанаа дохиогоор үзүүлж, хоёр хуруугаа гозойлгон явган сууж, сэлэх байдал дүрэм гаргаж, тулалдаад , хоёр онгоцноос хүн усанд унаж, онгоцоо Хар Намиадын хүнд алдсанаа дохин дүрсэлж үзүүлэв. Шонхолой тэр дохио байдлыг ажиглаж байгаад, манай олзолсон хоёр онгоц эдний онгоц биш  байгаа гэтэл, нэг хижээлхэн загасчин, эргийн зүгээс хүрч ирээд сал зааж, юм хэлэхэд загасчингууд шуугилдаж, Бух Шонхолой хоёроос нэг юм асуух мэт тул, Шонхолой босоод, салын зүг одвоос загасчин хойноос нь очоод салаас аргамжаастай хоёр суман онгоц заан, хушуунд нь загасны толгой дүрсэлснийг заан юм хэлэхэд Шонхолой дохиогоор тэр хоёр онгоцыг Хар Намиадаас  олзолсноо таниулав. Чингээд энэ хоёр онгоцоо  та нар ав гэж дохиход тэр загасчингууд учиргүй баярлав. Тийм онгоц хийхдээ галтай цог тавьж, шатсан газар нь чулуун сүхээр хусаад, дахиад цог тавьж шатсаны нь цахиур хусуур сүхээр хичнээн олон хоног ухсаар сая нэг онгоц хийдэг түмэн төвөгтэй ажлыг Шонхолой андахгүй тул, тэр загасчны баярлах нь аргагүй гэж тэдний хамт баясалцаж хүнээ алдаад, онгоцоо олзлуулсан улс, санамсаргүй дахин онгоцоо олж авсанд  нь ийм сонин тохиол бас байдаг юмаа гэж бодсонооотог дээр очиж Бух өвгөнд хэлбээс :
- Чи тэр Хар Намиадыг галаа сжнөөлгөж хоёр онгоцоо алдсанд нь өрөвдөж, онгоцы нь урьд шөнө тэдний эргийн бургаснаас аргамжих гэж  байсан шүү дээ. Тэр тонуулчинд онгоц олдоно. Бидэнд илүүдэхгүй авч явъя. Бусад хүнд өгсөн ч авах хүн олдоно гэж миний хэлсэн одоо зөв боллоо. Энэ найрсаг загасчин онгоцоо бидний хүчээр  эргүүлж авах түүхтэй байж л дээ гэж хоёр найз баярлалдав. Чингээд  дайлуулж, дайлуулж, аян замаа хөөх гэж найрсаг загасчинтай салах ёс хийхэд нь тэр отгийн нэг эмгэн , Бух, Үхүү хоёрын шаоханд навч үндсээр найруулсан эм талбин боож өгөөд, загасчингууд хэдэн том тул, хилим загас бэлэг болгож өглөө. Нэг чийрэг загасчин,  ясаар хийсэн  сайхан сэрээ өгч, Шонхолойг загас сэрээдэж байгаарай гэж дохисонд, сайхан сэтгэлт Шонхолой сал дээрх юмнаасаа хирисийн эврээр замдаа зорж  хийсэн  жадын гилбэр хариу бэлэглэж, хоёр этгээд маш элэгсэг найртайгаар  салах ёс хийхэд сэрээ бэлэглэсэн чийрэг загасчин  биеэ, нөхдөө заагаад
- Биз Балакчинар бар гээд балак балак гэж  загас заасанд Шонхолой тэр дохиогоор нь бид Загасчин улс гэсэн юм байна гэж ухаараад,
- Би Чонос, хүүгээ зааж, Чонос гээд, Бух өвгөнийг заан Ихэрэс, Үхүү, Гекүү хоёрыг заагаад Хумкаа гэсэнд Балакчинар учрыг мэдэж, толгой дохин маш элэгсэг байдал үзүүлэв. Чингээд таван аянчныг салдаа суугаад өргөн мөрөн уруудахад хойноос нь талархах үг хэлж гараар  дохин эрэг дээр удтал зогсов. Чингээд хадан хушууг тойртол дахиад хүн үгүй зэлүүд их тал газар сүрэг сүргээр билчиж яваа хулан зээр үзэгдэж цаана нь хөхрөн харагдах өндөр уулс сүндэрлэн , сүрлэг жавхлант байгалийн байдал тун үзэсгэлэнтэй  тул өргөн мөрнийг уруудан яваа таван аянчин чив чимээгүй сууж, баян хангай дэлхийг харж, амьдын жаргалыг эдэлж явлаа. 
Хэдэн хоног нартай сйахан, өдөр амгалан, шөнө жаргалантай явтал, нэгэн орой салхи хөдөлж тэнгэр муухай боллоо. 
-Өдөр даанч бүгчим халуун байсан юм . Хөх түрүү хэдгэн ч сүрхий ширүүн байсан , бороо орохыг л зөгнөж дээ. Салынхаа боолт бөхөлж саравчаа зузаалах хэрэгтэй боллоо. Их бороо орвол бид нэг газар бууж өнгөрүүлдэг юм  билүү? Гэж Бух өвгөн , салаа эргийн зүг залж бургаснаас аргамжаад , тавуулан эрэг дээр гарч, баахан бургас огтолж салын боолт суларсныг сэлбэж засаад,  унтдаг саравчаа дээрээс дусаал орохгүй болгож засав. Үхүү Гекүү хоёр хэдийн галын ач тусыг мэддэг болсон тул, хуурай мод түүж, сал дээрээ хураагаад, сүлжсэн бургасаар даруулж, мушгисан бургасаар торгож салхинд хөдөлгөхгүй болгов. 
Чингээд цаашлан хөдлөхөд  нь салхи баахан ширүүсэж эхлэв. Борооны  бараан хар, маш сүртэй үүл. Уул даван гарч ирэхэд, , Бух өвгөн , 
- Борооны өмнө  салхи, боохойн өмнө хэрээ гэж энэ дээ. Үхүү, Гекүү  та хоёр салхи, бороонд ус уруу ойчив, болгоомжтой бай, Залуудай чи ч бас мэдэж яваарай. Их салхи хөдлөхөөс өмнө нэг аятайхан нөмөр газар хүрч, бороо өнгөрүүлэхийг бодъё гэтэл салхины чимээ улам  их болж, мөрний хоёр захын бургас шугуйн шуугинах  дуу сүрдмээр ширүүн боллоо. Тэнгэрийн хормойгоор гялаан цахилгаан гялалзаж, жаргаж байгаа нар , зузаан үүлэнд халхлагдан , харанхуй болоод , салхины хүч чимээ нэн их болж,  мөрний ус буцлах адил, оргилж сал ч салхин өөд явахгүй, болоход таван аянчин арга буюу аятай газар сонгох нөхцөлгүй болж, улиас бургасны нөмөрт салаа  зогсоож, ширүүн бороо, догшин салхийг өнгөрүүлэх гэж салаа модноос аргамжин, шуугинах салхины айхтар их чимээнд  тэнгэрийн дуу, цахилгаан ойртож байгааг эмээн чагнаж суув. Цахилгаан завсар үгүй гялалзан цахилж, нүд анивч , ногоон гэрэл аньсга  нэвт  харагдаж, тэнгэрийн дуу чих дүжрэм, газар доргим  сүртэй болж ирсэнд Үхүү Гекүү хоёр нэн эмээж чичрэн дагжин Бух Шонхолой хоёрт шахалдан наалдав. Чингэсээр аадар бороо айсуй чимээ дуулдаж, улам ойртох тусам  жихүүн амьсгал сэнгэнэж, тэнгэрийн дуу, үер борооны чимээ нийлэн, алсаас нижигнэн шуугих чимээ ойртсоор , мөндөр бууж, шугуй, модны навч тас цохиход хөдөө шугуйн амьтан , араатан жигүүртний сандран дуу тавих анир чимээ гарав. Цахилгаан цахиоахад уулнаас уруу гялалзан мушгирч буух нь  харагдан тахь унгалдах, үхэр гөрөөс сандран мөөрөлдөх, арслан зааны урамдах дуу, салхи бороо, мөндөр, аянгын чимээнд  нэмэрлэн оролцож хоёр Хумка нэн айв. Уулнаас ширүүлэн буух уруйн усанд нэг хирис, голын усанд унасан цох хорхой шиг эргэн хөрвөн урсаж явахыг Залуудай цахилгааны нүд гялбам гэрэлд хараад  тийм сүрхий амьтан ийм болчих гэж  ямар хэцүү  юм бэ? хэмээн сүрдэн харж байтал, тэнгэр нурах , газар цөмрөх адил их дуу гарч, нэг өндөр саглагар модонд аянга  туссанд дэргэд нь бйасан хэдэн мод бас хяргуулсан юм шиг ойчиж, нэг үхэр гөрөөс хугаран унасан модонд цохиулж ойчихыг хараад, эцгийн гараас сандран атгатал,бас нэг урт эрээн амьтан тэр үхрийн хавиас үсрэх шиг болов. Энэ юу вэ? гэж хартал, нэг бар дэргэд нь шахуу аянга буусанд ухаан алдаж зөв буруугүй, ийшээ тийшээ дүүлсээр, яг салын зүг үерийн усан дундуур давхиж ирэв. Таван аянчин сандарч сүхээ шүүрэх нь  сүхээ шүүрч, жадаа шүүрэх нь жадаа шүүрч, тэр давхин ирж яваа араатнаас амь биеэ хамгаалах гэж тулалдахаар босов. Усан дунд  үсрэн цовхчиж явсан  бар, сал хараад, саравчин дор нь хоргодон суусан  хүнийг анзааралгүй, хэд үсрээд сал дээр гарч ирэнгүүт, мөндөр борооноос зайлах гэж саравчин дор орох гэж ухас хийхэд  тэнгэрийн дуу, цахилгаан дундуур Бух Шонхолой хоёр , тэр барын хоёр талаас жадаараа омруу өөд нь ёворч, Залуудай өргөн духан дунд нь сүхээрээ нэг буулгангуут барсын толгойд мөргүүлэн хажуу тийш хомоол шиг үсрэн ойчихдоо, нэг юм тас хийж хугарах чимээ гараад, Бух өвгөн барын хойноос чирэгдээд саравчин дороос гарчих шиг боллоо. Саравчны хоймроор бургасан хаалт цөм цохиод  гарсан догшин араатан , дайрсан эрчиндээ Бух өвгөний жад хуга үсрээд өвгөний жад нь тэр хүчинд барын зүрхэнхд шигдэн орсон тул, саравч шовтлон дайраад унасан байв. Бух өвгөн жадаа хуга дайруулахдаа  дэргэдүүр нь сүр хийгээд  гарсан тэр араатны сүүлээс атган, чирэгдэж гараад баруун гартаа сагалдрагалаастай сүхээ шүүрэн самбаачилж зоон дээр нь буулгасанд барын тамир тасарч,  гагцхүү амаа ангалзуулан урхирч урд хоёр хөлөөрөө дэмий л салын мод цохин маажилж байв. Бух өвгөн ухасхийн босож,  сүхээрээ нуруун дээр нь цавчин, Үхүү тэр самбаанд саравчин дотроос сугаран  гарч, сүхээрээ нүүр нүдгүй  дэлдэн тэнгэрийн дуу цахилгаанд  цоохор  мэдээтэй болсон тул хэдийн гол нь тасарсан араатныг ха ха ха гэж цавчин нүдсээр байхад нь Бух өвгөн  араас нь татаж зогсоолоо. Залуудай барт ширвүүлж ойчихдоо хоёр нэгэн газар шалбаравч өөр гэмтэлгүй гарчээ.  Үхүү, Бухын  жад  хуга татуулахад, ишинд нь мөрөө хага зуруулаад,  Бухын хөл дор унасан байжээ. Барын саравчин дор дайран орох, саравчин дор хоргодсон хүний эсэргүүцэн тулах нь хэдхэн хормын хэрэг боловч, тэнгэрийн дуу цахилгаан ухаан алдсан араатантай адил сочин хэлмэгдсэн аянчин , бараг сандраагүйгээ сандарч саравчин дорх бага зайд том араатантай халз тулгаран , түүний үмхий  амьсгалын шурхирах чимээг сонсож, чийрэг биед нь   дайруулан шөргөөх тэрүүхэн хооронд хэцүүхэн санагдсанаа ярилцахын ч завгүй догшин салхи, ширүүн бороо, мөндөр дундуур уулын уруу түрхрэн буух чимээ, гялбааны нүд эрээлжлэм хурц мяралзалд  нэг бэрх юмнаас амь бүтэн гарлаа  гэж яаран сандран , саравчин дороо шурган орцгоогоод , газар тэнгэр хоёр нийлж, гал дөл болж байгаа юм шиг тэр дуутай тэнгэр, төндөртэй хурын сүрхийд мөрний ус дээшээ хөөсрөн ойж хоёр эргээс уруйн усанд абургас мод урсан орж ирэх болсонд сал аргамжсан мод ч уруйн усанд үндэс шороо нь идэгдэн , унах шахсан байдлыг тавуулан эмээн ажиглав. Чингээд нүд ирмэх завсар тэр улиас  мод унаж, орой нь залуур байгаа газрыг нөмөрч салын бөгсөн тал нь ус уруу доошоо орж, цээжин тал нь өөдөө цухуйсхийн урсаад өгсөнд Үхүү Гекүү ойн хүн бөгөөд модон дээгүүр авиран мөлхөж явахдаа уулаас чадамгай тул, сагалдрагатай сүхээ унжгануулан ,  тэр сал даран унасан  модон дээр  аймшиггүй гарч, гишүү мөчрий нь тас тас цавчилж, залуураа шулуутгаж авав. Бух Шонхолой , Залуудай гурав Гекүүд туслалцан тэр сал дарсан модны оройг цавчилцтал, Үхүү аргамжааны уяаг тайлж авах гэж тэр сал даран унасан модны нэг бүдүүн  гишүүнээс уясан аргамжийг усанд дэвтэж, салхинд татуулж, тайлахад хэцүү болсныг , гишүүгий нь сүхээрээ тас цавчих гэж оролдов. Нойтон модыг ширүүн бороон дундуур харанхуйд , ганц гялбааны гялалзах  гэрэлд чулуун сүхээр байтугай  ган сүхээр ч оволзож байгаа сал дээрээс ганц нэг цохиод тас цавчихад амаргүй тул Үхүүгийн байдаг хүчээ гаргаж, аргамжны доод  талаар цахиур сүхээрээ цавчиж байхад нь сал мод хоёр хөдлөөд , сүх бас нойтон гилгэр мод дааж өгөхгүй, ир нь халтираад байв. Бас гишүү  мөчир дотор шургалан орсон Үхүүгийн далайж цавчих гэхэд гишүү навч саад хийгээд далайц ихтэйгээр  цавчиж болохгүй байв. Чингэтэл бух, Шонхолой, Гекүү гурав салыг доош нь дарж байгаа гишүүг огтолж, модны оройн хэсгийг тас цавчиж, салаа хөнгөлсөнд сал аргамжсан гишүү , Үхүүгийн  цавчилж байгаа газраар хугарч хоёр нэг цохиход нь салаад өглөө. Том улиас ч салаас хөндийрөн хөвж Үхүү ч  аргамжаа гишүүнээс нь мулт татаж аваад, Гекүүтэй хүч хавсран, тэр том гэгчийн гишүүг ус уруу  түлхэн унагаалаа. Тэнгэрийн дуу аянга ч баахан холдож,  бороо ч баахан  намдах шинжтэй болж, аянчны дотор ч баахан уужирч ирлээ. Эргийн модноос салаа уях гэхэд их борооны үер ус уруу зүг зүгээс бууж, эрэг дээр гарахад чхэцүү, бас харанхуйд тохитой газар сонгон, олох нь хэцүү болсон тул, хоёр эргийн чимээгээр мөрний гол дундуурыг баримжаалан салаа залж явахаас өөр аргагүй болжээ. Гялбааны гэрэлд харвал, үер уруйн ус, мөрөн рүү орж ирэх нь улам ихдэж байн байн эрэг нурах ажээ. Салын өмнө нэг том мод хөвж явах нь харагдтал Залуудай, цахилгааны гэрэлд нэг хирс уруйд золтос шиг урван хөрвөн урсаж мөрөн ү рүү  ороод, өмнөх тэр том модонд нөмрүүлж орхихы нь  үзэн сандарч, тэр аюулт том амьтан сал дээр гарах гэж оролдвол яадаг билээ гэж бодтол завшаанаа тэр модон дороос гарч ирсэнгүй. Чингэж  айн эмээж явтал мөрөн дунд нэг том арал тохиолдсон тул, Бух өвгөн, салаа тэр арлын нэг нөмөр эргийн зүг залж, таван аянчин арлын бургасны нөмөрт хонохоор шийдэж, салаа аргамжаад, бороо чзогсож, сал дээрээ галаа түлж, даарснаа дулаацан, загасчин Балакчиларын өгсөн загаснаас идэж хонолоо. 
Таван аянчны олон хоногийн урт аян шувтрах тийшээ хандаж нэгэн өглөөний өөд улаан нарнаар тэдний нүдний өмнө мэлтэлзсэн далай их ус харагдав. 
- Одоо л Бай кул гэдэг далай их ээжийнхээ бараа харлаа, гэж Бух өвгөн уяран баярлаж идээнээсээ  авч аман дотроо 
Унасан их дайд газартаа
Угаасан  их  далай   усандаа
Амтат идээнийхээ дээжийг
Арван хуруугаараа өргөнөм
Өргөн их мөрөнд сал тавьж
Өндөр өвгөдийнхөө нутагт
Алс холын аян замаас
Амь мэнд буцаж ирсэндээ
Баярын магнай тагнайлж
Барьц идээгээ өргөнөм
гэж усанд цацав.  Бай кул гэж Бух өвгөний бахдан ярьдаг их ус ийм юм байжээ гэж Залуудай, хөхрөн харагдах тэр жавхлант их нуурыг тун бахдан сонирхож, эргээрээ тэнгэр  өөд сүндэрлэсэн сүртэй сайхан уултай, ууландаа их модтой, тодондоо их антай, андаа тураг их гөрөөстэй нь юутай  таатай вэ? гэж бодож тэр далай их усны загас ихтэйгий  нь гайхан харж явлаа. Чингээд мөрөн их усны цутгалан хавьд нэг аятайхан газар сонгон , манай таван аянчин , салаа далай  нуурын  эрэг дээр зогсоож, том чулуунаас аргамжин бууж, хоол ундаа идэж уугаад, зэр зэмсгээ агсаж, явган аялах боллоо. Бух өвгөн өдийд эрэг дагуу яваад байвал, лав манай омгийн хүн дайралдах ёстой гэж нөхдөө  дагуулан явсаар атал нэгэн хадан хушууны хавьд утаа гарахыг хараад, тэр зүг чиглэн алхацгаав. Ойртон очтол, хэдэн өвсөн өмбөл усны захад үзэгдэж, хэдэн суман онгоц эрэг дээр гаргаастай, өмбөлийн өмнө гал түлээстэй, хэдэн хүн, хүүхэд шуухад үзэгдэв. Хэдэн нохой аянчныг хараад хуцаж галын дэргэдэх хүнээс хэдэн эрцүүл, жад бороохой  барин  босоод, аянчны урдаас угтан ирэв. Ойртмогц нэг өвгөжөөл анчин,
-Үгүй энэ чинь Бух авгай, та мөн үү? Гэж баярлан асуув. 
Мөн байлгүй яахав? Чи Тогоруу ач минь мөн бол би Бух авга чинь мөн байлгүй хайчих вэ? гэж инээн золгож, нутгийнхаа хүнтэй баярлан уулзлаа. Отгийн тэндээс давхиж ирсэн нохойгоо хорьцгоож таван аянчныг аятай сайхнаар угтаж галынхаа дэргэд суулган, тэр хэсэг загасчныг тэргүүлж яваа Тогоруу холоос ирсэн айлчны нэр усы нь асууж танилцав. Бух өвгөнийг нутгийн зах хүргэх гэж газрын хол, усны уртаас явж ирснийг сонсоод эмэгтэйчүүд дайлан зочлох гэж хоол унд хийж гарлаа. Нимгэн бяслаг шиг шахсан үрэл жимсийг  шавар тавагт тавьж бас зэрлэг арвайн болсон гурилтай нухаж ааруул шиг хатаасан идээ, мэхээртэй найруулж буйлуулсан  цагаан төмс сараана, зэдгэнэ, бөөрөлзгөнө, аль байдаг тансаг идээгээ тавилцан , сая давсалсан загасны мах, утсан загас тавьж шинш гэдэг хар модны холтос чанасан хүрэн унд, модны ураар хийсэн аяганд аягалж тавилаа. Халуун чулуун дээр тосонд  хайраад сайхан үнэр ханхалсан зэрлэг арвай үйсэн саванд хийж, холын гийчнийг дайлсанд Чонос, Хумка омгийн хүний идэж үзээгүй газрын сонин идээгээр дайлахад нь маш сонирхон амтархаж, цадталаа идэх завсар Залуудай ийм сонин идээ хийдэг аргы нь асуун сурч , нутагтаа буцаад Булжуухай эмээдээ зааж өгөх юм байна гэж бодож суув. Ихэрэсийн тэр нэгэн отгийн хүн, цөм Бух өвгөнийг таних бөгөөд тэр жил ан аянд яваад, сураггүй болсонд нь араатан дайсанд осолдсон гэж бодож байсан нь амьд мэнд буцаж ирсэнд нт их баярлалдаж , нэг залуу эр Бух өвгөний ар гэрийнхэнд буцаж ирсний  баярын мэдээ хүргэх гэж нэг суман онгоцоор яаран яваад өгчээ. Отгийн хүн бүгд, бух өвгөн сэлтийн нум сум тун сонирхож, ийм чадалтай  сонин сайхан зэвсэг  бас байдаг  ажээ гэж ихэд гайхан одоо манай ихэрэс хүн ийм хурдан зэвсэгтэй болж, ангийн олз ихтэй, уруул тостой болно. Дайсан халдвал , хавьдуулахгүй урт гартай, чадал ихтэй боллоо гэж бахдацгаав. Чингээд Бух өвгөний зүлгэмэл чулуун сүхийг үзээд гайхан сонирхож Бух  дархан  маань улам их уран болж ирлээ гэж тэр сүхий нь хүн бүр дамжуулан үзэж шагшин гайхав. Загасчны ан элбэг, ууланд жимс элбэг тул өвлийн хатаамал загас жимс бэлтгэж байсан тэр отгийнхон Бух авгын буцаж ирсэнд  орой галын наадам хийнэ гэж бэлтгэцгээв. Бух өвгөн ч  наадмынханд гөрөөсний мах идүүлнэ гэж нум сумаа  агсан, ууланд гарахыг завдахад  Шонхолой Залуудай цөм явалцахаар  болж Гекүү бас хавчаахай нумаа агсан нутгийн  хэдэн хүн, харвалы нь сонирхох гэж дагалдсан, ууланд гарч , модон дунд ортол ан гөрөөс элбэг тул төдхөн хүн бүр нэг нэг бор гөрөөс хартваж оигийн хүн олзы нь үүрч, бүгдээрээ гал дээр хүрч ирвээс дөрвөн гөрөөс ийм түргэн агнаад ирэх ямар сонин юм бэ? гэж отгийн хөгшин залуу үгүй цөм гайхалцав. Залуудай Гекүү хоёр усны эргээр явна гэж, нум сумаа агсаад нэгэн хэсэг газар эрэг дагуу явтал, элстэй налуу эрэг дээр нэг хэдэн сонин амьтан хэвтэж , уснаас бас нэг хэдэн амьтан гарч ирээд, тэр хэвтэж байгаа амьтны дэргэд гарч ирэхийг үзвэл, усанд сүрхий мөртлөө, газар дээр явах нь тун болхи дөрвөн хөл нь богино, үс тачирхан бөгөөд гялгар, бие нүсэр бүдүүн тийм сонин амьтан байхыг маш гайхаж салхин дороос нь сэм гэтэж  очоод, сум харвам газраас ажиглаваас  байдал гөрөөс  атал , усанд бас орших нь  юутай  сонин жигтэй амьтан бэ? Махлаг  тарган биетэйг үзвэл идэж болох байх гэж зөвлөөд хоёр залуус тэр урьд өмнө үзээгүй  амьтны ус уруу орох замы нь хөндөлсөн хааж ойртоход нь нэг их ёочиж сандрахгүй гагцхүү ганц нэг урхирах мэт дуу гараад, нэг том нь элсэн дээр хэвтэж байснаа ус уруу орох гэж  цээжин биеэ өндийн хоёр залуусын өөдөөс шүдээ ярзайн бөгсөн биеэ чирсхийн ус уруу  гулгав. Хоёул тэр амьтны өөдөөс  зэрэг харваж, дахиад нэг нэг сумонилон харвахыг завдтал усны эргийн захад хүрээд тэнхэл тасран, амнаас нь цус олгойдон тарчилж  байхад дахин нэг нэг харваж алаад, өргөж үзвээс нилээд хүнд. Тэр завсар бусад амьтан нь ус уруу гулгасаар усан дотор шумбан далд оржээ. Харваж унагасан  тэр амьтнаа урд хоёр хөлөөс нь чирсээр , отгийн  ойр хүрч ирэхэд улс тосон ирээд, үүрэн аваачиж хоёр  залуу анчны зэвсгийн чадлыг гайхав. Чингээд Залуудайн тэр ямар нэртэй амьтан бэ?  гэж сонирхон асуухад  хав загас гэж нэртэй амьтан. Усанд байдаг юм. Уснаас гарч  эрэг дээр нарлаж хэвтэх  дуртай. Мах тарган. Арьс ер ус тавьдаггүй тийм амьтан гэж отгийн хүмүүс ярьж өглөө. Чингээд тэр  хав загас гэдэг усны амьтныг өвчиж махы нь оройн наадмын олонд идүүлнэ гэж эмэгтэйчүүд ажиллаж гарваа.

Тэр загасчин отгийн эмэгтэйчүүд орой нар жаргатал  үдшийн найр наадмын хоол хийх гэж тун зав чөлөө муутай байлаа. Тэгээд үдшийн бүрэнхүйгээр хоёр том түүдэг асааж, нэгий нь тойрон отгийн эрэгтэйчүүд сууцгааж, нөгөөгий нь эмэгтэйчүүд тойрон сууж, залуу эрэгтэй эмэгтэй нь хоёр түүдэг тойрон суусан ахмад эгчмэд хүндээ бэлтгэсэн хоол барив. Өвгөдийн түүдгийн гол хойморт нь Бух өвгөн, тэргүүтэй таван аянчин, хүндэт зочин боллон сууцгааж, эхлээд модон торхонд түүж дарсан жимс, жимсний шүүснээс амсацгаан, дараагаар нь загас, ангийн мах идэцгээн эмэгтэйчүүдийн галын тэнд бас хоол унд идэж ууж гүйцээд наадам хийхээр болж, өвгөд настангууд нь урдаар жишиг үзүүлдэг заншилтай тул их түүдэг тойрон гар гараас барилцан нар зөв галаа тойрон хатирах наадмын  дуу дуулалдан, цөм маш цэнгэлтэй хөгжилтэй байв. Чоносын хоёр хүн, хоёр Хумка төдхөн тэр гал тойрон хатирах хөдөлгөөнийг сурцгааж, Ихэрэсийн олны адил наадалцаж байтал, хэдэн гуя онгоцоор  өдрийн элч дагалцан Бух өвгөний  төрөгсөд ирэлцэж, улам их баяр хөөр боллоо. Бух өвгөний охин гэж Залуудайн насны нэг хөрслөг бор царайтай, хөөрхөн торомгор хар нүдтэй, сүрхий сэргэлэн янзын бүсгүй жаал, эх, ах хоёртойгоо ирж Бух өвгөн бага охиноо баруун хацры нь таалан үнэсээд, 
- Чоносын Шонхолой, Ихэрэсийн  Бух гэдэг бид хоёр энэ хэдэн жил  үхэхээс л бусдыг үзэж, зовлон жаргалангаа хамтатган, дайсантай мөр  зэрэгцэн тулж өнөөдөр хүртэл явж ирлээ. 
Далай ээжий нутагтай Ихэрэс  бид
Дая олонд охидоор алдартай билээ
Бай  кул  нутагтай Ихэрэс бид
Бацгад царайлаг гэж нэртэй билээ
Өнгөтэй сайхан охидоо өгч
Өнөр олон зээнэртэй болдог
Хад сайтай нутагтай
Хадам сайтай Ихэрэсийн
Бух дайчин гэдэг  би өнөөдөр
Буянт Чоносын Шонхолойтой
Газрын холоос наашаа
Гал нэгтэй яван аялж
Аюулт дайсан араатны дунд
Амь нэгтэй зүтгэн туулж
Ууган нутагтаа ирээд
Ураг элгэн болцгоож
Тансаг идээгээ амсалцаж
Тангараг үгээ хэлэлцэж
Эрийн сүлд болсон бүсээ
Эрхэм элгэн төрөл болохын
Бат тэмдэг олны өмнө болгож
Баярлан солилцсуу бид хоёр
Баргудай баатар нагацтай
Баргужин гоо охин минь
Чон чулуун зоригтой
Чонос Шонхолой минь
Заан Залуудайн
Заяат хань нь болог
Нүдэндээ галтай
Нүүртээ цогтой
Зээ нар, ач нараа үзэж
Зэрэгцэн найрлах болтугай
Зээнэр маань
Зээрнээс олон
Ач нар маань
Аргалаас олон 
Шонхолой бид хоёрын улс
Шороо мэт олон болтугай
Шоо, шоо шоо 
гээд бүсээ тайлан Шонхолойд барихад, харь газар харьтны гарт хүний газар, хүний эрхэнд хамт явж, өлсөх, ядрахыг хамт эдлэн өнөр олон төрөлтэйгөө улаан нүүрээ үзэлцэн золгосон Шонхолой, Ихэрэсийн Шударга Бух өвгөнд тун  хайртай болсон тул өвгөний Баргужин гоо охин сэргэлэн цэврийг бахдан үзэж, Баярлан бахадсандаа яаран бүсээ тайлж Бух өвгөнтэй солилцон бүслэлцээд
Хүний газар
Хүчитний дунд 
Үнэн  сэтгэлээр
Үерхэн нийлсэн
Ихэрэс Бух дайчинтай
Ижилсэн нийлсэн Шонхолой
Заан гэж сая цоллуулсан
Залуудай гэдэг хүүдээ
Баргужин гоо  ханьтай болгох
Баярт үг сонсоод бахаднам
Усны холоос ихэрэс, Чонос
Уулзалдан танилцаж,
Ураг элгэн болоод үеийн үед эвтэй
Үрийн  үрд жаргалтай
Эрчимтэй гараараа  хэзээд
Эдийн сайныг  бүтээж
Саруул тунгалаг ухаанаараа
Сайхан бүгдийг зохиох болтугай
Ваа, ваа, ваа
гэж Чоносынхоо уриаг уриалан, үнэн голынхоо үг хэлж дуусахад нь Залуудай Баргужин гоо хоёр ичингүйрэн улайж наадмын олон баярлан, нэг залуу эр урагш давшин  ахмад өвгөдийн өмнө ыөхийн ёслоод, хангинам сайхан хоолойгоор :
Бүрэнхүй шөнийн наадамд
Бүгдээр цуглаад ирлээ бид
Харанхуй шөнийн наадамд 
Хамгаар цуглаад ирлээ бид
Хун галуу мэт дуугаа нийлүүлж
Хулан тахь мэт зүсээ нийлүүлж
Настан ахмад дээдэс та нар маань
Наадмаа үүсгэн эхлэх ч болоосой
Тогоруу мэт тохилзон бүжиж
Тоодог мэт дайвалзан алхаж
Буянтай буурал эгчмэд дээдэс маань
Бултын наадмыг захлах ч болоосой
 гэж уриал айлтган дуулахад нь Бух өвгөн нүд нь гялалзан гуяа алгадаад,
Бүрэнхүй  шөнийн наадамд
Бүжих дур минь хөдлөв л 
Харанхуй шөнийн наадамд 
Хатирах дур минь хүрэв л
Харь л газраас ирээд үү 
Халуун та нартайгаа золгоод уу
Хамаг л олны наадамд уу
Бүжил үгүй яахав би
гээд , алсын аян туулж ирсэн дөрвөн нөхдөө дагуулан, отог олны наадамд ахас ихэстэй нь хамт гар гараасаа барилцан, гал түүдэг тойрон  хатирахад чонос Шонхолой Залуудай хоёр, хумка Үхүү, Гекүү хоёр  олны бүжин хатирах  хөдөлгөөнийг төдхөн сураад, их л таашаан наадав. Үхүү Гекүү хоёр тэр гал тойрон хатирах наадам анх   үзсэн авчтун таашааж их л баяр хөгжилтэй хатирч төдхөн наадмын дууны аяыг тогтоон сураад, өндөр дуугаар дуулалцан бүжив. Балар эртний хүмүүс, галын наадам хийхэд орон дэлхий баясаж анч хүн, анд олзтой, эр хүн олз омогтой, явдал урагштай болдог гэж итгэдэг байсан учир өвгөд өтгөс, галын наадам хийж хатиран бүжиж байгаа залуучуудыг урамшуулж дунд нь оролцон наадалцаад өвгөдийнхөө галын дэргэд суун амарч, наадамчдыг урамшуулан хөхүүлж байв.


Ихэрэс Бух худ, төрөл төрөгсөд олонтой их омгийн хүн байжээ. Өдий төдий жил сураг чимээгүй болж одсон хүн, санамсаргүй эсэн мэнд маш хол газраас буцаж ирээд, буцаж ирэхдээ бас омог олондоо харвах нум, хэрэглэх арга, хатан чулуугаар маш сайхан зүлгэмэл зэвсэг хийх нарийн дархны зүйл сурч ирсэнд нь омог олноороо  их л баярлаж, өвгөнийг алс хол газраас олон аюул дундуур хамгаалан хүргэж ирсэн Шонхолой, Залуудай сэлтийг тэсгэлгүй элэгсэглэж, өрх бүр дайлах гэж салахгүй хэсүүлсээр нэг мэдэхнээ хус модны навч шарлах шинж оров. Чингээд маш зочломтгой Ихэрэсүүд арга буюу нутаг ус холтой зочноо өвлийн хүйтэн болохоос урд буцаж үзье гэхэд нь саатуулах ёс яаж байж болохов? өвөлжөөд буц гэж үлдээх гэхэд Чонос Шонхолой, Ихэрэс Бух өвгөнтэй хамт өмнөд хол газраас нутаг усандаа дөнгөж хүрч ирмэгц Бух өвгөнийг нутаг усанд нь хүргэх гэж төрөл элгэнийхээ  хүнийг уулзан золгонгууд орхиод ирсний нь санахдаа бас өвөлжүүлэн  үлдээх гэж оролдоход яаж болохов? Гэж шударга сэтгэлт Ихэрэсүүд худ ураг болсон Чонос Шонхолойгоо үднэ гэж ус чийг тавихгүй  хав загасны арьсан годос гэдэг гутал, өмд -өөдөө амсартай юм гэж бүгдэнд нь хийж өгсөнд , хөлдөө годос байтугай чархи углаж үзээгүй Үхүү , Гекүү хоёр нэн баярлав. 
Заан Залуудай хүүгээ хүргэж ирсэн хүргэн болгож үлдээнэ үү, худ минь гэж Бух өвгөн Шонхолой Залуудай эцэг хүү хоёрыг хагацуулан салгахыг сэтгэл үл түвдэн, энх эсэн л явбал хүргэн хүүтэйгээ уулзах цаг бий гэж эцэгтэй нь буцаахаар боллоо. Чингээд, Шонхолойгоо тэр хар Намиадын нутаг усыг яаж өнгөрүүлэх вэ? Хичнээн дайчин эрс дагуулан явах вэ?  гэхэд Шонхолой , Үхүү , Гекүүтэйгээ дөрвүүлээ явна. Ихэрэс ургийн намрын анд хүн бүлий нь ан аваас нь холдуулаад яахав гэж цааргалсанд Ихэрэсүүд худ  Шонхолойгоо ядахдаа гурав хоногийн газар үднэ гэж тогтов. Омог олноороо Шонхолой худыг дайлж  нэгэн сайхан цэлмэш өглөө Бух өвгөн тэргүүтэй хэдэн яийрэг  Ихэрэс аянчин Шонхолой худ, хүргэн Залуудайг гурван хоногийг газар үдэхээр аялахад, Баргужин гоо, Залуудайд
- миний ээжийн надад өгсөн чимэг юм. Зүүж явахад өлзийтэй сайн эд гэдэг юм. Аралжаа хийж, хойд хол зүгийн омогтон  улсаас халиу булгаар  авсан юм гэнэ  билээ. Учрахын бэлэг болгоё гэж Залуудайд тунгалаг сайхан хуваар сийлж хийсэн арслан заан чимэг өгөөд ичингүйрсхийн тэргүүнийг дарсанд анх үзсэн цагаас нүдэнд нь дулаахан, сэтгэлд нь сайхан санагдсан тэр цэвэр охины хүрэн бор царайг харахдаа , дахин энэ сайхан царайгий нь  харах болтол их удна гэж зүрх шимшрэх мэт сонин сэтгэгдэл төрж, тэр хув чимгий нь хүзүүнээсээ зүүгээд охины хүрэн бор бяцхан бөгөөд хөөрхөн гары нь өөрийн эрхгүй аяархан илэв. Шовхоног, Залуудайн баруун хацрыг үнсэн таалаад, 
Алс холын замд автайгаа 
Амгалан сайн яваарай хүү минь
Наран залаат хөх тэнгэр ивээж
Гачин залаат хөрст дэлхий  тэтгэж
Усны уртыг сааталгүй туулж
Уулын өндрийг  саадгүй давж
Алс холын их замд автайгаа
Азтай заяатай яваарай хүү минь
гэж ерөөгөөд загасны арьсаар хийсэн хөнгөн цув бэлэглэв. Бух өвгөн нэг сайхан арслан зааны соёогоор хийсэн бариулд нь хулан тахь сийлсэн найман талтай, тал бүрдээ хүчтэн  араатан сийлсэн бороохой бэлэглэж,
Ур сайт хуланцгийн  минь урласан  
Эр сайт элэнцийн минь эдэлж явсан
Чанга гартай чадал сайтай эрийн
Чамбай  зэвсэг чамдаа бэлэглэн барьсуу
Хатуу заяат Заан  Залуудайгийн минь
Хартны нь хага цохин дарж
 Бортны нь булга цохин сөнөөж
Амий нь сахиж, атаатны нь дарж
Агаа хүчий нь нэмүүлж, алдры нь мандуулж
Бух хүзүүтнийг булга цохин дарж
Булиа хүчтэнийг   бут ниргэн сөнөөж
Эр зоригт хүргэн  заан Залуудайд  минь
Ээлтэй сайхан зэвсэг болж яваг
гэж ерөөн барьсанд Залуудай тэр гоё сайхан бороохойг хоёр гараараа хүндэтгэн хүлээн авч,
Бат зоригт баатар эрсийн
Барьж явсан энэ зэмсгийг
Бэлэгтэй ерөөлий тэнь сонсон
Бэлэгшээж баярлан хүртлээ би
Агаа их хүчитний барьж явсан
Арслан зааны соёо  бороохойн хариуд
Атаатны тань товрог тоос  болгож
Араатан дайсны тань аргал хоргол
Хортон дайсны тань хоргол аргал
Хол ойроос халдах өшөөтний тэнь
Хог саг болгох эр болсуу би
Хол боловч ойр мэт бодож явсуу би
Баярын царайгаар дахин учрахын
Бат ерөөлөө дэвшүүлэн тавьсуу би
гэж эртэс дээдсийн заншлаар өлзийт ерөөл үгээ хэлэлцэн салахын ёс хийж, Чонос омогтны  нутгийн зүг аялах урт замдаа ороод гурван хоног үдэх Ихэрэс эрсийн хамтаар дөрвөн аянчин өглөөний өөд улаан нарнаар бэрх холын аянд зорин одов. 


Өөдөө салаар явах аргагүй тул Ихэрэс эрцүүл Шонхолойн буцах зам гудас хустай газраас үйс хуулж, хоёр хүн суугаад, явж болох , явж боломгүй газар өргөөд явах үйсэн завь хийж өгнө гэж хэлэлцсэн байлаа. Ихэрэс омогтон , тийм завь хийхийг нутаг зэргэлдээд бий болсон  үйсэн завьтан нэгэн аймгаас хийж сурсан бөгөөд хөнгөн хурдан сайхан онгоц  гэж нэг  хүн, хоёр хүн суух үйсэн завь зарим загасчин хийж хэрэглэдэг болсон  байжээ. Бух өвгөн Шонхолой худыг үдэн гаргаж өгөхдөө  үйсэн завь хийдэг урцуулыг олж, урт замд хэрэглэх тийм завь замд нь хийлгэж өгөхдөө Шонхолойг нутагтаа бас үйсэн завь хийж хэрэглэх аргы нь үзэж сураг гэж бодсон байв. Өдөрчийн газар, их мөрөн дагуу хус мод үлэмж буй  газар маш бүдүүн хустай тул, үйс нь завь хийхэд таатай юм гэж нэг Ихэрэс анчин газарчилж явсаар нээрээ ч жигтэйхэн их том хус модтой газар хүрч ирээд, тэр анчин , бүдүүн хусны үйсийг хуулан авдаг аргы нь  Шонхолойн нөхөд сэлтэд  нь үзүүлж, одоо цаг нь арай оройтсон, гэвч аргалан хуулж болно. Ёстой зохист цаг нь  дол орсон цаг байдаг юм гэж Чонос анчинд хусны өргөн үйс хуулж, завь хийх  арга зааж, хоёр хоёр хүн суугаад явах хоёр онгоц хийж залах сэлбүүр гэж хоёр талдаа халбага шиг хавтгай  сэлүүр хийлцээд, тэр үйсэн завийн хитүгэн  талд нь юмаа хийгээд, явах шургуулагатай, урагшаа хөлөө жийгээд, жад зэмсгээ шургуулах зайтай тун хөнгөн завь хийгээд, бургасны долоор үдээр хийж, цоорхой гарвал үйсэн нөхөөс тавиад  ус оруулахгүй гэж үдээрийн нүх сүвийг давирхай жилийгээр шавах арга  байдгийг зааж өгөхийн хамт , усанд завиа аваачиж залах сэлэхийг үзүүлэхээр боллоо. Үйсэн завь хийж Их мөрний эргэд үүрэн аваачиж, Үхүү, Гекүү  хоёрыг хоёр хүнт завийн урд талд сууж сэлэх , залахыг сургатал  хоёр хонож, тэр завсар Үхүү Шонхолойн урд, Гекүү Залуудайн өмнө сууж сэлэх , бас ардах хүнийхээ сэлэх залахад хүч нийлүүлэхийг сурцгааж Ихэрэс анчин тэр ойн хоёр  хүнийг ээлжлэн сургаж Бух өвгөний  үгээр бол нилээд " элдэн боловсруулжээ " . Чингээд Гурав хонохын өглөө нь Бух өвгөн
Алгана зэвгийн мах
Араанд шалай болов
Ан гөрөөсний мах
Амттай санагдах болов
Гэж ууланд агнахаар болж, отог дээрээ хэдэн хүн үлдээгээд , Шонхолойг нөхөдтэй нь дагуулан ууланд гарлаа. Хусан ойт уулыг даваад нэг бор нуруун дээр гарч доошоо тонгойтол будан татсан  оройтой нэг сайхан уул цаана нь байв. Модон захаар нь ан тураг үзэгдэхэд тэр уулыг чиглэн явтал , арван хоёр салаат эвэртэй буга, ширэнгэ дотроос гарч ирснийг амин газар нь онож,  Шонхолой ганц сумаар унагасанд Ихэрэс гөрөөчин урд өмнө тийм юм үзээгүй тул ихэд гайхаж, нум годил  гэж ийм  хүчтэй зэвсэг юм байж, хэмээн Бух өвгөнийг харвал зааж өгөөрэй гэж гуйцгаахад нь, намрын ав болохоос өмнө  налгай сайхан нжмтай болгож, харвал заана гэж амлав. Чингээд ууланд гартал, хаданд явсан нэг хүдрийг өвгөн Бух харван унагаж, Булжуухай  худгуйд  өгөөрэй  гэж  заары нь Шонхолойд өгөөд, хоёр соёогий нь мулталж   аваад  анчиндаа  буга өвчиж байсан нөхөд дээрээ  хүдрээ үүрэн аваачиж, отог дээр буга хүдрийн махаар хоол хийж байгтун  гээд бусад анчнаа дагуулан  Шонхолойн нөхөдтэй уулаад гарваас энгэр талд нь Нэг хадны хөмөгт агуй шиг юм харагдав. 
- Тэр юун агуй вэ? гэж Залуудайн сонирхоход  Бух өвгөн
- Бүү мэд. Би энүүгээр урд яваагүй гээд анчнаасаа асууваас, нэг хүн өгүүлрүүн :
- Энэ газар даруй Булагад хүний нутаг Будант гэдэг уул. Энэ ууланд Булагад  омогтон  тахидаг Будан эвийн агуй бий  гэж дуулсан. Тэр байлгүй дээ. Булагад хүн ан хийх , аянд явахдаа  Будан эвийн агуйд  замд нь тааралдах нь бэлэгтэй сайхан байна. Хатавчинд нь ирээд харалгүй, босгонд нь хүрээд буулгүй буцаж болохгүй. Будан эвийн агуйд будаг зосоор зураг өргөн, харь газраас хар толгой мэнд буцвал хөрөг дүрий нь шинэтгэнэ гэж амлаж явсан юм. Амласандаа эзэн босуу, Будан эвийн агуйд орсуу, гээд  Бух өвгөн хадан хөмгийн зүг мацав. Бусад нь хойноос нь  дагалцан агуйн амсарт хүрвээс гаднаас амсар нь бага мэт харагрдах авч дотроо өндөр уужим. Голд нь чулуугаар овоо босгож  Бай кул далай  , нуурын усны хясаа , далайн хөвөөн янгир, хирис, бух гөрөөс, угалз, хандгай  бугын эвэр,  хутган соёот бар, хздрийн соёо тавиастай, хатаамал борц, жимс, төмс тавиастай байгааг үзээд Бух өвгөн саяхан агнасан хүдрийнхээ соёог  тавив. Чингээд бор цайвар  чулуун агуйн амсар доторх хадан хоёр хананд нь хүн хүн ангийн дүрс улаан зосоор зураастайн  зарим нь балархай шиг болсныг  үзээд, бүснээсээ агссан  эвэр халзын таглаа сугалаад
- Нангиа газраас авч ирсэн нарийн зос. Одоо л надад хэрэг болох нь  өвгөн дархан  Пек Тсиег  агуйн өтгийн тосоор найруулж өгсөн юм гээд, агуйн балархай зургийг сэлбэж, хулан тахь, тэх, бух гөрөөс, арслан зааны  дүрс  тэр тун хурц өнгөт зосоороо сүрхий дүйтэй,  дадамгай зураачийн намбатайгаар  зурж эхэлсэнд  нь Залуудай хажуунаас нь  сонирхон харж ганц нэг чадамгай зураасаар  ан амьтны төрх байдлы нь  айхтар онон гаргаж байгаад нь үнэхээр бахдаж байв. Чингэж байтал хүн алхах хөлийн чимээ гарч, агуйн амсарт чийрэг сайхан биетэй нэг эр гараад ирэв. Тэр хүний хүрэн бор царай шударга эрс хүний шинжтэй бөгөөд  нүд нь  төв амирлангуй , харсан хүн бүхний сэтгэл татмаар тийм нэгэн эр ажээ. Агуйн амсар дотор сууж байгаа хүн, хананд зураг зурж байгаа Бух өвгөн сэлтийг хараад, гаднаас ирсэн тэр хүн 
- Амар мэнд байна уу? Та нар аль омгийн юун хүн бэ? Хэт нутаг хаа бэ?  Хэрэг зориг юунд бэ? гэж ханхар хөндий цээжнээс нь гарч байгаа цээл сайхан хоолойгоор  асуусанд бүгд түүний зүг хандаж Бух өвгөн
- Бидний олонх Ихэрэс омогтон. Миний нэр Ихэрэс Бух гэдэг. Өмнөд Нангиа газар явахдаа Булагад олны Будан эвийн агуйд хөрөг зургий нь шинэтгэж өгнө гэж амласан билээ. Чингээд , Нангиа  газраас надтай хамт явсан Чонос омгийн Шонхолой  нөхөртэйгөө худ ураг болоод, үдэн гаргаж явтлаа санамсаргүй Будан эвийн агуйн хавьд хүрч ирээд , урд амласан юмаа гүйцээх цаг түүх нь боллоо гэж агуйд нь бараа бол, зосоор зурсан зураг хөрөг шинэтгэж байна гэхэд нь, тэр шинэ ирсэн хүн
- Анд яваад сураггүй болсон хүн, урд зүгээс газрын хол, усны уртаас аялан хүрч ирлээ гэж би дуулсаан. Энэ хоёр хүн яасан, манай  Булагад нутгийн сав газар ойд байдаг Хумка хүнхтэй зүс байдал төстэй хүн бэ? гэж Үхүү, Гекүү хоёрын зүг заан асуусанд, Гекүү тэр Хумка гэдэг омгийнхоо нэр сонсоод ихэд гайхан, зүрх нь цохилж сэтгэл нь хөдлөн, 
- Энэ газар Хжмка хүн байдаг юм уу? гэхэд нь 
- Шивэр их ойд Хумка хүн байдаг юмаа . Тогтмол суурьшсан газар үгүй, ойд хэрэн хэсэж явдаг улс. Өвөл хавар манай Булагад өрхийн хавиар үзэгдэж, тарчиг ховор цагаар өл зөлгөх юм гуйж явдаг юм. Гал гэж мэдэхгүй, гутал чархи гэж мэдэхгүй, ядруухан омогтон доо. Хэл бас Булагадтай сайн нэвтрэлцэхгүй, дохио зангаагаар л нэг юм мэдэлцдэг улс даа. Хамар сайтай. Муу мэх байхгүй, тийм л аймаг омогтон доо. Би энэ хавар хүртэл ойд дайралдаж байсан  гэхэд нь Гекүү 
- Эндэхийн Хумка нар , өөр газар Хумка хүн бий гэдэг үү?  Гэхэд
- Би хэлий нь мэдэхгүй, дохиогий нь л мэднэ. Манай хэл муухан мэддэг нэг өвгөн Хумка  Үхүү гэдэг өвгөн урд зүгт явалцахаа байсан гэж өвгөдөөс сонссон үг бий  гэж Булагад хүнд ярьсны нь би дам дуулсан. Тэгээд энэ хоёр хүн , манай Хумка хүний төстэй тул,  би сонирхож   асуусан юмаа гэхэд нь 
- Би Хумка Үхүү гэдэг хүн байна.  Манай урд зүгийн Хумка хүн , хойшоо их модоор аялбал, шинэ сар ургахыг гурав дөрөв үзэхэд, Хумка хүний царай үзэж, үгий нь сонсож болно гэж эцгээсээ би урд дуулсан. Тэгээд урд зүгийн Хумка  хүн, учрахын тэмдэг болгож, унтахдаа толгойгоо заавал хойш нь харуулж унтдаг, хойд зүгийн Хумка хүн урагшаа харж унтдаг. Чи хойшоо харж унт гэж намайг сургадаг асан гэж хэлээд, одоо урд газар толгойгоо хойш нь харуулан хэвтэх Хумкагаас энэ бид хоёр л үлдсэн дээ гэж гунин хэлэхэд нь тэр хүн 
- А, Яаж мэдэхэв? Их ой дотор хэрэн хэсэж явдаг омогтон, бөөнөөрөө нэг дор байдаггүй юм хойно, нэг хэсэг нь аюулд учравч, нэг хэсэг нь хэрэн хэрсээр байлгүй яахав.? Миний бодолд орохдоо, урд газрын шивэр их модонд  Хумка хүн бас байна гэж зоригтой хэлэхэд нь Гекүү ихэд баярлаж,
- Таны нэр хэн бэ ? гэхэд нь
- Урд зүгийн Хумка хүн гэхэд , манай хэл сүрхий сурчээ. Манай Хумка хүн ийм цэвэрхэн хэлж чадахгүй шүү гээд, Бух өвгөний зүг хандаж
- Би Булагадын Арслан минаач гэдэг. Миний нэр  та дуулсан ч байж магадгүй гэхэд нь 
- Дуулалгүй яахав? Нэр сонсоод , зүс үзээгүй болхоос
Гурван орон хэсүүлтэй
Гухамсан сухай минаатай
Өргөн их  цээжтэй
Өндөр их сугатай
Хамаг  олондоо хайртай
Булагад олондоо элэгтэй
Ах зах  Арслан минаач
Гэж хэлцэхийг дуулсан даа. Өнөөдөр Будан эвийн агуйд , Булагадын сайн Арслантай уулзсандаа их баяртай байнам би. Хол нутагтай Чонос Шонхолой худы минь орон нутагтаа саадгүй сайн явж хүрэхий нь Арслан минаач та , санаандаа саналцаж, бодолдоо бодолцож өргөн их цээжиндээ дурдаж, өндөр их сугандаа түшүүлж, гэгээн өдөр  ухаандаа, харанхуй шөнө зүүдэндээ орхилгүй яваа та гэхэд нь Тэр чилгэр сайхан эр мишээж
Эзэн хичээвэл аз хичээнэ гэдэг мэргэн үг бий. Худы тань харвал сэлбэлгүй сэцэн хүн байна л. Хүүгий нь харвал нүдэндээ галтай, нүүрдээ цогтой, сэргэлэн хурц залуу мэт харагдаж байна. Магтуулсандаа маасганаж, сайн хэлүүлсэндээ сагсууралгүй, гутахгүй хатуу зоригтой, гунихгүй хатан сэтгэлтэй, хүнд сайн, хүний үнэртэй, зорьсондоо хүрч, хэлсэндээ эзэн болж яваарай хүү минь , Аавтайгаа , нөхөдтэйгөө аяндаа аштай, замдаа заяатай, хоногтоо хоолтой, араатан халдашгүй хүчтэй ханьтай, алхац арвитай, явдал дорвитой сайн явж, санасан газраа саадгүй хүртүгэй гэхэд нь бүгдээрээ 
- Тэр сайхан ерөөл бат оршиг,гэж баярлалдав. Арслан минаач Бух өвгөний сайхан найруулсан зосыг бахдаад түр хэрэглүүлэхийг гуйж
- Өвлийн идэш базаах гэж, манай Булагад, намрын сүүлчээр ав хийх гэж ,  Будант уулын агуйд  буурал ээжээс хулангийн  хутаг, тахийн хишиг  гуйгаач гэсэнд нь ангийн дүрсийг сэлбэн зурах гэж ирсэн билээ  би .  Гэтэл та ирээд, надаас сайхан зурж байгаа тул , би таны энэ сайхан зосоор хэдэн юм зарим зураг дээр нэмсүү гээд зарим ангийн зураг дээр жад шаасан зураас нэмэв.  Залуудай, Арслан минаачаас зос аваад, бас хэдэн годил сум шигдэж амнаасаа цус цувруулж байсан хутган соёотыг самнаа зургийн байдлаар зурсанд, тэр хүн
- Энэ яасан богино жад вэ? Чи хэмжээгий нь алдаж зурсан биш үү ?  гэхэд нь амсарт нэг буланд хураасан жад, , саадагтай нум, хоромсоготой сумаа зааж
- Манай хоёр аав урд газраас ийм зэмсэг хийдэг болоод ирсэн гэж, Арслан минаачид хавчаахай нум, годил сумаа үзүүлэн, доошоо буухпаа харваж үзүүлнэ гэхэд нь Гекүү
- Би энэ өндөр хушийн орой дээрх тэр гурван боргоцойг  харваад өгсүү гээд, ганц сумаар гурван боргоцой  унагасанд, Арслан минаач Бух өвгөнд
- Та нумчинтайгаа энэ агуйн дээд салбарт оролцож, нэг юм харваж өгнө үү? Гэхэд нь Бух, Шонхолой, Залуудай, Гекүү дөрвүүлээ  агуйн амнаас салбарласан  нэг нарийн нүхээр бамбар барин , шургаж ороод үзвэл, дотроо маш уудам өндөр  бөгөөд  нэг хананд  шар улаан зосоор тахь, үхэр гөрөөс, угалз янгир, гурын дүрс зурсан нь цөм олон анчин жадлан хөөж , унагаж байгаа зураг ажээ. 
- Агуйн дунд шавраар , хэвтэж байгаа  нэг тахь хийж, тахийн арьсаар нөмөргөсөн байв. Тэр баримал тахийг тойрон  олон хүний хөлийн мөр бамбарын гэрэлд харагдсанд Шонхолой ,
- Энэ шавраар барьсан тахийг нар зөв тойрсон олон хүний мөр ямар учиртай юм бэ ? гэж асуувал Арслан минаач
- Намрын их ав хийж өвлийн идэж бэлтгэхийн өмнө Булагад омогтон энд хүрч ирээд, бамбар барин  энэ тахь тойрон бүжиж, сайн сайн анчин жадалдаг юм. Ан олз ихтэй болдог гэж эртнээс нааш заншсан ёс доо. Жад чулуу хүрэхгүй газраас тусгадаг танай энэ шинэ зэмсгээр нөхөд, энэ шавар тахийг нэг нэг онож, манай энэ намрын ан авыг урагштай болголцож өгөөч гэхэд нь эрт балрын хүн, ажил явдлаа урагштай сайхан болгоно гэж  итгэн боддог байсан тулд Бух, Шонхолой, залуудай огт гайхсангүй, гуйсан ёсоор  нэг нэг сум харван тэр барималд шигдээстэй үлдээжээ. Гекүү нөхдөө дууриан бас нэг сум тавиад Хумка гар нум сум байтугай , олигтой чулуун зэвсэг засаж чаддаггүй бөгөөд байгаль ертөнцийн тухай мэдлэг нь энэн ч балар байсан тул, 
- Одоо бид сумаа сугалж авах уу? гэж асууваас, Арслан минаач
- Одоо сумаа сугалж болохгүй ингээд л үлдэх ёстой гэсэнд
- Ээ тэгвэл би хайран сайн годлио  харваж энэ шавар тахид идүүллээ. Годоль шаалгах дуртай юм гэж надад урдаар хэлж өгсөн бол би арай ондоо годил энэ тахид шааж өгөх юмсан гэхэд нь  Гекүүгийн годлио харамсан , бамбарын гэрэлд байн байн харж байхад нь Залуудайн инээд хүрч би чамд нэг сайн годолв өгнө гэхэд нь 
- Гекүү тоо сайн сураагүй нэг, хоёр,  олон  гэж гуравхан тооны үг мэддэг тул хоромсгондоо байгаа сум зааж надад олон годил байгаа дээр нь энэ шавар тахийг харавсан  нэг годоль, Залуудайн өгнө гэсэн нэг годоль, нэмбэл, нэг годоль, хоёр годоль, бас нэг годоль, хоёр годоль, бас олон годольтой байх юмсан гээд санаа алдсанд , Шонхолой инээд нь хүрэвч царайг төв болгон:
- Би чамд бас нэг годил өгөмц. Энд тийм үг хэлж болохгүй гэв. Гекүүгийн годлио  харамсах үгий нь сонсоод Арслан минаач зэвүүнээр инээмсэглээд, нүд нь тун сонин харцтай болж, бамбар барьсан гараараа тэр шавар тахийн зүг заамагц дөрвөн харваачин, өөрийн эрхгүй түүний заасан дагуу харваас, өнөөх тахийн арьс нөмрөөстэй шавар тахь хөдлөх шиг боллоо. Энэ яаж байгаа нь тэр билээ гээд, хэдэн бамбарын сүүмэлзэх  гэрэлд сонин сүүдэр хөдлөн үзэгдэж байгаа харанхуй агуй дотор шавар тахийн зүг бүгдээрээ харваас, шавар тахь хэдийн байхгүй, дөрвөн сум шигдсэн нэг их сүртэй том тахийн азрага хэвтэж байснаа босох гэж, догшин сүртэй нүднээс нь цахилгаан цахилах мэт, Гекүүгийн өөдөөс муухай харан, чонон хоёр чихээ хжлмалзуулан ам юугаан ангайж, шүд юугаан ярзайлгаж, цустай хөөс сахруулан цээжээ өндөлзүүлэн босох гэж овс овс хийгээд, агуй дотор цуурайттал догшин сүртэйгээр  унгалдан , Гекүүгийн годил шүдээрээ шүүрэн биенээсээ суга татаж аваад, толгойгоороо нэг ширэвмэгц годил шур хийгээд, Гекүүгийн гуя хөндлөн цохиод  хуга буужээ. Гекүү царай нь үнсэн хөх болоод ёо  хэмээн, гартаа барьж байсан бамбараа газар алдан, царайд нь тэсгэлгүй эмээсэн байдал тодров. Догшин тахь урд хоёр хөлөөрөө газар цавчмагц зүг зүг оч цацран  ногоон туяа гэрэл татуулахад  агуйн туурганд зураастай байсан олон амьтан хөдлөх шиг харагдав. Чингээд нүд ирмэх зуур тэр тахь өөдөө цоройн Гекүүгийн зүг эргэж толгой дээр нь урд хөлөөрөө цавчих  гэхэд Залуудай шаламгайлан нэг харавмагц тэр тахь агуй дотор хүнгэнэтэл газар ойчив. Цөм тэсгэлгүй хэлмэгдэн цочиж тэр газар ойчоод тарчилж байгаа тахийг харваас дахин шавар тахь болж тахийн арьсаар нөмөргөөстэй урьд хэвээр  байнам. Гагцхүү омруу тушаа нь Залуудайн бас нэг сум шигдээд, Гекүүгийн сум нь гуяы нь хуга цохиод дэргэд нь газар хэвтэж байв. Гекүү тэр тахийн азарганд цавчууллаа гэж сандран , хоёр гараараа толгойгоо хамгаалан , нүдээ аниад зогсож байхыг бүгд эмээн харж, Арслан минаачийн зүг харваас аажуухан зогсож, баруун гартаа гурмасан  сухай ташуур минаа бариад, зүүн гартаа бамбар барин , Гекүүг минаа барьсан гараар  дохимогц,
- Ёох, гэж дуу алдаад толгойгоо гараараа илэн хага цавчуулав уу үгүй юү? Гэсэн юм шиг барьж үзээд годольд савуулж товгор болон хавдсан гуяа ярвайн барьж царай нь хачин болоод, доошоо бөхийж, хугархай годлио  аваад Залуудайн гараас шүүрэн, 
- Явья, явья, айдас минь хүрч байна. Гадаа наранд гаръя гээд чичрэн дагжив. Эртний грек үгээр хипноз буюу  нойр зүүд, эртний монгол үгээр ховс буюу ховусун хэмээх бөгөөд хогоосон, хоосон гэж мэргэн нэр өгсөн нэгэн зүйлийн хүний сэтгэлийн чадлыг тэр эрт балрын жирийн хүн учры нь олж мэддэггүй байсан тул, Арслан минаачийг дагаж , Будан эвийн агуйд орсон дөрвөн аянчин их л сүрдэж, нэгэн хэсэг үг дуугүй зогсон, тэр их айж цочисноо  харахад, айван тайван зогсож тэднийг мишээн харж байгаа Арслан минаач явъя гэж дахин агуйгаас гарах нүхэн зүг улирдан одов. Чингээд тэр их хөндий агуйгаас  нарийн нүхээр нь доошоо бууж, агуйн амсрын том хөндийд хүрч ирвээс харанхуй газраас гэрэл гэгээ тусдаг газар гарч ирэхэд  сайхан ч юм шиг, эртний хүмүүсийн босгосон чулуун овоо , ханын зураг нь сүртэй сонин ч юм шиг . Бас Бух өвгөний хурц улаан  өнгөт зосоор шинэтгэсэн зураг нь бүр ч сүр үзэмж үлэмжхэн орсон юм шиг сонин жигтэй харагдав. 
- Биднээс өмнөх олон үеийн хүний зурсан юм энд хэвээрээ л байгаа гэж Булагад Арслан минаач хэлээд Ихэрэс Бух өвгөнийг
- Та энэ нум годил хэрэглэх сонин аргаа манай Булагад хүнд сургаж, амаа тостож, ахас өвгөсийгөө гэдэс цатгалан суулгахад нь тус болж үзээ та. Урд хол газарт энэ нум хэн бий болгосныг та эс мэдэрч амандаа идэх юм нийлүүлж, амиа хаацайлахдаа нумын ачаар чадал нэмэгдсэн шиг , таны сурч ирсний ачаар манай энэ газрын хүн омогтон, танаас амь зуухдаа тустай юм олж явбал сайхан шүү гэхэд нь,
- Тэр зөв өө, ах дүү омогтон тэгэлгүй яахав гэж Бух өвгөн хариуллаа.
Залуудай ахас хүний тэдгээр үг сонсож байгаад, Бух өвгөний  Баргужин гоо охины төв харцтай торомгор хар нүд нь, хүрэн бор цэвэр царай нь  гэнэт харагдах шиг  болж, Булагадын энэ агуйд ойр залгаа Баргужин гоогийнхоо  нутагт дахин  би нэг ирэх  болоосой гэж бодоод барын соёогоор хийсэн дун цагаан зэвээ агуйн амсрын чулуу  босгосон  овоонд тавиад,
- Урьдын хүний юм нь
Хожмынхоо хүнд дурсгал болог
Учрахыг хүссэн хүсэл
Хожим санасан ёсоор бүтэг 
Гээд Арслан минаачийн цэцэн бөгөөд хүний дотор юу бодож байгааг хараад мэдчихмээр  гэж бодогдом сүрхий нүд өөд нь хараад, баахан ичингүүрэн зовнисхийтэл, тэр хүн нээрээ ч санаагий  нь мэдсэн юм шиг мишээсхийгээд,

Уужим дотортой хүнд
Уулын өндөр саадгүй
Усны урт хориггүй
Учран баярлах цаг бий
Гээд мөрий нь алгадахад чин зоригт талбиу доторт тэр Булагад хүний самбаатай уужим сэтгэлийн нэг хэсэг нь шингэсэн шиг, нарт сайхан байгаль ертөнц улам гэрэлтэй сайхан болсон мэт харагдаж, давхар давхар сүндэрлэсэн уулс, хөхрөн харагдагч мод улам ч үзэмжтэй мэт санагдав.


Их мөрний эргэд хоёр үйсэн завь хэдийн бэлтгээстэй  байсанд, Будант уулнаас бууж ирэнгүүт Ихэрэс анчны барьсан загаснаас идээд, дөрвөн аянчин хоёр хоёроор завьдаа сууж, мөрний эрэг дээрх  Ихэрэсүүд , Баруун гартаа жад бороохойгоо өргөцгөөн ёсолж үдэв. Шонхолой , Үхүү хоёр түрүүлэн, Залуудай Гекүү хоёр хойноос нь дагаж, хоёр залуу, хөнгөн үйсэн онгоцонд суугаад  зөөлөн урсгал усны өөд сэлүүрийн ая даган хөдлөх онгоц нь нүсэр хүнд салтай тун адилгүй тул ихэд бахдан сэлж явталаа урдах онгоцоо үзтэл Шонхолой , Үхүү хоёр ээлжлэн сэлж биедээ зүдэргээ багатай явах байдлы нь ажиглаад, бас тэр аргы нь   хэрэглэж ээлжлэн сэлэв. Урьд өмнө сэлж үзээгүй хоёр залуу, гар баруунаа таших үес нилээд ядарч дал мөр хөших мэт боллоо. Чингэтэл урдах онгоц, мөрний нэг аралд бургасны завсар зогсож, Шонхолой Үхүү хоёр буугаад  онгоцоо эрэг дээр гаргаж, Шонхолой
- арал дээр хоновол, араатны аюул бага байх ёстой. Эртхэн бууж, хоол ундаа хийж амарцгаая. Сэлж үзээгүй тул, баахан ядарч байна, аажимдаа дасаад, гар бие чангарна гэж, Гекүүгээс :
- Ядрав уу? гэхэд нь 
- Гар их чиллээ гэж том амаа ангайн инээв. Ихэрэс нөхдийн өгсөн идээ мах авч явсан тул, цахиур хавирч гал түлээд, хоолоо халааж идсэн хойно, Үхүү Гекүү хоёр хэвтэж засаж Шонхолой хуурай мод түүж, загас орой гэрдэхэд бэлтгэв. Чингэж байтал,  Гекүү Шонхолойн дэргэд  гүйн ирж,
- Би дэвсгэр засах  мөчир , зөөллөх өвс түүж байгаад, энүүхэнд  нэг том хөлийн яс оллоо. Надаас том юм. Энд ямар том амьтан байдаг юм бэ? Энд  хонох юм бол тэр том амьтныг идсэн тэр аюултай том   юманд идүүлнэ байх гэхэд нь Шонхолой гайхаж бүгдээрээ очиж үзвэл, эргээс нэг том, дунд чөмөг нурсан байжээ. Нээрээ чГекүүгээс бүпүүн бөгөөд том яс ажгуу. өргөөд үзэх гэхэд хоёр хүн даамгүй хүнд  байдлыг ажиглавал, саяхны яс яасан ч биш, чулуу болсон шинжтэй тул, урьд өмнө тийм том яс үзээгүй Шонхолой ч  гэсэн  гайхаж, 
- Махны үнэр ч байхгүй, чийгтэй чулууны л үнэр гарч байна  гэж шиншиж үзээд, мөлжүүр нь салсаар лав удсан  юм байна. Ийм чулуун ястай амьтан  энэ газар байж л дээ. Саявтар идүүлсэн амьтан гэхэд ийм том амьтныг идсэн араатан гэж  лав энүүнээс багагүй биетэй том байх ёстой. Тэглээ гэхэд  мөр нь энэ элс шороо, шаварт сүртэй юм байх ёстой. Ийм том биетэй  хоёр амьтан ноцолдож,  нэг нь идсэн, нэг нь идүүлсэн гэхэд ноцолсон мөр нь бас мод булга хуга гишгэж, дов газрыг хотгор, хотгор  газрыг   дов болгосон  байх ёстой. Ийм том чөмөгтэй амьтны толгойн яс бас байх ёстой гэж дөрвүүлээ тэр хавийн газар тэр чулуун яст үлэмж  биетэй амьтны ул мөр бусад ясы нь нь эрээд  огт юм олсонгүй. 
- Бид энэ аралд хонох уу, их мөрний нөгөө эрэг дээр гарч хонох уу? гэж Гекүүгийн эмээн  асуухад, Шонхолой санагий  нь тайтгаруулж,
- Эндээ хоновол дээр бий. Тийм том амьтан энэ аралд олон байж болохгүй. Байвал чулуун ястангууд энэ их мөрний хоёр эргээр л байж магадгүй. Мөрний  эргээс энэ арал, яасан ч аюул багатай. Эндээ хононо гээд , отог дээрээ очиж, загас гэрдэх ясан соёот  сэрээгээ  хирисийн сураар оосорлоод гэрэл барих хуурай бургас нэг завьдаа аваачин бэлтгэхэд нь загас гэрдэхийг үзээгүй  ойн хоёр хүн маш сонирхож, эрэг дээрээс харна гэж очилцов. Чингээд онгоцон дээрээ гэр барих  бургасаа  аятайхан тавиад сэрээгээ оосорлосон сурын нэг үзүүрийг үйсэн завийн  урд үзүүр талаас торгон тодноос уяж зэхээд, цахиураа  хавирч , бургасандаа гал асаан, онгоцноо аятайхан сууж, Шонхолой сэрээгээ барин, Залуудай ард нь сууж,  аяархан сэлсээр нэг мэлтгэнэн гэр бургасны галд харлаж харагдах хөвчийн зүг чиглэн очтол, арлын эрэг дээр үлдсэн хоёр Хумка  эрэг дагуу чимээ аниргүй алхан дагаж, загас гэрдэхийг харах гэж явлаа. Залуудай эцгийнхээ  дохиогоор сэлэхийг зогсоод, гэр бургасаа барин ус гэрэлтүүлж, Шонхолой ясан соёот  сэрээгээ бариад, харлан харагдах ус ширтэн, галын гэрэлд усны гүнээс гарч, онгоцон тушаа ирэх загас хүлээн харж байтал, удалгүй хэдэн загас үзэгдлээ. Чингэж байтал усан дотор нэг их том хар юм ойртон ирэх шиг болсонд , Залуудайн харахд тул шиг байдалтай боловч хоёр  алд гаруй юм уу гэмээр бүдүүн гэгчийн загас , час час хийн шатах бургасны гэрэлд усанд харагдаж том гэгчийн толгой нь сүрхий махчин загасны сүртэй  байдалтай яаралгүй өөдөө хөвөн гарч ирэхэд нь  Шонхолой сэрээгээ хүчлэн хаясанд шав хийгээд ус уруу орж, тэр том загасны шилэн хүзүүнд чадамгай загасчны чийрэг гараар чиглүүлсэн сэрээ шаах шиг боллоо. Чингэтэл ус буцлах мэт, өөдөө оргилон , нэг том сүүл цухас хийгээд, далд ормогц, үйсэн завийг ямархан нэгэн юм маш хүчтэйгээр угз татсан шиг болж, Шонхолой зогсож байснаа ус уруу ойчин алдаж,  гагцхүү хөл сайтай төлөөдөө тогтон, завьдаа гэдэргээ суун ойчив. Залуудай хүү , завь ухасхийхэд сандрахдаа , яаран нэг гараараа сэлүүрээ шүүрч, юу болсныг огт мэдсэнгүй, дэмий л нөгөө гартаа галтай гэр бургасаа атган , нүүрий нь нэг юм шавхдаад  байх шиг болсонд  сая ухаарч, завь маш хурдлан давхиж, , арлын эргийн бургасны мөчир , нүүр ширвэж байна гэж ухаанд нь оров. Чингээд эцэг нь хэдийн жадаа шүүрэн бариад , завийн өмнө ус уруу нэг юм хараад яваа юм шиг ширтэн суух байдлы нь ажаад лав нэг маш том загас сэрээдүүлж, манай завь чирээд давхиж явна гэж бодож олов. Чингэтэд эцэг нь 
- Галаа  л унтраалгүй  байж үзээрй, хүү минь. Сэлүүрээ алдаж болохгүй шүү  гээд, өмнөх усан дотор  нэг юм жадлаад орхих шиг болсонд , завийн явах нь улам ч ширүүн  болсон мэт. Байсгээд ус уруу нэг чичиж явтал арал  чөнгөрөх шиг болж завь онгоцны явах нь арай зөөлөн болж ирээд, хааяа хааяа  ухас ухасхийн заримдаа ч зогсох шиг боллоо. Чингэхэд нь Шонхолой , хирисийн ширээр хийсэн аргамжаа аяархан татсаар, уснаас харанхуйд  гэр бургасны галын гэрэл туссан газар сэрээ жадны аргамжаастай  үзүүр нь татагдан гарч ирлээ. Залуудайн харж байтал , харанхуй уснаас нэг бүдүүн мод шиг юм харлан ойртож, хавтайсан том толгой махчин загасны муухай гэгчийн харцтай хүйтэн нүд,  гэр бургасны гэрэлд үзэгдэн, заламгайг халхалсан  хоёр хацар  нь оволзон усны гадаргад  тэр айдас хүрэм аягүй том толгой  ойртон татагдаад ирмэгц, Шонхолой хүчлэн жадалж, тэр хавтгай том толгойд цахиур гилбэрийг далд ортол шааж авав. Урт гуалин шиг харлан харагдах тэр аварга тулын  бие нь чичгэнэсхийх шиг болж, гэр бургасны гэрэлд  тэр амь талбин буй лут тулын шархнаас гарсан цусанд татагдан , хэдэн том том  нүдтэй  цурхай  үзэгдсэнийг үл  анхааран, Шонхолой тэр аварга тулын толгойд шаасан жадаа суга татаж аваад хүүдээ сэрээнээс уяастай  аргамжийн үзүүрийг завийн хушуунаас тайлж Залуудайд өгөөд, , сэлүүрий нь авч  арлын зүг аяархан сэлэв. Аварга тул, анх усны өөд авч давхисан тул , одоо уруудан буцахад арай  дөхөмтэй боловч, чухам аль хавиар түрүүн буусан газар сайн мэдэгдэж өгөхгүй  байтал, бургасан дундаас галын гэрэл гялалзсанд , Үхүү, Гекүү  хоёр дохио тэмлэг өгч, галаа асаасан юм байна гэж тэр зүг завиа залан хүрч очлоо. Эргийн бургасанд  , нөгөө завийн тушаа зогсоод, сэрээдсэн загасаа эрэг дээр татан гаргах гэж үзтэл их том тул загас байжээ. Үхүү, Гекүү хоёр усан орж , сүүлээс нь өргөөд эрэг дээр гаргатал Шонхолой тэр тулын толгойг өргөж, уснаас өндийлгөн  эрэг дээр гаргах гэж байтал гэнэт тэр хоёр алд шахам том загас годосхийгээд, сүүлээрээ ширэвмэгц Үхүү Гекүү хоёрыг ус уруу хаяж орхилоо. Ойн хоёр хүн ерөөс усанд муу тул, ихэд мэгдэж, арваганан  сарваганан жавшаанаа ус гүйхэн учир эрэг дээр  гарч иртэл, Шонхолой тэр том тулын толгой биеийг эрэг дээр гаргаж Залуудай , нуруун дундаас нь өргөн  гаргах гэж оролдож байтал, усанд хаяулсан  хоёр Хумка  элбэлцэж арайхийн эрэг дээр гаргаж авлаа. Чингээд модоор цээжин биеий нь дамжлан отог дээрээ дөрвүүлээ дамжлан аваачиж, усанд норсон хувцсаа  галд ээхийн завсар, цахиур чулуун хутгаараа  Шонхолой тэр том тулын гэдсийг  хагалж цэвэрлэж эхэлтэл, гэдсэн дотроос нь хагас хайлж урсаж очсон нилээд хэдэн том загас , нэг зангидсан хүрэн бор гар гарчээ. Тэр гарыг гаргаж, гайхан үзвэл  буглагаараа тас цавчуулсан байдалтай бөгөөд, зангидсан хуруугий нь нь цахиур хутгаар салган дэлгэхэд , нэг хүний баруун чих тас атгасан байжээ. Гар нь бас ямархан нэгэн араатны  шүд соёоны ор мөртэй бөгөөд гэдсий нь цааш үзвэл, бас нэг тунтгар юм залгисан халиу гарч ирлээ. Гекүү тэр халиуг үзээд, тулын гэдэснээс гарсан тэр гарт байгаа  шүдний ор сорви нь халиуны шүдтэй таармаар мэт санагдаж, халиуны ам ангайлган тааруулж үзвэл , яг нийлэх тул, Шонхолой ,
- Энэ халиу гар зуугаад тулд баригдан залгиулж, гартайгаа гэдсэнд нь оржээ. Гар нь нэг хүний чих атгаад, атгаалаараа тас цавчуулсныг бодвол эндээс асар холгүй их мөрний хөвөөнд  нэг тулаан  болж, энэ гарын эзэн нэг хүний чих тас татаад гараа тас  цавчуулсныг  халиу хожим шүүрээд өөрөө тул загасанд шүүрүүлж үхсэн бололтой. Бидний ирсэн зам дагуугийн  эрэг хавиар  тийм тулаан болсон ор мөр ер үзэгдсэнгүй билээ. Залуудай Гекүү та хоёр замдаа юм ажиглав уу?  гэж асуухад нь  тэр хоёр ер бидний нүдэнд тийм юм торсонгүй гэлээ. Чингээд тэр том тулаа , цахиур , хутга, сүхээр эвдэж хэдэн хэсэг болгоод арьсы нь өвчиж аваад гэдэс дотры нь усанд хаяхад, тулын гэдэснээс гарсан  халиуны арьсыг бас өвчиж, усанд угаагаад авлаа. Дөрвүүлээ, аварга тулын махнаас галд шорлон шарж идээд, Үхүү Гекүү хоёрын бургасаар  нөмөр босгосон хэвтшинд  хэвтэн, өдрийн аянд баахан ядарсан тул , төдхөн унтацгаажээ. Шөнө амгалан хонож, өглөө эрт үүрээр галаа түлцгээн , чийгтэй будантай тул галд дулаацан, хувцсаа ээгээд, хоолоо идэж аваад, дахин үйсэн завьдаа сууж, манан татсан их мөрнийг өгсөн сэлэхдээ хоёр эргийг ажин явав. Орчин тойронд араатны дуу чимээ гарахгүй нам гүм тул, аянчин их усны тэр нэгэн хэсэг газар лав догшин  араатан үгүй юм байжээ гэж өглөөний сэрүүнд эрчтэйхэн сэлж, нилээд хурдлан  явж байтал, нар ч гарч, манан будан ч дээшээ дэгдэн арилав. Чингэж явтал, огторгуйд том тас их мөрний эргийн зүг нисэн буух шиг болсонд Шонхолой
- Энд лав нэг удай гарчээ. Өчигдрийн гарын учир  энэ хавиас мэдэгдэх ч магад . Та нар  ажиглаж яваарай  гэтэл нэгэн хадан байц  харагдав. Түүнээ элээ бүргэд маш цадсан шинжтэй сууж , ялзарсан мах ясны нилэг үнэр ханхалсхийв. Тэр байц тушаа ойртоод, завиа эргийн дэргэд зогсоон харваас , тулаан болсон  газар бололтой. Арваад хүний тамтатг болсон  хүүр яс үзэгдэж, орчин тойронд нь амаараа гартал идэж цадсан махчин шувуу энд тэнд чулуун дээр лаглайн  суух ажээ. Түрүүн  агаарт  халин  нисэж явсан  том тас нэг хүүрийн дэргэд хэдийн бууснаа , эргийн захад үйсэн завь хүрч ирэн , хүн гарч ирэхийг үзээд, дуртай дургүй зайлсхийгээд, хялайн харж, өглөөний хоол идэх гэж байхад нь  хүрч ирээд үймүүлсэн энэ хоёр  хөлт  амьтан яах гэж байгаан бол ? гэсэн шиг харж суув. Шувуу, жижиг араатанд сэглүүлсэн тэр арваад хүүр , цөм цавчуулж  цохиулсан , бяцар, няцар буусан ясны байдлаар үзвэл , тулаан болсон байдал илэрхий бөгөөд иш нь хугарсан жад, бас зарим хүүрийн хажууд бүдүүн хийцтэй бороохой, чулуун сүх үзэгдэж байгаа нь ямархан нэгэн дайсагнах хоёр омгийн хүн  тулалдсан  бололтой. Саарь сармай хувцасны тамтаг тасархай , махчин шувуу цөөвөрт уруулаан энд тэнд хэвтнэм бөгөөд , нэг хүүрийн хэмхдэс яс  үзвээс баруун гарын бугалаг  яс нь та сцавчуулсан байдалтай тул, урд шөнийн аварга тулын  гэдсэн дотроос гарсан гарын эзэн нь энэ боллоо  гэж дөрвөн аянчин тэр шувуу цөөвөрт химлүүлсэн ягаан хавиргатай  хэнхдэг ясны үлдэгдлийг ажин харж нэг хэсэг зошгсоод Шонхолой,
- Энд усны захад тулаан боллоо гэхэд, дийлсэн нэг нь  эргэж өөрийнхөө дайчны яс авдаггүй , яваад өгдөг учир нь юу  билээ? гэж гайхав. Чингэж байтал, тэр хадан байцын ёроолд нэг эрээн юм хөдөлсхийх шиг болсонд , тэр зүг ажин харвал, хадны хөмөгт нэг маш том  аварга могой, дунд бие нь  нэг том урт юм залгисан мэт бондойгоод  хэвтэж байснаа тэр хэдэн хүүрийн дунд хүн явахад хөдөлсөн бололтой. Чулуун дундаас хавтгай муухай  толгой нь өндөсхийн цухуйсанд Шонхолой эмээж,
- Эндээс бушуухан зайлсуу. Энэ газрыг эзэлсэн  аварга могой бидэнд халдвал аюултай хэмээн, яаран завьдаа сууцгааж, тэр үл мэдэгдэх омогтны , гэнэт аварга могойноос сүрдэн сандарч тулалдаанаа зогсоон дутаасан газраас манай дөрвөн аянчин бас бушуухан зайлав. Дараа юу болж нутаг усандаа хүрэх эсэхийг нь хойтох хэсгээс үзнэ үү.

Хирис гэдэг амьтан маш дээр эрт цагт Монгол газар байсан нь, одоо хүртэл энд тэндгүй яс нь олддог . Улаанбаатарын хавьд  Сонгины булангаас эртний хирисийн яс олдсон удаа бий. Улирад сэрүүн учир бие нь үстэй байжээ. Хамар дээрээ нэг том эвэртэй, түүний ард нь арай бага шиг нэг эвэртэй, маш дошгин амьтан бүлгээ. Хирисийн үед монгол газар бас арслан заан гэдэг бүх биедээ урт үстэй, заан байсан нь , одоо хүртэл шүд , соёо зэрэг яс нь  олддог байсныг хуучин толь бичигт мөсч хулгана хэмээн нэрлэж, , үсээр нь юм сүлжин  нэхдэг хэмээжээ. Хуучин толь бичигт мөсч хулгана гэдгийг газар доогуур яваад, гэнэтхэн дээшээ гарч  ирвэл, салхинд цохиулж үхдэг гэж дурдсан нь , хөлдүү, цэвдэг газрын эрэг урин дулааны цагт эвдрэн , ус бороонд нурахад  маш эрт цагт үхсэн арслан зааны  хүүр гарч ирэхийг үзэгсэд арван найм- есдүгээр зууны толь бичигт тусган мөсч  хулгана мөсч хулгана гэдэг үлэмж биет амьтан, нар салхи үзээд үхчихдэг юм байна гэж хэлэлцдэг  байсан нь Монгол хуучин тайлбар тольд тэмдэглэгджээ.  Хөсрөөс олдсон тэр арслан зааны ясаар манай урчууд  сахь, хэт хутгын тээг, элдэв чимэг сийлэхэд хэрэглэдэг байжээ.  Сибирьт хөлдүүгээ бараг бүтэн шахуу хөлдүү арслан зааны хүүр олдсоныг орчин үеийн хуучин аргаар магадалбал, орчин үеэс нэгэн түм хоёр мянган жилийн өмнө үхсэн арслан зааны хүүр байж хэмээн  магадалсан байдаг учир балар эртний энэ романд өгүүлэн буй явдал, даруй түм орчим жилийн өмнөх байдал болно. Өрх гэж одоо бид өдөр гурвалжин, , шөнө дөрвөлжин  гэж оньсгонд хэлэлцдэг бөгөөд эсгий гэрийн тооно бөглөх дөрвөлжин эсгийг нэрлэдэг нь хожим хойнын утга, айл өрх , ам өрх гэдэг хоршоо үгэнд харин хуучин утгын санаа бий бөгөөд газрын өрх гэж хэлэлцдэгт мөн эртний утга нь бий. Монгол уйгуржин  үгээр өрх гэдгийг эрүкэ гэж бичдэг бөгөөд одоо бид чингэж бичсэнийг  эрүкэ гэж бичсэн үг хэмээн одооны аялгуугаар монгол үсгийн бичилгийг дууддаг болсон нь , аман аялгуунд  өрх (өрхө) хэмээмүү. Уг гарлы нь шинжилбэл , эрү- гэсэн язгуур үг нь малт- гэсэн утгатай бөгөөд  - кэ  (хэ ) гэдэг дагавар нь юм гэсэн утгатай тул, эрх гэж , уул нь малтмал юм, малтсан нүх, гэсэн утгатай, үг байж эрт балар цагийн хүн, оршин суух сууцаа анх газар нүх малтаж суудаг байсны нь заажээ. Ингэхдээ нүх малтаад, багана дээр тооно шиг юм босгож, сургааг унь тавиад, дээрээс нь модны  долон холтос, үйсээр хучиж, түүний дээрээс шороо ширэг дэвсэж, тооноор нь доошоо хүн орох гишгүүр  цавчдас гаргасан  мод налуулан тавиад, дор нь голд нь түлсэн галын утаа нь хүн орж гардаг нүхээр гардаг тийм малтмал орон сууц басныг малтмал юм гэж өрх хэмээн нэрлэдэг байжээ. Чингээд нэг тийм өрх гэр дотор суугсдыг нэг өрх гэж нэрлэн хожим айлын тоог  ч өрхийн тоо гэж нэрлэдэг болж ирээд, хожим, ангаар амьдрах байдлаас  мал аж ахуйтай болох  үеэс манай дээдэс нүхэн өрхөөс гарч гэртэй болжээ. Гэртэй болохдоо үүд хаалгатай болжээ. Чингэхэд  өрх гэдэг  малтмал орон сууц нь газар дээр босгох орон сууц  болж ирсэн учир, утаа гарах нүх, хүн гарах нүх аяндаа тусгаар болсон авч, үүд өрх гэдэг хоршоо үгэнд эрт цагт орон гэрийн орох гарах  үүд нь малтмал нүх байсны дурсгал хоцорчээ. Үүнд монгол хэлтнээс  хэрэглэсэн тэр үг хамниган хэлтэнд  одоо хүртэл үүд хаалга  өрх гэж нэрлэдэг  нь монголчуудаас маш дээр цагт тэр үг  хэрэглэн  авсныг гэрчилж байгаа хэрэг.

Чулуун зэвсгийн үеийнг дотор нь эртний чулуун зэвсэг, дундад чулуун , шинэ чулуун гэж хуваан шинжилжээ. Орос хэлнээ эртний чулууны үеийг грек үгээр палеолит гэдэг нь даруй палео гэж эртний , лит - гэж чулуун гэсэн үг. Дундад чулууны үеийг  орос номд мезолит гэдэг нь мөн грекээр  мезо - гэж дундад лит гэж чулуун гэсэн үг. Шинэ чулууны үеийг оросоор  неолит гэдэг нь грекээр  нео - гэж шинэ лит  гэж чулуун гэсэн үг  болно. Иймд монголоор  эртний , дундад, шинэ чулууны үе гэж грек үгийн утгыг монголоор орчуулж, утга нь нийтийн , үг нь монгол байвал ухахад дөхөмтэй болно. Эртний , дундад , Шинэ чулууны үе нь дэлхийн хэмжээгээр  нэгэн эрин  цагт байсан нь зарим  газар эртний чулуун зэвсгийн аргаар зэвсгээ  хийж байхад, өөр нэгэн газар дундад зууны буюу шинэ чулуун зэвсгийн шатад ороод байсан газар  ч байжээ. Монгол газар, говь хангай  аль ч нутгаар  эл чулуун зэвсгийн үлдэц нэн үлэмж үзэгдэх  бөгөөд чулуун зэв мэтийн байдал нь цахиур чулуу, галт уулын шил чулуу зэргийг чулуун хасуураар  цохин дарж, олон талтай шовгор юм босгосон зүйл Монгол газар маш элбэг тохиолддог. 

Бөөгийн шүтлэг бол  чулуун зэвсгийн үеэс үүссэн , маш эртний шүтлэг бөгөөд эртний судлалтан  эрдэмтэн,балар уагийн хүний  булш дотроос онгодын  дүрс ыаримал зэргийг  Европ, Ази зэрэг тивийн олон газар олсноос гадна, агуй, хадны хөмөг, элгэн хаданд балар эртний  хүний зурсан шүтлэгийн холбогдолтой зураг хөрөг олсон нь бас үлэмж буй. Монгол газар ч мөн  ийм зүйл арвин тохиолдох  ажгуу. Орос хэлнээ Август Буриан гэдэг Чех эрдэмтний Эртний -хүний амьдрал - Жизнь  деревного человека  гэдэг зурагтайхан номд эдгээр  байдлыг сайхан тодорхойлсныг олж үзвээс сонин бөгөөд, манай эртэс дээдэс хэрхэн амьдарч яаж аж төрдөг байсныг мэдэхэд тун хэрэгтэй сонин ном болмой.

Балар эртний хүн үхэгсдийг оршуулахдаа, амьд ахуй үеэс  хэрэглэж байсан орон сууцны үлгэрээр  нүхэн нууц ухаж, идэх, уух, юм эдлэх сав сааль, зэр зэвсгий  нь тавилцан оршуулдаг учир эртний хүний оршил газрын байдлаар амьдхар үеийн орон сууцыг гадарлан мэдэж болно. Балрын хүн юм бүхэн сүнстэй гэж боддог учир үхэгсдийг дагалдуулан  тавих  зүйлийг бас дор бүрнээ сүнс буй гэж үзэх учир, сав, зэмсэг, хувцас хунары нь хүртэл сэв шарх оруулж << алан>> , сүнсий нь эзнээ дагаж үйлчлэг гэж үздэг байжээ. Тэр эртний үзлийн үлдэц нь олон улсын ёс заншилд одоо ч бий агаад гагцхүү учир утгы нь мартаж, ёс хэмээн баримтлах зүйл цөөнгүй. Жишээ нь  бөөгийн шүтлэгт монголчууд хожим шарын шашинд орсон хойно, шарын шашны бурханы хөрөг дүрсийг он удаж элэгдэн тамтрахад  хүрвэл, даруй уул хаданд зайлуулан тавьдаг байсан нь, тахиж байсан бурхныхаа хөргийг эвдэрч тамтрахад, үхэж одлоо. Бурхан биш буг болох нь гэж дээр цагт эртний бөөгийн үзлийн үүднээс үзэж байсан ёсоор , хөрөг нь сэвтсэн бурханаа уул хаданд  аваачин  << оршуулдаг >> байжээ. Бас хүнд цай хийж өгөхдөө , хагархай аяганд  хүртэл цай хоол хийж өгдөггүй  нь  одоо бол зочин гийчин зэрэг хүнийг хүндэтгэн үзэхийн эелдэг найрсаг ёсон боловч, эрт балар цагт бол амьд хүнд цай, хоол хийж өгөхдөөэвдэрч, тамтарч , <<шарх олж>> үхсэн саванд цай хоол хийж өгөх нь  аягүй  гэж үздэг ёсноос үндэслэн гарсан ажам. Үхэгсдийг оршуулахдаа , орон сууц хийж өгдөг байсны ул мөр нь, олон улсын заншил, хэл үгэнд хүртэл, нарийн шинжилбэл бийг энд жишээлж цухас дурдвал, орос хэлнээ авсыг  бас << домовина >> буюу монголчилбол  << ганц хүний байшин, хүний орших сууц >>  гэсэн утгатай үг бөгөөд, орон сууц гэсэн дом гэдэг үгнээс үүссэн үг болно. 

Шар махчин   балрын хүн аймгийн дотор махчин бас байсны гэрч баримт, эртний судлалтан  ( орос хэлнээ архелогия гэдэг ухааны нэр нь грек хэлний  архео буюу эртний логия гэж судлал гэсэн үгээр монгол, утга нь дэлхий нийтийн  байдалтайгаар хэрэглэхэд  эртний судлал  болно ) магадлан олсон билээ. Энэ тухай дээр дурдсан  Эртний хүний амьдрал гэдэг номоос тодорхой үзэж болно. 

Гал эртний хүн тэр бүр цахиур хавиран дуртай цагтаа асааж чаддаггүй , түймтрийн гал зэргээс гал үүсгэн  манаж, аян анд явахдаа тусгай бяцхан ваар буюу чулуун хорго мэтэд авч явдаг  байжээ. Чингээд тэр хорготой галаа алдвал маш их зүдэрдэг байсан байна. Энэ тухай Францын зохиолч Их рони гэдэг хүн  Галын тэмцэл гэдэг уран зохиол бичсэн нь , орос хэлнээ  Борьба за огонь гэдэг ном болгожорчуулсан хэвлэсэн зүйл бийг сонирхогсод сураглан олж үзвээс болно. Галыг эртний хүн , чадал боловсрол нь  нэмэгдэж ирэхэд  хоёр мод хавирч  гал гаргах болж, улмаар цахиур чулуу хавирч  гал гаргах арга олсон билээ. Эртний хүний аж төрөхөд  гал нь хоолы нь болгож, биеий нь дулаацуулж, өрх гэрий нь гийгүүлж, араатнаас амий нь хамгаалах  зэргээр маш их ач тустай байсан учир , галыг нэн эрхэмлэдгийн уламжлал нь  монголчуудын гал голомтоо тахидаг эртний бөөгийн үзлийн  үүднээс галыг амьтаг гэж үзэж байсны ор үлдэц нь галыг << асаж байна , ноцож байна >> гэж хэлдэг хэллэгэнд үлджээ. Чингэхэд бид одоо  гал асаж байна, гал ноцож байна  гэж хэлэхдээ  эртний тэр утгаар нь бодохгүй болжээ. Орос хэлнээ гал асаж байгаа  гэдгийг огонь горит гэж  хэлэхдээ бидний одоо гал асаж, ноцож байна  гэж хэлдгийн нэгэн адил эртний утгыг нь мөн бодохгүй ажим. Чингэтэл, горит гэдэг нь халаад байна, цоргиж түлж байна гэсэн утгатай  үг бөгөөд халуун , халхай , халцгай гэсэн язгуур үндэс гарсан горьчий , горячо гэдэгтэй гарал язгуур нэгтэй нь эртний оросын дээдэс галыг хайрдаг , халаадаг гэдэг шинжээр нь , манай дээдэс , мод түлээ , шатах гал авалцах юманд  гал << асаж, ноцон, ноолж >> байгаа үзэгдсэн шинжээр нь асаж байна, ноцож  байна хэмээн нэрлэсэн байнам. 

Гутгаар бөлөг
Достум гель мандаа гэж , түрэг хэлтний  нэгэн аялгуугаар  - нөхөр минь, наашаа хүрээд ир гэсэн үг. Монгол нутагт эрт цагт түрэг, монгол, хамниган гурван үндэстэн байсан нь  газар орны нэр, булш , эдийн үлдэгдэл,  зэрэг зүйлээс нэн тодорхой. Бус бас овог үндэсний аймаг байсан авч, хэлний талаар эл монгол , түрэг , хамниган аймаг  харилцан ойр байсан ажээ. 

Дөтгөөр бөлөг
Хавчаахай нум сумтай болсон явдал бол, эртний хүний  аж амьдралд нэн их ач холбогдолтой  байсан бөгөөд монгол аймгийн хүн, нумыг эврээр элэг, шөрмөсөөр ары нь хийж, зүймэл бөгөөд  маш уян хатан нум хийдэг  болсон нь нумыг туйлд нь хүртэл боловсруулжээ.  Үүнд : Хор гэж сум, харвал гэсэн утгатай үг авсан учир , одооны монгол омогтон дотор  Хорчин гэж нэртэй аймаг бий нь Харвалчин гэсэн утгатай нэр ажээ. 

Тавдугаар бөлөг
Чархи гэж түрэг, монгол нийтийн үг. Оросоор кожаный лапоть гэж орчуулдаг. Нэгэн зурвас нойтон  шир , хөлийн улын хэмжээнд тааруулж  аваад, нарийн сураар хумин , хөлдөө шаахай шиг болгон тааруулж , сурын хоёр үзүүрийг борви булчин өөдөө зөрүүлэн  ороож уядаг юм. Гөрөөчин улсын өмсдөг гутал байжээ. Америкийн индианы өмсдөг нэгэн зүйл гутлыг орос европ хэлнээ  мокассин гэдэг нь даруй монголоор  энэ чархи гэдэг нэртэй дүйнэ. 

Зургадугаар бөлөг
Бай кул гэж Байгал нуурын нэр. Эртний түрэг  аймгийн хүн  Баян нуур нэр өгсөн ажээ.  Манай Хөвсгөл ч бас эртний түрэг нэр бөгөөд Кексукул  буюу монголчилбол , Хөр уст нуур  гэсэн үг байжээ. Арваннаймдугаар зууны монгол албан бичигт Хөсугул гэж байдаг нь орос жуулчин тэр үеийн монголчуудын аман  аялгуунаас сонсож, Косогол гэж тэмдэглэсэн нь  олон улсын газар зүйн зурагт орсон билээ. Хожим Хөсүгүл гэдэг нэр сунжирч , албан бичигт Хөвсгөл  болж ирсэн билээ. 

Долдугаар бөлөг
Ойн хүн  гэж балар цагт  хөвч их ойд амьдардаг  нэгэн хэсэг аймаг байжээ. Ойн аймгийн хожим бугын зүйлээс ца гэж цагаан өнгөтэйгөөр нь нэрлэсэн  буга бас оро гэдэг нэгэн зүйл буга гаршуулж, унаа мал болгосон нь одоо цаатан, оротон гэдэг түрэг , хамниган аймгийн хүн бий. Монголчууд, талын хүн асан учир , ой хөвч, хад уулын гөрөөчин хүнийг  хадын хамниган , ойн ортон гэж нэрлэдэг байжээ. Эртний хүний нийгэмлэгийн байдлаас энд товч тойм төдийгөөр , манай Азийн зэргэлдээ эртний улсын түүхнээс дурдвал, Нангиадвал, Нангиад ( Хятад) газар балрын хүний яс олдсоныг  эртний судлалтан, хүн судлалтан ( орос хэлнээ грек  нэрээр антропологи  гэдэг нь антропо -гэж  хүн, лог гэж судлалтан гэсэн утгайтай үг  болох тул , нийтийн утгатай бөгөөд эх хэлнийхээ  үгээр нэрлэвэл ,орон судлалтан  гэвэл эвтэй юм )  шинжиж үзээд, Бээжингийн хавьд олдсоноор нь латинаар Синантропус  пекинензис  гэж нэр өгсөн нь,  син гэж нангиад , антропус гэж хүн гэсэн грек үг пекинензис гэж латинаар Бээжингийн гэсэн үг. Нийлээд, Бээжингийн нангиад хүн гэсэн  нэр болжээ. Эрдэмтэн шинжлээд тэр Бээжингийн нангиад хүн гэдэг  балар эртний нэгэн зүйл хүн, таван буман жилийн тэртээ байсан хүн юм байна  гэж шинжилж, таван түм орчим жилийн өмнө нангиад газар эхийн засагт ёс дэлгэрэн хөгжиж, тариалангаар гол аж амьдралгаа хийх болсон  байна гэж шинжилжээ. Эцгийн засагт омог таваад мянган жилийн өмнө тэртээ хөгжиж, омог отгийн байгуулал, омгийн холбоо аймаг улс бий болсон гэж нангиадын түүх судлагч эрдэмтэн үзжээ. Боолын нийгэмлэг Нангиад газар дөрвөн мянган жилийн өмнө  буй болж, Сиа улс гэдэг нь даруй боолын нийгэмлэгт улс байжээ. 

Шан улс гэж хуучин монгол бичиг зохиолд гардаг нангиадын  нэгэн улсын үед хүрэл зэвсэг үүсэн гарсан гэж магадлан мэджээ. Тэр эртний Шан улс болбол манай он тооллоос өмнөх 17 -гоос наашлан 11  дүгээр зууны үес хүртэл байсан улс ажээ. Монгол бичигт байлдааны улс гэж нэрлэдэг нангиад улсын үед төмөр зэвсэг үүсэн гарч , боолын нийгэмлэгт улс аажмаар  феодалын нийгэмлэгт  улс болж эхэлсэн байнам. Байлдааны улс гэдэг нь манай эринээс өмнөх 475 оноос наашлан  221 он хүртэл байсан улс болно. 221 онд Цин улс хүчирхэг болж, тэр Цин улсын хуанди  хаан, умар зүгийн , нүүдэл аймгаас хамгаалан зах хил дээрээ нангиадын түмэн газрын урт цагаан хэрэм босгосон билээ. Тэр Цин улсын нэр нь алдаршиж , Энэтхэш  улс, Нангиад Хятадыг их Цин улс  гэж нэрлэснийг монгол бичиг судрын хилэнд  Махазина, Махазинын  орон гэж нэрлэдэг болсон яруу найргийн нэр болж ирсэн нь Английг Орос зэрэг Европ улс  яруу найргийн хэлнээ Будант Албион гэж , Грекийг  Эллада  гэдэгтэй адил болжээ. Англиар Нангиадыг Чайна, Германаар Хина, Францаар шинэ гэдэг нь Цин улс гэдгийн Цин гэдгийг латинаар бичсэн  ц үсгийг  ч, х, ш зэргээр дууддаг  уламжлалын үүднээс нэгэн нэр олон дуудлагатай болж ирсэн байна. 

Гэнд бар гэж эр барыг нэрлэдэг.
Хутган соёот бар  гэж балар эртний нэгэн зүйл  одоо сөнөсөн бар
Орос хэлнээ Махайрод бас саблезубый , тигр гэдэг

Наймдугаар бөлөг
Үхэр гөрөөс гэж эртний зэрлэг үхэр монгол бичгийн сонгодог хэлнээ  гөрөөс гэж аливаа зэрлэг ан амьтныг  нэрлэдэг учир , зэрлэг хүнийг  хүн гөрөөс, зэрлэг үхрийг үхэр гөрөөс, зэрлэг тэмээг тэмээн гөрөөс  гэх зэргээр нэрлэдэг бөгөөд , энэ хүү зэрлэг гэсэн утгаар барыг ч бас гөрөөс хэмээмой.

Есдүгээр бөлөг
Муу өвчин  - балар эртний хүн, элдэв өвчнийг чадахгүй бөгөөд үүсдэг учры нь үл мэдэх тул , халдварт зарим тахал, өвчнийг тусгай эзэнтэй юм гэж боддог байсны үлдэгдэл улс бүхний аман зохиолд гардаг бөгөөд бөөгийн шүтлэгэнд тэдгээр өвчний эздийг аргадах  засал хэрэглэдэг  байсны олон улсын угсаатны зүйч эрдэмтэн тэмдэглэжээ. 

 
Арван зургадугаар бөлөг
Минаа гэж нэгэн зүйл ташуурын нэр. Бас малиач гэдэг. Монгол сонгодог бичгийн зүйлд минага  гэж хуучин сударт бичигдсэн үзэгддэг.
Маниач  гэж ташуурч гэсэн бөгөөд эрт дээр цагт хэц хэнгэрэггүй бөөг маниач гэдэг байжээ. 
Ховос гэж монгол бичгийн сонгодог хэлнээ хобусун гэж судар бичигт гардаг үг . хогусун гэдэг үг  энэ хобусун гэдгийн б нь  г болж , хогусун гэдэг нь хожим хоосон гэдэг үг болж, хоосон сан, хөндий хоосон,  гэх мэтэд хэрэглэдэг  болсон аваас, хобусун гэдэг нь аман  хэлэнд ховос болоод, , уг утга нь хоосон гэсэн тул , үнэндээ байдаггүй , хий хоосон санааны юм, бодьгүй, биегүй, хоосон юм гэсэн утгаар хүний оюун сэтгэлийн нэгэн зүйл чадлыг нэрлэх нэр болжээ. Тэр чадлыг Европ нар  грек хэдээр хипнос, гипнос гэж нэрлэдэг нь уг грекээр даруй нойр  гэсэн үг. Монголоор ховос гэж нэрлэсэн нь  зүүд , нойр биш боловч хоосон юм гэж утга учры нт сүрхий гаргасан , туг ч гүн учиртай  нэр тул, хүний сэтгэлийн тэр чадлыг монголчууд эрт дээр цагаас танин  мэдэж, гадаадаас нэр зээлдэж , бусад аймгаас сурч авсан зүйл биш  гэдгийг шинэ ховос гэдэг нэр үзүүлж байгаа нь , монголын  соёлын түүх судлах хүнд сонин юм байгаа юм. 


Арван долдугаар бөлөг

ШАВАРЧИН ОТОГ

Өргөн мөрний эргэнд хүртэл тулсан хадан хошууны өвөр талд жалгатай бөгөөд тэр урт жалгын хоёр талаар нь шар наанги шорооны судалтай. Жалгын адагт хэдэн том хавтгай ургаа чулууг өндөр иштэй өвс эмжин ургажээ.Хөх цөцгий  нэг чулуун дээр нь суугаад , хошуугаа цэвэрлэж байтлаа, гэнэт зогсоод  ямархан нэг юмны чимээ дуулсан мэт чагнасхийтлээ цөгцгөнөн  хэд үсрээд нисэж, амьтан айсуйн дохио чимээ өгч  доошоо  дээшээ дэгдэн нисэв. Чингэтэл, хүний дүнгэр дүнгэр хэлэлцэх анир дуулдаж, зарим нь модон малтуур, зарим нь бор гөрөөсний арьс туламлан өвчиж борвитой юм барьцгаан, саарь сармай өмдтэй, хөгшин залуу хэдэн эмэгтэй тэр хэдэн чулуу зүглэн гарч ирлээ. 
- За ,  малтууртай нэг нь наашаа эгчмэд эмгэн нь хэдэн залуу эмэгтэйг дагуулан, шар наанги шорооны судал тийш дагуулан аваачаад , эндээс шороо ав гэж  заагаад, нэг том хавтгай чулууны дэргэд очиж, дээр нь гарч суув. Ухсан шар наанги шороог дээлтэй  нэг нь дээлийнхээ хормойгоор , дээлгүй нэг нь адсагаар дамжилж,  тэр эгчмэд эмгэний сууж байгаа хавтгай чулуун дээр захаар нь цувуулан асгаж эхлэв. Тэгээд дараагаар нь голд нь асгасныг эмгэн сайхан тэгшлээд , дахин захаар нь цувуулан асгуулаад , борвитой эмэгтэйчүүдийг  усанд явуулж, тэр наанги шар шороог сайтар чийгтүүлж, нилээд хэдэн борви ус хийлгэв. Тэгээд нэг уутнаас шөрмөсөн чулуу гаргаж, хэдэн охидоор сайхан нүдүүлж, мяндас шиг урт ширхгий  нь шороо чулуунаас ялгуулаад, тэр дэвтээлгэж байгаа шавартаа хийж, хэдэн эмсийг одоо шавраа  зуур гэхэд нь сармай өмднийхөө шуумгийг дээш нь шуугаад хөлөөрөө гишгэн зуурч эхэллээ. Тэр зууран нухаж байгаа шаврын хажуу дахь нэг давхар хар чулуун дээр өнөө эмгэн, дороо нэг адасга дэвсэн суугаад, энд нь ус нэм, тэнд нь шорооноос нэм гэж зааварлан удирдаж, хашир нүдээр тэр хэдэн эмсийн ажиллаж байгааг хааяа хааяа харж, шавар гишгэн зуурч ядарсан нэгий нь усанд явуулж, ээлжлүүлэн ажиллуулж байв.
- Одоо цагаан элснээс тэгшхэн холь гэхэд нь хоёр эмэгтэй  нэг нэг борви бүдүүн цагаан ширхэгтэй  элс жигдхэн асгаж, гишгин зуурагч эмэгтэйчүүд, шөрмөсөн чулууны мяндас шиг ширхэгтэй наанги шороог элстэй сайтар нухлан гишгилж, хүрэн бор царай биед нь хөлс цувран орж, нилээд ядарсан шинжтэй боллоо. Өнөө нухаж байгаа шар наанги шороо ч, чийрэг  эмэгтэйчүүдийн хөлд нухуулсаар, наранд гялалзсан  бор шар сайхан зуурмаг боллоо. 
- Одоо барьж эхэлнээ гэж хэлээд, сууж байсан чулуун дээрээсээ эмгэнийг бууж ирэхэд, шавар гишгэж байсан эмэгтэйчүүд, хөхөн сордог шавраас хөлөө сугалан, мөрний усанд очиж хөл гараа угаан сэрүүцээд, шавар сав барих ажлаа эхэллээ. Нухаж зуурсан шавраас хүн бүр нэг нэг бөөн шавар хоёр гараараа татаж аваад, урдаа тавьж, нарийн ширхэгт торгон элснээс хүн хүн овоолж, хоёр хүн дундаа нэг шавар аяга ус тавилаа.Чингээд, эгчмэд эмгэний эхлэхийг хүлээн сууваас , амирлангуй  тайван царайтай, цэцэн сайхан харцтай тэр эмгэн, нэгэн хэсэг чив чимээгүй сууснаа, хоолойгоо засаад :

Сээ - эг сэ - э - э -г сээг
Наран сая мандужуу,
Навчис сая дэлгэрчүү,
Саран сая мандужуу,
САйхан цэцэг дэлгэрчүү,
Усны хүү мэлтийжүү,
Уулын хүү шовойжуу
Газрын хүү шарлажуу,
Галын хүү улайжуу,
Хүний хүү хүрэн царайлажуу,
Хүдэр идэр болохын
Илэр балар цагаасуу
Идээн ундааны савыг
Нартай өдөр сонгожуу
Наанги шороо зуурчуу,
Эртэс дээдсийн ёсоор
Эмс охид нийлжүү
Арван хуруугаар барих уу
Амсартыг бүтээдэг билээ
Орон дэлхийн эзэд
Олон буурал аав ээж
Тамир сайт охидынхоо
Тааруулан зуурагсан
Чадал сайт үрсийнхээ
Чамбайлан элдэгсэн
Өөхөн мэт гялалзагсан
Өнгөтэй шар шавраар
Цав үл гарах
Цахиур мэт бат
Галд шатаахад
Гав гарахгүй
Эзэндээ ээлтэй
Эдлэгээ бөхтэй
Айлд хэрэгтэй
Амсарт нэртэй
Сав гэдэг
Сайхан хэрэглэл
Хийх гэж зорьж
Хичээж байгаа
Үрэс  биднээн өршөө
Үйлсийн маань  урагштай
Баригсаны маань
Бат бэх болгоо

Гэж тамалан дуудаад , өөх махны зүйлийг  дээш доош нь , дөрвөн зүг цацаад, зууосан шавраас  нэг атга авч, савын ёроолд хийгээд, бас нэг хэсэг шавар хоёр алган  хоорондоо өнхрүүлэн, урт нарийн гэдэс шиг юм болгоод, түүнээ шавар ёроолд наалдуулан илж, бас нэг хэсэг шавар урд адил алган хооронд өнхрүүлэн, түрүүчийн шавар шавар цагираглан наалдуулсан дээрээ залгаад, хуруугаа устай саванд дүрж, тэр цагриглан наалдуулсан шавраа  гадна дотноос нь илэн засав. Бусад эмэгтэйчүүд бас тэр эмгэний нэгэн адил шавар барьж, урьд тийм сав барьж үзээгүй ганц нэг залуу охид, чаддаг нэгнийхээ дэргэд ажиглан харж зуурсан шавраас дөхүүлж байв. Эгчмэд эмгэн маш чадамгай тул , шавар цагираглан нааж, гадна дотноос нь усанд дүрсэн  нойтон хуруугаараа  илэн барин зассаар төдхөн нэг хөөрхөн шавар ваар хийгээд, дэргэдэх хавтгай чулуун дээр хатаах гэж тавиад, бусад эмэгтэйн хийж байгаа том жижиг аяга ваарын хэлбэрийг ингэж зас, тэгж  шавраа цагираглан наалдуул, дотор талаас нь ингэж хэлбэж, үзэмжтэй болго гэж зааварлан, огт сав барьж үзээгүй охидыг  бас шавар бариулан урамшуулж, аятайхан зааж хэлж өгөхөд нь тэд нь их л баяртай, хичээнгүйлэн барьж эхлэв. Чингээд, том жижиг хэд хэдэн ваар шавж гүйцсэнийг шалгаж үзээд, тэр эгчмэд эмгэн, нэг үзүүр нь хавтгай иртэй, нэг үзүүр нь бөөрөнхий ясан савх бариад, савын амсрыг тэгшлэн засангуут, тэр ясан савхаараа  нойтон шавар ваар саванд ясан савхын хавтгай бөөрөнхий хоёр үзүүрээр  нь хээ дарж чимэхдээ :
- Энэ хээний утга учрыг та нар тогтоо. Энэ бол эзэнд нь блзийтэй хээ юм. Аяга саванд хийдэг ёстой юм гэж урьдын улс заадаг асан. Аяга сав хийж  сурахдаа, эзэнд нь ээлтэй хээгий нь яаж хийдгийг ажин сурцгаа. 
Энэ бол мангина, сонгино дарах саванд хийдэг хээ. Хонох өнжих хоолны савын амсар бөөрөнд нь ийм хээ хийдэг юм. Ховдог хомхой муу сайн өлөн  ада анахай, бузар хэлээрэй шөнө хоол долоож бузарлахгүй гэж өтгөс дээдэс, ийм хээ гаргаж бай гэж захидаг  асан. Бузраас хамгаалдаг хээ энд ингэж гаргадаг юм. Та нар сайн тогтоо. Урьдын улсын журам, эртний эмгэдийн ёс. Нас бага,  нар эрт та нар  шавар нухаж, сав хийх цаг олон тохиолдох бий. Эзэндээ ээлтэй, отог олондоо өлзийтэй сайхан сав хийж сурагтун  гэж заахад нь, залуу эмэгтэйчүүл маш  хичээнгүйлэн  сонсоцгоож, эмгэний заан үзүүлж байгаа ээлтэй өлзийтэй хээг хийсэн савандаа ясан савхаар шахан дарж үзэв. Ээлтэй хээ, өлзийтэй хээ, савын сахиусан хээ гэж ийм гурван зүйлийн хээ байдан. Зарим саванд гурвуулы нь хийдэг ёс бий. Тэгэхдээ амсар хавьд нь ойр сахиусан хээ хийж,  бузар хэлтэй юм сав өөд асан авирах, өнгийн долоохыг хавьтуулахгүй болгодог юм. Бас савын амсрыг ингэж чимхэж, шүдэн хээ гаргавал, муу юмны хэлий нь тас хэдэрдэг юм гэж эгчмэд эмгэн эртний ёс зааж, сав ваарын зүйлд хийдэг хээ угалз нь, цөм дор бүрдээ учир утгатай байгааг шаварчин залуу эмс охидод тайлбарлан хэлж, цагриглан барих шаврын бүдүүн нарийны хэмжээ  ямар байвал тохиромжтой болохыг залхуугүй  зааварласаар, том жижиг ваар, их бага аяга сав хийж гүйцээд, нар салхинд тэгшхэн эврээв.  Тэр завсар хэдэн эмэгтэйчүүд , түрүүн базааж түүсэн хуурай бургас, тэвэр тэврээр авчраад, эгчмэд эмгэний заавраар тэгшхэн өрж, ваар саваа түлэх гал асаахад бэлдлээ. Чингээд эгчмэдийн заавраар өнөөх ваар аяга саваа шалгаж үзээд, наранд халсан  хавтгай чулуун дээр шатаахын өмнө өрөөд, гал асаах боллоо. Эгчмэд эмгэн, цахиур хавирч, цагаан түрүү цэцгээр хийсэн ууланд оч тусмагц, уулыг цагаан хялганаар ороон дэвж, гал асаагаад, нэг хэсэг бүдүүн шиг түлээ хийлгэж, ваар сав тавих цог гарахыг хүлээн суув. Тэр завсар эмэгтэйчүүд, хуучин ваар гал дээр тавьж, гурын хааг чулуун хутгаар чадамгай эвдэж, нуурын бор давс, уулын сонгино хийгээд, хатаамал мөөг нунтаглан  нухаж, цулхирын үр хийж, тун аятайхан үнэр  ханхалсан шөл чанаж, махаа шүрхий шиг байгаа тун сайхан амтан дээр нь гаргаж, тэвшинд хийгээд, эгчмэд эмгэний өмнө тавив. Эмгэн дээжий нь  галд өргөөд, дөрвөн зүг цацаад, бас нэгэн чимх өөх  мах хойш  тавиад, бусды нь нөгөөдүүлдээ  аятайхан хувааж, бүгдээрээ амтархан  идлээ. Эгчмэд эмгэн, наранд нилээд эвэрсэн  ваар савыг нэг нэгээр нь  шалгаж үзээд тэгшлэн зассан цог дээр тавьж, тал талаас нь бургас тэгшхэн өрүүлээд, болсон идээнийхээ дээжийг галд өргөн тамлаж дуудсан нь :

Сэ - э -эг, сэ - э -эг, сээг
Цахиур чулуун эцэгтэй
Цагаан хялгана эхтэй
Өөхөн тосон  идээтэй
Өрвөлзөгсөн дөлөн үстэй
Өнгөт улаан нөлөөн царайтай
Очит гялалзагсан мэлмийтэй
Од галын эзэн сүрт эх ээ.
Цолмон их цолоор чинь цоллож
Цомцойн сууж, айлтган дууднам
Нэрлэм их нэрээр чинь нэрлэж
Нэвсийн сууж, тамлан дууднам
Нартай сайхан энэн өдөрүү
Наанги шороо  нухан  элдэжүү
Арван хуруугаараан арчижуу
Аяга сав барин бүтээжүү
Ээлтэй хээн өлзийтэйн угалзуу
Эзэнд нь ивээл болтугай  гэжүү
Уридас дээдсийн журам ёсооруу
Урлан хийжүү, тамлан дуудажуу
Цэлмэг тэнгэрийн наран салхиндуу
Цэгцлэн өрөжүү, цэвэрлэн тавьжуу
Чангыг сул болгогч  сүржинтэй
Сулыг чанга болгогч чадалтай
Хатууг зөөлөн болгогч идтэй
Зөөлнийг хатуу болгогч эрдэмтэй
Од галын эзэн сүрт эхийн
Оволзогсон улаан хормойдуу
Дэс дэсээр нь өрөн түшүүлэгсэн
Дэлгэр олон энэ ваар савыг
Хагарашгүй хатан бат болгожуу
Эвдэршгүйн  эрхэм бөх болгожуу
Аман хишиг зузаатын аяга
Сайхан санаатын сав таваг
Хоол элбэгтийн хайви тогоо
Идээ сайтын  дүүрэн аяга
Санаа сайтын дүүрэн тогоо
Сайхан нөхөртийн  сав болгон
Галын эзэн сүрт эхийн ээлээр
Гав гарахгүй бамт савын хишиг
Уугаад байхад  ёроол цухуйхгүй
Ундармал аягын хишиг гуйнам
Утгаад байхад ёроол цухуйхгүй
Уудам тогооны хишиг гуйнам
Уудлаад байхад ёроол цухуйхгүй
Улам дүүрэх ваарын хишиг
Улирлан гуйжуу, дахин суунам
Гуйсны минь гуйвалтгүй бат
Айлтгасны минь айлтгүй бат
Бодсоноос булиу,
Санаснаас илүү болгож хайраал
Өршөөж хайраал
Сэ -э -эг , сэ - э - эг сээг
Цахиур чулуун эцэгтэй
Цагаан хялгана эхтэй
Өөхөн  тосон идээтэй
Өрвөлзөгсөн дөлөн үстэй
Өнгөт улаан нөлөөн царайтай
Очит гялалзагсан мэлмийтэй
Од галын эзэн сүрт эх ээ
Цоллом их цолоор чинь цоллож
Цомцойн сууж айлтган дууднам
Нэрлэм их нэрээр чинь нэрлэж
Нэвсийн сууж , тамлан дууднам.

гээд  галд өөх тос цацаж мөргөөд, хуурай бургас галд нэмүүлэн, ваар савыг тал талаас нь тэгшхэн шатаагаад хөрхий нь хүлээн сууцгааж байтал, нэг эмэгтэй усны зүгээс гүйн ирж :
- Мөрөн өгсөөд хоёр үйсэн завь айсуй. Таван хүн сууж яваа бололтой гэхэд нь ,
- Үйсэн завьтай гэвэл , их ус дагуу нутагтай улс байна. Байкул их далай  ээжийн хүн байж болох магад.Тэгвэл манай махан төрөл  Ихэрэсийн хүн ч байж болзошгүй. Юу ч болсон  ойртохыг нь харзнаж  үз дээ , хүүхээ. Гээд эгчмэд эмгэн , улайссан ваарын гал, нойтон бургасаар засаж, амарлингуй  царай  нь маш төв, айван тайван тул, анх баахан цочисхийсэн эмэгтэйчүүдийн дотор нь онгойгоод, айсаж  буй үйсэн завьтныг  ажих гэж бүгдээрээ одоцгоосонд  - айх аминд тустай. Ил битгий цухалзаарай гэж захиад , ганцаараа үлдмэгц, царайд нь баахан зовуурын шинж  мэдэгдэвч юу болохыг хүлээн, галаа засан тааруулж суув.Ваар саваа мөрөн голын захад хэзээнээс шар наанги гардаг газраа шөрмөсөн чулуутай нухаж элдээд ваар саваа хийж байсан  эдгээр эмэгтэйчүүд , Дархас ясны Шаварчин отгийнхон бөгөөд, эрэгтэйчүүд нь гөрөөнд гарч, эмс нь тэр өдөр сав хийж шатаан бэхжүүлж байсан байжээ.  Эгчмэд эмгэнийг галаа засаж, сураг чимээ хүлээн суутал, усны захаас нэгэн эмэгтэй  хүрч ирэн, эмгэний зүг өгүүлрүүн :
- Танихгүй нэг чийрэг эр, нэг залуу хүү, бас хоёр танихгүй хүн, нэг хойшоо хараад суусан хүнтэй хоёр  үйсэн завь тун ойртлоов шүү. яахав? гэтэл, хойноос нь бас нэг эмэгтэй хүрч ирэн,
- Манай Цахиурчийн отгийн Погдоон ах, хоёр танихгүй хүнээр дамжуулан,  завиас буулаа. Бас хоёр танихгүй хүн завиа бургаснаас уяж байна гэхэд нь эгчмэд эмгэн хоёр эмэгтэйг дагуулан мөрний зүг яаран одлоо. Усны захад, бургас улиасанд биеэ далдласхийн очиж харваас  ваарчин эмэгтэйчүүд, завиар ирэгсдийг хэдийн тойрч, айх эмээх байдалгүй, харин ч тэр ирэгсдийн нэгийг газар суулган тэнхрүүлж байгаа бололтой. Эгчмэд эмгэн яаран урагш давшиж, ирэгсдийг ажин харваас, хоёр нь ойн хүний шинжтэй, онигор нүдтэй  догшин  харцтай  улс. Нөгөө хоёрын нэг нь хижээлхэн боловч сүрхий чийрэг байдалтай. Нүдний харц нь цэцэн талбиун дэргэд нь нүдэндээ галтай, нүүрэндээ цогтой  чамбай залуу хүү.  Газар сууж байгаа нь  Дархас ясны цахиурчин отгийн  Погдоон өвгөн ажээ. 
- Холоос яваа бололтой алсын аяны  та нар замдаа сайн явж ирэв үү ? Аль усны ямар ясны хэн гэдэг вэ, та нар ? . Хэт зориг хэнд вэ ? Хэрэг зориг юунд вэ ? гэж амар мэндий нь мэдэхэд , тэр ирсэн хүний ахмад нь найрсгаар инээмсэглэн өгүүлрүүн :
- Аян замдаа азтай мэнд явж байна. Унасан газар угаасан ус  урд зүгт тун холоо. Миний  бие Чонос ястай Шонхолой гэдэг. Энэ миний хүү Залуудай гэдэг. Манай хоёр нөхөр  ойн улс, Хумка омогтойн. Энэ нь  Үхүү, тэр нь  Гекүү гэдэг нэртэй. Залуудай бид хоёрыг  Ихэрэсийн Бух өвгөнийг Байкул нутагт хүргэх замд нийлсэн хоёр нөхөр маань гэхэд, эгчмэд эмгэн :
- Тэли, тэли, Ихэрэсийн сураггүй болсон Бух өвгөнийг нутаг усанд нь хүргээд буцаж яваа улс юм бий та нар . гэхэд нь Шонхолой, найз Бух өвгөний нь таньдаг хүн дайралдахад гайхан баярлаж,
- Ихэрэс ястан Бух өвгөнийг таньдаг хүнтэй санамсаргүй  дайралдахад сонин сайхан байна. Гэхэд нь эгчмэд эмгэн :
- Урт хөлтэй гөрөөчин маань  Ихэрэсийнхэнтэй хамт агнадаг цаг ч бий . Манайхантай махан төрөл , ураг барилдсан ястан юм даа. Та Ихэрэс хүний идээ ундаагий нь амсахдаа, манай дархас ястны  Шаварчин отгийн бидний хийсэн бөх голтой ваар саваас идээ унды нь амссан ч байлгүй. Загасны нуруун хээтэй ваар сав дайралдав уу ? манайхны саванд тийм тэмдэг байдаг юм гэхэд нь Шонхолой :
- Дайралдсаан. Танайхны урлан бүтээсэн урт наст сав юм бий  гэхэд  нь эгчмэд эмгэний царайд тэр үг сонсоод бахархан баярласан шинж мэдэгдэж, гараараа газар тулан сууж байгаа хүний дэргэд очиж, 
- Погдоон дүү яачих нь энэ вэ ? гэхэд нь чихээ тас татуулсан шарх нь өвс навч наалттай, ам нь муруйн, хацар хавдсан Погдоон үг хэлэхэд тун зовлонтой тул, талт мөлт өгүүлрүүн:
- Цахиуртын аманд  Дүлхижегт алуулан алдлаа, эгч минь. Аз дайрч эдэнтэй тааралдаад амь гарлаа гэж Шонхолой нарын зүг толгойгоо дохисхийв.Эгчмэд эмгэн, Погдооны шархыг байцаан үзээд, Шонхолойн зүг хандаж өгүүлрүүн :
- Манай их отог гэдэг Цахиурчны  огдоон дүүг тун сайхан аргалжээ. Шархын халуун болдгийн даваан дээр та нартай дайралдаж,  амь гарсан хүн байна. Ота өвс таньдаг сүрхий оточ хүн та нарын дунд яваа юм байна. Бодвол та байлгүй дээ ? гэж Шонхолойгоос асууваас би  эмт өвс бага зэргээр  танина гэж хариулав.
- Холын аяны та нар манай отогт хэд хонож, гарынхаа чилээ хөлийнхөө хөшөө гаргагтуй. Урин дулааны цаг, унд хоол элбэгтэй үеэр тааралдсан тань таатай сайхан байна. Зүсээ танилцаж сайхан үгээ ярилцъя. Аялгуу ондоо боловч хэлээ мэдэлцэх улс байна та. Хүүхээд,  Погдоон ахыгаа аятай сайхнаар түшин дамжилж,  отог дээрээ аваачигтун. Энэ холын аяны хүний завийг нь  аятайхан нууцгай газар алдуулахгүй бөхөөр торгож тогтоогоод, буулгах юмыг нь буулгалцан отог дээрээ хүргэж өгөгтүй, хүүхээд. Марал, Мэгж та хоёр энэ ваараа хашраараа сахин үлдэж аргалаарай. Би отог дээрээ очиж, Погдоонд тэнхэл өвсний ундаа хийж аргалсуу гээд, Шонхолой, Погдоон сэлтийн хамт отгийн зүг  алхав.


Отгийн буудалд хүрэх үес наран бараг жаргаж, мөрний зүүн талын сүрлэг сайхан уулсын оройд улбар туяа нь тусавч, мөрний баруун талын өндөр уулын ширэнгэ модны захад хэдийн бүрэнхий болж, үдшийн бүрийн сэрүүн амьсгал татав. Эмэгтэйчүүд галаа түлцгээж, эргийн дагуу тавьсан ходоод гэдэг өөшнөөс хэдэн том хилим, загас дамжилан авчирцгааж, ногоо давс найруулан , тун аятайхан хоол хийж байнаа нь дөрвөн аянчны шүлс гоожмоор  таатайхан үнэр ханхлав. Отгийн эмэгтэйчүүд, холынхоо зочинд хоног засаж, хоёр хэсэг газар шөнийн чийг шүүдрээс хамгаалах налуу тал саравч хийж шилмүүст мөчир, долон холтсоор хучаад , дор нь шилмүүст мөчир дээр  тургийн арьс дэвсэж өгсөн билээ. Погдоонд бас хэвтэн амрах газар засаад, аятайхан түшиж хэвтүүлээд, отгийн эгчмэд, босоо вааранд амны цангаа гаргаж, тэнхээ оруулах өвс цэцэг найруулж ундаа хандлаад, шавар аяганд аягалуулж, гийчиндээ бариулаад, Погдоогд бас тусгай нэг ханд хийж уулгасан билээ. Дөрвөн аянчин, тэр урьд амсаж үзээгүй хүрэн өнгөтэй, сонин сэвүүн ундаанаас нэжээд, хошоод аяга уунгууд, бие сайхан талбиун хөнгөн болж барьснаа балба, хүрснээ хүү татмаар бяртай болсон,  хөл - үсрэн дэгдвэл ургаа модноос  дээхнүүр, нүүгээ үүлнээс доохнуур, дэгдэн дүүлмээр санагдсанд  ямар сонин ундаа вэ ? гэж их л гайхаж, Погдооныг харваас  ангаа гаргаж, амь залгуулдаг ундаанаас нэг аяга уугаад цуцаж алжаасан нь нэг мөсөн  үгүй болж  өөдөө өндийн суугаад, нүд нь галтай болж, царайд нь өнгө ороод  шарханд нь цэцэг үндэс хандалсан эм түрхэж өгсөнд , өвдөх хавдах нь нэг мөсөн дарагдав. 
- Эгчмэдийнхээ эмийн ачаар дотор минь онгойж, зангирсан гол минь тавигдлаа. Ачтай болдоо эгчмэд эмгэн минь. гэж Погдоон, тэр шаварчин отгийн эгчмэд эмгэнийг нэрий нь  үл нэрлэн хүндэтгэж тал өгөөд - омог нэгтэй бага отгийнхоо та нартай  энэ дөрвөн айлчны ачаар уулзлаа даа. Цахиуртын аманд зэмсгийн цахиур авах гэж Онгоодой бид хоёр дагалдан суралцах хоёр залуутай, бас цахиур таньдаг хоёр сайн дархантай хүрч очоод амын эзнээс цахиурын  сайныг гуйж, цацан өргөдөг юмаа өргөөд чулуу түүж байтал, олон Дүлхижег гэнэт биднийг дайран халдаж, хоёр сайн залууг маань тэнд нэг нэг Дүлхижег дэрлэн уналаа. Хоёр цахиурчин маань ч тэнд хоцорлоо гэж үхэгсдийн нэрийг нэрлэхээс цээрлэн, бас үхсэний нь  " хоцорлоо " гэж нас эцэлснийг заан хэлжээ. 
- Юутай ёсон бус вэ ?  Цахиуртын аманд Дархас Дүлхижег хоёр ястан, хэзээнээс нааш  цахиур авч, хэн хэндээ саад хориг хийдэггүй тангарагтай шүү дээ. Юутай ёсон бус вэ гэж Бага отгийнхон, Погдооныг тойрон сууж, сонсож сууснаа, Дүлхижегийн гэнэт дайран халдсаны нь  сонсоод тэсгэлгүй хорсон жигшив.  Погдоон " хоцорсон " нөхдөө Дүлхижегтэй тулалдсаны нь нүүр гарын хөдөлгөөнөөр дүрслэн, сэтгэл маш хөдөлсөн байдалтайгаар ярьж, Бага отгийн олон үгий нь сонсон " хүүш, чаа бас " гэж дуу алдацгаан, өөрсдөө тэр гэнэт, дайрсан Дүлхижегтэй дайралдсан  юм шиг харцгаав. Погдоон гэнэт аврага их могой дайран орж, Дүлхижегийг гэлмэгдүүлсэнд , машид эмээж, сандан мэндэн тархан тутаасанд , чихнээсээ цус гоожуулан гүйсээр усны захад мэдээ алдан унаад , юу ч болсныг мэдсэнгүй, хичнээ ч болтол чингэж үхэх сэхэхийн хооронд тарчилснаа мэдсэнгүй. нэг ухаан ороход, хэдэн танихгүй хүн тэнхрүүлж байсан нь манай энэ зочин байлаа гэж ярьж байтал модон дотроос арваад том нохой  гүйн гарч ирсэн нь босоо зарим нь дөрвөн нүдтэй  шар халтар сүрхий өргөн хэнхдэгтэй ,  гялалзсан цагаан соёотой  бөгөөд, сургуууль сайтай бололтой.  Гарч ирээд хамаагүй давхихгүй, хүний хөлд орооцолдохгүй, маш журамтайгаар явж, отгийн эмс охид , өвгөд өтгөс, балчир хүүхдийг хүртэл сүүлээ үарван үнэрлэсээр, дөрвөн аянчны дэргэд нь хүрч очоод хар хоншоороо хөдөлгөн шиншээд хүний хөлөөс зайд газар нэг хоёроороо хэвтэв. 
- Манайхан гөрөөнөөс айсуй гэж, отгийнхон, тэр нохойн давхиж ирсэн зүг байн байн харваас модон дунд хүний дүнгэр дүнгэр хэлэлцэх чимээ сонсдож,  арваад  чийрэг эр, хоёр хүнийг хүзүүнээс нь  сураар холбоод  нэг нэг бор гөрөөс бөгтрүүлэн  гарч ирэв. Ирэгсдийн нэг нь Погдооныг харангууд дэргэд нь гүйн очиж, сөгдөөд, гары нь илэн,
- Ахынхаа улаан царайг дахин олж үзэх юутай сайхан, юутай сайхан  гэхэд нь Погдоон ч бас баярлан ,
- Дүү минь  амь мэнд гарч, дүү минь амь мэнд гарч , гэж толгойгий нь илэв. Чингээд тэр залуу босоод, отгийн эгчмэдийн зүг хандаж, маш хүндэтгэсэн байдлаар
- Эгчмэдийн эсэн мэндийг асууя, гээд  олны зүг отог олны мэндийг асууя гэхэд эсэн эсэн гэж хариулцгааж, отгийн эгчмэд :
- Онгоодой чи хаанаас  манайхантай нийлэв ? гэхэд, тэр залуу өчрүүн :
- Гурван Дүлхижегт баригдаад, туугдаж явсаар Тавьцийн өндрийн тэнд нийллээ. Нохойтой төлөөдөө, намайг салгаж, энэ хоёрыг барьж авсан шүү гэж тэр хоёр олзын Дүлхижег заалаа.
- Отгийн өтгөс, тэр Дүлхижегийг өмнөө зогсоон, отгоосоо анх хэн тэргүүлж хэн хэнтэй гарсныг асуув. Насан арай ахмад Дүлхижег нь бага отгийнхны өтгөс  залуус олны царайг  хялав хялав харан өчиж, Крагөс бөөтэй явсан гэхэд нь нэг өвгөн Крагөс гээд урдаа нэг чулуу тавилаа. Тэгээд, бас хэнтэй явсан бэ ? гэж асуун , явсан хүний тоогоор нэг чулуу өрж, Дүлхижегийг одоо гүйцлээ гэхэд нь өрсөн чулуугаа заан  хэн хэн явсан бэ ? гэж дахин лавлан бүртгэвээс анх хэлсэн дэс дараагаа огт алдалгүй , чулууг хуруугаараа заан , тэр тэр гэж түрүүн  хэлсэнтэйгээ ширхгийн зөрөөгүйгээр тоочихдоо энэ аврага могойд амь алдсан энэ үхсэн, энэ үхсэн, энэ би, энэ миний нөхөр гэж дэргэдэх нөхрөө толгой дохин зааж гүйцэв. Отгийн өтгөс, үхсэн Дүлхижегийн тоогоор нэжээд чулуу хассаар  эцэс сүүлд  хоёрхон чулуу үлдсэнд , нэр тоо дүйлээ. Анх гарсан хүнээс энэ хоёр л үлдээд байгаа юм байна. Хэл хүргэж завдаагүй болох тул эднээ яасныг  Дзлхижегүүд мэдээгүй байгаа юм байна. Манай Дархасын  дөрвөн хүн эдэнд амь алдсан гэж үхсэн  Дүлхижегийн  тоогоор овоолсон чулуунаас дөрвийг хасаад, цаана нь үлдсэн чулуу харж, - хохирсон хүнээр Дүлхижег илүү  боловч ёсон бусаар халдсан тул, бид - дөрвөн хүнийхээ амь нэхэх ёстой  биздээ ? гэж олны зүг хандан асуув. 
- Дүлхижезгийн дураар хүнээ хядуулж яаж болохов ? 
- Амь нэхнээ. Хэл авалцаагүй дээр нь хэмх дайръяа.Галы нь сөнөөж голы нь самнавал таарах муухай улс байна шүү . Өнгөрүүлээд л байвал , номхон бор гөрөөс ноцож сурсан шилүүс шиг , шилэн хүзүүн дээр маань  гарах нь шүү . гэж отгийн анчид шуугилдав. Чулуугаар тоо бодож байсан өвгөн, гараа өргөж олны шуугиан намдаагаад, хоёр Дүлхижегээс 
- Та нар отгоосоо гарахдаа  манайхны Цахиурчин отгийнхныг  дайрна гэж зорин гарсан уу ?  гэж асуув. 
- Үгүй , Манай Карагөс бөө, өмсгөлөө шинэтгэнэ гэж биднийг дагуулан гөрөөнд гарсан билээ. Тэгээд нэгэн өдөр манай замыг буруу талаас хөндлөн огтлон гарсан  хэдэн хүний мөр дайралдсанд , үдшийн бор хоногоор бөөлөөд,

Харь омгийн хар санаатан
Харгуйгий маань хөндөлсөж
Бузар юм буглан дагалдаж
Буруу талаас дайран орлоо
Хүйтэн мөртөнгүүдийг хөөж
Хүйсий нь тэмтрэн дарагтуй
Усан мөртөнгүүдийг мөшгөж
Уушиг зүрхий нь зүлдлэгтүй
Уулынхаа өвгөдийг тахигтуй
Ул мөр зохистой болготуй

гэж заавар зааж, сургаал сургаад, биднийг дагуулан , тэр хэдэн хүний мөрөөр явж, Цахиуртын аманд хүрээд цочмог дайран ортол гэнэт аврага могой гарч ирээд Карагөс танайхны нэгэнд гараа цавчуулаад, амны эзэн аварга могойд нугасаа тас ширвүүлж Сарыгөс дүү нь бидэнтэй хамт зугтаахдаа , энэ залууг самбаачлан бариад, олзны хүнтэй отгоо чиглэж явтлаа, танай анчидтай тааралдаж Сарыгөс  амь алдаад, бид нохойд ээрүүлэн олзлуулсан билээ гээд дуугүй боллоо.
- За мэдлээ. Бүх Дүлхижег ястан ч биш, ганц Карагөсөөс болсон хэрэг байжээ. Карагөс, Сарыгөс хоёр ч муу санаа нь мухар толгойд нь хүрч, хар санаа нь хар толгойд нь туссан юм байна даа. За одоо оройн хоол ч боллоо. Бид хоолны сүүлээр зөвшилдөн тогтсу. Энэ хоёр Дүлхижег, санаа муут Карагөсийн гайгаар  зовж яваа багацуул байна. Одоо хоол унд өгөгтүй, хүүхээд. Хүний үр хойно хүлгэнд ороод , өлсөж цангаж зүдэрч ядарч яваа байлгүй яахав. Уяа хүлээсий нь суллагтуй, хүүхээд. Та хоёр зугтана барина гэж болохгүй шүү. Сарыгөсийг гүйцсэн нохой, та хоёрыг гүйцэхгүй гэж байлгүй шүү. гэхэд нь хоёр Дүлхижег, тэр өвгөний энэрэнгүй  үг сонсоод , баярлан биширч, ахмад нэг нь мөхүйн ёсолж,
- Буурал аавын суу гэсэн газар сууж, бос гэсэн газар бос гэлээ. Эмэгтэйчүүд тэр орой маш хичээж хийсэн хоолынх л аль амттай, нэртэй сайн махнаас холын гийчинд бариад, өвгөд өтгөстөө аягалан таваглаж, анчин идэрцүүлд тэвшинд хийгээд, хүүхэд багацуул бүгдэнд хувий нь түгээж, бүгдээрээ гал түүдгийн  гэрэлд хоолоо идэцгээж, мөлжсөн ясаа нохойд хаяцгаан, чулуугаар чөмөг хуга таших нь ташиж, бор гөрөөсний шүүрхий  шарсан мах, хилим загасны мах шөл ханатлаа идэж уугаад, хөгшид хүүхэдтэй эмс унтдаг газраа очиж хэвтэцгээн залуу охид тэвш, аяга саваа хурааж  хоёр Дүлхижегийг сахин хонох галын дэргэд хуурай түлээ овоолж өглөө. Погдооны амь аварсан хүн гэж, Шаварчин отгийн өтгөс , Шонхолойг тун хүндэтгэн бас олон уул давж олон ус гаталсан, хал үзэж, хашир  таньсан гийчин гэж машид элэгсэг байж Дүлхижегийн хэдэн хүн , хоёр ястны эвдрэн байлдахад зайлшгүй хүргэх хэрэг өдүүлснийг Шонхолойтой нийлэн зөвлөе  гэж дэргэд нь хүрч ирэхэд, хүүгээ хоёр Хумкаа дээр явуулаад , өвгөдийн үг санал сонсон, гүнээ бодлого боллоо. Их отгийнхондоо маргааш өглөө хүн явуулж, хэрэг учир танилцуулахаар болсон бага отгийн өтгөс, Дархас ястны  отгийн  өтгөсийн зөвлөлдөхөд өшөө нэхэх санал барих уу, эвлэрэх  санал барих уу?  Өшөө нэхэхэд хүрвэл , бас л Дархасын нэгэн хэсэг идэрцүүлийн амь үрэгдэхэд хүрнэ. Өнгөрүүлэх аргагүй хэрэг гарсан тул , эвлэрэхдээ яаж эвлэрэхэв? Гэдгийг зовнин бодож мэргэн санал, эвтэй арга юу байна гэж чонос Шонхолойгоос асуусу гэж бодсоноо хэлэхэд , Шонхолойн сэтгэлд түмэн юм бодогдож, хоёр ястан эвдрэлдэхэд , идэр анчин үрэгдэж, догшин араатнаас отгийн  өтгөс, эмс хүүхдийг хамгаалах зоригтон эрс дутагдаж яс сөнөж, отог мөхөх аюул тохиолддог зовлонг санахад үнэхээр бэрх. Түүдэг галын  гэрэлд  өөдөөс нь харж суугаа өтгөсийн зовнисон царай харахадр, нүд халтирмаар санагдаж, баахан бодлого болж байснаа :
- Танай Дархас ястанд өөр яс омгийн хүнийг өөрийн  омогт багтаадаг ёс бий юу ? гэж асуухад нь отгийн ахмад өвгөн, тэр үг сонсмогц , царайд нь баярын тэмдэг тодорч,
Та нөхөдтэйгээ  манай элкен болох гэж байна уу? гээд
Үгүй гэхэд нь өвгөний царай тун урамгүй болсноо, тэгвэл таны тэр асуудаг ямар учир вэ ? гэлээ. 
- Бух өвгөнтэй урд газар хүний нутагт бариа  тавианд орж явахдаа би нэг сайн хүнтэй танилцаж анд бололцоод тэр сайн анд минь надад итгэмжилж амьтанд туслах чухал хэрэг тохиолдвол хэрэглээрэй. Хар амиа бодон хэрэглэж болохгүй  гэж сурган заасан нэг арга бий. Түүнийг хэрэглэж , хоёр ястан эвдрэлдэхийг эвлэрүүлэхэд хэрэглэж үзвэл чадах болов уу? үгүй болов уу? гэж бодож байна даа. Гэхэд нь отгийн өтгөс маш баярлалдав.
- Хоёр  Дүлхижегээр  тэдний омог олны сэтгэлийг танай талд болгож, Цахиурчин отгийн амь хохирсон хүний орыг гаргуулж өгсү. Танайханд өөр омгийн хүнийг өөрийн болгож авдаг ёс бий юү? Гэж асуусан учир минь тэр. Бас танай Цахиурчин отгийнхонд зүлгэмэл цахиур зэмсэг хийх арга зааж өгсү. Гараар хүрэхгүй, чулуудаад дийлэхгүй, газар жадлах арга зааж, ан гөрөө хийхэд тэнь тус болж өгсү. Ингэвэл ямар байна ? гэхэд Бага отгийн өвгөд, хүүхэд мэт баярлалдаж, тал өгөөд, хоёр ястныг  эвлэлдүүлэн гүйцэтлээ  манай отогт саатаж хайрлагтуй гэж гуйлаа. Отгийн өтгөст санаа сэтгэлий нь тайтгаруулах үг хэлж, олзны хоёр Дүлхижегийн гал дээр очин, сахиулд нь дохио өгч зайлуулаад , түүдгийн гал нүүртээ тусах газар сонгон сууж хоёр Дүлхижегийг ширтэн ширтэн харахад нь тэр хоёр залуу  анчин, түүдэг галын жирэлзэн хөдлөх дөлөнд бараг сүүдэр сүүмэлзэн тун сонин харагдах Шонхолойн айван тайван хүрэн бор царай галтай хар нүдний тогтуун амарлингуй мөртөө хүний сэтгэлийг өөрийн эрхгүй  татан дагуулах харцыг анх гайхан харж байснаа, төдхөн биеэ сул тавьж царай нь тайван болж ирлээ. 
- Одоо хэвт, унт унт гэж эцэг хүн, энхэр үр хүүхдээ хэлж байгаа юм шиг нам талбиун дуугаар өгүүлэхэд нь хоёр Дүлхижег дуулгавартайгаар хажуулан хэвтээд, төдхөн унтаад өглөө. Шонхолой байрнаасаа хөдлөлгүйгээр тэднийг ширтэн харж, баахан юм хэлэх шиг болоод, хоёр сахиулыг дохин ирүүлж, нам дуугаар тэдэнд хэдэн үг хэлээд, унтах газраа чиглэн одов. Их модны захад буусан  Дархас ястны Шаварчин отгийн буудалд, гагцхүү олзын хоёр Дүлхижегийг манан хонох сахиулын гал хэвээрээ асаж, бусад түүдгийн гал цогшин унтарч, хөл чимээгүй боллоо. Шөнийн харанхуй огторгуйд түг түмэн одон жирэв, жарав  хийж  ойн захын модны орой , зөөлөн салхинаа найгасхийн, юухан нэгэн юм шивнэх мэт шуугисхийнэм бөгөөд отог олноороо нэгэн дор цугларсан хоёр хөлтний  бие болон хувцас хунарын тос, хөлс, утаа элдэв тэргүүтэн шингэсэн хачин үнэр, гал түүдэг, үнс утааны үнэр тойрон хэвтэж байгаа нохойны үнэр, янз бүрийн идээ ундааны амт нүнжиг  шингэсэн ваар сав, аяга тэвшийн үнэр нийлэн зүг зүг ханхалж, ойн дөрвөн хөлт амьтныг сүрдүүлэн, холоос айлган  зайлуулж, сахиулын  галын  гэрэл улайн харагдах нь  араатныг бас давхар цочоон зайлуулах ажээ. 


Хоёр  Дүлхижег залуу, Дархас ястны Шаварчин отгийн олны хамт хойт өглөө нь чонос Шонхолой, Залуудай хоёрын харвалыг гайхан үзэж, чулуудаад хүрэхгүй газар дэлэм хиртэй бяцхан жадаар онох гэсэн юмаа санааны зоргоор онодог айхтар чадалтай зэмсгийн эзэн улс юм байна гэж гайхсан билээ. ХОёр Хумка ч бас харвах чадлаа үзүүлж, өөр омгийн хүн ч гэсэн, тэр сонин гайхамшигт зэвсгийн эзэн болж чадах гэгчийг үзүүлуж билээ. Чингээд хоёр ястан эвлэн найрамдах  аваас, тэр гайхамшигт зэвсгийг зааж өгч хэрэглүүлнэ. Хэрэв хэрэг өдүүлсэн Дүлхижег эс найрамдаваас, давшгүй чадалтай тэр хурдан зэвсгийг Дархаст бариулж өшөө нэхэн удирдана. Тэр цагт Цахиуртын эзний нэхүн зарц болсон Карыгөс ч ёс алдсан Дүлхижегийг далдуур сөнөөн тусална гэж шонхолойн хэлсэнд хоёр Дүлхижег хирдхийн цочиж, урд шөнө нь зүүдэндээ Цахиуртын амны эзэн аварга могойд голоо тас ширвүүлсэн Карыгөс  бөө гашуудан гэмшиж, Дүлхижегээ Дархастай эс эвлэрвэл бүгдээрээ  баларна гэж захин үзэгдсэний нь гайхан санаад, болзон тогтсон газар  Дүлхижегийн өтгөс хүрч ирэн зөвлөх бий гэж омог ясандаа буцсан билээ. Цахиурчин отгийн өтгөс, хэдэн идэр анчнаар хамгаалуулан сувилуулж, Бага отог дээрээ Шонхолойг сонирхон, Дүлхижегийг хэрхэхийг хуувь нийлэн зөвшилдөх гэж бага отгийн элч хүрмэгц  дагалдан  иржээ. Санал нийлэн хэлэлцэж тогтоод байтал , Дүлхижегийн хэдэн өтгөс өнөө хоёр залуугийн хамт хүрэлцэн ирсэн нь  урд өмнө үзээгүй  сонин гайхамшигт зэмсэгтэй хүнийг үзэн танилцаж, зэмсгий нь олж үзэх санаатай байж, бас Дархастай эс эвлэрвэл яс омгоороо баларна гэж хоёр залуугийн зүүдэнд шөнө бүр Карагөс зүхдэг болсонд нь хирдхийн эмээж, эвсэн найрамдах санаатай, олон үеийн тэртээ Дүлхижегийн нэгэн сайн анчин, Дархасын нэг сайн ангуучинтай дайралдаад , анд болж зэмсэг солилцсон, жадын цахиур гилбэрийг өвгөдийн шүтээн гэж хадгалж байснаа хүдрийн арьсан хавтагатай нь  залан авчирсан байжээ. Дархасын Бага отогт үе улиран бас эртний Дархас ангуучны  Дүлхижег  анчнаас  хариу бэлэг болгон авсан  хирсийн эвэр гилбэр хадгалаастай  байдаг нь  эртний тэр " ангуучин аав " гэж нэрлэдэг дээдэс нь Бага отгийн хүн байсан тул зэмсгий нь өлзийтэй эд гэж тахидаг байжээ.  Намрын их гөрөөгөөр хоёр отгоороо нийлэн цуглаж "ангуучин аавыг тахина " гэж найрладаг , үүнд , Дүлхижег ч мөн " анчин аавыгаа " мөн ойролцуухан үес тахиж, гилбэрт нь намрын их ангийн дээж өргөн мялаадаг заншилтай байжээ. Эртний домогт  Дархасын " ангуучин аавын " бэлэглэж, Дүлхижегийн  " Анчин аавд " өгсөн гэж хэлцдэг тэр яс омгийнхоо шүтээн гилбэрийг  Дүлхижег өвгөд залж ирээд, эв хэлэлцэхэд тус болох болов уу ? гэж горилжээ. Бага отгийнхон, тэр эртний их  " ангууч  аавын " урлан бүтээсэн нандин зэв залж ирснийг сонсоод , отог олноороо идээнийхээ дээж өргөж, агь ганга уугиулсанд Дүлхижег өвгөд баярлалдан, манай их " Анчин аавын " эрт дээр цагт  " Ангуучин аавд " бэлэглэн өгсөн эвэр гилбэр Дархас омогт бий гэдэг нь үнэн үү ? гэж лавлан асууваас бага отгийн  өтгөс, бий гэж хариулаад, хилим загасны арьсан хуучин гэгчийн хавтагтай тэр шүтээнээ хавтагтай хэвээр нь авцарч Дүлхижегийн шүтээний дэргэд эзэн зочны суудлаар залан, Дүлхижег өтгөс түүнд отог нутгаасаа авч ирсэн идээ, өөхнөөсөө өргөж хавтагт нь мялаалаа. Хоёр ястанд  нь эрхэм  болсон эртний эв найрмын тэмдэг шүтээн, өчнөөн төчнөөн үе болж сая сая нэгэн дор эзэн зочны  сууринд зэрэгцэн тавиулсан нь  Дархас, Дүлхижегийн эвлэн найрсаг болох хэлэлцэлд их тус  дөхөм болж өглөө. Бас Шонхолойн  нум сум гайхан үзэж, Дзлхижег өтгөс, хоёр залуугийнхаа үгийг мадаггүй  үнэн юм байна гэж биширсэн нь Дархас ястан ийм бүрхий зэмсэгтэй Чонос  гэдэг сүрхий омогтой найртай харилцаатай  болсон тул, эвлэрэхийг хичээвэл зүйтэй  болох нь гэж бодоцгоож , үг найрсаг зан маш эелдэг боллоо. Чингээд, Дархас Дүлхижег хоёр ясны өтгөс, найрамдуу сайхнаар зөвшилдөж, Цахиуртын аманд амь алдсан  Дархас, Дүлхижегийн ясыг тэр нь Дархас, энэ нь Дүлхижег гэж ялгахын  тэмдэггүй  болсон  тул, гурван намар өнгөрөх үес, мөлжүүр салсан ясы нь хам нэгэн дор  өндөрлөн  тавьж нийлэн ёслохоор хэлэлцэн тогтлоо. Дүлхижег өтгөс, Дархас Их отгийн  дөрвөн хүний амь хохирч, эмс үрс  өнчирсөнд үе нас ойролцуу дөрвөн сайн анчнаа ёслон өгч, хоёр ястны дөрвөн өрх харилцан  төрөл элгэн болохоор  хэлэлцэн тохирч, эвдрэн муудалцахын муу шалтгаан тасарлаа.  Цахиурчин отгийнхон  Дүлхижегт анчин бүхнээ цахиур зэмсэг өгч, эвлэрэн найрамдсаны  бэлэг болгон өгөхөөр болж, хариу Дүлхижегүүд Цахиурчин отгийнхонд  өөдөө амсартай өлзийтэй юм гэж анчин бүхэнд өмд, сөөхий бойви бэлэглэнэ гэж хэлэлцлээ. Шаварчин отгийнхон, Дүлхижегт өөдөө амсарт ваар сав өрхийн тоогоор өгч, Дүлхижегүүд , ой хөвчөөр хэрэн явахад таатай хомбогон сав өгөхөөр болж, хоёр отгийн өтгөс, тэмдэг модонд хэдэн хүнд цахиур зэмсэг, ваар сав өгөхийг, мөн хэдэн хүнд өмд, сөөхий бойви, хомбогон уут сав өгөхийг тус тус хэрчлээ гарган тэмдэглэж аваад олон үеийн тэртээ " Анчин аав ", " Ангуучин аавын " уулзаж бэлэг  солилцсон бор толгойн тэнд хоёр ястан нийлэн цуглаж,  хоёр их аавын шүтээн зэмсэгт идээнийхээ дээжийг өргөн мялааж, найрлан хуримлахаар хэлэлцэн тогтож хоёр отгийн эвдрэн өшиж,  дайралдсан газраа тулалдах аюулаас хагацан эвлэрсэндээ баярлалдан , бас урьд өмнө үзээгүй сонин сайхан зэмсэг  Чоносын их анчнаас заалган хийж, ойр хавийн ястанд байдаггүй сайхан нум сум  гэгчтэй болцгооно  гэж бодохдоо  улам ч их баярлаад болзсон өдрөө хоёр яс омгоороо нийлэн цуглах газар хождолгүй цуглах гэж  Дүлхижегийн өтгөс яаран буцлаа. Цахиурчин отгийн өтгөс ч мөн бэлтгэн зэхэх юмаа янзлан  амжих гэж шамдан хөдлөхдөө, өвгөдийн Болзоотын бор толгойд  баяртай учирсу гэж Шонхолой нартай маш элэгсэг дотноор салах ёс хийгээд явцгаалаа. Чингээд тогтсон өдөр болзсон газраа цуглах гэж шаварчин отгийнхон, эрэгтэй эмэгтэй хүн юмаа үүрцгээж  Шонхолой  Залуудай хоёр, хоёр хумкаатайгаа бас тэдэнтэй нийлэн, Болзоотын бор толгой чиглэжээ. Найрын бэлэг, идэх хүнс төхөөрөх гэж отгийнхон ихэд чармайж, Шонхолой, бас анчид нь нэмэрлэх гэж анд явалцаад, нум сумтай тул анчин их олзтой, омогтой баяр хөөр болцгоон , найрын газар дааж ядам олзтой дөхөж, алсаас харваас , наран мандах зүгтээ өргөн мөрөнтэй, төрний захын бургас шугуй нь өмнө зүгт хөхрөн харагдагч  уулсын хормойтой нийлж халиуран харагдагч их талын зүүн захад , мөрөн их усны  ойр уран хүний өөлөн хийсэн юм шиг  хөөрхөн бор толгойн  өвөрт отгоороо буусан олон хүн харлан үзэгдэв. Ойртон очвол, Дүлхижегүүд хэдийн хүрэлцэн ирж буугаад , Их отгийн  түрүүч нь хойморлон бууж, Бага отгийн хэдэн гавшгай  залуу анчин болзсон  өдрийн үүрийн шөнөөр хүрч  отгийнхоо буух байрыг шавга босгон тэмдэглэж, бэлтгэн зэхэх ажлаа жин тан болгосон тул, Их отгийн идэрчүүдийг дагуулан отгийнхоо хүний өөдөөс угтан  очиж үүосэн юмнаас нь хөнгөлөн үүрэлцэж буух газар нь удирдан аваачив. Бага отгийн өтгөс хилмийн арьсан  хавтагтай  ангуучин  аавынхаа  зэмсгийг булган сүүл унжуулсан  тас, шар шувууны өдөөр хийсэн шүхрийн ишинд зүүгээд, нэгэн чийрэг анчнаар  залуулан, хоёр талд нь отгийн ахмад эгчмэд хоёр өндөр настан явалцаж, хойноос нь Шонхолой, отгийн сайцуултай  тэдний хойноос Залуудай, Хумкаа нар  Шаварчин отгийнхонд туслалцаж, юмнаас нь үүрэлцэн айстал  Их отгийнхон Дүлхижегийн өтгөстэй шүхрийн өмнө хүрч ирээд өвдөг нугалан , баруун гараа өргөн ёслоод, Шонхолойн хоёр талд очиж жагсан явсаар Болзоотын бор толгойн өвөрт хүрч шүхрээ зоолоо. Дүлхижег ястны Анчин аавын зэмсэг шүтээн нь шүхэр чимээгүй зулзган хар модноос өлгөөстэй байгаа нь сүр үзэмжээр Дархасын булган сүүл цацагтай тас, шар шувууны өдөн шүхэртэй ангуучин аавын зэмсгээс арай дутуу үзэгдэх тул, дархас ястан баярлалдаж, шүхэр шүтээний эзэн суудалд нь заалаад, Дүлхижег өтгөсийг анчин аавынхаа  цахиур гилбэрийг шүхэр дор хамт залан хоёр ястны их найрамдуугийн хуримд хамтатгая гэхэд Дүлхижег өтгөс баярлалдан  хүдрийн арьсан хавтагатай  цахиур чулуун гилбэрээрээ, зулзган хар модноос салгаж шүхэр дор бага отгийн Ангуучин аавын гилбэрийн  дэргэд залжээ. Чингээд  Дархас Дүлхижег хоёр ястан отог омогтны бэлтгэж ирсэн ирсэн идээ ундааны дээжээс шүхрийн өмнө хавтгай чулуугаар хийсэн ширээн дээр өргөж, бага отгийн эгчмэд, өчиг найруулахдаа бэлэн үгтэй тул Дархас ястны өмнөөс түрүүлэн босож, Ангуучин аав, анчин аавын өмнө  өчиг дуудах болоод алаглан оёж, хар цагаан ангийн үсээр чимэглэсэн хувцсаа засаж булган малгайгаа буурал толгой дээрээ янзтайхнаар  өмсөөд, хэдийн тэнхээ оруулах ундаанаасаа уусан тул, цагриглан хөхөрсөн нүд нь залуугийн адил гялалзан , ваар аягаар дүүрэн хийсэн мэлтгэнэн хүрэн өнгөт ундаагаа хоёр гараараа бариад уянгатай сайхан хоолойгоор эгшиглэн дуудаж :

Сэ - э - эг, сэ - э -эг,  сэ -э -эг
Сэнгэнэм сайхан салхитай
Сэтгэл сэргэм цагаан талын
Үзэсгэлэнгийн манлай бологсон
Үетэй чулуугаар  эрээлэн  бүтэгсэн
Өнгөт цэцгээр мяраалан чимэглэсэн
Өтгөс дээдсийн маань уулзалдагсан
Буянтай сайхан энэ толгойн өвөрт
Булган цацагт шүхрийн дор
Дархасын ангуучин аавын
Дүлхижегийн Анчин аавын
Өлзийтэй  цахиур  чулуун гилбэр
Өгөөжтэй хирисийн  эвэр гилбэр
Үе олныг дамжин хадгалагдсан
Үй олныг ивгээн тэтгэсэн
Харьшгүй иртэй хатан зэвсэг
Мохошгүй иртэй мөнх зэвсэг
Эн чацуу зэргэцүүлэн залжуу
Энд хуран чигуулугсан  бидэн
Хун галуу мэт дуугаа нийлүүлжүү
Хулан тахь мэт зүсээ нийлүүлжүү
Чамбайн анчны гөрөөлөн ологсон
Нямбай эмсийн найруулан хийсэн
Тансаг идээн ундааныхаа дээжээс
Таваг тэвш дүүргэн талбижуу
Амттын амсаагүй  амтат ундааг
Аяганы амсар бялхам дүүргэжүү
Ач үр олондоо хишиг гуйжуу
Арван хуруугаараа өргөн барьж уу
Ангуучин Дархас аавдаан өргөнөм
Анчин Дүлхижег аавдаан баринам
Халиурагсан сайхан өвс ганхагсан
Хадан сайхан толгойн энгэртүү
Эрт дээр илэр балар  нэгэн цагтуу
Эрсийн  цог жавхлан бадруулжуу
Анд хэрэглэдэг зэвсгээ солилцжуу
Анд нөхөр бололцон тангараглажуу
Дотнон үгээ итгэн хэлэлцжүү
Дотоод хормойгоо барилцжуу
Эн чацуухан зэрэгцэн суусан
Энэ сайхан буянтай газарт тань
Ангуучин аавын ач үр бид бүхэн
Анчин аавын ач үртэй цуглажуу
Дуугарвал дуу нэгтэй болсуу
Дугтарвал хүч нэгтэй болсуу
Булган цацагтай шүхрийн дор
Буянтай хоёр аавын гилбэр нь
Эн чацуу зэрэгцсэнтэй адил
Энд цугласан хоёр омгийн бид
Буурал хоёр аавын үр сад нь
Бутаршгүй бат эв нэгтэй
Салшгүй бат  элэг нэгтэй
Анд хоёр ястан болсуу гэж
Ам тангарагаан  өргөж байнам
Анд хоёр буурал аав маань
Ач үр бологсон биднээн
Өршөөлөөрөөн өргөн тэтгэгтүй
Хайраараа  харан дэмжигтүй
Хар санаагаар хардан хагаруулсан
Муухай санаагаар муулуулан эвдрүүлсэн
Урьдын хамаг гомдол
Урагшгүй муулар  мартагдаж
Үеийн үед эв нэгтэй
Жилийн жилд хүч нэгтэй
Анд ястан болохын хутаг гуйж
Аав болсон  та нартаан
Хоёр омгийн хотол олон
Хоолой нэгтэй тангараглам
Өргөсөн тангарагий маань
Өвгөн буурал аав нар тогтоо
Өргөсөн ундаагий маань
Өчсөн ёсоор тогтоон хайраал
Сэ -э - эг , сэ -  э - эг , сэ -э - эг

гэж хангинам сайн хоолойгоор хадан толгойд цуурайттал дуудаад ваар аяга дүүрэн ундаагаа дээш нь тэнгэрт, доош нь газарт, хойш нь булган сүүл цацагтай шүхэр дор залаастай Ангуучин Дархас буурал Ав, Анчин Дүлхижег Буурал авын гилбэрийн зүг өргөөд, Дархас отгийнхны  зогссон газар эргэж одов. Дүлхижег талаас Анчин авын удамтай гэдэг нэгэн өтгөс гарч ирээд, бас нэг ваар савтай ундаа мэлтэлзүүлэн  барьж, хоолойгоо баахан чичирхийлэн  :

Саалуу, саалуу, са- а-а-лу-у-у
Сарьсан нимгэн чих минь хатуу
Саарь нимгэн гуя минь салга
Цагираг хар нүд минь бүрэг
Царгиа нарийн хоолой минь чичрээ
Өтөлсөн толгой минь  буурал
Өвгөрсөн царай минь атриа
Ангалзах ам минь шүдгүй
Аталзах хэл минь цулцаги
Хэлэх үг минь бүгэдхэн
Хэрсүүлэх ухаан минь зөнөгхөн
Айлтгах үг минь  тоотой
Амлах юм минь ганцхаан
Дүлхижег ясныхаа өмнөөс
Дүлж байгаад хашгирах минь
Анчин Дүлхижег ав дуулаач ээ
Ангуучин Дархас ав сонсооч ээ
Алд бие минь атигархан боловч
Анчин буурал авын удам шүү би
Өцгөр бие минь буурайхан боловч
Өндөр буурал авын угтай шүү би
Анчин, Ангуучин анд хоёр авдаан
Аль ч талаас халууны хүн шүү би
Баригсан унды минь амсагтуй
Бархирсан үгий минь сонсогтуй
Хоёр ястан маань осол гайгаар
Хоорондоо өшөөтөн болохын даваанд
Хурц ухаант хашир өвгөд маань
Хуувь нийлэн зөвшилдөөд
Дархас ястны дөрвөн эрийг
Дайран хороосон буруугаан
Дүлхижег ястан хүлээгээд
Дүнхийн сөгдөж, ичин зовж
Анд болсон хоёр буурал  аавдаан
Андуугаа хүлээн өчиж  байнаа л
Эндүүрсэн Дүлхижегээ зэмлэн
Эндсэн Дархаын орыг босгож
Чийрэг дөрвөн эр сайнаан
Чин сэтгэлээр дархас хүү болгож
Хоёр ястнаан холбон барилдуулж
Хоёр  авын хутаг гуйж байнаа л
Нэг биеийн хоёр хөл шингэ
Нэг биеийн хоёр гар шингэ
Хөдөлбөл хөл нэгтэй
Гарвал гар нэгтэй
Халдсан дайсныг хага дарж
Балмад дайсныг балба дарж
Харьтан дайсан халдвал
Хар санаатан үймүүлбэл
Цээл усыг ширгэтэл
Цэгээн чулуу хамхартал
Хамтын хүчээр дайран дарж
Хамаг олноороо санаа нэгтэй
Эв их найрамтай
Энх их жаргалтай
Хувь их заяатай
Хутаг их буянтай
Хөвүүд хүчтэн
Охид царайтан
Унтаршгүй гал их голомттой
Бууршгүй их буянтай болохын
Хишиг хутаг авч авч үрдээн гуйж
Хилмийн арьсан хавтагатай
Хирисийн эвэр гилбэрийн эзэн
Ангуучин буурал ав танаасаан
Хүдрийн арьсан хавтагтай
Хүрэн цахиур гилбэрийн эзэн
Анчин буурал ав танаасаан
Ах дүү болсон хоёр ястны өмнөөс
Аяга дүүрэн ундаагаан өргөн цацаж
Ам мэдэн бархирчуу
Амгар өвгөн Дүлхижег
Айлтган гуйсны минь
Сонор их чихээрээн сонсоод
Сод их ухаанаараан толилоод
Хүслий маань хангаж
Хүн олны маань баясгаж
Өргөмжөөрөөн  өгөгтүй
Тэтэмжээрээ  тэтгэгтүй
Дүлхижегийн төлөө
Дүлин дүлин дуудаж
Дархасыг төлөө
Дарвиан тавин даллаж
өвгөн буурал аь нартаа
Өчин айлтгасны минь тогтоо
Саалуу, саалуу, саа - а- а -луу -у у

 

гээд савтай ундаагаа цацан өргөөд Дүлхижегийн суудлын дээд талд очин суув. Чингээд зүүн баруун хоёр талаас дархас, дүлхижег хоёр эмгэн  босож, шүхрийн идээний чулуун ширээний өмнө  чулуу дөрвөлжлөн  өрж зассан газар очоод, өөд өөдөөсөө сөхөрч, тэр дөрвөлжлөн өрсөн чулууны зүүн баруун талд суулаа. Хоёр талаас  хоёр залуу бэрээд жигд нарийн хагалсан давирхайтай хуурай түлээ атга атгаар барин тэр дөрвөлжин чулуун хүрээн дотор өрөөд хоёр эмгэдийн доод талд нь цомцойн суужээ. Дархас эмгэн цахиур хавирч Дүлхижег  эмгэн галаа тод эрчлэхийг хоёр талынхан ширтэн харж, дархасын эмгэний уулнаас утаа урдаар уугихад цархас их бага отгийнхон ,
- Хааг , хааг, хааг гэж  Хэрээ гарвальт ясныхаа уриаг гурвантаа сүртэйеэ  хашгиралдан , өөрийнхөө галыг урдаар ассанд  урагштай сайхны шинж тэмдэг гэж баярлалдав. Чингэтэл Дүлхижег эмгэний уулнаас ч  утаа баагиж,үнэгэн гарвальт Дүлхижегүүд,
- Шуа, шуа, шуа гэж яс омгийнхоо уриаг өндөр дуугаар гурвантаа хашгираад  өөх тос барьсан дөрвөн эмгэн, дөрвөн хүүгээ дагуулан дархас ястан цахиур цахин Дүлхижег ястан нь галын мөд эрчлэн  хавирч эргүүлэн нэгэн газар нь хоёр талаасаа тахилын галын зүг очиж, гал асаасан хоёр эмгэний доод талд  очиж сууцгаалаа. Хоёр талаас асаасан гал дүрэлзэн бадарсаар нэгэн гал болон асахад , хоёр талын хүн цөм баруун гараа тохой нугалан залбирч, галын хоёр талын эмгэн босоод , өөхнөөс барин дархасын эмгэн хоолойгоо засан дуудруун :

Сээг, сэ - эг, сээ -э - эг
Ангуучин буурал авын цахигсан
Ангуучин буурал ээжийн үлээгсэн

гээд түр завсарлахад нь Дүлхижег талын эмгэн босоод өөхнөөс барин жингэнэм хоолойгоор татаж эгшиглэрүүн :

Саалуу, саалуу, саа - аа -луу -уу
Анчин буурал авын үрэгсэн
Анчин буурал ээжийн үлээгсэн
Гэхэд нь залгаж  хангинатал дуудруун :
Цахиур хүрэн чулуун эцэгтэй
Цагаалжин хялгана өвсөн эхтэй


гэхэд нь Дүлхижег эмгэн залган дуудруун :

Харгай модон эцэгтэй
Хуш модон эхтэй
гээд, хоёр эмгэн дуугаа нийлүүлэн эгшиглэж

Өөхөн тосон идээтэй
Өрвөлзөгсөн дөлөн үстэй
Өнгөт улаан нөлөөн царайтай
Очит гялалзсан мэлмийтэй
Од галын эзэн сүрт эх ээ

гээд, хоёулаа өөх тосноос галдаа өргөөд, цомцойн сууж, уртаар татан галынхаа магтаал хөгжөөн дуудруун :

Цолмон их цолоор чинь цоллож
Цомцойн сууж айлтган дууднам
Нэрлэм их нэрээр чинь нэрлэж

Нэвсийн  сууж дууднам  гээд галдаа дахин өөх тос өргөхөд, хоёр талын залуу бэрээд галдаа давирхайтай мод хийхэд дүржигнэн асаж, өөх тосноос дөл нь дөрөлзөж, давирхайхнаас мушгиралдсан хар утаа өөдөө суунаглан өрвөлзөхөд  Дүлхижег эмгэн, тос өөх өргөн залбирсаар тамлан дуудруун :

Хоёр буурал авын асаасан гал
Хоёр буурал ээжийн үлээсэн гал

гээд өөх тос өргөхөд нь хоёр омгийн эрс, эмстүрэн дуудаж,

Ангуучин буурал аавын асаасан гал
Ангуучин буурал ээжийн үлээсэн гал
Анчин буурал аавын асаасан гал
Анчин буурал ээжийн үлээсэн гал

гээд зогстол, Дархас эмгэн  үргэлжилж,

Ач л олон үрсийнхээ голомтонд
Асан бадарсаар өдгөөд хүрэгсэн
Өдгөөгөөс эхлээд Дархас, Дүлхижег
Өвгөн буурал аавын од галын эзэн
Өлзийт эх чамайгаан  нийлэн тахиж
Буурал аавынхаа анд барилдагсан
Буянтай энэ толгойн энгэрт  нь
Он бүрийн дэлгэрсэн намар цаг
Олноороо нийлэн дундын бологсон
Од галынхаа эх юугаан тахису

гээд галд өөх тос өргөхөд, бээрээд түлээ тос нэмэн Дүлхижег эмгэн :

Дүлхижег Дархас дундын эх бологсон
Дүрвэлзэгсэн Од галынхаа эхэд
Өөхөн тосон иеэн өргөн тахижуу
Өвгөн буурал ав нарын хаан
Өлзий хишиг хураагсан гилбэрт нь
Дэлхийн шим идээний дээжээс
Дэвшүүлэн өргөж хутаг гуйнам
Анчин буурал авын ач үрээс
Анчин буурал ээжийн үр хүүхдээс
Ангуучин буурал авын омогт нь
Ангуужин буурал эжийн үрэст нь
Шилдэг дөрвөн анчнаа сонгож
Шилжүүлэн өргүүлж өгч байнаа
Анд бологсон хоёр ав маань
Ашдын хишиг бидэндээ  хайрлаа
Ясан төрөл барилдагсан бидэндээ
Ялгуулсан Од далай эзэн эх маань
Ээл өршөөлөө хайрлан соёрхож
Эгнэгт биднээ тэтгэн хар аа

гээд галдаа өөх тос өргөн дохиход  дор нь сууж байсан дөрвөн Дүлхижег анчин , Дархас эмгэний талд гарч, галын өмнө сөгдөн , өөх тос хийлээ. Дүлхижег эмгэний талд сууж байсан дөрвөн эмгэн Дархас ястанд шилжиж байгаа дөрвөн хүүгийнхээ ард нь сөхрөн сууж, Дархасын гурван эмгэн, нэг өвгөн тэдэнтэй зэрэгцэн сөхрөөд гар тахигч Дархас эмгэн дуудруун ,

Шил сайт хөвүүдээн мандаа
Шилжүүлэн төрөл барилдагсан
Анчин буурал аавынхантай
Ашдийнхаа бэлгийг зохиож
Өвгөдийнхөө сүлдэнд мөргөж
Од гаоынхаа эхийг тахинам
Анд хоёр яс аймаг бидэн
Амь нэгтэй явахын хутгийг
Айлтган гуйж мөргөнөм
Анд аавын сүлд мэдээ
Од галын эзэн эх мэдээ
сээг сээг  сээ - э -эг

гээд галдаа мөргөхөд нь Дүлхижег эмгэн өндөр дуугаар 

Саалуу саалуу саа - аа - луу

Гээд галдаа өөх тос өргөн мөргөхөд нь Дархас Дүлхижегийн дөрвөн өрхийн найман өтгөс, агь ганга, өөх тос галд хийж, дөрвөн хүү нь сөгдөн мөргөж галд өөх хаяад, шүхрийн өмнө очиж, хоёр хавтагыг тосоор мялаалаа. Тэгж байтал дээгүүр нь хон хэрээ гааг, гааг, гааг гэж гурвант гааглан нисэж өнгөрсөнд Дархас бүгдээрээ баярлан :
Гааг, гааг , гааг гэж хашгиралдан, өвгөд эмгэд, хон гэрээ гарваль маань хишгээн хайрлаа, хишгээн хайрлаа. Хурай, хурай ,хурай гэж дээшээ идээнийхээ дээжээс цацав. Чингээд ёслол гүйцэж, сахь галын хоёр талаар , настангууд нь дээд талд, залуучууд нь  доод талаар сууж, хоёр захынхан нь нийлэн, том тал хүрээ мэт жигдрэн суусанд, хоёр анд ястны шаламгай эмэгтэйчүүд , ясан  төрөл барилдах хуримын идээ зуушийг базаан бэлтгэсэн тул загасны чанасан, шарсан, утсан, давсалсан мах, ан гөрөөний болон тураг шувууны  чанасан, хорхоглосон, утсан, татсан, янз бүрийн махан хоол, шөл, цангаа хариулах ундаа барьцгаан, хоёр үүрд найрамдуу ястны хүмүүс , хутга тавилгүй мах идэж, хундага тавилгүй тэнхрэл ундаа ууцгааж, өвгөд өтгөс, цөмөөрөө Дархас Бага отгийн эгчмэдийн удирдлагаар хоёр отгийн эмсийн  найруулсан тэр сайхан цэнгүүлэгч ундаанд сэтгэл сэргэж, бие чангарсандаа баярлацгаалаа. Чингээд Дархас Их отгийн өтгөс зөвлөлдөөд, ясанд нь хамжсан дөрвөн Дүлхижегийг олонд зарлаж, Дархас яст Цахиурчин Их отгийн Дүлхижег омогтон боллоо. Гээд, дор бүрд нь цахиур чулуун гилбэртэй жад гардуулж, гүйцмэгц, Шонхолой босоод, насаар ахмад нэгэнд 

 
Хорч мэргэн болж
Хотол олондоо өмөг
Харваач мэргэн болж
Хамаг олондоо түшиг бол
Өмнө зүгийн Чоносоос
Өгч байгаа бэлэг минь
Анд хоёр ястан та бүхэнд
Ашдын тустай юм болог

Гээд нэг нум, хэдэн суттай өгөхөд  нь тэр Цахиурчин отгийн Дүлхижег омогт болсон анчин нум сумы нь  аваад, чухам яадаг юм болохыг  мэдэхгүй, дэмий л эргүүлэн харж, жад гэхэд богинохон бөгөөд нарийхан энэ юу юм бол доо, бороохой гэхэд энэ матигар мод яасан чиг хөнгөн юм бэ ? гэж одоо эцэг нь болсон Цахиурчин өтгөсөөс сэм асуувал тэр өтгөс Шонхолойн харвалыг үзсэн тул, инээмсэрч өгүүлрүүн :

- Энэ гайхамшигч зэмсэг чамд бэлэглэсэн нь манай отог хамгийн түрүүнд ийм чадалтай зэмсгийн эзэн боллоо. Яаж хэрэглэдгий нь чи мөдхөн үзнэ гэж хэлэхэд нь чийрэг анчин эр, нум сумаа элгэндээ тэврэн, царайд нь баярласан шинж мэдэгдэж өнгөний дор цомцойн  суув. Хурим түр завсарлаж, Дархасын ахмад өвгөн олны зүг хандаж, өндөр дуугаар зарларуун : 

- Ах дүү олон бүгд сонс оо . Манай хоёр ястныг  эв нийлэн ясан төрөл барилдуулах мэргэн арга зааж өгөөд манай хоёр ястанд урд өмнө дуулдаагүй сонин гайхамшиг нум сум гэдэг сайн эрийн мэхийтэл татаж, санаандгүй хол газар араатан дайсан алин алиныг чиг даран чадах бид бүгдийн зүүд зөнд ороогүй зэмсэг хайрлан гийгүүлсэн Чоносын Шонхолой мэргэн , нөхөд сэлтээр бидэнд нум сумаар харвадаг чадлаа үзүүлэн баясгана. Өлзийт сайхан энэн хуримандаа бид харвал үзээд , сүүлээр нь манай Дархас, Дүлхижег хоёр анд ястны шөрмөстэй бөхцүүл, гарынхаа бөхийг гайхуулан үзүүлж, олныг баясган, эрхэм гийчнээ цэнгүүлнээ , гэхэд нь хоёр Хумка тавин нумны газар  гөрөөсний нойтон арьс урт сур аргамжинд тэлэн татаж хоёр талд зогслоо. Шонхолой, гурван сум бүсэндээ  хавчуулан, урагш давшиж гурвантаа харавмагц сум тоолон гурын арьсыг шовт харвалаа. Дүлхижег олон, тийм юм огт үзээгүй тул, маш их гайхаж, сум онтуудах бүр  хөгшин залуугүй дуу алдан  шуугилдаж, Дархас Их отгийнхны  олонх нь  бас  Шонхолойн харвалыг хэдэн өтгөсөөс дуулахаас биш , үзээгүй тул, тэсгэлгүй баярлалдан сонирхов. Шонхолойгоос нумаар шагнуулсан Дүлхижег, тэр харвал үзээд , дэвхцэн баярлаж, яаж харвадагийг заалгасу гэхэд нь Хумка Үхүү  би  зааж өгнө гэж олны хөл үймээнээс холхон газар  аваачив. Харвалы нь сурах гэсэн Дархас, Дүлхижег  залуус хойноос нь бөөгнөрөн дагалдтал, бөх  барилдана гэж зарласанд, барилдах оноотой хэдэн залуус, арга буюу  бөхийн цуглах газар, гэдэргээ эргэн эргэн одлоо.  Дархас, Дүлхижег хоёр ястан , гурван өдөр хуримлаж, Үхүү, Гекүү, Залуудай  гурван хэдэн хавчаахай нум хийж, Цахиурчин, Шаварчин, Дүлхижег анчинд яаж нум сум хийж харвадагийг заан хуримын сүүлийн өдөр, хоёр ясны эмэгтэйчүүд, хоол хийхдээ Залуудай, Үхүү, Гекүү  гурвын гөрөөлж, талын цагаан зээр, тахь, хулан  харван гөрөөлснийг дагалцан явсан анчин, өвчин эвдэж, үүрэн зөөж, нум сумны чадлыг гайхан биширчээ. Тэр гөрөөнд бас хэдэн дархас, Дүлхижег анчин ерөөс хээрийн ан гөрөө маш элбэг бөгөөд , сум тусах хэмжээний газар ер ангаас айхгүй харваач хүний гөрөө хийхэд тун ц таатайхан тул, харвал сурч байгаа Дархас, Дүлхижег маш хөгжилджээ. Хуримын сүүлийн өдөр хоёр ясны өвгөд , хэрчлээ модоо барьцгаан Дархас Их Бага хоёр отгоос Дүлхижег ястанд барих бэлгийг нэр дуудан түгээж, мөн Дүлхижегээс Дархаст найрсаг сэтгэлийн бэлэг болгон баоиулах зүйлийг хүн хүнд гаодуулан өгч, бөөн  их баяр хөөр боллоо. Гурван хоног найрлан хуримлаж, идээ умдааныхаа сайнаар харилцан дайлсан тул, Дархас, Дүлхижегийн бараг хүн бүр тэр гурван хоногийн найр хуриманд зүс нь өнгө орж, хацар нь булцайж таргалцгаан, ирэх жилийн яг энэ үед энэ л Болзоотын бор толгойд баярын царайгаар бүгдээрээ  золгож, яс дундын найр хийнэ гэж тогтжээ. Дархас, Дүлхижег хоёр ястан харилцан анд бололцсон тэр Болзоотын бор толгойн энгэрдэх элгэн чулуунд бороо усны дусаалаас нөмөр нэг хөмөгт нь цахиурчин отгийн нэгэн уран өтгөс, улаан зос, өвгөдийн гилбэрт өргөсөн өөх тостой нухан зуураад , далавчаа дэлгэсэн нэг шувуу, нэг араатан зураад, нум сум  барьсан  гурван хүн бас адуу гөрөөс тэргүүтнийг зуржээ. Нэг дөрвөлжин хүрээн дотор тоо томшгүй олон цэг шиг юм зурж, хоёр хажуу талд нь жад барьсан хоёр том хүн дүрслээд цугласан олон тэр зосон зургийг үзээд , шувуугий нь дархасын хон хэрээ гарваль нөгөө нэг том сүүлт  араатныг Дүлхижегийн Үнэгэн гарваль нум сум барьсан  гурван хүний дүрсийг дор нь шавар  ваар цахиур гилбэр зурснаар нь Дархасын шаварчин отог Цахиурчин отог гэж таниад дээрээ жижигхэн үнэг шиг  амьтны зурагтай хүний дүрсийг Дүлхижег гэж үзүүт танин, Дархасын Шаварчин, Цахиурчин отог, Дүлхижег гурван анх удаа нум сумтай боллоо гэснийг хэлүүлэлтгүй  ухаарч, ан амьтаны дүрсийг ангаар баян дөрвөлжин доторх олон улаан цэгийг эв нэгтэй хоёр ястан өнөржин, дөрвөн зүгт түгэн дэлгэрсээр дэлхий дүүрч, гал нь огторгуйн одон мэт олон болоын ерөөл болгож, хоёр хажууд нь хоёр жад барьсан том  хүн бол , анд ястнаа тэтгэн хамгаалагч ангуучин буурал аав, Анчин буурал ав гэж зураад, Дархас Дүлхижег хоёрын  гарвалийн дунд нь босоо чихтэй дэлт нэгэн араатан зурсан нь  гайхамшигт чадалт нум сум бий болгон гийгүүлсэн Чоносын дэлт чонон гарваль гэж, дор нь нум сум зурсанд , олон бүгдээр тэр зосон зургийг өөх тосоор мялааж гурван хоногийн өлзийт хурим найраа төгсгөн, гурван зүг  тархан одлоо. 


Их мөрний усанд тулсан хясааны өвөр талд дөрвөн хүнд сайхан таарсан нөмөр хөмөгт нь дэвсгэрээ засаад ёроолд нь галаа түлж, Шонхолой, Залуудай хоёр  нэг оронго хорхоглон  боож суув. Гекүү, Үхүү хоёр  түлш базааж хуурай мөд татаж байв. Мөрний зүгээс  үдшийн сэрүү татаж, өдөржин сэлж алжаасан аянчинд маш таатай тул, Гекүү, Үхүү хоёр хуурай түлээ овоолон хураагаад , галын хажууд суун машид амсхийн жаргасан байдалтай, боож хорхоглосон оронгын мах иднэ гэж хамраа сарталзуулан болж байгаа идээний үнэр шиншлэн авай. 

- Хүн гэдэг мөн хэцүү аргатай амьтан юм даа. Ийм хурдан амьтныг харван унагаж, ийм сайхан хоол хийх гэж мөн ч сайхан аа. гэж Гекүүгийн хэлэхэд  Шонхолой  инээмсрэн :

 

- Хүн яагаад ийм аргатай болсныг чи мэдэх үү ?  гэхэд нь
- Үгүй гэлээ.
- Тэгвэл дуулж бай. Анх дээр цагт эвэртэй сүүлтэй, араатан соёотой, жигүүртэй, далавчтай олон амьтанд их тэнгэр арга өгнө. Хэнд нь өгөхийг чуулган чуулж, өөрсдөө мэд гэж гэнэ.  Тэгтэл тарвага , арслан, заан, хирис, чадалтан тэнхээтэн мэдэх байлгүй дээ гээд  чуулганд очсонгүй. Чуулган тараад нэг  угалз ууландаа буцах замдаа, тарвагатай дайралдаж,  тарвага
- За, чуулганы сонин юу байна. Арга хэнд өгөхөөр тогтов гэхэд угалз :

- Эвэр сүүлгүй ядуу нэгэндээ өгье гэж чуулганаараа хоёр хөлтөд л аргаа өгье гэж тогтлоо гэхэд тарвага амаа барьж
- Чаа бас даа. Очдог юмандаа би очсонгүй, эвэртэн соёотонд найдаад очсонгүй биш  боллоо. Аварга их чадалтан маань бяр их тэнхээндээ найдаад, айхтар амьтанд арга алдчихаж дээ. Одоо даргар их эвэр чинь даваанд, дарвагар том эрүү чинь хоёр хөлтийн ард үүрээстэй болно доо. Би бушуухан  далд орохыг бодсуу гээд нүх ухаж эхэлсэн гэдэг.
-  Тэгээд хоёр хөлтөн бид аргатай болж, арслан , заан, хирис, бух гөрөөс ч хүний арганд орж, уруулы маань өөхөөрөө тостдог боллоо. Хурдан хөлт зээр оронго чиг , хоёр хөлтийн идэш болсон гэж манай өвгөцүүл ярьдаг асан гэхэд нь Гекүү 
- Тэр арганд орохгүй юм гэж байх уу ? энэ  нартад ? гэж асуулаа. 
- Орохгүй юм байхгүй гэж өтгөс дээдэс маань ярьдагсан. Урд гарсан чихнээс хойно гарсан эвэр гэж, уулын цаана уул байдаг шиг ухааны цаана ухаан, аргын цаана арга байх учиртай. Хожим хойнын ач үрсийн арга ухаан нь юутай х болохыг тийм гэж одооны бид таахын аргагүй бий гээд , юм их үзсэн амирлангуй цэцэн нүдээрээ  Гекүү, Үхүү хоёрын гайхан сонирхсон гэнэ зальгүй царайг хараад, эцэг мэт энэрэн мишээв. 
- Одоо хорхог болж байна. Гээд Гекүү хоёр яаран босож, Залуудайд туслалцан, цахиур хусуур, хутгаар оронгын үсийг хусалцан зулгааж цэвэрлэлцэхэд  ойн хоёр Хумкагийн дэргэд Залуудай, эцгийнхээ нүдэнд тун сайхан чилгэр биетэй аруухан цэвэрхэн бөгөөд хөдлөх нь уяхан таатайхан харагджээ. Ойн хоёр Хумкагийн бие нь чийрэг шөрвөслөг боловч, нарлаг талын анчин удамтны дэргэд арай л  сүр муутай үзэгдэж, зэрлэгдүү шинжтэй  ажээ. Тэднийг харж суутал, хоол ч болж сайхан болсон  махны үнэр ханхлан , Залуудай, галдаа түлээ нэмээд, 
 
- Аав аа, хоол боллоо шүү гэхэд нь дэргэд нь очиж,бүгдээрээ амтархан идэж эхэллээ.  Чингээд, Дархасын Шаварчин омгийн эгчмэдийн зааж өгсөн өвс үндэс түүж, хатаасан цэцэг жимсээр нь хандалсан умд, шавар ваарнаас аягалан ууцгааж, үлдсэн махаа өглөө иднэ гэж шөнө араатан амьтан хүрэхгүй өндөр чулуун дээр тавиад галын дэргэд хүрч ирэхдээ Залуудай:

- Энэ хавьд хүний үнэр гарч байна гэж эцэгтээ нам дуугаар хэлсэнд, Шонхолой зовнисхийж, хоёр Хумкагийн хамт галаас баахан холдосхийн, салхи үнэрлэвээс үнэхээр, шугуй бургасан дотроос хоёр хөлтний үнэр  гарах ажим. Гекүү, Үхүү хоёр , салхин зүг үнэрлэсхийж байгаад, хоорондоо хэдэн үг шивгэлдэн, Шонхолойн  дэргэд хүрч ирээд,
- Дайсагнах хүний үнэр арай биш, хэдэн эм хүний үнэр сэнгэнэсхийж байна. Эр хүн байхгүй бололтой. Гэж хэлтэл, хуурай мөчир тас хийн хуга гишгэсэн мэт чимээ шугуй дотроос сонсдов. 
- Хүн байвал, наашаа хүрээд ир гэж Шонхолойн дуудахад, хариу чимээ огт гарсангүй.  Гартаа барьсан нум сумаа газар тавиад, галын зүг найрсгаар дохин зааж, бас хэл нэвтрэлцэх хүн байвал, наашаа хүрээд ир гэж дахин дуудваас , тэр үл таних хүний үнэр салхинд  ханхалсхийн мэдэгдэх боловч, бас л хариугүй. Үхүү урагш давшиж,  өөрийн нутгийн үгээр бас хэдэнь дуудваас, шугуй дотроос  нэг жад барьсан навтгар хүн гарч ирэв. Үхүү, Гекүү хоёр бас дахин урин дуудваас , тэр навтгар эмэгтэй, гэдэргээ эргэж хэдэн үг дуугараад аяархан галын зүг дөтлөв. Хойноос нь жад бороохой барьсан  арваад хүн, байдлы нь үзвээс цөм хижээл насны буюу нэг хэсэг нь бие бялдарыг үзвээс залуу бололтой  эмс дагалдан гарч ирэв. Олонх нь уранхай сармай хувцастай, хөх царайтай хөгшин залуу бөгөөд  хүүхэд шуухад дагуулсан  үүрсэн юм үзэгдэхгүй эмс. Оронгын махны үнэр хамраа сарталзуулан  шиншлэн айсаж, байгаа байдлыг үзвэл маш их өлссөн бололтой бөгөөд үл таних хүнийг үзээд баахан эмээх байдалтай боловч, галын гэрэлд  Шонхолойн айван тайван амирлангуй царай, найрсаг байдлыг үзээд эмээх найрсаглах сэтгэл хутгалдан буй ину хөх царайд нь тодорхой үзэгдэм. Наашаа ирж сууцгаа. Бид  та нарт гэм  болохгүй, аяны явуул улс гэж Шонхолойн хэлэхэд , хэлий нь мэдэхгүй боловч дууны өнгө байдлаар хорлох муу санаагүйгий нь тэр ойн эмс танин мэдэж галын зүг дөтлөн ирэв.
- Наашаа суу гэж Хумкагийн зааж , галын дэргэд суухад тэдгээр эмс эгчмэд эмийг дагаж галын дэргэд сууцгаав. Чингээд өлөн нүдээр ийш тийш  харж саяхан цадтал мах идсэн хүнээс тос нүнжигтэй идээний үнэр гарч буйн дээр  гал удтал үзээгүй байдалтай галын нөлөөнд их л таашаан баярлаж элгээ ээж суухад нь  Шонхолой өрөвдөж, Залуудайг 
- Өнөөх үлдсэн махаа эдэнд өгч, санамсаргүй гийчинтэйгээ идээгээ хуваалцья гэхэд  нь Залуудай төдхөн мах тавьсан чулуун дээр авиран гарч , Гекүүд доош нь буулгаж өгсөнд, мах хараад, тэдгээр ойн эмсийн  нүд гялалзаж, маасганан инээмсэглэцгээлээ. Шонхолой хутгаа авч , эгчмэдээс нь эхлэн хүн бүрд хувь хүртээж өгсөнд , цөм тэсгэлгүй баярлацгаан маш өлссөн байдалтай, жигтэйхэн амтархаж идэцгээлээ. Дөрвөн аянчны идээд үлдээсэн оронгын махнаас үлдсэнийг нь идээд цадсангүй боловч  өл залгаж, дотор нь онгойсон бололтой . Ингээд нэг хоёроороо усан дээр очиж ундлаад галын дэргэд хүрч ирэн  сууцгааж, Шонхолойг ахмад хүн  юм байна  гэж тэдгээр ойн эмсийн эгчмэд нь таньж маш найрсаг байдалтай инээмсэглэн хэдэн үг хэлсэнд  Гекүү ,

- Эдний үг нь манай Хумкагийн  үгтэй нилээд ойролцоо. Ер тойм төлөвийг мэдэж болох юм байна. Галынхаа дэргэд хонуулах гэж хоолноосоо өгөлцсөнд баярлаж байна гэж хэлж байгаа болотой гэхэд нь Шонхолой,

- Эд чухам юун улс, яагаад дан эмс, эрэгтэй хүн нэг ч үзэгдэхгүй байгаа юм бэ ?  Отог гал нь хол уу ?  гэж асуулгасанд  Гекүү, Үхүү хоёр даруй  хэл залгаж, тэр эмэгтэйд Шонхолойн үгийг дохио хавсран нэвтрүүлбэл  эгчмэд   нь гар дохин нүүр царайн хөдөлгөөн оролцуулан нэгэн хэсэг юм тоочиж, заримдаа босон харайж, ноцолдон тэмцэлдэж байгаа зэрэг байдал үзүүлэн ярив. Гекүү Үхүү хоёр заримдаа дахин дахин юм асуун , рхарилцан дохилцож, бусад эмэгтэйчүүд нь эгчмэдийнхээ хэлж байгаа үгэнд нэмэр оруулан, хажуунаас нь өлгөж аваад юм хэлэх дохих байдал нь хэл мэдэхгүй хүнд ч тойм төлөв нь ямархан нэгэн дайснаас  дутаан дүрвэсэн бөгөөд гал алдаж зүдэрсэн байдалтай бололтой. Тэлгээр ойн эмсийн эгчмэд нь үг яриагаа төгсгөөд хөдөлж халсандаа хөлс цуварснаа  арчаад, галын дэргэд суун, Шонхолойн өөдөөс маш дотно элэгсэг бөгөөд талархсан байдалтайгаар харав.  Гекүү , Үхүү  хоёр  бие биендээ элбэж, тэр эмэгтэйн хэлсэн үгийг Шонхолой, Залуудай хоёрт дохио нэмэрлэн нэвтрүүлэхэд ойн эмсийн эгчмэд нь Гекүү, Үхүү хосрын ам царайг ажиглан  харж,  зарим газар толгой дохин , зарим газар гар бие хөдлөн юм дуугарч суув. Аялгуу баахан өөр тул үг бүрийг эс нэвтрэвч Үхүү, Гекүү хоёрын тоймлон ухаарсан нь  урин дулааны  цагт эочүүл нь тусдаа хэрэн хэсдэг, эмцүүл нь тусгайдаа бидэн аж төрдөг  бөлөг улс ажээ. Чингээд дайсагнах нэгэн аймагт эмэгтэйчүүд нь дайруулж  нэг хэсгийгээ олзлуулаад, вааран саванд  авч явдаг галаа  алдаад дахиж гал олж чадахгүй, сандан мэндэн дутаах үес  хүүхэд шуухдаа хүртэл хаяцгааж, амь бултан гарсаар огторгуйд тэргэл сар гурван удаа гарахыг үзсэн. Тэр завсар их мөрөн дагуу түүхий загас,  дийлэх нэг амьтнаа агнаж, түүхий махы нь  идэн амьдарсаар иржээ. Эрэгтэйчүүлээ эрээд олсонгүй, гагц хэдэн хүүр үзсэн.  Мөн өнөөх дайсан аймагт  дарагдан сарниж зайлсан бололтой гэж ярьж байгаа болотой хэмээн Шонхолойд сонсон ухаарснаа  нэвтрүүлэн хэлэхэд Шонхолой тэднийг тэсгэлгүй өрөвдөж, уранхай ноорхой, тамтаг болсон хувцас хунар, ядруу муу бороохой, ур хийц муутай чулуун гилбэртэй богино жад  шиг зэмсгий нь хараад сүүрс алдаж,

- Эр эмээрээ салангад явдаг аймаг байдаг гэж би дуулсан. Тэдний нэг нь эд байж л дээ. Тун ч хөөрхий  улс  байна даа. Цахиур чулуу хавирч гал гаргах арга бид зааж өгсү гэж хэл гэхэд нь Гекүү, үхүү хоёр үг дохио хавсран нэвтрүүлбээс, тэр ойн эмсийн эгчмэд нь машид гайхан, яаж чулуунаас гал гарч болдог юм бэ ? гэж  асуув. Шонхолой, цахиураа авч, бяцхан хавтган дотроосоо уул гаргаж, цахиур хэд хавираад, уул нь уугьж , өвс хялгананд хавчуулан үлээж, гал асаасанд тэр эмс бүгдээр гайхан сочиж,  нэг нь үнэхээр гал юм уу ? гэж хуруугаа галд хийж  халаад дуу алдан  яаран гараа татсанд бүгдээрээ инээлдэв. Чингээд ойн эмсийн эгчмэдэд хавтганаасаа бас цахиур гаргаж өгөөд  цахихыг заахад анхандаа чадахгүй, тийм жижиг юм бараг барьж үзээгүй, тун мулгуу тулгуу байвч, сурахыг үнэхээр хичээж хүүхэд шиг сонирхон  цахиж, оч гяласхийхэд баярлан, аман дотроо юм гүнгэнэж байв. Чингээд яаж уул хавчин барьж цахиур хавирахыг заалгаад, нэгэнт оч, уул дээр нь тусаж уугисанд, дэргэд нь  овооролдон цугласан эмс бүгдээр баярлалдан дуу алдав. Чингээд цахиураар ноцолдсоор мөддөө салах шинжгүй байхад  Шонхолой, маргааш уул яаж хийдгийг зааж өгнө гэж Үхүүгээр хэлүүлээд энэ орчим дайсагнах хүн , том араатан  байхгүй биз гэж асуулгахад  ойн эмс, ойр  хавьд өөр хүнийг үзээгүй. Том араатан ч байхгүй  гэж хариулаад, араатнаас чоно л бий гэж нэг эмэгтэй нь яг чоно шиг улин дүрслэв. Гараараа дохиж, арслан заан, хирисийг асууваас, арслан заан хааяа дайралддаг. Хирис байхгүй гэж хариулсанд , араатан дайснаас айлтгүй юм байна гэж Шонхолойн сэтгэл амрав.  Унтахыг завдаж дэвсгэр зассан газраа очиход нь ойн эмсийн эгчмэд нь нэгэн эмд юм хэлж , галын дэргэд мануулан суулгаад, бусад нь гал тойрон хэвтэцгээсэнд Шонхолой  энэ шөнө манаатай боллоо гэж санаа амар унтав. Нойр нь сэргэг тул  шөнө хэдэн удаа сэрээд  харваас ойн эмс ээжлэлдэн  гал сахиж, шөнөжин гал өрдөн байгаа нь харагдав.  Өглөө босоход нь  ойн эмс хэдэн том гэгчийн загас галд шарах нь шарж, булж болгох нь болгож, алдсан галаа отсондоо их л бахархаж, дөрвөн анчныг идээнийхээ дээжээр хүндлэв.Чингээд Шонхолой Үхүү хоёр  нэгэн хэсэг бор гөрөөс ойн захад үзэгдсэнийг  гөрөөлөх гэж очоод төдхөн нэгийг харван унагаж авцарсанд ойн эмс , харвал үзээгүй тул маш их гайхаж, Үхүү, Гекүү хоёроос яаж ингэж чулуудаад гэм хүргэхгүй хол газраас амьтан жадлан унагадаг  юм бэ?  гэж асуун  сонирхож нум сумы нь ямархан нэгэн догшин  амвтан адил үзэж, эмээсхийн болгоомжлох боллоо. Тэдгээр ойн эмсийн эгчмэд нь сүрхий ухамсар хүн тул бусад  эмсийн  бор гөрөөсийг шарж болгох завсар Шонхолойгоор заалгаж цахиурын уул хийхэд хэрэглэдэг өвс  мөөг танин мэдэх болж, Үхүүгээр хэлүүлэн , яаж уул хийдгийг заалгаж  авав.  Тэр завсар мах ч болж, цөмөөрөө идэцгээгээд, Шонхолойг тэр ойн эмстэй салах ёс хийгээд явах гэхэд Гекүү

- Эд биднийг дагаж явсуу гэж байна. Танихгүй газар бидэнд бас нэмэр болох юм биш байгаа  гээд Шонхолойн өөдөөс харахад нь
- Манай завьд эд яаж багтахав гэхэд Гекүү , усны захаар явахдаа яасан ч биднээс гээгдэхгүй гээд, ойн эмсийн зүг хэдэн үг хэлэхэд , тэр бүгд Шонхолойн зүг хоёр гараа  сунган  гуйх  байдалтай дор дороо юм шулганалдаж, эгчмэд нь жадаа барин , дайсан дайралдана гэсэн юм шиг хатган чичих дүр үзүүлэн юм хэлэв. Үхүү хэлмэрчилж, 
- Бидэнд тусалсан та нарыг бид дагалдан явж, дайсантай тулах цаг тохиовол ухралтгүй тулна. Бид хамт явъя. Та нарт бид саад болохгүй. нэг хэсэг газар ч мэднэ. Галы тань сахиж хоолы тань  хийж явсу гэж байна гэхэд нь  Шонхолой  өрөвдөн  зөвшөөрч,
- Ганц хүн - хүн  болдоггүй, ганц цучил гал болдоггүй гэдэг билээ. Бие биендээ түшиг болж яваад үзсү  гэж, завьдаа суутал Гекүү эргээр тэр ойн эмстэй явж, хөлийнхээ чилээ гаргана гэж, тэдгээрийн хамт нум сумаа барин явжээ.


Ойн эмс өлсөх цангах, ядах зүдэхийг энгүүн хэрэг гэж бодох, маш хатуужилтай бөгөөд загас барих,  идэх, үндэс төмс түүх, хирэндээ таарсан  ан агнахдаа дадлагатай, аргагүйд хүрвэл араатан дайсантай чтулахаас буцахгүй, хатуужил зоригтой тул , дөрвөн  аянчинд нэлээд бүл хань болж, адаг наад зах нь шөнийн хоногт түлээ түүх, араатан тэргүүтнээс ээлжлэн манаж сэрэмжлэхэд тус нэмэртэй байлаа. 

- Нөхрийн тус бүтвэл, өөрийн тус бүтнэ гэж энэ дээ. Гал алдсан энэ хэдэд бид цахиур хэрэглэж галтай болох арга зааж өгсний хариуд эд бас бидэнд хүч нэмэр болж, танихгүй газар  олон араатан амьтны дунд  амиа бүгдээрээ нийлэн хаацайлахад  бас тус болж байна шүү.  Хүн хүндээ тус болохыг бодож  явах  ёстой юм шүү  хүү минь. Гаднаа болгоомжилж хар санавч, дотроо цагаан санаатай, амьтанд туслахыг үргэлж бодож явах ёстой юм шүү гэж Шонхолой хүүдээ сургаж, эцгийн амьдад газар таньж, хүнд тус болохыг  ёс болгож явах хэрэгтэй шүү  гэж үйсэн завьдаа хоёулан эргийн ойр гүехэн  шиг газар  ээлжлэн хатгаж явахдаа эргийн дагуу цуван явж байгаа ойн эмсийг харан хэлж, наран шингэх тийш хандсан тул , бор хоногийн газар шинжиж явав. Ойн эмс бас амь хоргодож шөнө элдэв араатнаас айлтгүй хонох газрыг шилж сонгохдоо сайн тул, түрүүлэн явсан нэг эмэгтэй буцан ирж, хоноход тохиромжтой нэгэн газар олсноо  мэдэгдэв. Чингээд тэр газрын тушаа завиа хатгасаар ойртвоос хэдэн залуу эмс, хэдийн хуурай мод түлш базаан овоолж, явах зам дагуу түүсэн мангир гогод, цагаан төмс, сараана зэргийн  хоолны хачир бас үйсэн саваар жимс түүснээ нэг газар овоолоод , арын завьд Үхүү, Гекүү  хоёрын өдөр агнасан галуу нугас, Шонхолой, Залуудай хоёрын ясан дэгээгээр барьсан загас хүрч ирэхийг хүлээн тосож байв.

- Чингээд ойн эмсийн эгчмэд нь цахиур хавирч, гал асаахдаа тун чадамгай болсон тул, хоёр завийг эргийн зүг хүрч ирэхэд  хэдийн гал асааж, хүлээн тосож хэдэн эмэгтэйчүүд, завиас загас шувуу буулгаж, өд сөд, гэдэс доторы нь арилгаад хоол хийх завсар Залуудай эргийн дагуу өгсөн явж байтлаа, элсэн дээр хэдэн хүний  хөлийн мөр  үзэж, гэдэргээ гал дээрээ буцаж  эцэгтээ  хэлсэнд ойн эмсээс тэр зүг явсан эсэхийг асууж, бүгдээр тэр мөрийг очиж үзвээс, хэдэн хөл нүцгэн хүний мөр эргийн дагуу чийгтэй шиг  газар гишгэсэн зарим нэгэнд  нь  дороос нь ус нэвчин гарч ирсэн  байдлыг  ажваас, арай ч цоо шинэ мөр биш бололтой.
- Юу ч гэсэн өчигдрөөс хэтрээгүй мөр бололтой. Үүгээр хүн өнгөрөн гарсан нь осолгүй боллоо. өнөө шөнө тэргэл сартай. Бас нар арай шингээгүй байна. Газар нь гайгүй цагаан ширэнгэ модгүй, уул тал, төөрөх аюулгүй. Би мөрөөр нь баахан хөөгөөд үзсү  гэхэд нь Залуудай эцэгтэйгээ явалцана гэж  хоёулаа явах болсонд Хумза ойн эмсээс нэгийг дагуулан явалцъя. Отог дээр  Үхүү эр хүйстээс үлдэг гэж ойн эмсийн эгчмэдтэй явахаар  боллоо.  Үлдэгсэд нь түүсэн түлээ, унасан мод бургасаар хоногийнхоо газрыг хашин болгоомжлох ажил хийцгээж, мөрчин, өнөөх үл таних хүний мөрөөр чиглэн явсаар асар удалгүй нэг хадан хошуу даваад , нэг уулын цавд  ажваас гал уугьж буй бололтой , утаа суунаглаж буйг  үзээд, орчин тойронд хүн амьтан  үл үзэгдэх цагаан газар тул , тэр утаа суунаглан буй газар зүглэн одов. Алсаас ажиглан харваас ,  галын хавьд хөдөлж байгаа хүн  амьтан харагдахгүй сайн харахад , галын хажууд нэгэн хүн хэвтэж буй мэт үзэгдэнэ. Ажин ажин ойртвоос  ганцхан хүн хэвтэж, орчин тойронд нь өөр хүн огт харагдахгүй. Бүр дөтөлж, дэргэд нь очвол  отог дээр нь орхиод явсан  нэг хүн . Хажууд нь хоёр мод зөрүүлээд, нэг салаанд нь бургас сүлжиж, суудал засан хийсэн нагшуурга . Тэр хэвтэж байгаа хүний дэргэд үйсэн савтай ус, нэг утсан загас тавьжээ. Тэр хүний байдал маш эцэнгэр. Дэргэд нь хүн ирэхэд толгой өндөсхийн хараад огт дуугарсангүй. үг асууваас тэр өвчтөн хүний хариу бүгдэд  дуугарах үг нь огт мэдэгдэхгүй, хэл нэвтрэлцэхгүй хүн байжээ.  Арай чүү гэж өндийх гэхэд нь Шонхолой  түшин суулгаваас, тэр өвчтөн хүн, хоёр гарын хуруугаар нар дүрслэн нар хэлбийж байх үес  гэж тэнгэр заагаад уул даван явсан хэмээн дохиогоор заасанд , нар шингэхээс өмнөхөн отгийн хүмүүс зайлан  одсон гэдгийг мэдэв. Чингээд тэднийг буцаж ирэхийг дохиогоор асууваас, толгой сэгсрэн, буцалтгүй явсан гэж дохисон тэр дохио, өвчтэй тэр хүний гунигт царайн байдлаар ориход явсан гэдэг байдал илт мэдэгдэн, тэр хүн дэргэд нь  хэвтэж байгаа шагшуурга заагаад , түүнийг гээн хаясан байдлыг дохин үзүүлж, бөгсөн бие огт мэдрэлгүй болсныг  заан дохисонд, түүний садан хүмүүс, хөлгүй болсон хүнээ нагшуургаар чирч явсаар , сэхэх төлөвгүйд отог дээрээ хоцоргон нар шингэхийн өмнөхөн  урт мод давхарлан  нэг гал түлж өгөөд, устай сав, ганц загас дэргэд нь  үлдээн өвчтөн хүнээ найдах горьгүй болсонд  салан хагацсан байдал ил боллоо. Отог дээрээ хоцорсон тэр эрийн бие маш  бие маш эцсэн боловч, уг нь их чийрэг хүн байсан шинжтэй бөгөөд дохиогоор бух гөрөөсөнд мөргүүлж бэртсэн гэж  том эвэрт юманд мөргүүлсэн хэмээн зааж,  дэргэдээ хэвтэж буй нагшуургаар чирүүлж явснаа хуруу чичин  заагаад биеэ  заан, хуруугаар нар дохин шингэж буйг  дохин үзүүлж, насны наран  шингэх  цаг ирснээ мэдэгдэн, Залуудайг заан , нар нь эрт байна гэж дохиод  сулхан инээмсэглэж гар занган, шингэж буй нар дүрслээд, биеэ заан  Залуудайн зүг нар дүрслэснээ өгөх шиг дохисонд , нас залуу нар эрт Залуудайд насалсан насаа нэмэн өглөө гэдэг утгатай дохиогий нь цөм ухаарч, Залуудай тун чөрөвдөн, нагшуургы нь зааж , суулган чирч аваачна гэж ирсэн зүг тийшээ дохиход нь инээмсэглэж толгой сэгсрэн биеэ заагаад , газар зааж нүдээ аньсанд  энд л үхэх цагаа хүлээн хэвтэнэ гэсэн дохиогий нь ухаарч, отог халуунаасаа хагацан , эзгүй буйд газар үхэх гэж шийдсэн санаагий нь мэдээд, тун чөрөвдөж элэг эмтэрлээ. Цагаа хүлээсэн тэр эрийн дэргэд нь том бороохой, бүдүүн цахиур гилбэртэй жад, цахиур цохиж хийсэн урт иштэй сүх тавиастай байгаа нь , ишинд нь цөм ямархан нэгэн иртэй юмаар цохиж шарх оруулсан  байдалтайг үзвэл, эзнээ дагаж үйлчлэг гэж  зэмсэгт нь шарх оруулж, << үхүүлэн >> Сүнсий нь эзнийхээ сүнсийг тосон үйлчлэхэд бэлэн болгосон байжээ. Ойн эмсийн эгчмэд, тэр хүний өмнө сөхрөөд, мөхийн дохиж, аман дотроо хэдэн үг хэлэхэд, Хумкаа, сүнсий нь бидэнд сахиус бол гэж мөргөж байна гэж  Шонхолойд хэллээ.

- Газрын ёс. Бэртэж, хүн болохоосоо өнгөрсөн буюу өвдөж, отог садандаа тээр болоод ирэхэд  нэг хүний төлөө цөмөөрөө баларч үхсэнээс, амьд үлдэх нь  амьдын зам, ан гөрөөгөө хөөгөөд, үхэх нэг нь отог дээрээ хоцордог ёстой бид яахын ч аргагүй . Буцахаас өөр аргагүй гэж хэлээд, Шонхолой - ядахдаа энэ хөөрхийн галы нь засаж өгсү гээд, урт мод цувуулан , дээр дээрээс нь тавьж, ёзоор талаас нь асаасан галы нь  сэргээж засахад , Залуудай эцэгтээ туслалцаад, үйсэн савтай усы нь ойртуулан тавьж өгснөө, бүснээсээ сураар өлгөн зүүсэн цахиур хутгаа авч тэр хүний дэргэд тавихад нь тэргэл сарны гэрэлд тэр хүн  тал өгсөн  байдалтай инээмсэглээд, эмтлээд орхи гэж гараараа дохив. Нөгчих гэж байгаа тэр хүний  хүсэл ёсоор нь тэр цахиур хутганы бариул тушаа нь эмтэлсхийгээд  дэргэд нь тавихад, тэр хүн, бэлхүүсэн тушаагаа тэмтрээд, арслан зааны соёогоор  хийсэн жадны гилбэр гаргаж, өөрөө хийсэн юм гэж биеэ заан, Залуудайд сарвайн өгсөнд аргагүй, талийх гэж байгаа тэр хүний  эцсийн бэлгий нь эр хүнд эр хүний өгдөг бэлгийн дээд гэж хоёр гараар тосон аваад, нүднээсээ нулимас бөмбөрүүлэхэд тэр хүн, дахин биеэ нэг заан, нүдээ анин газар заагаад,  Залуудай нарыг буцагтун гэж дохиод аяархан гэдэргээ хэвтээд нүдээ анив. Чингэхэд нь арга буюу дэргэд нь баахан зогсосхийж байгаад, чимээгүйхэн эргэж буцан одоцгоолоо.
 
- Ан амтныг агнан алж, бас дайсагнах аймагтай тулалдан, үхэхийг олонт үзсэн Шонхолой Залуудай нар, отог дээрээ хоцроод, үхэх цагаа маш хатуужин хүлээж, насы минь залган аваарай гэж  дохиогоор ерөөгөөд , амь хагацаагүйдээ биедээ бүтнээр  нь хадгалж, төрлийнхөө хүнд үлдээх гэж  хадгалж байсан  ганц хайртай зэмсгээ урд зүс үзэж таниагүй Залуудайд эр хүний эцсийн бэлэг болгож өгсөнд нь сэтгэл догдлон хөдөлж, тэр галын дэргэд амьсгалынхаа тоо барагдахыг хүлээн хэвтэгч эрийн зүг толгой дохин ёслоод, бүгдээрээ хоног буудлынхаа зүг дуу чимээгүй  буцан одлоо.
- Мэдсэн бол, тэнхрүүлэх ундаа найруулж өгдөг юмсанж. Өвдөх эвэршээхий нь  түр чгэсэн намдуулж, биеий нь амасхийхэд тус болох асан гэж Залуудайн хэлтэл тэр уулын цавын адгаас цөөвөр улилдах дуун дуулдахад, Шонхолой  сүүрс алдан
- Одоо удаан эвэршээж зовохгүй боллоо. Өглөөний ургах нар үзэхгүй болсны дохио нь гарч байна. Галын дөл намжисхийхэд , энэ олон цөөвөр нөмрөн хүрч ирээд эцэс болгоно доо гээд, дөрвүүл буудалдаа хүртэл чив чимээгүй, тэргэл сарны гэрэлд алхав.



- Одоо энд нэг үдэлдэг байгаа гэж Шонхолой завиа их мөрний нэгэн тохойн эргийн зүг залж, усны шувуу  маш олон харагдаж  байгааг гөрөөлөх гэж дөрвүүлээ завиасаа  гарцгааж, эргээр яваа ойн эмсийн нэгэн хэсэг нь түлш базаах гэж, нэг зарим нь хоолонд амт оруулах  ногоо түүх гэж тархтал  гэнэт нэгэн эмэгтэй хүн муухай бархиран ёолох чимээ гарч,  ширэлдэн ургасан боролж өвсөн дундаас ойн эмсийн нэгний царай үнсэн хөх, маш сандарсан байдалтай хүрч ирэн, гүйж ирсэн зүг тийшээ заан юм шулганахад  Хумка хирдхийн сочиж , том эрээн араатан , энд нэг хүн барьжээ гэж тэр эмэгтэйн үгийг Шонхолойд уламжлав. Яаран сүх , нум сумаа  шүүрэн тэр эмэгтэйн заасан зүг  шамдаж очтол , сөөг боролж дунд нэг том шар эрээн юм үзэгдэж, амандаа нэг амьд  эмэгтэйг зуугаад хүнээс огт айхгүй явах нь үзэгдэв. Барын аман дахь тэр эмийг үзвээс , ойн эмс биш, өөр танихгүй нэг эмэгтэй ажээ. Хүн хараад , юм хэлж хажиграх нь амь авар гэж байгаа хөөрхий бололтой. Шонхолой ухасхийн , тэр барын зүг яаран давшваас, хойноос нь  Залуудай  Гекүү хоёр  гүйж, сум харвам газар ойртохтой зэрэг гурвуул харваж, хойноос нь бас Үхүү гүйцэж ирэн  бас хашхиран харвасанд , дөрвөн сум цөм тэр барсын гэдэс зоонд шигдлээ. Барс амандаа зууж явсан тэр эмэгтэйг газар хаяад урхиран эргэж, дөрвөн анчны зүг дайран орох гэлээ. Ойн эмс, Шонхолой хойноос бороохой жад барьцгаан дагаж гүйлдэн айстал хэд дүүлээд барс, түрүүлэн гүйсэн Залуудайд нилээд ойртон хүрч ирээд, сүүлээ шарван үсрэхийг завдтал бас дөрвөн сум тусаж барс урхиран  дүүлтэл, Гекүү завдан харавсан нь  сум, санамсаргүй барсын ангайсан аманд шаав. Догшин араатан урхиран үсэрсэн нь дуу нь тасалдаж, дүүлэн үсэрсэн нь, олон сумын шарханд бас аманд нь шигдэн орсон сумнаас ч болж, Залуудай дээр буух гэсэн харайлтын эрч нь дутаад хажууд нь буутал, Шонхолой хүүдээ аюул тусахыг зайлуулах гэж яаран ухасхийж, барсыг дахин босон өндийж  дайрахаас урд сүх далайн толгой дээр нь буулгасанд, Залуудай бас жадалж, бар эргүй туссан юм шиг  дороо эргэлдэв. Үхүү сүхээ далайн зоон дээр нь буулгах гэтэл , сүүлд нь нүдээ ширвүүлэн ойчоод , заяатай хөл дор нь орсонгүй. Завшаанаа өнөөх барт зуулгасан эмэгтэй угз татан мулталж зайлуултал, Шонхолой  барын зоо руу нь сүхээ буулгаж, догшин эрээн араатны хоёр хойт хөл нь мэдээгүй болж бөгсөө чирэн хоёр нүд нь толгойноос гоожих цусанд юм харахгүй боллоо. Ойн эмсийн эгчмэд жадаа барин гүйж анчин дээр хүрч ирээд, барын өвчүүг жадалтал, жадын ишийг хуга алгадаж орхисонд эгчмэд түрүүлэн ойчиж, бар өрөөсөн хөлөөрөө нуруун дундуур нь дараад хөлий нь үнхэх гэтлээ амнаас нь цус олгойдон шилэн хүзүү нь татав. Тэр самбаанд Үхүү хойт хөлөөс нь угз -татан, санд мэнд дайрсан хүчиндээ бараг элгээр нь өөд харуулж, ойн эмсийн эгчмэд нь Залуудайд татуулан аюулт амьтны  савраас мултрав.  Бар тийчигнэн таталдаж, нэгэнт хүнд хор хүргэж чадахгүй болсонд , толгой руу нь  Шонхолойн хэд сүхдэхэд  чичив татав хийгээд хөдлөхөө байжээ. Араатан дайснаа дараад дөрвөн анчин, өөд өөдөөсөө харваас, цөм тэвдсэндээ хар хөлс асгажээ.  Бэртэж гэмтсэн хүн бараг байхгүй, ойн эмсийн эгчмэд, барын хүнд саварт бага сага маажуулсхийвч, гэм болсонгүй нуруун дундуур шийдмээр татуулсан  юм шиг хүнд хөлд нь алгадууллаа гэж нөгөө зуулгасан эмэгтэйг үзвээс бас онцын бэртсэн зүйлгүй. үг нь ойн эмсийн аялгуутай бараг  нийлсхийх тул, жимс түүж явтал, араас нь нэг юм ёврон түлхэж унагасан  шиг болоод, нүд харанхуйлж, дотор аягүй болоод, ухаан ороход , аюултай том эрээн амьтны аманд зуулгаастай , мануулд зуулгасан бозлог шиг , толгой хөл унжин ухаан саруул, ингээд л үхдэг цаг боллоо гэж дуу чимээ гарч бархирлаа гэж ярьжээ. Гекүү , барын сүүлд нүүрээ ороолгон ойчоод араараа газар цохиж ойчихдоо дотор харанхуйлсан гэж  барын зүг гар зангидан занаж, сүх барин, дөрвөн хөлийн савар, амны нь дөрвөн соёог мулт цохиж аваад, Шонхолойгоос тэр савар соёог би авбал яана гэж гуйлаа. Чингээд барыг өвчтөл, баруун суганд  нь идээлэн баалсан хуучин шархтай. Тэр шархнаас нь бүдүүн хийцтэй цахиур чулуун гилбэрийн хугархай гарчээ. Бүгдээр тэр хугархай чулуун гилбэрийг сонирхон үзтэл, барт зуулгасан эмэгтэй, тэр гилбэрийн хугархайг хармагц цочин дуу алдаад, юм хэлсний нь Үхүү Шонхолойд уламжилж, эцэг нь хавар анд яваад үгүй болсон юм. Жадны нь гилбэр энэ мөн байна гэж таньж, эцгийгээ барт осолдсоныг мэдлээ гэж байна хэмээн хэлж өгвөл, чингээд манай отог дээр хүрч  очно уу. Эндээс холгүй. Нөхөр анд гарсан. Отог дээр эх, нэг жаал хүүхэдтэй бий. Бас хэдэн айл бий гэхэд нь өөрийнхөө буудлыг арай ойр байх гэж буусан газар тийшээ тэр барсад хэлмэгдсэн эмэгтнйг ойг эмсээр түшүүлэн аваачив. Хүнд шарх олж идээлж баалснаас болж, хурдан хөлт анг гүйцэхгүй тул, хүнд халдах болсон махчин бар байжээ , гэж  Шонхолой тэр барын арьсыг эцгийн чинь өшөө авлаа. Одоо энэ барсны арьсыг эхэд чинь аваачиж өгье, дэвсгэр хийг гэж хэлүүлээд, загасчлаар одов. Их мөрөн загасаар элбэг тул, удалгүй дөрвөн анчин  загас сэрээдэж, нум сум үзээгүй галуу хүнээс бараг айхгүй  тул , хэдэн галуу харвацгааж, өдрийн хоолны юмтай болоод , түрүүчий нь ойн эмс гэдэс дотры нь цэвэрлэж болготол бас хэдэн загас барьж, Үхүү, Гекүү хоёр хэдэн галуу нугас харваж, элбэг хоолтой болсон тул , тэр барст зуулгасан эмэгтэйд хэдэн загас  бургасаар холбон өгч, бүгдээрээ хоол идэцгээн түр амсхийх завсар дөрвөн анчин ойн эмсийн эгчмэдтэй хамт тэр бараас амий нь аварсан эмэгтэйг отог дээр нь хүргэхээр одов. Зам зуур асууваас, тэдний отгийн хүмүүс өглөө буудаллаж, эр хүйст нь цөм анд яваад, хүүхэд шуухалтай эмс үлдэцгээн, тэр эмэгтэй, жимс ногоо түүх гэж гарсан хүн байжээ. Чингээд отогт нь ойртон хүрч ирэхэд, гэнэт үл таних хүн хүрч ирсэнд отгийн эмс хүүхэд сандран ёочсон боловч, өөрийнхөө эмэгтэйг хамт айлтгүй явалцаж буйг үзээд амсхийж, найрсаг байдлаар угтан тосоод, өнөөх эмэгтэйгээс барт зуугдаад, эдний ачаар амь гарсан гэхэд нь бүгд баярлацгаав. Тэр эмэгтэйн эх болох  нэгэн настай бүсгүй, нөхрий нь идсэн  барсын арьс гэдгийг сонсоод, үсээ үгтээн уйлж, барсыг хараан зүхэж, арьсы нь хөлөөрөө дэвсэн дэвсэн аман дотроо юм үглэж хайлав. Отгийн эмс бүгдээр тэр барсын арьсыг дэвсэн цавчиж шуугилдав. Хүүхэд шуухад хүртэл барын арьсан дээр дэвхцэж томцуулыг дууриан юм хашгиралдан шуугиж байтал, нэгэн хижээлхэн эмэгтэй , дөрвөн анчны зүг толгой дохин  дохин  юм хэлэхэд Үхүү хэлмэрчилж, өстөн дайсныг өрлөж өгсөнд тал өгч байна. Дайсныг нэгэнт дарж өгснөөс хойш  дахиж маньд хор хүргэхгүй болгон дарж өгөөч гэж гуйж байна  гэхэд нь Шонхолой тэр барын зүрхий нь авч ирсэн тул , түүнийг өгч,
- Анчиндаа өгч, бүгдээрээ хуваалцан идэж барс шиг зүрхтэй бол. Зүрхээ идүүлсэн бар , зүрх нь үхэж,  та нарт халдахгүй болно гэж хэлсний нь Үхүү нэвтрүүлж хэлбээс, бүгдээр баяр хөөр болцгоов. Чингээд анчныг зочлох гэхэд өөрсдийн  нь анчин нэгэнт ан гөрөөнөөс бууж ирээгүй. Амсуулж барих юм байхгүй, гар хоосон шахуу тул, гагцхүү түүсэн жимснээсээ үйсэн саванд хийж барихад , түүнээс нь ам хүрээд  буудалдаа буцах гэхэд нь тэр барт зуулгасан эмэгтэйн эх нь ач хүүдээ эхийн амь аварсан Шонхолойн нэрийг өгсү гэж гуйн нэр асууваас, Шонхололй гэхэд
- Сонколой, Сонколой гэж хэд давтаад, ач жаалаа тэврэн, Шонхолойн суганд толгойгий нь хүргэн юм хэлэхэд Үхүү,
- Сонколой ач хүүгээ ачит баатар аавын өндөр цээ, өргөн суганд нь түшүүллээ. Эр зориг, насны хишиг гуйж байна гэхэд нь  Шонхолой , тэр жаалын духы нь таалаад,

Эр их зоригтой
Бяр их чадалтай
Уужим дотортой
Ухаан ихтэй
Урт настай
Удаан жаргалтай
Сайн хүн болж
Садан олноо жаргуулаарай

 

 

гэж ерөөсөн үгий нь Үхүү хэлж өгөв. Отгийн эмс цөм мэхийн дохиж дор бүр юм дуугарсанд, Үхүү хэл залгаж, ерөөл бат орштугай гэж байна хэмээв. Шонхолой нэг чулуун зэв бүсэндээ агссан агсаанаасаа гаргаж тэр жаалхүүд өгсөнд, сайхан цохилж хийсэн тэр хөөрхөн тунгалаг чулуун зэвийг ер урьд өмнө огт үзээгүй тул , бүгдээрээ гайхан  баярлалдаж, бие биедээ дамжуулан үзэцгээв. Чингээд бүгдээрээ өлзийт зочдоо нэгэн хэсэг үдэцгээн гаргаж өгөв.Завиа орхисон газар хүрч, цаашлан  аялах гэтэл, ойн эмс хоорондоо баахан яриа болоод , эгчмэд нь Үхүүгээр Шонхолойд хэлүүлсэн нь манай нэгэн хэсэг эмс, энд хэл ойролцоо хүнтэй газар хүрсэн тул, эндээ үлдсү, гэнэм. Та нар юу гэж бодож байна гэтэл,

- Эднийг энд үлдвэл, би бас үлдэлцэх хүсэлтэй байна. өнөөдрийн барын савар соёог би эдний нэгэнд нь сүй тавьж өгөх санаатай байсан юм. Эднийг үлдвэл, миний бие явавч, санаа минь энд үлдэх зовлонтой боллоо гэж Гекүү  Шонхолойд хэллээ. 

- Чамд эм олдоно. Эр нөхөр олдох нь чухаг. Бид хоёрын амь аварсан ачтай хүнийг алс холын замд  хань бүлгүй хаях гэж байх ямар өөдгүй амвтан бэ чи ? гэж хөндлөнөөс нь Үхүү загнаж эхлэв. Бид Шонхолой ахтай тэр нэгэн шөнө эс дайралдвал, би өнөөдөр ингэж явах уу?  Би чамайг хүн гэж бодож явсан, хүн биш юм байна чи гэхэд нь Шонхолой
- Тэгж болохгүй, Үхүү минь. Эндээ үлдэх дуртай бол үлдэг. Бид анх гурвуул гарсан тул, Бух өвгөнийг нутаг усанд нь хүргээд, хоёулаа л буцах байсан. Гекүү үлдвэл үлдэг. Чи ч бас өөрөө л мэд гэхэд нь Үхүү, 
- Би та хоёртой л явна. Би Гекүү шиг хүн биш гээд, ойн эмсийн зүг юм хэлсэнд , эгчмэд нь Үхүүгийн үг сонсоод, гараа занган олон үг хэлэв. Ойн эмсийн зарим нь бусад нэгийгээ зэмлэх шиг шуугилдаад, эгчмэд нь Үхүүгээр Шонхолойд

- Миний буруу боллоо. Амий маань аварсан хүнийг алсын хол аянд нөхөр бүлгүй болгохыг  би сэтгэл түвдэхгүй би хамт дагалцан явна. Гекүү энд үлдвэл үлдэг. Гэж хэлүүлэхэд нь ойн эмс бүгдээрээ эгчмэдээ дагана гэж нэгэн дуугаар дагав. Гекүү, байдал ийм болсонд машид ичингүүрэн   уйлж, буруугаа хүлээн Шонхолойг гуйж өчрүүн :
- Ах, намайг хүлцэж хайрла. Би муу санаа агуулж, ганцаары тань хаях гэж огт бодоогүй, гагцхүү энэ ойн эмсийн нэгэнд сэтгэл санаатай болоод зарим нь энэ газар, хэл аялгуу нэвтрэлцэх хүнийг бараадан үлдэнэ гэхэд, санамсаргүй дагаж үлдэх бодол төрсөн билээ. Ачтан хүний тэнхрүүлэн тэтгэснийг мартан гээж, тус хүргэсний хариуд ус хүргэх гэсэн санаа огт бус. Би үхэвч ахын дэргэд, ахыг хамгаалсаар үхнэ. Гөрөөсний янзага эхийгээ дагадагтай адил ахыг дагаж, зовлон жаргаланг хамт  хуваалцана. Ах надад бүү муу сана. Намайг битгий буруушаа. Далайсан газар тань далд орж, далласан газар тань  гарч ирсүү. Догшин араатнаас халхлаж явсуу, нойрсох цагт сахиу явсуу гэхэд нь Шонхолой яаран урагш давшиж Гекүүг тайтгаруулан, ойн эмсийн зүг 
- Та нар дур сонго оо. Эндээ үлдэе гэвэл үлд, алсын  их хол замын бэрхийг бэрхэд үзэхгүй бол манай Чонос мэнд хүрвэл тань та нарыг өөрийн хүн адил үзнэ. Гекүү өөрөө л мэд. Манай нутаг усанд хүрвэл манайхан чамайг өөрий л хүн  гэж үзнэ. Эндээ үлдэх нь дээр гэж үзвэл би ер чангааж татгалзахгүй гэхэд нь бүгдээрээ өдгөө хүртэл хамт явсан бид, нутагт тан хүрч, отогт тань багтъя. Гэж цөмөөрөө урд адил  нэгэн сэтгэлээр хамт аялан явахаар боллоо.


Түймэр гарсан бололтой гэж Шонхолой салхи үнэрлэн, униар татасан зүг зовнисхийн харж, газрын байдлыг үзвэл, салаар явахдаа тулалдаж  гарсан газар айсаж байвнам. Бидэнтэй байлдсан аймгийнхан гал алдаж харлав уу даа? гээд  мөрөн өөд алсыг ширтвээс хээрийн ан амьтан урьдынхаас арай олон үзэгдэж, цөм нэгэн зүг уруудах бөгөөд огторгуйд шувуу бас олон болж дуу чимээ нь ерийн цагаас ондоо ажээ. Одоо тэгээд яахав, яваад л байх уу? гэж Залуудайн асуухад нөхөдтэйгөө зөвшилдөе гээд завиа эргийн зүг залан хойноос нь дагаж яваа Үхүү, Гекүү хоёрыг завиа эргэд дөхүүл гэж дохиод, эргээр өгсөж яваа ойн эмсийн эгчмэдийг дуудаж яавал дээр вэ ? гэж бүгдээрээ зөвлөлдөөд, газраа хороож, түймэр ойртоод ирэхийн үес ямар нэг аятайхан газар олж буухаар тогтлоо. Наран шингэх үес утаа униар бүр ч ихдэж, орчин тойрон бүрэнхүй болж, нар нэг хүрэн улаан төгрөг юм шиг үзэгдэх боллоо. Эртхэн шиг буух газар хайж, харсаар, түймэрт хөөгдсөн ан амьтан дайран сандраахгүй, нэг эвтэйхэн газар олоод :

Явган яваа ойн эмэгтэйчүүдийг завиараа усны нөгөө талд гаргаж, мөрөнд гал тулан ирэхэд хүрвэл аюулгүй болгож, бүгдээрээ эртхэн шиг хоног буудлаа засаж, түймэр өнгөрөхийг хүлээлээ. Үхүү, Гекүү хоёр завиараа мөрний нөгөө талд гарч, гөрөөлөөр одоод, асар удалгүй нижээд тарган ооно харван унагаж, буцаж ирэхдээ  зээр маш олон түймэрт сочин хэлмэгдээд, нум суманд харвуулж үзээгүй тул сум тусам газар ойртоход ер хүнээс айхгүй байна гэж ирэв. Зээрээ өвчин  эвдэж, хоол хийж идсээр байтал нар ч шингэж харанхуй болоход түймэрийн гал сүрхий тод харагдаж, тун сүртэй . Мөрний тэртээ олон гөрөөс ан амьтан бий болж, түрүүч нь тургиж барьж, ус гатлан гарч байгаа чимээ үргэлж гарах боллоо. Чингэвч гал түймрээс нэгэнт зайлж байгаа амьтан анчны галыг хараад огт ойртон хавьдахгүй өнгөрцгөөж байлаа. Шөнө дундын хэрээс түймэр улам ойртож, хүй хүй халуун салхи салхилах болж, алсаас хөөгдөн зайлж яваа амьтны хөл чиг их боллоо. Үүр цайхад бүр ч дөхөж, талын их түймэрийн хуйларсан галын байдал чимээ тун сүртэй болоод, хөнгөн хөлт хурдан ан амьтан хэдийн мөрөн гаталж, шөнөдөө өнгөрсөн аваас том биет нүсэр амвтан арга буюу явсаар түймэрт гүйцэгдэх шахам хөөгдөж, хулан тахь сүрэг сүргээр алсаас дахин ирж, унгалдах дуу чимээ, нүсэр том том арслан заан сүртэй их дуугараад, урамдан дуугарч, тэмээн гөрөөс буйлан мөрний усанд шахалдан орж, цовхчин хөвж яваа амьтан мөрнөөр дүүрч, түймэр аймаар хурдан энд тэнд бөөн гал харваж, галт хуй салхи хуйлран нэн ч бэрх болсонд ойн эмс машид айн эмээж, дуу шуу болсонд Шонхолой тайтгаруулан тогтоож, маш айван тайван байдалтай байх тул сандарсан эмс түүний самбаатай уужим байдлыг хараад, бас зүрхээ дарж, шуугилдан сандчих нь гайгүй болж, хадын тавцан дээрээс дорно мөрний хоёр захаар бүжигнаж байгаа амьтныг харцгаан сууж байтал  түймэр ч бүр ойрхон хүрч, халуун амьсгал нь тэсэхэд бэрх боллоо. Чингэж байтал Залуудай дорогш гараар заан нэг юм хэлсэн нь шуугианд дуулдсангүй. заасан зүг харваас нилээд хэдэн хүн усны эрэгт хүрч ирээд, усанд орохоос айн эрэг дээр  байхад түймэр нэн хэцүү тул цаашаа наашаа хашигчин гүйлдэж байтлаа арга буюу усанд орж, Толгой нь цухалдан харагдаж байтал сүүлчийн ан гөрөөс дээрээс нь хамаагүй дайран орж, нэг эмэгтэйн ардаа үүрсэн жаал хүүхэд эхийн хүзүү тэвэрснээ алдаж, усанд хоёр нэг цухалзаад далд ороход эх нь үрийнхээ хойноос тэвдэж  арваганасаар  байгаад нэг бух гөрөөсөнд дайруулан далд оров. Түймэрийн халуун илч амьсгал нэн хэцүү болсонд аянчин бүгдээр чулууны нөмөрт хоргодон нэг хэсэг юу болж байгааг харахын аргагүй амьсгалахад ч хэцүү болж,  харанхуй утаа татаж , их галын шуугих чимээ, мөрний тэртээгээс дуулдан, наад талд нь олон  амьтны дүрвэж, давхих чимээ усан дунд унгалдах, урхирах, майлах, буйлах, орилох, хашгирах элдэв дуу шуугиантай холилдон нийлж жигтэйхэн юм болов. Хад хагарч ан цав гарсан чулууны завсар хоргодон шургасан аянчин түймэрийн халуун хийд, их мөрний захад байгаа чулуунд халхдагдан хэвтэж байгаа учир гайгүй боловч, хүй хүй утаа цохин амьсгалахад хэцүү. Чингэсээр хичнээн удсаныг аянчин мэдсэнгүй. Галын сүрт чимээ нь арай намдах шинжтэй болж. Салхи мөрөн уруудвал агаар ч баахан цэвэршиж, нуугдсан газраас бултайн харваас усны захад тулаад, мөрөн өргөн учраас нөгөө талд ашгүй гал туссангүй, уруудан өнгөрч мөрний баруун талын уулс усанд ойртон ирсэн газар ургац тачир, салхигүй тул, уулын энгэрт тулбаас намжих шинжтэй үзэгдлээ. Түймэр өнгөрсөн газар мөрний захын бургасуудын салаа найлзуур нүцгэрэн нарийн үзүүр нь утаа уугиж, түймэрт хөөгдөн ус гаталсан олон тураг анд нарийн бүдүүн бургас, улиас хуга нуга дайруулж, мөрний наад талын шугуй ч бас тас гишгүүлж, хөө чандруу болоод, мөрний тэртээх халиурам тал тас хар болж, энд тэнд хааяа түймэрт гүйцэд эдүүлээгүй чийгтэй газар шар ногоо толботой харагдаж, утаа суунагласхийн буй их талд  усны ойр энд тэнд галд гүйцэгдэн бүтэж үхсэн амьтан хуйхлагдан харагдаж их талын байдал нэг мөсөн өөр болж сүртэй. Алсад салхинаа үнс чандруу хуйлран, нүд алдам газар мөрний нэг тал нь  сүртэй хар нөгөө тал нь  шар ногоон харагдах ажээ. Усны тэртээ эргийн захад хэдэн үнсэн тураг анд гишгүүлэн үхсэн хүний хүүр үзэгдэн, зарим нэг нь цээж нь усны захад, бөгсөн бие нь усанд хэвтэж байгаа хүн үзэгдэн, ганц нэгэн хүүхэдтэй эмэгтэй бололтой  хүн, уснаас арай чүү гэж гараад, нойтон голтой нэг юм, нялцайтал дэвтсэн саарин хувцас нь биед нь  наалдан, маш цөхөрсөн байдалтай сууж байгаа нь үнэхээр өрөвдөлтэй тул, Шонхолой  Үхүүг дагуулан , чулууны ард хуоаасан нэг үйсэн завиа авч усанд тавиад мөрний тэртээ сэлж гараад  тэр хэдэн эмэгтэйн зүг одвол тэр хэдэн эмэгтэйчүүл, үл таних хоёр хүнийг хараад огт дуугарахгүй тэнхэл тамир нь тасарч, гайхах баярлах шинжгүй уруу царайлан суунам. Хэдэн багацуул, Шонхолой  Үхүү хоёрыг хараад нүүрээ далдлан, эхдээ наалдан , нэгэн эр хүн, чих сэтэрхий, сорви нь суманд харвуулсан байдалтай бөгөөд, машид алжаан цуцсан  байдалтай боловч, Шонхолой Үхүү хоёрыг хараад , царайд нь тэсгэлгүй эмээсэн шинж тодорч, аман дотроо нэг юм өгүүлэн , хүзүү сунган , амь гуйх мэт. Ажин үзвээс өнөөх салаар  байлдан явахад  чихий нь сэт харвасан хүн мөн бололтой. Тамирдсан тул, дайсан итгээд хүрч ирлээ гэж үхэхийг хүлээн буй бололтой . Шонхолой өрөвдөөд , эелдэг найрамдуу, айван тайвнаар тэр хүнд

- Тулах нэг цаг байхад, туслах нэг цаг байдаг шүү дээ. Эр хүн , эр хүндээ хайртай. Чи надаас бүү ай, гээд завиа зааж, мөрний тэртээ гаргая гэж заан  дохиод, уух унд, идэх хоол өгнө гэж дохиход тэр хүн дохиогий нь ухаарч, нүд нь сэргэн гялалзаад, Шонхолойд гараа сарвайн, хоёр гараараа гарыг илэн талархал илэрхийлээд, дэргэдэх эмэгтэйчүүлдээ хэдэн үг хэлэхэд тэд нь бас нойроос  сэрсэн адил, хөдөлцгөөж, хөө шавар болсон царайд нь  баярлан мишээх байдал тодров. Чингээд Шонхолой тэр эмэгтэйг түшин босгож,  нэгэн эмэгтэйн хамт завьдаа суулган  Үхүүгээр мөрний тэртээ гаргуулаад, ойн эмсийг гал түлж, өчигдрийн гөрөөсний махнаас  үлдсэнийг хоол хийж, түймэрийн аюулд эрдсэн эднийг хооллуулан, өл залгуул гэж үхүүгээр захиулаад , бас нэг завиа гаргаж, эснийг Гекүүтэй элбэж, усны цаад талд гаргая гэж явуулав. Тэр эрэгтэй эмэгтэй хоёрыг усны цаад талд гаргаад үлдсэн хэдэн эмэгтэйг амьд гарсан хүүхэд шуухадтай нь  хоёр завиар гаргахад , ойн эмс тосон  угтаж, шарж борлуулсан шүүрхийхэн махнаас өгч идүүлэв. Аюулд нэрвэгдэгсэд, санамсаргүй туслан тэнхрүүлэх хүнтэй уулзаж, өл үалгуулаад, дотор нь онгойж сэргээд мөрний тэртээхийг зааж  юм хэлэх боловч, үг нэвтрэлцэхгүй ганц нэгэн үг нь хааяа мэдэгдэх тул, хүүхэд шуухадтай олонхи нь усны цаана түймрээс зайлан гарч  чадалгүй үхсэн гэж байгаа бололтой . Тэр сэтэрхий чихт хүн, нэгэн эмэгтэй хүүхэд хоёрыг заан , өөрийн гэргий хүүхэд хэмээн дохином бөгөөд, хуруу заан мөрний тэртээх харлан буй түймрийн цурмыг заах нь хэдэн хүнээ галын аюулд алдсан хэмээж буй бололтой. Нүднээс нулимас дусаан аман дотроо юм өгүүлэх нь тун уяралтай бөгөөд Шонхолойн гарыг байн байн  илнэ. Төрөл саднаа алдсан түүнийг хөөрхийлэн, санаагий нь засах үг хэлсү гэхэд үг нэвтрэлцэхгүй  тул , арга буюу хариу гары нь илэн толгой дохиж, өрөвдөх сэтгэлээ  илэрхийллээ . Мөрний тэртээ түймэрт цуцан  гүйцэгдээд үхсэн тураг ан  энд тэнд хэвтэх тул , Залуудай, Үхүү Гекүү гурвыг завиар явуулж, тэр түлэгдэж үхсэн ангийн махнаас авцруулахаар одуулаад, гал өрдөж, мах шаруулж бүгдээрээ хооллов. Тэр сэтэрхий чихт хүн, гал заан , чулуугаар галын цог авч явах сав хийнэ гэж дохисонд  Шонхолой цахиур гаргаж, гал хавиран гаргахыг үзүүлсэнд маш гайхаж, ёстой гал шиг юм болов уу гэж Шонхолойн цахиж үлээсэн галд өөрөө мөчир зомгол , өвс хийж үзээд , эмэгтэйчүүддээ юм хэлж, тэр цахиур цахисан  галыг заасанд  Шонхолой цахиураар хэрхэн цахиж гал асаахыг заан үзүүлэв. Чингээд саарын хэтэвчнээсээ бас хоёр цахиур гаргажурьд базааж бэлдсэн уулнаасаа нэгэн атга өгөөд , уул хийх аргыг заан үзүүлж таниулав. Ямар юмаар уул хийдгийг харуулахад тэр сэтэрхий чихт хүн ухаарч, нэн баярлан  толгой дохиж, өөрөө  цахиуры нь авч хавирсаар , оч ууланд нь тусч утаа уугихад хашигран баярлаж Шонхолойд нэг олон юм хэлэв. Эмэгтэйчүүд нь тэр хүний дахин дахин цахиур цахиж, уул уугиулан , хялгана цагаалж өвсөнд гал асаахыг их л бишрэн харж, Шонхолойд үг хэлэн дохином бөгөөд хүүхдээ Шонхолойгоор үнсүүлэх хүсэлтэйгээ дохин илтгэхэд, бэлэгшээж байгаа юм байна гэж тэр хэдэн хүүхдийн халтар халтар хацры нь үнсэн таалж, тогойгий нь илллээ. Чихэндээ сэтэрхийтэй өнөөх хүн , хүзүүнээсээ баавгайн соёо хэлхсэн сондор чимгийг үзүүлэхэд  саадгүй нэвтрүүлэн туслана гэсэн дохиогий нь ухаарч, хариу талархан, хүзүүндээ зүүлээ. Тэр чих сэтэрхий хүн, түймрийн аюулд хэдий эрстсэн боловч, бүдүүн хийцтэй чулуун сүхээ амин лугаа сацуулан гараасаа сураар оосорлож авч явснаа заан, баавгайн соёот сондорыг заан, дахин дахин дохиж, тэр сондор үзсэн хүн сүх бороохойтой үл довтлохыг илэрхийлж, Шонхолойн гарыг илэв. Чингээд Шонхолой нөхөд сэлт, завиар явах нь завиндаа  юмаа ачиж, эргээр явах ойн  эмс  эргээр явах гэж алсын зам чиглэхэд, тэр түймэрт  эрссэн хүмүүс маш найрсгаар  үдэн гаргаж, өөрсдөө их талын зүг гар дохин одов. 



 Шонхолой нар хэдэн хоног явж, сая түймэрт идэгдсэн газраас холдов. Их мөрний нэг тал нь шарлан халиурч байгаа өвс ногоотой, нөгөө тал нь түймрийн хар цурам байсаар ан амьтан нь түймэрт идэгдсэн газар огт үзэгдэхгүй гагцхүү тас, бүргэд ёл, элээ зэргийн махчин шувуу хуйхлагдан үхсэн тураг ангийн сэг дээр хуримлах ажээ. Мөрний нөгөө талд харин ч ан амьтан олширсон байдалтай. Завь сэлэх хатгахад заримдаа хоёр Хумкаа  шонхолойд туслалцан , заримдаа ойн эмсээс завьд сууцгаан , дөрвөн анчин эргийн дагуу явгалан  гөрөөлсөөр өдрийн хоол, бор хоногийн идэх юм бэлдэж явдаг байлаа. Ойн эмс бас зам дагуу идшинд хэрэглэн нэмэрлэх төмс ногоо, мойл, долоогоно, нэрс, үрэл зэргийг үйсэн саваар түүж, идэх юмаар хамтын хүчээр дутмаггүй явжээ. Эмэгтэйчүүд бас ангийн арьсаар чархи, бойви хийж, ясан шөвөг зүүгээр  ханзарсан хагарсан юмыг оёх шидэхдээ  чадамгай тул  , дөрвөн анчинд бас их тус нэмэртэй бөгөөд  оройн хоногт хоолоо идээд,  гал тойрон сууцгааж, байх үес Шонхолой , Залуудайдаа бид эдэнд туслаагүй бол, эд зүдэрч аягүйдвэл амь зууж чадахгүйд хүрэх байж, эд биднийг түшин амьдарч явахад бид дөрөв ч бас замын бэрхэд хүч бүлтэй болж, дөрвүүлээ чадахгүй юмыг бүгдээрээ  нийлж хирийн юмыг дөнгөх болж байна шүү. Цувж явсан бараас цуглаж  явдаг шаазгай дээр гэдэг нь  энэ дээ гэж хүүдээ нөхрийн тусыг бүтээж явахыг үргэлж сануулан хэлж, нэг хүний давахгүй юмыг бүгдээрээ санаа хүч нийлбэл давдаг юм гэж ярьдаг байжээ. Ойн эмсийн дотор Бияа гэдэг нэгэн охин, царай зүс нь бусдаасаа нилээд цэвэр бөгөөд Гекүүгийн сэтгэл зүрхний хүн байжээ. Завиар явахдаа мөн орой хоног буудалд оролдсоор Гекүү түрүүн алсан барын соёо саврыг нүхлэж, шөрмөсөөр хэлхээд сондор чимэг хийснээ нэгэн орой гүйцээж Бияад бэлэглэн өгөх санаатай , ойн эмсийн эгчмэдээс зөвшөөрөл гуйхад нь сондор бэлэглэнэ гэдэг , даруй төрөл барилдана гэсэн үг.  Шонхолой ахын отог нутагт мэнд хүрсэн цагт эр эм болохыг зөвшөөрсү. Наана нь сүй тавьсан бэлэг болгож өгвөл өг л дөө  Бияа тогтоодог юм бол  чиний хэрэг бүтнэ. Эс тогтоовол , би хашин баалж чадахгүй  шэсэнд Гекүү баярлан :

- Эгчийн үгийг сонсов уу? Би  чамд үүнийг бэлэглэнэ гэхэд охин ичингүүрсхийвч, үг дуугарсангүй, бэлгийг хүлээн тогтоожээ. Гекүү баярласандаа хэдэн хоног дархалсан нэг хавчаахай нум, хэдэн сумын хамт завинаасаа гаргаж,  
- Бидний эр хүйстний ах зах нь Шонхолой ах аваас эмсийн ах их зах нь эгчмэд мөний тул, чадлаа гаргаж  хийсэн энэ  нум сумыг барья. Мэргэн харваач болтугай гэхэд  нь ойн эмсийн эгчмэд нь дуртайяа  тэр зэр зэвсгийг хүлээн авч,  угаас нилээд чийрэг бөгөөд бяраар яасан ч Гекүүгээс дутуугүй чийргийн дээр Шонхолой нарын харвахыг сонирхон ажиж явсан тул, барилыг тун амархан сурч, эхлээд хур, сойр, ятуу зэргийн шувуу, чингээд туулай чандага, удалгүй бор гөрөөс,  зээр агнах боллоо. Чингээд гараар шидэх чулуу, богино жадтай зүйрлэвэл дагуулахгүй хол тусгалтай сайхан зэмсэг юм байна гэж нумаар сум гэдэг жижиг жад чавхдан харван сүрхий  амьтан гэж  агнах бүр ангийнхаа цусаар мялаадаг болсны нь  Залуудай нэгэн өдөр юунд чингэж байгаагий нь асууваас, ойн эмсийн эгчмэд

- Дээжий нь амсуулж байхгүй бол гомдож  магадгүй  хичнээн хүн гаргаж, энэ хөнгөн жижиг  жад чавхдан гөрөө хийж, олз олоод байхад эс амсуулбал , гомдоод онохоо байж магадгүй гэв. Эгчмэдийн хамт таван харваач хүн болж, ан гөрөө хийхэд улам ч олзтой   болж, идэх хоолоор тасалдахгүй элбэг  дээрээ элбэг боловч, хэрэглэх хэрэгцээнээс илүү агнадаггүй ёсоо алдалгүй баримтлан явжээ. Ялангуяа Шонхолой тэр ёсыг маш чанд баримтлуулан идэж барахгүй бол амьтны амь тасалсны хэрэггүй. Хурдан зэвсэгтэй боллоо  гээд зоригоор хядаж болохгүй. хорхой чгэсэн аминдаа хайртай байхад, халуун амьтай бүлээн цустай  амьтныг хэлээд яахав гэдэг байжээ. Чингээд нэгэн өдөр үдлэн буугаад , хоолоо хийж байтал, боролж шугуй дотроос жад бороохой, чулуун сүх барьсан арваад хүн гарч ирээд, аянчныг үзмэгц бөөгнөрөлдөж юм зөвлөцгөөх мэт болоод , нэг хүн урагш давшин , буудлын зүг айсуй.  Ойртосхийгээд , жадаа дорогш талбин, гараа өргөж элэгсэг найртайэ байдал үзүүлсээр  дөхөхөд нь Шонхолой Үхүү хоёр , бас зэмсэггүй, өөдөөс нь очиж, хоёр талаас уулзаад үг хэлэлцэхэд, Хумкаа Үхүүгийн үгийг нэвтрэх хүн байв. Тэр хүн , аянчнаас хаанаас хаашаа зорьж  байгаа хэн гэдгийг асуугаад , өөрсдийг ойн хүн гэдэг . Өвөл энэ хавиар агуйд өвөлждөг, зун намар  ан дагаж мэхээр , ямаахай, ойн жимстэй газар   хэрэн бидэж явдаг. Өвөлждөг агуй маань тэр. Саяхан агуйгаа эргэж үзтэл, агуйг баавгай эзэлсэн тул хүч түрэн эзэлсэн баавгайтай байлдах гэж явна гэж нөхдөө заалаа. Эрэгчин эмэгчин хоёр баавгай, хоёр бамбарууштай, манай өвөлжөөний агуйг саявтар  эзэлжээ.  Бид баахан хүч бүл цөөн боловч, агуйгаа алдах дургүй,  үзэлцэх гэж явна. Бидэнд хүчин нэмэрлэж өгнө үү.  Гэхэд нь Шонхолой гал дээрээ урин аваачив. Тэр баавгайтай байлдах гэж яваа  хүн, нөхдөө даллан  дуудаж, мөрөөрөө эргэж, буцан газар тавьсан жадаа аваад, Шонхолойн хойноос даган ирэв. Оройн хоолонд хэрэглэнэ гэж Шонхолой нар замдаа өглөөнөөс  агнаж, модны захаас таван харваач нийлж хоёр гөрөөс агнаж, завьдаа нэг хэсэг махы нь  ачиж нэг хэсгий нь ойн эмс үүрэн явснаа хоол хийж байхад, баавгайтай тулах ойн хүний  тэр бөлөг дайчин хүрч ирсэнд , арга буюу  орой идэх гэсэн махнаасаа шаралцаж, бүгдээрээ идлээ. Хоол идээд, ойн хүний тэргүүн нь шонхолойг энэ хэсэг улсын ахмад нь юм байна гэж  хүч нэмэрлэхийг дахин гуйсанд , шонхолой, хамт яваа ойн эмсийн эгчмэдээс яахав бид ? гэж асууваас

- Баавгайн  хүч их эдний хүч нимгэн. Туслалцах нь хоёр хөлтний ёс биз дээ. Туслан хамжиж үзье гэхэд нь , манай олонх нь туслахыг зөвшөөж байгаа учраас эрэгтэй бид ч үгүй гэхгүй. Танай эмэгтэйчүүд яасан бэ ? гэж асууваас ойн хүний тэргүүн нь 


- Манай ойн хүний эмэгтэйчүүд нь  өвөлжөөн дээрээ  бууж ирдэг, тэр хүртэл тус тусдаа. Эрчүүл нь  эрчүүлтэйгээ, эмс нь  эмсүүдтэйгээ урин дулааны  цагт анги анги явдаг заншилтай юм даа гэлээ. Баавгайг хамтын хүчээр агуйгаас зайлуулах гэж тогтоод, бүгдээрээ зэр зэмсэгээ барьцгаан, тэр агуйн зүг чиглэж, асар холгүй тул, ойр нь хүрч очоод, замдаа хэлэлцсэн ёсоор олонхи  агуйн амсарын дээд талд гарч, доош нь унагах чулуу бэлдэж, бас хоёр гараар дааж, доош нь хаяж болох чулуу зэхэцгээж, хүн хүн зогсох газраа хэд хэдэн том чулуу овоолоод, өнхрүүлэх том чулуу түлхэн унагах хүн, чигий нь тэр агуйн амсраас баавгай гарч ирэхэд дээрээс нь ойчих багцааг тааруулан  барагцаж, тэр самбаанд хоёр хүн агуйн амсарт, заншлаар олох болов. / заншилах гэж сэм мэдээ сурвалжлан тагнах гэсэн үг / . Шонхолой хүнээ дагуулж яваагийн хувьд тэр заншлах хүний нэг нь болсу гэж ойн хүний тэргүүнтэй хоёулаа агуйд баавгайг заншлаар одох болж, доошоо буугаад, агуйн амсарт ойртон, дотроос нь чимээгүй тул аяархан дотогшлож үзвээс, амсрын орчим том хөндийд хориод хүн багтам зайтай, голд нь гал түлж байсан үнстэй, тойроод чулуугаар хашсан өртэй бөгөөд цаашаа хошоод салаа болон нарийссан харанхуй хонгил үзэгдэв. Голомтын өрийг хашсан чулууг хөдөлгөж, үнсийг онгичсон бөгөөд том гэгч амьтны мөр ул үнс шороон дээр үзэгдэв. Зүүн талын хонгилоос араатан том амьтны үнэр гарч, эзэнтэй агуй гэж мэдэгдэв. Манай хоёр анчин энэ агуйн амсар сахин модонд хоноод баавгайг байна гэж мэдээ хүргэсэн юм. Одоо ч байх шиг байна гэж ойн хүний тэргүүн хойноос нь хүрч ирсэн Үхүүд шивнэн хэлж, гурвуул  шинэ мөрийг ажваас орсон гурван мөр, гарсан нэг том мөр байв. Төдий агуйн амсраас сэмхэн холдон гарч, нөхөд дээрээ очоод, хэрхэхийг зөвлөн хэлэлцэж, нэгий нь эзгүй хооронд бусды нь өдөөн гаргаж үзэхээр тогтоод, агуйн амсар боох гэхэд  ичээд ороогүй баавгай юу хийж , хүлээж хэвтэх аж. Нэг шаламгай анчнаа амсарын зүг явуулж, баавгайг өдөөн гаргахаар боллоо. Нэг завшааниай зүйл нь агуйн амсарын хоёр талаар дээрээс унасан хадны хэмхэрхий том чулуу босоо хүнээс өндөр бөгөөд агуйн амсарын өмнө хүзүүвч хашлага шиг тогтсон тул тэр хоёр , хоёр том чулуун дээр бас хэд хэдэн том жадтай анчин баавгай цохих том том чулуу өргөн дамжилж, сураар татан гаргаад тулалдахад зэхмэгц, нэг чийрэг залуу анчин, агуйн амсарт очиж, хараан зүхэж, агуйн зүг :

- Хүний өвөлжөө эзэдсэн ёсон бус муу хар гөрөөс гарч ир. Голы чинь таслаж, зүрхий чинь сугална. Гараад ир гээд чулуудав. Агуй дотроос чимээ гарахгүй тул бас хараан зүхэж, хүний өвөлждөг агуй хулгайлан эзлээд, эзнээс нь айж байна уу ? бушуу гарч ирж амиа тушаа гэж хараан зүхэж, хашигран чулуудтал агуй дотроос баавгайн дуу гарч, хир баргийн амьтан халдахгүй их чадалтайгаа мэдсэн нэг том гэгчийн эм баавгай гэрэлд гялбасхийсэн байдалтай яаралгүй гарч ирээд, агуйн амсар, тэрний дэргэдэх ургаа том чулуу хоёрын хооронд хүн багтахаас, агуйн том баавгай багтахгүй завсарт зайлан орсон өнөөх өдөөгч анчин, хойноос аажуухан алхаж, нгаа гэж амаа ангалзан, гялалзсан соёо шүдээ ярзайлгаж, шиншилтэл тэр анчин ам руу нь жадаа тэнхээ мэдэн шааж орхив. Баавгай хойд хоёр хөл дээрээ урхиран бостол, дээрээс нь жадлах нь жад чулуудан жадлаж, том том чулуу буулган чулуудахад, урагшаа ухасхийтэл хэдэн анчин нэг том чулууг түлхэн унагасан нь яг тэр баавгайн зоон дээр лүсхийтэл тусаад , хэдий маш их бяр тэнхээтэй сүртэй амвтан боловч, үхрийн дайтай том чулуу ар зоо дээр нь цохисон тул нэг муухай дуугараад, хойд хоёр хөл нь мэдээгүй болж, бөгсөө чирэн, цусаар бөөлжин урхираад дэмий л дэргэдээ ойчих чулуу алгадав. Тэр завсар агуй дотроос хоёр арай бага баавгай гарч ирээд нэг нь толгой дээрээ том чулуугаар цохиулж, толгойгоо сэгсрэн эргэлдтэл, нөгөө нь агуйн  амсрын хажууд буй өндөр чулуун дахь анчин авиран асаж, савраараа чулуу харчигнатал маажлан үсрэн дайрсан хүчиндээ, цээжин бие нь чулуун дээр гараад иртэл, чулуун сүхээр толгой дээр нь нэг хүдэр анчин буулгаж, хоёр талаас нь жадаар чичин хатгаж, агуйн амсар дээр болон хоёр талын чулуун дээр байсан анчин цөм өндөр дуугаар, бие биеэ зоригжуулан хашигралдаж, хадтай хөндийд цуурайттал бархиралдав. Баавгай урхиран савардангуут, нэг анчны гуя хага татан унагасанд Гекүү шүүрэн тогтоож, доош нь унагасангүй барьж авав. Тэр самбаанд ойн анчны нэг нь том бороохойгоор шуугитал буулган, баавгайн торгон хоншоор дээр цус цацартал няц цохиж, баавгайг доош нь унагав. Чингээд дээрээс нь том том чулуугаар агуйн амсарт  байгаа баавгайг цохилж хашигралдаж байтал ойн анчны ахмад нь  том мазаалай  ирлээ гэж маш өндөр дуугаар шуугианыг даран хашгирсан нь цөм заасан зүг тийш харваас, модны захаас том гэгчийн баавгай маш хурдлан айсаж байгаа нь тийм том амьтан гэхэд тун ч хөнгөн шаламгай  үсрэн давхиж дайран орох гэж яваа нь үнэхээр сүртэй. Сум тусан газар ойртоод ирэхэд  Шонхолой нар тавуулан харваж эхэлвээс, алдалгүй сум шигдэн орж байгаа нь харагдавч үхэх шарх олгож чадахгүй, сайн моринд ташуур өгсөн адил, баавгайн довтлоход  улам ч  эрч оруулсан адил шуугин орж иртэл, нэг сум яг нүдэнд нь шааж, баавгай цог тусаад хөлөөрөө нүдээ арчин, сумыг хуга татаад урхиран дайрав. Ойн анчин тал талаас нь жад шидэж, зарим нь баавгайн биед шаавч, ширүүхэн давхиж, яваа баавгайн ухас ухасхийхэд шархнаас нь сугаран ойчиж, хариугий анчин дээр тулан дөхөж ирэхэд нь  бороохойтой нь бороохойгоороо цохиж, жадтай нь жадаараа жадлан, жадны иш хугарах чимээ гарч, 
- Нүдгүй талаас нь дайр, нүдгүй талаас нь дайр гэж ойн анчны тэргүүн хашгирч,  улаан суга руу нь жадлатал, жадны иш нь баавгайн ширүүн эргэхэд хугарч, анчны тэргүүн баавгайн хөл дор ойчоод өглөө. Олон анчин тал талаас баавгайн зүг дайран орсонд  тэр том мазаалай хойд хоёр хөл дээрээ босон, олон  шархнаасаа цус цувруулж, зүг зүгээс чичих жадыг ширвэн  алгадаж, урагш урхиран алхтал, нэг залуу анчин элгий нь жадалж, Шонхолой сүхээрээ ар зоонд нь тэнхээ мэдэн цавчтал, мазаалай жадны нөгөө үзүүрийг газар тулсан тэр залуу анчныг ширэлдсэн үснээс нь савардаад жадыг тас хийтэл  хугалан ойчив. Залуудай хаш сүхээрээ мазаалайн хоёр нүдэн  хооронд яс шархиртал цавчиж, олон анчин тийчлэн самардаж байгаа мазаалайг хашигран жадалж дайснаа дараад, агуйн амсарт буй гурван баавгайн зүг дайран шуугив. Аврага мазаалайн хүүрийн дэргэд элгий нь жадлаад ойчсон залуу анчин өндийн сууж, анчны тэргүүний зэрэг хоёр гурван баахан бэртэсхийсэн хүн хоцроод, Шонхолойг дагасан ойн эмэгтэйгээс хэд нь тэднийг сувилаар үлдээд, бусад нь  шархдан муудсан нөгөө гурван баавгайг дараар одов. Удалгүй олон анчин тэр гурвыг алаад, бөөн баяр хөөр болж, алсан баавгайнхаа арьсыг өвчөөд, толгойгий нь огтлож, бэртсэн шархтсан хүнээ сувилан, балар эртний баавгайн сүнсийг хорлон өшиж магадгүй гэж бодох тул эвлэрэх найр хийхийг зэхэв. Чулуугаар агуйн амсарт ширээ засан, дэс дэсээр нь баавгайн огтолсон толгойг тэр ширээн дээрээ тавиад, шархны цусы нь угааж, арчаад аманд нь цэцэг жимс хийгээд, махнаас нь шарж, бүгдээрээ найрлаад, тойрон суугаад, анчны тэргүүн нь баавгайн арьсан дээр урд нь суугаад нэг хижээл анчин, загасны мах өөх барин дуудруун :

- Хонгил агуй хоногтой
Хол ойрын их гүйдэлтэй
Гал хэрэглэхгүй дахтай
Ганцаараа явах чадалтай
Сүх хэрэглэхгүй бяртай
Сүр их тэнхээ тамиртай
Жад хэрэглэхгүй савартай
Жаварт даарахгүй үстэй
Өтгөс их мазаалай сонс
Өшөө өвөрлөөгүй байтал
Өвөлжөөний маань агуйг
Булай их хүчиндээ эрдэж
Булааж авсанд чинь бид
Эзэгнэж байсан агуйгаан
Эргүүлэн авах  гэж туллаа
Эр чадлаа үзсэн тулаанд
Эргэж хонзогнох ёсгүй шүү
Эртнээс манай байсан  агуйгаа
Эргүүлж авсан бид нар бүгд
Идээнийхээ сайхнаар чамайг
Ид чадалтайгий чинь бахдаж
Эндүүрэм нэгэн цагт халдсаныг
Эргэж муу санахгүй зочилном
Тунгалаг мөрнөөс барьсан
Тулын мах өөхөөр бялнам

гээд тулын мах тосоор баавгайн амы нь чимх мялаагаад, өндөр дуугаар,

Хүний сайнаар зочилсон
Хүндий маань хүлээн тогтоо
Ах дүү олондоо нийлж
Агуйд маань битгий халд
Өтгөс хүн ёс сахидаг шүү
Өвөлжөөнд маань битгий халд
Буруугаа мэдвэл дахидаггүй шүү
Буцаж манай агуйд бүү халд
Бусад олон өтгөдөө  захиж
Буруу замаас татан зайлуул
Халдан ахиж дайрдаг юм бол
Хамаг олноороо тулна шүү бид
Хүч сүрээрээ дайлган халдвал
Хүй олноороо тулна шүү

 бид гэхэд нь ойн анчин босон харайж, жад бороохойгоо барьцгаан баавгайн толгой тавьсан чулуун ширээг гурвантаа зэвсгээ  далайлган  ваа ваа хэмээн дайчин уриагаа хашгиралдан тойрч сүрдүүлэн бүжив. 
Өнчин өрөөсөн гэж биднийг голбол
Өвгөн олон буурал аав сахиустай шүү
Нүцгэн ядуу гэж биднийг басвал
Нүд гялбам туяат галтай шүү

гэхэд нь зэхэж  бэлдсэн галдаа өөх тос хийж, хуурай шилмүүстэй  түлээ хийсэн гал нь дүрэлзэн асаж, олон анчин баавгайн толгой гал хоёрыг тойрон ваа ваа хэмээн хашгиралдан , жад бороохойгоо далайцгаан бүжиж, өчиг дуудагчийн дохиход  зогсоцгоож, Анчны тэргүүн дахин дуудруун :

Тулаанд олсон шарханд чинь
Тулын өөх тосон түрхэн эдгээ
Шарх олсон дайчин эрсдээ
Шарсан махаар чинь эмнэж
Агуйгий маань эргүүлж өгөөд
Алаг махаа шагнасны  чинь
Амаараа гартал идэн цэнгэж
Атаа өшөөгүй боллоо бид
Арвайсан гараараа барьсан
Амтат идээгий маань идээд
Өшөө  жөтөөгөөн мартаж
Өвөлжөөнд маань  ч  сахиул бол
Өвлийн бэрх хүйтэнд
Өөх тосоор бүү тасалдуул
Хаврын тажир хатуу цагт
Халуун хоолоор бүү тасалдуул

гээд тулын махнаас баавгай тус бүрийн аманд зуулгаад, баавгайтай эвлэрэх ёслолоо гүйцээгээд , бүгдээрээ махнаас нь шарцгаан , гэдэс гартлаа идэцгээж, тулалдаанд хүний амь үрэгдсэнгүй, бага сага цохиулсан , савардуулсан зүйлийг юмнаа тоохгүй хатуужилтай улс тул, тоо бүрэн толгой мэнд уг агуйдаа дахин эзэн болсондоо бөөн баяр болж, хүч нэмэр болсон Шонхолой нарт баавгайн махнаас дааж ядтал нь үүрүүлж, салах ёс хийлээ. Завиндаа хүрч, юм хумаа ачиж зэхээд аялан хөдлөх гэж байтал, ойн анчны тэргүүн нь хүрч ирэн, та нарын нисдэг жадын арга, тураг анд их анд тусгүй мэт санагдавч, шувуу гөрөөс агнахад таатай хоёр хөлтийн дайрахад аминд тустай юм байна гэж бодон бодсоор ам нээн гуйх зүрх олдсонгүй. Та нарын явсан хойно санан санан бодож, нүүрээ зузаалж гуйх гэж ирлээ гэхэд нь Шонхолой нум яаж нийдгийг зааж, яаж харвадагийг үзүүлээд байдлы нь мэдсэн тул өөрсдөө санаачлан оролдож үз гэж тэр ойн анчны тэргүүнээр хэдэн сум тавиулаад, өөрөө харвалаа үзүүлсэнд , тэр чийрэг эр тэсгэлгүй баярлаж, одоо манай гар урт боллоо  гэж баярлан талархаж, бусад дээрээ баярлан буцав.


Тэндээс нилээд  хэдэн хоног их мөрнөө өгсөн аялж, явсаар Шонхолой уулаас уран бөгөөд, газар их үзэж, ажиж сурсан юм их тул, загасаар элбэг их мөрөн загасчлахад хэрэглэх сэрээ  хийж,  хамт дагалдан яваа ойн эмсийн олонхи нь загас сэрээдэхдээ чадамгай учир, загасаар тасалдахгүй, таван харваачин, нум сум үзээгүй ан амьтан хоёр  хөлтийг он тусам газар ажиггүй  ойртуулдаг дээрээс  загасны мах, ангийн мах ээлжлэн хэрэглэж, хирдээ жаргалтай, гэдэс цатгалан явж намрын оготор шар наранд, заримдаа мөрөн дагуу жимсчилж, айван тайван явахад, ойн эмс анхныхаас  байдал нь  шал  өмнөө, сэтгэл санаа амар, идэх хоол элбэг, түшиг өмөг сайтай болсондоо зүс царай амарлингуй тайван , сэтгэл дүүрэн болсондоо бие бялдар нь ч аятайхан болж ирлээ.  Үгтэй, яриатай дуутай хөөртэй ч боллоо . Үхүү, Гекүү хоёр ч тэдний аялгуунд чих нь дасаж, харилцан нэвтрэлцэхдээ сайн болж, ойн эмс бүрхий сэргэлэн авхаалжтай замын уртад маш тустай нөхөд боллоо. Завиар аялахад, явган явах хүмүүс арай гавшгай тул, Залуудай, Үхүү, Гекүүгийн хэдэн эмстэй түрүүлэн явж, замын дагуу байдлыг ажиж явдаг журамтай болж, тэр завсар эргээр яваачин нь үдлэх хоноглох газар хэрэглэх хүнсний зүйл бас самбаачлан агнах журам аяндаа тогтжээ.  Чингэж явах үес Залуудай, тэдгээр ойн эмсээс мөн Үхүү, Гекүү хоёроосоо хэрэгтэй юм их сурч, хоног буудал дээр эцэг нь  бас туршил, ажиглалаасаа ярин танилцуулж, явдаг байлаа. Нэгэн өдөр  Залуудай, Үхүү хоёр түрүүлэн явтал  алсаас баахан шуугиа чимээ гарах мэт болсонд тэр зүг давшин сэм ажин харваас усны хавьд нэгэн бөлөг хүн бужигнан үймэлдэж, ямархан нэг том  амьтныг цохилон дайрч байгаа шинжтэй. Олон хүний овооролдон, бужигнаж байгаа газраас  арслан зааны урхираэ буйлах дуу дуулдаж байгааг сонсон ажиж арслан заан агнаачинтай дайралдсанаа яаран эргэж, Шонхолойд мэдэгдлээ. Ан хийж байгаа хүнд тусалдаг ёстой тул , тэдэн дээр очиж туслалцах нь зүйтэй болно гэж Шонхолой тэр анчин тушаа завиараа хүрмэгц завиасаа гарч, бүгдээрээ тэдгээр анчны зүг чиглэлээ. Заан агнаачин , хүн нэмэн ирснийг үзээд, хэдэн хүн урдаас нь угтан  тосож,  найрсаг байдал үзүүлэн  ойртоод, гартаа барьсан чулуун гилбэртэй жадаа  газар талбин, найртай нөхөрсөг байдлаа үзүүлэн юм хэлэхэд , Үхүү, Гекүү  хоёр баярлалдан, бид үгий нь мэдэж байна  гэж Шонхолойдоо хэлээд,  тэдний зүг бас зэвсгээ талбин, найрсаг байдалтайгаар чиглэн одоод,  харилцан танилцаж, үг солилцоод, Шонхолойг ойн эмсийн хамт хүрч ирэхэд арслан  заан нүхэнд  оруулж агнан буй хүн болохыг ярьж, могой алахад мод нэмэр, заан агнахад жад нэмэр гэж урьж байна гэж заан гөрөөлөөчний үгийг уламжлан хэлсэнд бүүгдээрээ тэр анчин дээр хүч туслахаар одлоо. Тэдгээр анчин, арслан заан явах замд  гүн нүх ухаж, дээрээс нь гишүү мөчир, өвс ногоогоор хучаад, нүх гэж мэдэгдэмгүй болгосонд намагтайшуу тэр газар огт тийм там малтаж хийснийг,  халдах дайсан ховор учир хардан ажихгүй явсан нэгэн арслан заан хоёр хөлтийн мэхэнд унасан байжээ. Олон анчин ус нэвчсэн нүхэн тамд унасан арслан зааныг том том чулуугаар цохих нь чулуугаар  цохиж, бороохой модоор цохих нь модоор балбаж, жадлах  нэг нь  чулуун гилбэртэй жад шидэн чичиж, бяр тэнхээ ихтэй, зузаан гэгчийн арьс ширтэй том гэгчийн тэр амьтан нүхэн тамд  унан шигдсэн боловч  амиа тэмцэн тулах зориг  төгөлдөр тул, сүрдүүлэн урхирч, ойртсон нэгийг урт  хошуугаараа шүүрэх гэж нүдээ улаанаар эргүүлэн, хоёр үзүүр нь гадагшаа мушгирсан соёотой толгой нь нүхэн тамаас сүртэйеэ бумбалзан харагдаж аман тушаа нь нэг анчин хүний үхсэн амьд нь мэдэгдэхгүй хэвтэж байгаа нь Залуудайн нүдэнд юуны өмнө тусан элгээрээ хэвтэж байгаа нь амьсгал тасраагүй мэт.  Арслан заан, дэргэдээ амьтан хавьтуулахгүй, тамаасаа ус шавар үсэргэн урт хар  хошуу, нь хар могой шиг ийш тийшээ годолзон, жад бороохой ойртвол шүүрэх гэж  үе үе буйлан, нурууны нь үс, сөхүйн босож, энд тэнд жад шигдсэн боловч маш их бяртай, тун ч бөх голтой амьтан тул, өвчүү хэнхдэгээрээ дайран давшин зүтгэсээр бас хоёр хөлөөрөө цавчсаар, тэр тамаас гарах санаатай зүтгэх ажээ.  Залуудай тэр хэвтэж байгаа хүний тушаа нь очоод, зааны суга татаж хаясан  навсгар навч намаатай зулзган хус авч, зааны хошуу хүрэх газар ойртоод очмогц бургасы нь шүүрэн булаалаа. Тэр самбаанд  нь бөхөс хийгээд, өнөөх газар хэвтэж байгаа хүний хөлөөс шүүрэн татаж, шүүрэн татаж, зааны хошуу хүрэхгүй газар  агшин дотор зайлуулж, авлаа. Дэргэд нь байсан хэдэн анчин  баярлалдан хашгирч, тэр зааны соёо хошуунд эрстсэн хүнээ сувилаар ухасхийсэн  байдлыг үзвэл , жирийн анчин биш ахмад тэргүүлэгч нь бололтой.  Тэр завсар Шонхолойтой ирсэн ойн эмс, арслан зааны ар зоо уруу нь   жад чулуудах нь  жад чулуу авцран чулуудаж байтал олон хүний жадлах шийдэмдэх, чулуудахад зааны тэнхээ тамир муудсаар, ядрах шинж мэдэгдэнгүүд, олон анчны шуугилдан дайрах нь улам ширүүн болж, нүхэн там доторх ус шавар нь олон шархнаас цуварч байгаа  цусанд улаан өнгөтэй болж ирлээ. Зааны урхиран рөдлөх нь арай зөөлөн болж, тун ч амьсгаадаж байгаа тэмдэг орж, хэнхдэг нь оволзон, шуухинатал амьсгалж, гагцхүү нүд нь маш догшноор эргэлдэн, хоёр том чих нь чичив татав хийх ажгуу. Чингэж байтал, ар талаас нь жадлах нь цохих улам ширүүн болж, зааны бөгсөн бие мэдээгүй болсон учир  доошоо намсхийх  шиг боллоо. Тэр байдлыг мэдэнгүүт, олон анчин там тойрон хашигралдаж, цөм нэгэн зүгээс жадлах цохилох  болсон  нь  тэр заанд штрвүүлэн унасан  анчин, Залуудайгаар суга татуулснаас хойш сэхэрч ухаан ороод, олон анчнаа тэг ингэ гэж заан удирдаж, хамаагүй тал талаас  шахцалдан дайрч, бие биендээ  саад хийхий нь зогсоожээ. Тэгсээр байтал заан  улам муужирч, ширүүн хөдөлдөг хар хошуу нь  годгонон гялалзахаа байж догшин нүдээ улаанаар эргүүлэхээ байж, тамдаа доошоо аажуухан шигрдэж эхлэхэд, олон анчин, тэр хүчирхэг амьтан тамирдаж, жадлан чулуудах нь улам ширүүстэл, гэнэт тэр арслан заан сүүлчийнхээ  хүч шавхан гэнэтхэн  цоройж, хоёр урд хөл нь тамаас гарахын хамт , хошуугаараа нэг анчныг шүүртэл, Залуудай чулуун сүхээрээ хошуугийн нь хага цавчсанд , анчныг дээш нь өргөтлөө алдав.  Заан агнаачны ахмад нь тэр залуу анчныг шүүрүүлэхэд ц арай нь үнсэн хөх болж, яаран урагш давштал, тэр залуу газар ойчиж, Залуудай газраас нь татан заанаас холдуулж авлаа. Сүүлчийн тэр үсрэн ухасхийсэндээ зааны тэнхэл тасарч, хоёр хөл нь зөлгөнд шигдэн , хэнхдэг нь тамын амсар дээр тээгдээд, тас цавчуулсан хошуунаас нь хар цус олгойдон цацаж, том нүсэр бие нь чичив, татав хийж амь нь тасарлаа. Олон анчин түүнийг үзээд, баярлалдан, хашигралдаж, бороохой ,жад , сүхээ далайн дэвхцэж бүжив. Тэр том амьтны цээжин бие нь нүхэн тамаас хагас цухуйн гарч үхсэн нь татаж гаргахад их дөхөмтэй болсон бөгөөд, их л бэлэгтэй сайн тэмдэг боллоо гэж баярлалджээ. Чингээд эвдэхдээ тун чадамгай тул, хэдэн хүн чулуун сүхээрээ бөгсөн бие гуяы нь салгаж, тамаас сураар татаж гаргаад халуун цуснаас нь тэр дороо ууцгааж, нүүр ам нь улаан нилээ болцгоон, заанаа эвдэж, гэдэс дотры нь цэвэрлэн, элгий нь түүхийгээр  хуваан идэж, аль амттайгаас нь Шонхолой нарт барив. Зааны хошуунд мах чихэж, галд болгоод, нарийн сайхан хоол гэж дээжий  нь Залуудайд барихдаа тэр анчны  ахмад нь хүүгийн минь амийг аварсан сайн хүүд сайхан ерөөл тавина гээд дуудруун :

Алс холоос ирээд
Арслан заан агналцаж
Алаг үрий минь амийг
Авран баярлуулсан
Ачит залуу эр чамд
Залуугийн цог төгс
Заан Залуудай гэж
Алдар дээр чинь
Алдар нэмэн дуудсуу
Чадал дээр чинь
Чадал улам нэмж
Чамбай сайн эр болж
Чацуулан тэнцэх хүнгүй
Чадалтны манлай болоорой
Хүчин дээр чинь
Хүч их тэнхээ нэмж
Хүчтэй сайн эр болж
Хүзүүгээр булих хүнгүй
Хүчитний манлай болоорой
Ан хийхдээ азтай
Аянд явахдаа олзтой
Арслан заан шиг сүртэй
Аймаг олондоо хайртай
Заан Залуудай нэртэй
Заяа их хувьтай эр болж
Урт гэгчийн насалж
Удаан гэгчийн жаргаарай

гээд арслан зааны хошуунд нарийн мах чихэн болгосон идээнийхээ сайнаас Залуудайд барин, амы нь өөхөөр тосдож, гары нь арслан зааны цусаар мялааж, гарах бүр ангийн олзтой болоорой гэж , гадаад хормойгий нь  арслан зааны цусаар будаад, дотор чинь хэзээд  цатгалан дүүрэн яваг гэж дотоод хормойд нь өөх тос түрхлээ. Шонхолой хүүгээ цол цоллццлж, нэр нэрлүүлж байхыг үзээд баярлаж, олон анчны хамт арслан зааны махнаас цадталаа бүгдээрээ идэцгээж, хувь махаа завиндаа хийж, цаашаа аялан мордохоор  болохдоо, харвалаа үзүүлэнсонирхуулбал, арслан зааны тэдгээр анчин, хэдий урьд үзээгүй сонин юм үзэвч, уулаас арслан заан гөрөөлж явдаг заншилтай тул, тийм нарийхан жад нисгэж, ийм том арслан зааныг агнаж болохгүй осолтой зэвсэг байна. Бид арслан заан дагаж амь зуудаг улс. Зааныг нүхэн тамд унаган алдаг. Мод ихтэй газар чулуун сүхээр модны ёроолоос хөлийн шөрмөсийг тас цавчин агнадаг билээ. Зааны соёогоор хийсэн жадаар заан болон хирисийг ч жадлан шархлаж, эр зориг чадал тэнхээгээ сорин үзүүлдэг зуршилтай заан агнаачин билээ. Эмс охид маань бор гөрөөс, буга хандгай жадлан гөрөөлж , усны захаар галуу нугасны дэгдээхэй агнадаг ийм улс.энэ нисдэг жад тань, манай эмсийн зэмсэг болохоос, заан агнадаг хүний зэмсэг биш гэжээ. Гал асаахдаа галын мод гэдгийг хэрэглэж, хоёр мод үрж гаргадаг тул харин Шонхолой цахиур хавирч гал гаргахыг сонирхож, галын мод хур бороотой цагт чийг зуудаг нэг гэм буй тул ямарч чийг усанд чийг зуух гэж байхгүй цахиур чулуугаар гал бий болгох энэ арга тань билэнл хэрэгтэй юм байна гэж цахиур хавирах аргыг заалган сурч аваад, маш найрсгаар хагацан саллаа. Нум сумыг эмсийн зэмсэг гэж тоохгүй тэр чийрэг анчин аймагтай уулзан дайралдсандаа Залуудай их сонирхож, бас Заан цолтой болсондоо бахархан, заан агнаачны ахмадаас бэлэглэн өгсөн зааны соёогоор хийсэн жадны том гилбэрийг арслан зааны савгаар сүлжсэн гэртэй өгсний нь сонирхож, Чоносыхны  хэрэглэж үзээгүй сүлжмэлийг таашаан бахархав.


Шонхолой дагаж ирсэн их мөрний аль талаас  ямар  ус цутган орсныг Бух өвгөнийг үдэн очих замдаа тэмдэглэн зурсан тоймоороо, бас ан аян хийж юм ажихдаа сүрхий дадлагатай тул буцах замдаа мөрөн их усаа барин огт төөрөлгүй явсаар намрын сэрүү орсон нэгэн өглөө мөрөн өгсөж явтал нэгэн өргөн дэнж дээр, галын утаа, олон хүн харагдсанд , юухан болж улс амьтан цугладаг билээ гэж эргээр явсан ойн эмстэйгээ бүгд нийлэн зөвлөлдөж, мөрөн өгсөн явахад, дэнжийн тэр улс яасан чиг хүн явахыг андахгүй харна. Усныхаа нөгөө талд гарч үзэх үү? Халдан дайрах гэвэл, ус гаталтал бас зайтай бий гэж хэлэлцээд, ус гарч завдтал, өндөр дэнжийн улс, хэдийн ажиглаж нэг хэдэн хүн гар даллан өөдөөс нь чиглэв. Гартаа зэр зэмсэггүй, даллах байдал найрсаг тул, арай ч дайсагнан халдах шинжгүй бололтой гэж зөвлөн хэлэлцээд, Шонхолой, Үхүү хоёр  тэр чиглэн айсаж яваа хэдэн хүний урдаас зорин одов. Ойртоод ирэхэд тэр айсуй хүмүүс, найрсаг сайхнаар ёслож, амар мэндийг асуугаад, биеэ цөөвөр омогтон  гэж үг аялгуу нь нэвтрэлцэм ойр  хэлтэн байлаа. Шонхолой хаанаас хаашаа  зорьж явааг асуугаад, тэр цөөвөр омогтны нас ах нэг нь өгүүлрүүн :

- Манай отгийн ахмад,  нас дээр гарч,  тэнхэл тамир дорой боллоо. Ан хийж чадахгүй  нүд шүд муудлаа. Шөрмөс шандас суларч уул өөд мацан явж ан гөрөө хийж чадахгүй боллоо. Отог олондоо тээр төвөг болох нь. Танагтай байгаа дээрээ та бүхэнтэйгээ нэг хуримлаад гэдэс цатгалан санаа амар байдлаар уулынхаа өвгөд, өтгөстэй золгож, ач үрдээ шүтээн сахиус болсу гэсэнд нь буурал аавынхаа захиа дагаж, өнөөдөр бид хад түшүүлэх хурим хийх гэж өндөр дэнж дээр цуглан бэлдэж байтал, алсаас та нарын айсуй ирэхийг хараад өвгөн аавыг  үдэх хуримд өлзийтэй гийчин ирлээ гэж та нарыг урих гэж яаран хүрч ирлээ. Хутагтай хуримд маань суулцаж хуучид болох гэж байгаа буурал аавы маань баярлуулан үдэлцэх биз гэж горьдоно гэхэд нь Шонхолой учры нь мэдэж,

- Би нөхөд дээрээ очиж, бүгдээрээ хамт явсуу. Хутагт хуримд тань хувиа оролцуулж арслан зааны махнаас барилцъя гэхэд нь тэр цөөвөр хүн арслан зааны мах гэхийг сонсоод тэсгэлгүй баярлан,

 - Юун сайн юм бэ . Манай  буурал аав,  арслан зааны мах амсаад нүдээ аних юмсан гэж билээ. Бидний хүч мөхөс тул тийм том амьтан агнах хүчин чадал хүрэхгүй тул, захиагий нь гүйцэтгэж чадаагүй юмсан. Бид үүрэн явна. Та нарыг чилээхгүй гээд, яаран Шонхолойг даган нөхөд дээр нь хүрэлцэв. Шонхолой хамт яваа ойн эмсийн зүг  Үхүүгээр хэлүүлэн, Цөөвөр омгийн хүн, өвгөд аавыгаа хад түшүүлэх хурим хийх гэж байгааг таниулж, явган хэрэн яваг гөрөөчин омгийн хүмүүс, отог олондоо тус нэмэр болох наснаас хэтэрч, төвөг тойв болохын өмнө хуримлан найрлаад үхдэг ёс бийг хэлүүлсэнд, тийм ёс тэр үед түгмэл тул огт гайхсангүй, цөм хуримд оролцохоор арслан зааныхаа махнаас үүрэлцэн одов. Залуудай насан бага бөгөөд тийм хурим урьд  өмнө үзээгүй , гагцхүү отог буудал дээрээ нэг идэх хоолтой, дэргэдээ галтай хоцорсон хүнийг үзсэнээс биш, хад түшүүлэх хурим гэж сонсоогүй учир эцгээс асууваас,

- Өтгөсийн гэдсийг цатгаад, отог дээр нь үлдээхийг чи түрүүн мэдсэн. Бас гэдсий нь цатгаад, төрлийн хүнээс ач нь жадалж, хад түшүүлэх ёс бий. Өөх үнхүүлж амы нь барих ёс бий. Одоо энэ ямар ёс хэрэглэхийг би мэдэхгүй байна. Газар газрын ёс ондоо. Чи тэнд очоод гайхсан байдал битгий үзүүлж, хүн өбитгий гомдоогоорой. Ер олон аймаг ясанд олон зүйлийн ёс бийг өөр аймаг ясны хүн хориглон өөрчилж дийлэхгүй тул газрын ёс дагахаас өөр аргагүй боллоо шүү гэж хүүдээ сэмхэн захиад, бүгдээрээ тэр Цөөвөр хүний хамт өнөөх өндөр дэнжийн зүг одлоо. Шонхолой нарыг угтан тоссон Цөөвөр хүний нэг нь яаран гүйж, өтгөс аавын хүссэн юмтай сайн гийчин айсуйн мэдээ хүргэхээр одсонд, дэнжийн олон бүгдээрээ угтан  бууцгааж, Цөөвөр отгийн хад түших гэж байгаа өтгөс ч баярласандаа, нэг чийрэг залуу эрээр үүрүүлэн бууж ирээд гийчнийг ёслон, эсэн мэндий нь асуугаад,

- Сайн хүний санаагаар гэж та нар, өтгөс миний энэ зовлого биеэ гээхийн өмнө хүссэн юмтай хүрэлцэн ирсэнд ихэд баярлан бэлэгшээж  ач үр минь амны хишигтэй юм байна гэж баярлаж байна. Багынхаа дуртай нэг юм амсаад хад түшихэд надад ч сайхан завшаан боллоо гэхэд нь гөрөөсний цагаан үстэй элэгний арьсаар хад түших цагаан өмсгөл хийлгэж  өмссөн, буурал үстэй, цэцэн харцтай, тэр өтгөсийг хараад, элэг нь эмтэрч ихэд өрөвдөвч газрын ёс дагахаас өөр аргагүй гэж эцгийн  захисныг санан сүүрс алдлаа. Тэр өвгөн , үхэхийг унтахын төдий бодох зоригтой хүн бөгөөд энэ намар маш сайхан тул  ач үрдээ өвөл хаврын цагаар тээр төвөг таталгүй, цагийн сайханд уул түших гэж санаа нэгэнт шулуудлаа. Хутагтай хуримд минь холын зочин гийгүүлэн ирсэнд үрчлээт магнай минь тэнийж, баяртайяа  нүд анин өтгөс дээдэстэйгээ  золгон, үр садандаа өлзий болох энэ өдөр өтөлсөн муу би баярлаж байна гэж Шонхолойд хэлээд  бүгдээрээ өндөр дэнж дээр гарваас, тэнд Цөөвөр отгийн анчин эрс, бор гөрөөс, буга, хар сүүлт зэргийн мах хэдийн эвдэж, шарах чанахад бэлдэн, бас хорхог хийх гэж зэхсэн байжээ. Эмс хоолны хоршид ногоо жимс хэдийн базааж бэлдсэн тул, зочид хүрэлцэн ирэхэд зээр гөрөөсний элэгний цагаан үстэй, цагаан гудас дээр өвгөнөө түшин суулгаад, Шонхолой Залуудай, , Үхүү , Гекүүг өтгөсний баруун талд дор нь суулган, эрэгтэйчүүд зочдын дор нь баруун талд дэс дэсээр сууцгаан, настай эмс зүүн талаар нь доогуур нь залуус сууцгаан  хоол хийх хэдэн эрс, эмс гал түүдгийн дэргэд хоол бэлдэн завдах зуур, нэгэн чийрэг Цөөвөр анчин хад түших гэж байгаа өтгөсийн дээдэс өвгөдийн эрэлхэг зоригтой явдлыг тоочин  хүүрнээд, дараагаар нь хад түших гэж байгаа өвгөний эр зоригт явдлаас нь магтан  өгүүлэхэд, Цөөвөр эр маш хичээнгүйлэн сонсоцгоож, суув. Чингэж байтал , хоолны түрүүч нь ч болж дээжээс нь өтгөсийнхөө өмнө тавиад,  өвгөний ач нэгэн залуу Цөөвөр эр, аль л амттай өөхтэй мах идээнээс сонгон цахиур чулуун хутгаар огтолж, өтгөс хоёр гараараа  барив. Чингээд өтгөс өмнө тавьсан махнаас хувь хишгээ түгээнэ гэж хүн бүхэнд нэг нэг хэсэг мах өгсөнд  цөм маш хүндэтгэн , тэр махнаас нь авч, эмэгтэйчүүд, нялх хүүхэд багацуулдаа аманд хийж хөхүүлэв. Хад түших өтгөсийн дэргэд суусан ач нь хоол бүхнээс өтгөстөө амсуулан идүүлж бүгдээр Шонхолой нөхөд сэлтийн авч ирсэн арслан зааны махнаас аль амттайгий нь хад түших өвгөндөө барихад, тэр өтгөс баярлаж

Сайхан үгээ хэлж
Садан олонтойгоо
Хагацан салах ёс
Хамтын дунд хийж
Хад түших цаг
Хариугүй туллаа
Цаашлаж болдоггүй
Цаг минь боллоо
Хойшлож болдоггүй
Хоног минь ирлээ
Чимээгээ намдаж
Чихээ тавь, та минь
Ууланд цуурайтдаг
Урьдын хоолой байхгүй
Заан цочоодог
Залуугүйн хоолой байхгүй
Шивнэж хэлэх үгий минь
Шил сайт үр сад минь
Сонор чихээрээ сонсон
Сонин болгож тогтоогтуй
Сулхан дуутай үгий минь
Сургаал болон сонсогтуй

гэхэд нь бүгдээрээ чимээ авиагүй нам гүм болов. Өтгөс үргэлжлэрүүн :

Агуйн баавгайтай тулж
Арслан заан агнаж явсан
Идэр нас минь өнгөрч
Идээний тулам боллоо
Чадал ихтэй бие суларч
Чамбай гар салга боллоо
Хиншүү хоолтой
Хий биетэй болох
Цаг минь болж
Цаашлахын аргагүй
Өвгөн буурай бие минь
Өтгөсийн ёс дагаж
Халуунаас хагацаж
Хад түших цаг боллоо
Садан олондоо би тань
Сахиус болон тэтгэсүү
Сүүлтийг  гөрөөлөхөд
Сүүдэр мэт дагасуу
Ан агнахад тань
Алдуулалгүй тусласуу
Атаатан тохиолдоход
Айлган сүрдүүлсүү
Ач үр та нарынхаа
Амийг хамгаалан сахисуу
Ганц хүн , хүн болдоггүй. шүү
Ганц цучил, гал болдоггүй. шүү
Эцгийн олон та нар хэзээд
Эвдрэшгүй эв нэгтэй явагтун
Эхийн олон та нар эгнэгт
Элэг нэгтэй явагтун
Дугтарвал хүч нэгтэй
Дуугарвал санаа нэгтэй
Хар амиа бодолгүй
Хамаг олноо бодогтуй
Отог омогтоо эвтэй бол
Огторгуйн одноос олон болно та
Отог омог дотроо эвдрэлдвэл
Огт өөдлөхгүй сөнөнө та
Үүлэн завсрын наран хурц
Үхэх хүний ухаан хурц
Үгий ми нь сонсон тогтоож
Үүрд эвтэй сайхан явагтуй
Үгээ захин хэлсний минь
Үргэлж бодож явагтуй

гэхэд нь бүгдээрээ - бодож явнаа . захиагий тань даганаа. Буурал аав маань биднээ харж яваарай. Гэж дуугаралдав. Өвгөн  хоолойгоо засаад,
Үг тэнь сайхан байна, сонслоо
Үнэр тэнь сайхан байна үнэссүү
гээд, отгийнхоо олныг цөмий нь үнсээд, ачдаа дохиж,

Амы минь барих
Ач минь наашаа
Хайртантайгаа хуримлалаа
Хадаа тушсүү одоо би тэнь
Найрт минь ирсэн гийчин
Намайгаа үдэлцсэнд баярлалаа
Алсынхаа замд саадгүй
Амар мэнд яваарай та минь
Хад түших хуримд минь ирж
Хамт найрласан гийчин минь
Халуундаа мэнд хүртүүгэй
Арслан зааны мах амсуулсан та нар
Аян хол замдаа сайн явах болтугай
Алаг ач минь  амсуулдаг юмаа аваад ир
Амы минь барьж намайгаа хад түшүүл

гэхэд ач нь угалзын ууцны өөх бариад өтгөсийн аманд  хийн чихээд  шаат  чөмөг шаажхахуулаад амы нь барив. Өтгөс хэд арваганаад амьсгал тасарч, амь алдав. Отог олон нь тийм юманд дасал болсон тул, ёстой юм ёсоороо гэж ахмад өтгөсөө сайхнаао хуримлуулан баясгалаа гэж үзэх, үүнд гагцхүү Залуудай , урьд өмнө ан амьтны алагдан үхэх, мөн тулаанд  дайсны үхэхийг үзэвч найрлан хуримлаж, нэгийгээ өөх үмхүүлэн хахааж, амы нь барин  үхүүлэхийг  үзээгүй тул  дотор нь их л аягүй. Тэр өтгөсийн нэнд өрөвдөн, эцсийн захиа үг захиж байгаа нь чихэнд дуулдаад байх шиг хачин санагдаж байлаа. Цөөвөр отгийнхон, өтгөсөө хад түшүүлэх гэж хэдийн зэхэж бэлдсэн дамнуурга авцраад, цагаан үстэй зүймэл хувсар гэдэг гудсы нь дэвсэн, цагаан хувцаст нөгчсөн өтгөсөө  завилуулан суулгаад, ахмад настан нэгэн  хүн, өтгөсийн дээл , сөөхий гутал, хувцсы нь цахиур чулуун хутгаар эзнээ дага гэж өгүүлэн хэрэглэж байсан зэр зэмсэгт нь бас үхүүлэн ирт юмаар эмтэлж, сүнсий нь эзнээ дагуулан одох болгож дэргэд нь тавиад, ээлжлэн дамнасаар , энгэрийн нэгэн хаданд түшүүлэн, хувсар дээр нь суулгаад, ахмад нэгэн анчин салах ёс гүйцэтгэж дуудруун :

Хайртай буурал аавыгаа
Хаданд түшүүлэн суулгалаа
Хамаг олноороо хуримлаж
Хагацахын ёс гүйцэтгэлээ
Цөөвөр буурал аав нартайгаа
Цөмөөрөө биднээ тэтгэн сахь
Онгон буурал сахиус болж
Отгийнхоо олныг ивээн хар
Хиншүү идээгий чинь таслахгүй
Хичээж явна шүү бид бүгдээрээ
Араатан, атаатны аюулаас
Амий минь хамгаалж яв
Эв санаа нэгтэй биднээ
Эвэр зовлонгүй явуул
Хол ойрын нүүдэлд биднээ
Хоолоор бүү тасалдуул
Хотол олон бидэндээ өмөг бол
Хохирол зовлон бүү учруул
Мөнх хад түшсэн өтгөс аав
Мөнхөд бидэндээ түшиг бол

гээд урд нь чулуун ширээ зэхсэн дээр нь арц  ага ганга  уугиулж ёслон мөргөөд  бүгдээрээ эргэж харалгүй буцав. Чингээд Шонхолой нөхөд сэлтийг нэн элэгсэг найртайгаар үдэн гаргаж өгөв .


Ойн эмсийн нэг нь сарны тэргэл үеэр  унаж дусдаг нойр дундаа босон давхидаг Усихаа гэдэг нэг охин байжээ. Хад түших хурим тохиолдсоноос хойш нойр муутай болж, шөнө босоод явах гэхэд нь найз нар нь тайтгаруулан тогтоож, дундаа хэвтүүлэн явдаг байжээ. Нэгэн шөнө , тэргэл сарны гэрэл маш саруул. Гекүүгийн нойр дунд хүн босох шиг болсонд, анзааралгүй хэвтэтлээ, бас дахин нэг хүн  босон явах шиг санагдсанд өнөөх Усихаа л босоод  явснаа  буцаж ирэв үү гэж бодоод , ажиггүй унттал хичнээн болсныг мэдсэнгүй, нэгэн эмэгтэй  хүний сандан хашгирах дуу дуулдах мэт болж, Бияагийн дуутай тун төстэй  тул, яаран өндийж үзвээс  Усихаагийн хэвтэж байсан газар хүнгүй. Бас Бияа  байхгүй тул, хайртай охин үгүй болсонд тэвдэж дуу алдсанд нь бусад нөхөд нь сэрцгээж,  хоёр хүн байхгүй юу болов ?  гэж цөм сандарлаа. Чих соргог тул , бүгдээрээ Бияагийн хашгирах дууг нойр дундаа сонссон тул, тэр зүгт дуу нь дуулдсан гэж бүгдээрээ яаран зэр зэмсгээ шүүрэн барьцгааж, сарын гэрэлд хяруун дээгүүр хоёр мөр үзэгдэн буйг хөөсөөр ойрхон байсан модонд орвоос, олон хүний мөр үзэгдэж, нэг газар хүн ноцолдсон байдалтай. Цөмөөрөө сандарцгааж, яаран тэр мөр хөөвөөс Гекүү, тэр олон хүний мөр дундаас  Бияагийн мөр энэ байна. Өрөөсөн өсгийдөө шинэ нөхөөс тавьсан мөр нь тов тодхон байна гэж танив. Хоёр  хүн ноцолдон чирүүлсэн мөр үзэгдэж, хааяа хааяа ноцолдсон шинжтэй. Чингэж явтал  Бияагийн дуу нэг дуугарах шиг болоод, амы нь барьсан шиг гэнэтхэн тасрав. Бас нэг эмэгтэй хүний дуу гараад, муухай ёолох чимээ гараад нам гүм болсонд Гекүүгийн зүрх түгшиж, Усихаа алуулжээ гээд сандран ухасхийх гэтэл, Шонхолой тогтоон, бүгдээрээ бөөн явахгүй бол  горьгүй гэж тайтгаруулан, халуун мөрөөр нь хөөв.
 
- Дуу чимээ гарч дайсанд сэжиг төрүүлж хэрэггүй. Сэмхэн мөрөөр нь хөөе гэж Шонхолой, нөхдөө дагуулан шамдваас Гекүү бачимдан яарч, Бияагаа дайсанд амь алдуузай гэж тэвдэв. Хөөж ширүүлэн явсаар нэгэн газар хүн унасан байдалтай. Өвс хяруу дээр цус харлан харагдаж, баахан явтал цус болсон Усихаагийн өрөөсөн  сөөхий олдлоо. Мөрий нь мөшхөж явсан ойн эмс, нэг газар зулзган мод унагаж авсан ором өвс хяруун дээр нэг хүн хэвтүүлж, модонд хүлэн дамнасан байдал үзэгдсэнд, Усихааг модонд дамнан авч явсныг мэдлээ. Модон дунд мөрий нь хөөсөөр явбаас, явдал дундаа ээлжлэн дамналцаж, бас Бияаг чирэн явсан мөр сарны гэрэлд модны завсар цоорхойд тодхон үзэгдэв. ШОнхолой дайсан сэрэмжилж магад хэмээн, өөрөө түрүүлэн, бусад нь цуван дагаж, мөр мөрөө гишгэн аль болохоор чимээ гаргахгүйг хичээж мөшхөн хөөж нилээд явтал , өөдөөс нь салхинд тэдгээр үл таних хүний үнэр сэнгэнэх болсонд, шөнө халдсан дайсан  ойртлоо  гэж маш болгоомжлон , модны сүүдэр дагаж нуугдан, Ганц Шонхолой, Залуудай, Гекүү гурав мөрөөр нь ил явтал, алсаас модон дунд гал харагдах шиг  боллоо.

- Хоёр охиныг халдан олзолсон дайсан буудаллаж,  гал түлэн, хоолоо хийх гэж байгаа мэдээд, машид сэрэмжлэн, тун нууцгайгаар салхины нь дороос отог буудалд нь ойртохоор шийдээд, Шонхолой ойн эмсийн эгчмэдийг намайг  дайран орохоос өмнө гар хөдлөж болохгүй гэж захиад, Залуудай, Үхүү, Гекүү гурвыг дагуулан сэм ойртоход, дайсны үнэр улам их болсоор, галын гэрэл чих болж, бүр ойртосхийж очоод модны цаанаас ажин  харахад, Бияа ам нь таглаастай, хоёр гар нь араадаа хүлээстэй, галын хажууд сууж байв. Нилээд хэдэн гүжирмэг эрс  гал тойрон сууж, хоёр хүн чулуун сүхээр Усихаагийн биеийг завчин эвдэж байгаа нь түүдгийн сүүмэлзэх гэрэлд үзэгдэв. Ойн эмсийн эгчмэд нь Шонхолойн дэргэд аяархан хүрч ирээд, дайсны тоо нь  миний хоёр гар, хоёр хөлийн хуруун дээр бас гурван хуруу нэмсэнтэй таацах олон хүнтэй юм байна гэж тооллоо  гэхэд нь Шонхолой,

- Олондоо найдаад сэрэмжгүй явж байгаа юм байна.Бидний нум сумтайг  хараахан мэдээгүй  тул, цочмог дайран ороход, урьдаар харван сөнөөж цөөрүүлэн цочооно.Бид тав ойртосхийж очоод, модны цаанаас харвая. чингээд сандран тэвдэхэд нь бүгдээрээ хашгиран сүрдүүлж, бид тав харвасаар, бусад маань тойрон бүслэж, дутаасан нэгий нь дайр. Сум тоолон унагана шүү. Тэгээд сүхтэн жадлана. Бид хоёр удаа алдалгүй харавбал дайсан биднээс цөөн болж, цочмог дайруулсандаа эрхгүй дарагдана.Ганц Бияагаа мэдэж байгаарай. Дарагдах болсондоо өширхөж, охины аминд хор хийгүүзэй гэхэд Гекүү,

- Би дайран орсуу гэхэд нь Шонхолой тогтоож, 
- Чи яаран дайрч, амь  үрэгдвэл тусгүй. Чин зориг барьж ,самбаатай тул гээд улам ойртосхийтэл, галын  гэрэлд үзвээс хөөрхий Усихаагийн гавлыг  хага цохиж, тархий нь гаргаад, хоёр нүдий нь ухаж, ахмад нэгэн чийрэг хүнд дээж болгон идүүлж байгаа нь харагдаж, түүний элгий нь огтчин идэж махы нь галд шарж эхлэв.  Намайг харвахад нэгэн зэрэг харваарай. Бусад нь яаран гарч, дайсанд биднээс урд үзэгдэж болохгүй  гэж тушаагаад, таван харваачин сэмхэн бас урагш давшиж, модны нөмөрт хоргодон , нэгэн зэрэг харвахад таван хүн  суманд оногдож, алдлан унав. Гал тойрч суусан хүмүүс машид сандарч тэвдтэл бас дөрвөн хүн ойчиж, нэг хүн өрөөсөн гартаа сум шигтгээстэй босон харайж, модон зүг дутаах гэтэл, ойн эмс хашгаралдан зам хөндөлсөж, тэр хүнийг цохин унагасанд , Шонхолой хашгиран дайраад, Үхүү, Залуудай ,Гекүү  дагалдан гүйж, явдал дундаа харван  бас гурав дөрвөн хүн суманд шархдан унав . Чингэтэл  ойн эмс муухай дуу тавин жад шийдмээ эргүүлэн дайрч орвоос амьд үлдсэн дайсан, дайран орсон хүний олонх нь эмс байгааг  үзээд, хэдий тэдний тоо давуу боловч, эм хүйстэй гэж ороод зориглон тулалдав. Таван харваачин ойн эмсийн бороохой жаданд нь нэмэр болгож тэдний  өөдөөс дайран орсон дайсныг харавсаар сум барагдаж, сүх жадаа барин их түүдгийн гэрэлд тулалдав. Гекүү яаран Бияагийн дэргэд гүйж очоод хүлээсий нь  огтчих гэж оролдож байтал баруун хөхөн тушаагаан сум хадаастай тэр махчны ахмад маш чийрэг эр өндийн босоод Гекүүгийн араас жадлах гэтэл , Залуудай яаран ухасхийж, сүхээрээ тэр чийрэг эрийн эгмийг тас цавчтал, араас нь нэг хүнд юм лүсхийж буугаад, дээрээс нь нэг хүнд  зөөлхөн юм  дараад унах шиг болж,  даруй нүд харанхуйлан  ухаан алдав. Хичнээн хэвтсэнийг бүү мэд, нэг мэдэхнээ, түүдгийн дэргэд хэвтэж, хажууд нь нэг үхсэн дайсан алдан сунаад, Шонхолой, ойн эмсийн эгчмэд, Үхүү гурав тэнхрүүлэн илж суунам. Энд тэнд гал тойрон унаж дуссан дайсны хүүр үзэгдэн, хэдэн эмс шархаа  боож суунам. Гекүү газар сууж, дэргэд нь Бияа сувилан оролдож байгаа бололтой, нуруу зоогий нь барьж байнам. Элгэндээ үстэй, хувцас хунар нь ноцолдон урагдсан хүйтэн хөх царайтай, муухай харцтай дөрвөн махчин, гар нь ардаа хүлээстэй нэтийн сууж, маш уруу царайлсан байдалтай. Үхүү Залуудайн ухаан орсонд баярлаж, маасагнан инээж, дун цагаан шүдээ гялалзуулан :

- Дайснаа дарлаа ... Дөрвий нь олзлож, бусад нь хөөрхий Усихаагийн сүнс дагалдан одлоо. Манайхнаас хэдэн эмс хөнгөн шарх олж, бусад нь гэмгүй. Гекүү та хоёр л ухаан алдатлаа цохиулснаа одоо сэхлээ гэж, Гекүүг заав. Залуудай , Гекүүг жадлах гэсэн махчин ахмадыг сүхдэлтэл, хойноос нь нэг махчин бороохой далайн  буулгаж, ойн эмсийн эгчмэд ойр байснаа  Залуудайд үхэх аюул тохиосонд  яаран  ухасхийж, тэр махчныг шилэн хүзүүгий нь нугас тасартал жадлаж, Залуудай дээр буух бороохойн хүчийг сулруулан, хүүгийн амийг аварсан байжээ. Тэр завсар нэг махчин эгчмэдийг өрөөсөн гары нь хальт жадлаад Шонхолойд сүхдүүлэн унасан байжээ. Амьсгалаа дарж баахан амсхийгээд,  дайсанд эвдүүлж муугаа үзсэн  хөөрхий Усихаагийн үе мөчөөр нь салган сэглэсэн,  биеий нь байдаг ёсоор нь эвлүүлээд,  хага цохисон гавал толгойгий нь  дайсны  сармай хувцаснаас тастаж, эвлүүлэн тааруулж, биед нь наалдуулан оргож, заалсан эрүүгий нь боож тогтоогоод, модны холтос дээр хүүрий нь талбин, ойн эмсийн заншил ёсоор модны гишүүнээс өлгөн оршуулаад, дайсны хүүрийг олзолсон дөрвөн махчнаар үүрүүлэн  нэг газар овоолон хаяултал үүр хариугүй цайлаа. Тэр завсар Залуудай , Гекүү хоёрын бие ч залуугийн чадал их тул явж чадахаар болж  тэнхрээд,  олзолсон дөрвөн махчнаа яахав ? гэж бүгдээрээ зөвлөлдлөө. Тэднээс үг асуухад , хэл нь мэдэгдэхгүй хэл буруутан байв. Ойн эмсийн эгчмэд нь хорт могойг эрээн гэж басаж болохгүй , дайсныг цөөн буурай гэж басаж болохгүй. Ижилд нь нийлүүлэн  цохиж алвал таарна гэж  санал гаргаад , ойн эмс бүгдээрээ тэх нь зөв гэж шуугилдав. Тэр дөрвөн  махчин хэдий хэл мэдэхгүй боловч, дууны өнгө , царайн байдлаар шинжлэн, алуулдаг цаг ирлээ гэж мэдээд, гурав нь тун ч урамгүй шалчгар бололтой, ахмад бололтой нэг нь  нөгөө гурвыгаа зэмлэсэн байдалтай үглэж байв. Үхүү, Гекүү хоёр , бас өстөн дайснаа өрлөвөл таарна гэж ойн эмстэй санал нийллээ. Шонхолой , олны санал сонсоод, толгой сэгсрэн :
- Бид махчин биш. Махчны ёс дагавал бидэнд зохихгүй. Хүний үнэр алдаагүй цагт бид  хүн шиг байх ёстой. Алалдан тулалдаж, амиа хамгаалахад дайсны амь бодохгүй нь зүйтэй. Гартаа орсон дайсны муугий нь үзэж, амий нь таслаад яахым. Бидэнд хор хийхээс энэ дөрөв өнгөрсөн. Суллан тавья. Тавилангаараа болог. Эднийг алаад яахым. Хорхой ч гэсэн аминдаа хайртай шүү дээ. Эднийг хороогоод Усихааг босгодогсон бол нэг хэрэгсэн. Тэгж чадахгүйгээс хойш, улай дээр гаргаад юу хийхэв. Тавья. Хайшаа л явдаг бол яваг гэхэд нь ахалж явсан хүнийхээ амыг бүгдээрээ дагаж, тэр дөрвөн махчны хүлээс тайчин тавьсанд , амьд гарснаа итгэхгүй , яаж маныг алах  нь бол  гэсэн шиг айж эмээсээр холдоод хойноос нь нэхэж хөөхгүйг  үзээд, яаран далд орлоо.


Их мөрөн өгсөн явсаар нэгэн өдөр уудам цагаан талын захаар хоёр завиндаа  ээлжлэн сууж, сэлэх газар сэлж, хатгах газар хатгаж явтал нэгэн эрэг бүүргийн  хавьд айстал, нилээд олон хүн зэллэн сүрэг олон тахийн зүг чиглэж явах нь үзэгдлээ . Танихгүй газар, танихгүй олон хүн  үзэгдэхэд, эргийн дагуу явсан эмэгтэйчүүд , Шонхолойгоос яадаг билээ гэж асууж, бүгдээрээ усны нөгөө  талд гарах уу гэлцэж байтал, тэр олон хүнээс хоёр хүн , аянчны зүг гар даллан алхлаа. Хоёрхон хүн юм байна. Уулзаж, учры нь  мэдье дээ гэж Шонхолой хүлээтэл, тэр хоёр хүн ч ойртон ирлээ. ХҮрч ирээд эсэн мэндийг асуулцваас үг аялгуу нь төлөв мэдэгдэх тул, хаанаас хаашаа явж байгааг харилцан мэдэлцэв. Тэр хоёр хүн, отог олноороо намрын ан хийх гэж гарсан. Тахь хөөж эрэг бүүргийн зүг хөөн гаргаад, доош нь унаган агнах гэж байгаа. Дор нь отгийн өтгөс, эмс хүүхэд хүлээн тосч байгааг хэлээд, нэгэн мөрний тусламж гуйсанд  бүгдээрээ зөвшөөрч, нөгөө олон дээр хүрэлцэн одов. Анчинтай амар мэндээ мэндэлцээд , зэллэн тархаж, тахийн сүргийг аяархан тэр эрэг бүүргийн зүг хашин явахад, тэр зэллэн яваа анчин хавирган сар мэт хашин хүрээлж  ойртсоор, тахь ч тэднээс аажимхан зайлж, хөөсөн зүг тийш  хумигдан туугдав. Дагасан анчин улам бие биедээ ойртон хумьсаар тахийг шахахад,  түрүүчийн тахь нь тэр өндөр эрэг бүүргийн захад хүрээд, баахан бачимдах  байдал мэдэгдэн эргэж, буцахад нь гөрөөчин, хэдийн модонд тостой өвс уяж, бамбар хийснээ асааж, галтай бамбараар даллан гууглаж, олон хүнд шахагдсан тахь тэр доошоо ханан хад болсон эрэг бүүргийн орой дээр овооролдон, азарга нь унгалдаж, унага, даага, гүү цөм бие биедээ шахалдан, хүний үнэр, тостой бамбарын утаа хиншүүнд сүрдэн сандарч  овооролдлоо. Тахь хөөгөөч анчин, ахар жад, бороохой зэвсэгтэй бөөгөөд , жад шидэж болох газар ойртох гэж хашгиран ойрттол, Шонхолой тэргүүнтэй таван харваачин  сумны тусгал нь гараар шидэх жаднаас арай тусгал холтой тул , тавуулан зэрэг харван , бөөгнөрсөн тахийн тавыг харван оносонд , өвдөн сандарсан тахь ухасхийж сүрэг дотроо шургалан орох гээд, цаана нь халилын ирмэг дээр байсан хэдэн тахийг доош нь түлхэн унагалаа. Тэгж байтал, харван айстал , жадтай анчин ч жад тусам газар ойртож,  бусад нь хашин шахахад олон хүний хашгирах, жадлах , харвахад бие биеэ түлхэн урагш ухас хийсэн  тахь хадан халил  уруу  нэг нэгнээ түлхин унагаж, зарим шарх олсон нэг нь сандран тэвдсэндээ өөрсдөө доошоо харайн , олон анчин гууглан хашгирсаар , улам хумин шахахад, дуу чимээ галт бамбараас айн сүрдсэн тахийн  олонхи нь  доошоо харайлан ойчиж,  үлдсэн хэдий нь цагаан талын зүг  зайлан гарах замыг анчин шахан хаасан тул, цөмөөрөө хадан халил руу үсрэн далд орлоо. Шонхолой нөхөд сэлтээр хадан халиллын ирмэг дээр хүрч  доош үзвээс, тэр сүрэг тахь цөм өндөрөөс ойчин үхэх нь үхэж, зарим нэг нь хөлөө хугалж, унгалдан тийчилж байтал тэр хавьд нь хоргодон тосож байсан эмс, өтгөс, жад бороохойгоор амьд тахийг цохилон нүдэж, бужигнан үймэлдэж байв. Хадан налилын ирмэг дээр өнөөх тахь шахсан олон анчин цуглаж, ав урагштай боллоо гэж баярлан хашгиралдаж байтал, шугуйн бургаснаас нэгэн бөлөг хүн жад бороохой барин гарч ирсэнд , дээр байсан анчин тэднийг хараад  дор байгаа хүндээ  мэдэгдэж хашгиралдан, баахан сандарсхийсэн байдалтай, эрэг бүүргийг тойрон буух зам эрэн гүйлдэв. Анчны ахмад нэгэн чийрэг эр, том гэгчийн бороохой атган, Шонхолойн зүг айсан хүрч ирээд, 

- Манай олз булаах атаатан хүрч ирлээ. Тулах цаг боллоо. Та нар минь туславал их л сайн  байна. Гагцхүү аяны явуул хүн болох тул хоёр омгийн эвдрэлдэж , олз булаалдах тулаанд  орох нь та нарт харамсалтай юм уу даа. Гэвч, бид хамтын хүчээр нийлбэл та нарын мөрөн өгсөх замд тосон халдах дайсан энд дарагдвал, та нарт ч бас хэрэг болох асан байх. Та нар бидэнд бас тэр хол тусгалт багаж жадаараа нэмэр тус үзүүлбэл сайн л юм асан  гэхэд нь Шонхолой  ойн эмсийн зүг харваас, эгчмэд нь : 

- Нөхрийн тус бүтээлвэл, өөрийн тус бүтнэ. Үзэлцээд алдъя. Бид тулахад бэлэн гэж нумаа өргөн далайхад, ойн эмс жад бороохойгоо далайцгаан, уриагаа хашгирсанд, Шонхолой, тэр анчны ахмадын зүг толгой дохин зөвшөөрч, хойноос нь даган яаран доошоо бууцгаав. Доор байсан эмс өтгөсийн зүг  ахмад нь хэдэн үг хашгиран дохиод , сандан мэндэн бусдынхаа хойноос хар эрчээрээ гүйн гүйцэж бүгдээрээ доошоо  бууж, эрэг бүүргийн ёроолын захад хүрч одвоос дор байсан өвгөд эмгэд, эмс охид, хүүхэд  шуухад нь цөм тэр гэнэт халдсан дайснаас  зайлан  , идэр чийрэг анчнаа хүрэлцэн ирэхийг хүлээн бөөгнөрөөд байлаа. Дээрээс буусан  анчин хүрч ирээд, унасан олон  тахийн дэргэд хүрч ирсэн тэр тонуулчныг үзвээс, тоогоор бараг  ойролцоо бөгөөд, дээрээс яаран бууж  амьсгаадсан анчныг бодвол, гүйж цуцаагүй, ханаран жагсаад, гууглан хашгиралдаж, олзоо өгөх шинжгүй, халдвал тулна гэсэн байдалтай , жад бороохойгоо далайн хашгиралдаж, муу сүр үзүүлэн авай. Зарим нэг нь урагш давшин богино жадаа шидэх дүрэм үзүүлэн байтал, Шонхолой нумтай дөрвөн нөхдөө харав гэж тушаагаад өөрөө түрүүлэн харвасанд , нум сум үзээгүй тэдгээр дээрэмчин, огт ажиггүй ханхалзаж байтлаа, гэнэт таван хүн суманд шарх олж ойчиход, машид гайхан сочиж, унасан хүнийхээ дэргэд овооролдтол бас таван сум хүрч ирэн шигдэхэд, сандран хашгиралдаж, бууруултал тахь агнаачин, жад шидэх газар давшин хүрч ирээд, хэдэн хүнийг унагаж  дайсны сандарсанд зоригжин, эр эмгүй хашгиран дайрч орвоос  унаж, шархтай болсон үхсэн хүнээ чирэн дамжилж ухарцгаахад , харваачин хойноос нь харван хөөж тархаан сарниулав. Сандан дутаасан дайсан, дамжилж явсан  зарим хүнээ унаган гээж, мэндэн гүйлдэж мөрний бургасанд далд орох санаатайг анчны тэргүүн мэдээд, замын нь хөндөлсөн боох идэр анчин явуулахад Үхүү, Гекүү хоёр Хумкагийнхаа  дайчин уриа хашгиран, хойноос нь ойн эмсийн эгчмэд, жадтай эмсээ дагуулан гүйцгээв. Залуудай бас нөхдөөсөө хоцрохгүй гэж эцгийн өөдөөс харваас дохин зөвшөөрсөн тул бас хурдлан шамдаж, тэр дайсны зам боож, залуу гавшгай анчин, өнөөх дутаасан дайсныг цагаан тал уруу хөөн одов. Ухран тутааж яваа халдагсдын дунд шарх олсон хэдэн хүнийг бусад нь түшин авч явахдаа хурдлан зайлж чадахгүй, нэг хэсэг хүн хоцросхийн гүйцэгдэх болсонд бусад нь тэдэндээ туслаар эгтэл нум сумтай Үхүү, Гекүү, Залуудай, Эгчмэдийн суманд тусандан унаж  байгаа нь холоос  илхэн харагдаж  нэг том хүн алдлан ойчиход, бусад нь түүнийг тойрон овооролдоод, анчныг ойртон  бүслэхэд зэвсгээ хаяцгааж, сөгдөх нь сөгдөж гараа өргөн амь гуйх нь гуйж байгааг Шонхолой хараад , лав ахмад эрхэм нь шарх олж бусад нь дагаж оров бололтой гэж бодтол тахь агнаачны тэргүүн баярлан,

- Дайсан отгийн тэргүүн шарх олж, дутаан зайлж чадахгүй болоход, бусад нь бууж өглөө. Хүн яаж ахгүй, дээл захгүй байхав дээ, гэж гуяа алгадан дэвхцэж, одоо тэргүүнтэйгээ бууж өгсөн хойно бидэнд  халдахгүй нь лавтай боллоо. Энэ бол, та нарын гайхамшигт зэвсгийн сүр гавъяа , манд тэр гайхалтай зэмсгийн  хишиг хүртээн хайрла аа гэж Шонхолойг тэврэн , тэсгэлгүй элэгсэг найртайгаар гуйлаа. 


- Болно гэж Шонхолойн хариулахад  тэр отгийн тэргүүн тал өгч баярлан ёслоод, дайнаа дарсан анчнаа хүлээх завсар өтгөс эмс хадан халил аас ойчин үхсэн тахийг өвчиж, улирал сэрүүн тул, агуйн хүйтэн хонгилд үүцлэн хадгалахы нь ялган, нэг хэдэн тахийг оройн хурим идэхэд бэлдэн ажиллав. Тэр завсар дайснаа хөөж олзолсон анчин, зэр зэвсгий нь үүрэн, шархтай дайсныг бусдаар нь үүрүүлэн дамжуулж хүрэлцэн ирлээ. Отог омог дотроо маш шудрага үинэнч ыөгөөд, харь отог омгийнхонтой  хардах санаа дайсагнах довтлох үес их тул, тахь агнаачдын тэргүүн Шонхолойд элэгсэг итгэж, энэ дайсны тэргүүнийг олзолсон завшаанд тэдний зүрхийг үхүүлэн , та гайхамшигт зэвсгийнхээ чадлыг бас нэг үзүүлэн сүрдүүлж, дахин бидэнд халдахгүй болгож өгнө үү ?  гэж гуйлаа. Шонхолой зөвшөөрч, ямар омгийн  хүн болохыг асууваас, Гахан омогтны Бодонгууд отгийн хүн хэмээв. Чингээд, Шонхолой завиасаа нэг нум авчруулж, анчныг цуглуулан , анд бололцох ёс гүйцэтгэж,  олон гахай гэсэн Гахан омгийн Бодонгууд омгийн Бодон тэргүүлэгчтэй анд болж, бүсээ солилцон, нумаа хэдэн сумтай нь агсан зүүлгэсэнд , Бодон тэргүүлэгч, хариу бүсээ арслан зааны соёолт  гилбэр бүхий урт жадаа өгч, тэврэлдэн ёслож, галд тахийн өөх тос өргөж, анд бололцов. Гахан омгийн Бодонгууд отгийн хүн бүгд  , анд болсон Шонхолойд  цөм  ёслон сөгдөж, бүгдээрээ маш баярлалцав. Чингээд , Шонхолой, тахийн арьс бурнасанд тэлүүлж, тавин нумны газраас сум тоолон оноход, бүгдээрээ гайхан хашгиралдаж,  дэвхцэн баярлалдав. Дараагаар нь Залуудай, Үхүү, Гекүү, Эгчмэд харвалаа  гайхуулан үзүүлэхэд, Бияа Гекүүгийн онох тусам алга ташин маш баярлан жаргасан байдалтай, бахархан  бахархан харахад Гекүү харавлаа гайхуулах гэж бас арван нум ахиулан хэдэн сум харваад Бодонгуудын анчныг манай харвасан газраас та нар жадаа шидэн онож үз гэхэд, тийм холоос жад шидэн онох хүн байхгүй гэж өчив. Олзлогдсон дайсан, Шонхолой нарын харавлыг нэнд гайхан харж, Бодонгуудтай анд болох ёслол гүйцсэн хойно, хоорондоо шивнэлдээд шарх олсон тэргүүн нь ичих зовох байдал хүрэн улаан царайд нь мэдэгдэн, нэгэн цагийн мунхгаар олзонд шунаж  халдсан буруугаа хүлээн өчөөд, үүрд найрсаг болохыг хүсэн гуйсанд, Гахан омгийн Бодонгууд отгийн Бодон тэргүүлэгч, дотроос маш баярлавч, царайг төв болгон, ихэмсгээр өгүүлрүүн :

- Халдсан буруу илэрхий боловч , өнөөдөх Чонос баатар  омог, Гахан омог анд болсон баяр тул, бурууг хэлтрүүлж, ял асуухгүй. Бас та нарын дотроос халдан довтолж, шарх олсон үхсэн хүн буй тул, түүгээр шийтгэл болгосуу. Бид өшөө нэхэж, хонзон санаа агуулахгүй. Та нарын санаа үнэн аваас, манай отгийн галд мөргөн , үүрд найрсаг явахын тангараг өргө гэхэд олзлогдсон омгийн тэргүүн, галд өргөх тахийн өөх мөөх гуйж , гартаа барин босоод, голын өмнө очиж дуудруун :


Увачаан омгийн бидэн
Уулгуулсан буруугаа хүлээн
Улайж ичсэн царайгаар
Уруу буруу болсноо энд
Илэн далангүй хүлээж
Илэрхийлэн тангараглам
Чон чулуун зэвсэгтэй
Чонос  омгийн дайчин
Гахан омгийн Бодонгуудын
Галын өмнө батлан хэлсүү
Цвачаан Гахан хоёр омог
Урт удаан найрамдаж
Уулын гөрөөс, талын тахь
Хамт хүчээр агнан гөрөөлж
Халдах дайсныг хамтаар
Хамх дарж явсугай
Үеийн үед үерхэж
Үүрд найртай болсуу
Цэгээн чулуу хамхарч
Цээл ус ширгэтэл
Тангаргийн энэ үгс
Тасрашгүй бат амуу
Баа, ваа , ваа

гэж омгийнхоо дайчин уриа хашгирахад Увачаан омгийн эрчүүд бүгд Баа, ваа ,ваа  гэж омгийнхоо уриа хашгиралдан, баруун гараа өргөцгөөн ёслов. Снамсаргүй ингэж найртай болсонд Гахан омгийн олон цөм баярлалдан бүгдээр хуримлан, хэдэн түүдэг гал өрдөж, гал тойрон хатирах наадам хийж, шөнөжин бүжив. Увачаан омгийн хэл аялгуу нь ойн эмсийн аялгуутай нийлэх зүйл үлэмж байсанд ойн эмс Увачаан тэсгэлгүй баярлалдаж, хурим найр, бүжиг дуу маш хөгжилтэй болж хоёр өөр омогтон харилцан найртай болсон нь Чонос Шонхолойн ач гэж тэсгэлгүй элсэглэв. Чингээд өглөөний өөд улаан нарнаар  Гахан омгийн нэгэн өтгөс санаа дээшлүүлж хоёр омог үүрд найртай болсон баярт, намрын тахь авладаг энэ ханан хаданд бэлэгтэй зураг зурж, хамт авлан хуримлаж ёслосуу  гэхэд бүгд баярлалдан зөвшөөж тэр өтгөс уран хүн тул, тахийн өөх тос хоршин нухсан зусаар ханан хаданд олон  тахь хөөж яваа анчин дүрслээд, нум сумтай таван хүн зуралцсан нь Шонхолой тэргүүтэй таван харваачин анх ирж, Гахан омгийн хүнийг нум сумтай болгосныг үүрдийн дурсгал болгож, өөх тосоор зургийг мялаан ёсолж, бүгдээрээ Шонхолой нарыг маш найрсгаар үдэн ёсолж  завинд нь тахийн махнаас хийж алсын замд ерөөн явууллаа.


Их мөрөн өгсөж, нилээд олон хоног явтал, нэгэн өдөр уудам цагаан тал хаашаа л харвал , намрын хагд цагаалж халиуран , алс хол тахь, зээр, хааяа хааяа хоёр эвэрт хирис, сүрэг арслан заан үзэгдэх боллоо. Аянчны олонхи нь явгалан аялж яваа бөгөөд цөм гудас жимс мэхээр зэргийг түүж, хоолны хийцэнд зориулан алсын бараа харж  намрын шар наранд таатайхан явтал, эрэг нь аажуухнаар өндөрсөж нөгөө талын эрэг нь нам болж  ирлээ. Шонхолой өглөөнөөс завиа хатган жолоодож явсан тул, баахан явгалан явж гараа амраасуу гээд ойн эмсийн нэг чийргий нь завиндаа суулгаж, бусдын хамт явгалан явж, улам өндөр болж байгаа эргийн өөд аажуухан алхалцгаатал, хүн шуугилдах чимээ гарсанд  бүгдээрээ чих талбин , тэр зүг харваас , жад бороохойтой нилээд олон хүн тэр өндөр эргийн таг тавцан дээр үзэгдэн гарч ирлээ. Дунд нь гурын арьс нөмөрсөн хоёр хүн толгой дээрээ бор гөрөөсний арьс эвэртэй нь өвчиж хийсэн малгайтай болотой, цовхчин бүжиж  нэг  нь тал хэнгэрэг шиг юм түн түн цохилон хоёул тэр хэнгэргийн цохилд  хөлөө нийлүүлэн үсэрсээр гарч ирлээ. Чингээд хоёр талаасаа бие биеэ үзэцгээж урагш ахихыг зогстол, өнөөх хоёр хүн дэвхцэн бүжсээр  нэг нь хэнгэргийн цохилтод нийлүүлэн юм хашгиран дуудаж буй мэт. 

- Энэ арзайсан олон хүн нэгэнт биднийг үзсэнээс хойш ухран зайлбал гэмтэй. Учран золгож л нэгийгээ үзэх ёстой боллоо гээд Шонхолой, тэдний зүг зориглон алхлаа. Цаадуул ч аянчныг хараад  нэг хэдэн хүн айсан дөхтөл, хацартаа сорвитой нэгэн хүн тэдний дундаас Шонхолой нарыг ширтээд, сочин гайхсан мэт зогслоо. Шонхолой ч тэр хүнийг салаар уруудах үес тулалдсан хүний нэг нт мөн байна  гэж таниад , Үхүү, Гекүүгийн зүг харваас бас л хэдийн таньсан тул , царайд зовних байдал мэдэгдэж, Үхүү шивнэн өгүүлрүүн :

- Миний суманд харвуулсан хүн явж байна. Одоо яана ? Эд лав бидэнд өшөөтэй байх гэхэд нь Шонхолой,
- Эмээснээ мэдэгдэн хормой чичирснээ үзүүлбэл, хэрэг биш болно. Зоригтой бай гээд , урагш давшив. Ойн эмсийн эгчмэд, бусдаа дагуулан, Шонхолойн хойноос  жадаа атган алхтал тэр хацартаа сорвитой хүн нөхдийнхөө зүг нэг юм хэлээд бор гөрөөсний эвэртэй малгат  хоёр хүний зүг  гүйн одлоо. Шонхолой нум, сумаа барин, нөгөө дөрвөн харваачнаа нум сумаа намайг  харвахад хүрвэл шүүрэн авч харваарай. Наана нь болохгүй. Айж  эмээсэн байдал яасан ч гаргаж болохгүй  гэхэд  ойн эмс газар тэнгэр нийлсэн ч бид дуу алдаж ахын үг захианаас зөрөхгүй гэлээ. Аянчны өөдөөс чиглэн ирж яваа хэдэн хүн , нөгөө хүнээ ирэхийг хүлээн  зогстол, Шонхолой годил харвам газар хүрч очоод, зэмсгээ газар талбин найрсаг байдлыг үзүүлбээс , өнөөх олон дээрээ гүйн одсон хүн,  тэр эвэртэн дээрээ хүрч очоод  наашаа дохин дохин  дэвхцэж, юм хэлж байгаа бололтой. Чингээд цаад олон нь эвэртнээр удирдуулан , жад бороохойгоо далайн  далайн наашаа яаран алхлаа. Наана нь тосон зогссон хүмүүс тэндээ  хүрч ирэхийг хүлгэлзэн зогсож байснаа наад аянчны зүг баахан дайсагнах байдалтай жад бороохойгоо дайран ороход зэхэн зогсов. Шонхолой ч хэрэг биш болсныг үзээд, нум сумтай хүн цөм алдалгүй харвахад дохио өгмөгц бэлэн бай гэж захиад , бүгдээрээ бас зогсов. Чингэж байтал эвэртэй малгайтай хоёр хүний дохиогоор  жад бороохойтой олон хүн хашгиран дайрав.  Годоль харвах газар гүйн ойртосхийж, Шонхолой нумаа барин зэхтэл, гэнэт нар халхлагдаж, эхлэх мэт боллоо. Дээшээ харваас тэнгэр маш цэлмэг нэг ч  үүл байхгүй. Гэтэл нарны гэрэл улам бүдэг болж, гялбам хурц гэрэлтэй нарны нэг захад хар сүүдэр мэт юм үзэгдэж, дайран орж явсан хүмүүс, тэнгэрийн тэр үзэгдэлд хэлмэгдэн сочиж, зог тусан, өнөөх гөрөөсний эвэртэй хоёр удирдагчид  нь  ч тэсгэлгүй  эмээсэн бололтой , нэг нь тал хэнгэргээ сандран цохиж, нөгөө нь нарны зүг  хандан юм дуудаж хашгирлаа. Наран улам гэрэл муутай болж агаараар нисэн хальж байсан элээ бүргэд хагшин дуугарцгааж, өргөн цагаан талын  зүгээс ан амьтны эмээн сандарч заан хирисийн урхирах дуун дуулдлаа. Нарны мандал улам халхлагдсаар хүн амьтны царайн өнгө үнсэн хөх мэт  тун хачин болж, орчин тойрны уул тал бас жигтэй өнгөтэй болж ирлээ. Өнөөх хашгиран дайрсан олон ч сандарцгаан  тэвдсэндээ зарим нь сөгдөн нарны зүг гар сунган мөргөх аж, зарим нь зоомол чулуу шиг  зогсон тэнгэр газрын өнгө сүртэй сонин болсонд эмээн айжээ. Ойн эмс сандран  тэвдтэл, Шонхолой та нар битгий ай, Бид айх ёсгүй. манд халдсан дайсан айн сочиж байх тусам бид зоригтой  зүрхтэй байж, тэдний адил эмээн сочих байдал огт үзүүлж болохгүй  гэж тайтгаруулахад Шонхолойн байдал нэн тайван тавиун үг дуу нь хүний зориг сэргэмээр тогтуу сайхан тул, ойн эмс зориг орж сэтгэл дотор нь уужирлаа. Тэр завсар нарны мандлын даруй нэгэн дундуур нь  хар сүүдэр мэт юманд халхлагдан, цагаан талын зүгээс айж хэлмэгдсэн ан амьтны дуу чимээ улам их боллоо. Өнөөх гурын эвэртэй малгайтан  ч нэн мэгдэж, хэнгэргээ хаяад дэмий л сөхрөн мөргөж, бусад нь тэдний нэгэн адил сөгдөцгөөн ам амандаа юм хашгирах ажээ. Тэднийг дайран довтлоход  тун ч амархан дээрээ хүрсэнд ойн эмс зориг орж, Шонхолойг энэхэн завсар  дайснаа дайран дарцгаая гэхэд нь Шонхолой хориглож, дэмий алалдаад яахав. Айж эмээхгүй байдлаа тэдэнд үзүүлбээс манаас тэсгэлгүй эмээх болно гээд аажуухнаар урагш давшлаа. Ойн эмс араас нь даган нарны мандал, бараг халхлагдан, дэлхийн өнгө байдал нэн ч сүртэй , аягүй болоод, жихүүн салхи сэнгэнэн сэрүүн хүйтэн амьсгалтай болж ирлээ. Чингээд нарны гэрэл улам улам бүдэг болсоор, огторгуйд олон одон жарав, жирэв гялалзсанд , цагаан талын зүгээс үй олон ан амьтны сандарсан дуу бүр ч их болж,  аянчныг дайран халдах гэж явсан олны машид  айн  мэгдэж, бэндэн хашгирах чимээ нь  орчин тойрны шуугиан чимээн дээр улам ч чимээ нэмэгдэж ирлээ. Дайсагнан халдах  санаа нь хэдийн үгүй болж, Шонхолой нарын айван тайван байгааг хараад, гурын арьсан өмсгөлт, эвэртэй малгайтай багтан хоёр хүн яаран урагш давшиж, чичрэн дагжин  Шонхолойн өмнө сөгдтөл, нар бүрнээ хиртэж, гэгээн цагаан өдөр байснаа гэнэт хав харанхуй  шөнө болж, талын олон амьтан сочин эмээж  шуугилдах нь улам ч их болж ирсэнд Шонхолойн нөхөд мөн айсан  боловч, ахлан тэргүүлсэн хүн , нэгэнт битгий  айсан байдлаа  мэдэгдэж сандар гэж захин сануулсны нь бодоцгоон, Шонхолойг тойрон нэг нь мөрөн дээр нь гараа тавиад , бусад нь дам дамаа бие биеэсээ барилцаж Шонхолойн чимээгүй байхад хатуужин зогсож байлаа. Наран бүр мөсөн хиртэхийн өмнөхөн хоёр тэргүүлсэн хүнээ даган ухасхийж  ард нь сөгдөцгөөсөн өнөөх халдах гэж сүр бадруулж байсан ястан цөмөөрөө амь наана гэж тэргүүлэгчээ даган бархиралдаж, нэн ч бачимдав. Огторгуйд нарны мандал голдоо төгрөг хар, тойрон дөлтсөн  байдалтай нэн аймаар сүртэй харагдаж байсаар аажуухнаар нэг захаасаа гэрэл харван, маш харанхуйд гэгээ тусах мэт  болж, урхирах, бархирах чимээн дундуур баярлалдан хашгирах дуу гарч, эмээн сүрдсэн тэр үл таних аймгийн хүмүүс, эвэртэй багтай хоёр  тэргүүлэгч нь цөмөөрөө Шонхолойн зүг  дохин мөргөж ам амандаа юм шулганалдлаа. Ойн эмс ч баярлалдан , Шонхолойгоо огторгуйн наран халхлаж, дайсныг сүрдүүлэх чадалтан хүн юм байна . Дайсны сүрдэн айж, гуйн мөргөхөд нь нар халхласнаа тавьж байна гэж үнэн голоосоо итгэцгээн, Үхүү, Гекүү хоёр ч бас  Шонхолойг айхтар чадалтан хүн юм байна гэж маш бишрэн бахархсан  байдалтай зогсож байхад нөгөө халдан довтлох гэж байгаад наран хиртэхэд айн сүрдсэн омгийн хүмүүс  ч Шонхолойн нөхдийнг огт ажиггүй , ард нь зогсоцгоон царайд нь ялгуулсан баярын шинж тодрон буйг  нарны гэрэл гэгээ нэмэгдэн буй сонин хачин өнгөт бараг сүүдэр сүүмэлзэн жихүүн салхи сэнгэнэн буй үес ажин харж барьсан жад шийдмээ хэдийн хаяцгааж  сөхөрцгөөн дохиж байхад Шонхолой нарны мандал цухуйж хар сүүдэр нүүн зайлж байгааг дагуулан гараараа занган дохисонд  суллан тавьж байна гэж  ухаараад , дэвхцэн баярлалдаж, өргөн талд ан амьтны сандран урхирах, буйлах, мөөрөх , улих чимээ ч намдан нарны мандал улам тодорсоор хүйтэн салхи сэнгэнэхээ  ч байж, дахин цэлмэг тунгалаг сайхан өдөр боллоо. Шонхолойн зүг мөргөн юм тамлан дуудаж байгаа нөгөө эвэрт багтын хоёр хүний үг хэл нь огт мэдэгдэхгүй боловч, Шонхолой тэднийг хэлдэг дууддаг юмаа гүйцээн чимээгүй болсонд өндөр дуугаар эхлээд баахан зандах байдалтай сүүлд нь дууныхаа өнгийг найрсаг эелдэг болгон :

Хамаагүй хүнийг
Халдан дайрдаг
Хүчээрээ түрэн
Хүнийг довтолдгоо
Тэвчин ая даа
Тэвчин ая даа
Эцгийн олон
Эв нэгтэй
Эхийн олон
Элэг нэгтэй
Эсэн мэнд
Энх жаргацгаая
гэхэд нь хэлий нь эс нэвтрэвч анхандаа буруушаагаад сүүлдээ лав л өршөөн хэлтрүүлэх шиг боллоо гэж ухаарч дохиогоор босоцгоогоод эвэртэй багт нэг удирдагчийн үгээр хэдэн хүн гэдэргээ гүйн буцаад, удалгүй нэгэн зээрийн мах тахийн өрөөлийн хамт ацраад, Шонхолойн хөлийн өмнө тавилаа. Чингээд Шонхолой нарыг завинд нь хүртэл үдэж ус өгсөн чвахад нь дохин ёслож хоцорлоо. Залуудай эцгийн дэргэд зогсоод эргийн дагуу хатгаж завиа ус өгсүүлэн явах зуур,
Нар халхлагдан харагдахгүй болоход бид маш их айлаа. Та огт зовохгүй байсан учир юу билээ ? Дайсныг айн сүрдүүлэх гэж зориуд нар халхлав уу ? гэж асуутал, Шонхолой,
Нар чухам яагаад тийм болдгийн учрыг би  мэдэхгүй. Сар шингэхийг  би олон үзсэн.  Өмнө газар явахдаа нэгэн удаа нар ийм болохыг  үзсэн тул удахгүй дахин урьдын хэвээр болдгийг мэддэг боллоо. Тэгээд айж, эмээхгүй, харин ч халдан довтолсон дайсныг сүрдүүлж, манд маш завшаантай боллоо гэж бодож байлаа. Эс ийм тохиол учирваас, бид хүн цөөн дийлэх дийлдэх нь мэдэгдэхгүй хэцүү байдалд орсон байлаа шүү. Хүү минь юу юуны өмнө санамсаргүй тохиолдмон бэрх байдалд айж сандран тэвдэхгүй зоригтой самбаатай байвал таардгийг хожим хойшид  марталгүйгээр бодон хичээж яваарай даа гэсэнд нь залуудай тэр эцгийн захиа сургаалыг хичээнгүйлэн сонслоо. Чингээд асууруун :

Аав, та тэднийг манай үг нэвтрэлцэхгүйг мэдсээр атлаа, тэдэнд үг хэлсэн учир юу билээ ? гэхэд, хүний дууны үг буруушаасан зүхсэн байдлыг хүн байтугай адгуус ч мэдэж, буруу юм хийсэн бол, гэмээ мэддэг тул буруугаа мэдээд, тэдэнд муу санахгүй, өшөө өвөрлөхгүй гэсэн байдлыг бас дууны өнгөөр мэдэх тул өөр үг хэлтэй ч гэсэн учир бий  юм шүү гээд хүүгийн гараас хатгадаг моды нь авч сэлбэн хатгалаа.


Цаашлан аялсаар их мөрөнд цутган орсон нэгэн том гол тохиолдсонд Шонхолой, зосоор тоймлон зурсан их мөрний хоёр талаас цутган орсон олон гол бүхнийг тэмдэглэмнээ байцаан шалгаж, газрын байр байдал нь уруудан ирсэн гол мөн болох тул тэр цутгалан голоор өгсөж явтал, тэнгэр бүрхэг шувуу булжуухайн болон ан амьтны байдлыг ажваас, тэнгэр муухай болж, цас шуурга зөгнөсөн шинжтэй болж ирлээ. Шонхолой тэр байдлыг ажин, баахан санаа зовнисхийж, эргийн байдлыг харж явсаар  нэгэн газар завиа залан, 

- Одоо  энэ хавьд эртхэн бууя. Тэнгэрийн  байдал  нэг л биш боллоо. Шувуу гөрөөс лав л цасан шуурга зөгнөж байх шиг байна. Түлш базааж, завиа татан гаргаж, цас шуурганаас хоргодох арга бодож үзсүү хэмээн эргийн ойр  нэгэн хадны нөмөрт хоёр завиа хөмөргөн  чулуу мод ивээд  гурван талаас  хаяагий нь манаад,  ойн эмсийн хоргодох газар засаж,  хаданд мод налуулан  түшүүлж  бургас мөчрөөр хучаад салхинаас хамгаалан чулуугаар даруулаад түлш базаалган бэлдүүлж байтал , тэнгэрийн байдал бүр ч  муухай болж эхлэв. Түлээ түүж байсан эмс  ууланд ганц нэг хүн үзэгдэж, шугуй бургасан дунд бас хүний бараа мөр дайралдсаныг хэлж ирсэнд  Шонхолой ойн эмсийн сэтгэлийг засаж манд халдахгүй биз ээ. Тэнгэр ийм муухай  болж  байхад аягүйдвэл бидний энд хүрч ирэн цас шуурганаас амь хоргодох юуны магад. Идэх уух юмаа эртхэн хийж амжилттай хэмээн гал түлж хоолоо хийгээд дөнгөж идэж  гүйцтэл салхи хөдлөөд цас лавсан орж эхэллээ. Чингээд  шуугинан хуйлрах салхины хүч улам ч ширүүн болж, хад чулуунд салхины чимээ маш их болсоор, цас орох нь бас их болж нүдгүй шуурга тавилаа. Завинд бэлгийн бэлэн дулаан хувцасны дээр ойн эмсийн завсар чөлөөндөө зам гудас агнасан ангийн арьсаар хийсэн хувцас буйг цөмөөрөө  хэдий өмссөн тул, эртлэн завдаж салхи цаснаас хорогдох газартаа зарим нь завь дор, зарим нь ханан хаданд түшүүлэн босгосон хорго дотроо орж, бургасны мөчир, , хөвд, ангийн арьс дэвссэн дэвсгэр дээрээ хэвтэцгээн тэр ширүүн цас шуурга өнгөрөхийг  гэдэс цатгалан мөр удаан  хүлээн хэвтэв. Залуудай, эцгийн дэргэд хэвтээд, гаднах салхи шуургын чимээ чагнан байтал, цас ихээр унаж, завь нь цасанд дарагдаад, зүүрмэглэн хэвттэл, чих дадсан салхи шуурганы шуугнах чимээн дундуур ямархан нэгэн хүүхэд эмэгтэй хүн хоёрын уйлах чимээ үе үе дуулдах шиг. Түүнийг нойр дундаа чагнан хэвтэж, нэг ойртосхийн, нэг холдосхийн дуулдаж байтал, зэргэлдээ ойн эмсийн хорогдон хэвтэж байгаа саравчлан барьсан хорго өмбөл дотроос эмэгтэйчүүдийн дуугаралцах чимээ гарах шиг. Бас хөлийн үзүүр тушаа ханан хаданд түшүүлэн налуулж хураасан бургас модны тэнд хүн гишгэн цас шажигнуулах чимээ дуулдахад нүд нээвээс, хааяа манасан зөвийн дор хав харанхуй тул хажуудаа байсан нум сумаа тэмтэртэл Шонхолой хүүгээ :

- Хэвтээд бай. Манай ойн эмсийн өмбөлд нэг хүүхэдтэй эм орж ирсэн болотой.Түлшээ ханан хаданд түшүүлсэн дор бас нэг хүн, салхи цаснаас хоргодон орлоо. Бодвол, тэр хүүхэдтэй эмийн нөхөр, садан  нь юм байлгүй дээ. Бидэн дээр орж ирэхээсээ эмээн төвөгшөөсөн байж болно. Салхи шуурга тогтоход  нүүр нүүрнн харалцана даа. Хэвтэж бай хүү минь, санаа битгий зов гэхэд эцгийн тэр тайтгаруулсан үг сонсоод, дэргэд нь хэвтэж байхдаа  юу юунаас ч  аймгүй сайхан бодогдож, хэвтсээр бөх гэгцээр унтжээ. Хичнээн болтол унтсаныг мэдсэнгүй, нэг сэрхнээ, нойтон цас унах унах мэт чимээ гарч,  гаднаас гэрэл орох мэт болсонд нүдээ нээвээс, цас арилган хаяаг нээсэн тул үдийн нарны гэрэл тусч, сэрүүн амьсгалт сэнгэнэх ажээ. Гадагш гарваас, нүд гялбам цагаан цас, уул шугуй, хөндий тал бүрхэж,  их цасанд улиас, бургас бөхийн дарагдаж, зарим мод нойтон цас даахгүй хуга нуга дарагджээ. Ойн эмс, Шонхолой Залуудайн чимээ сонсоцгоож, нөгөө завийн доороос Үхүү, Гекүү үл таних эмэгтэй жаал хүүхдээ дагуулан гарч ирсэн нь ширэлдэн даахирсан үстэй бөгөөд хувцас уранхай навтас болсон гурын арьс, царай эцэнгэр жигтэйхэн  халтар, хүүхэд нь танихгүй эрцүүдийг үзээд эхийн хормойгоос барин нүүрээ халхлан зогсжээ. Чингээд ийш тийш нүд гялбан аньсхийн  хараад эхээсээ,

- Аав маань хаана байна ? гэж асуутал ханан хаданд түшүүлсэн бөгөөд цасанд хучигдан дарагдсан бургас түлээн дороос нэг хүрэн бор царайтай намхан хүн нар туссан цасны гэрэл туяанд онигор нүдээ гялбан анивчилж гарч ирээд, олон хүнээс баахан эмээсхийн байдалтай зогстол жаал хүүхэд, эцгийгээ үзээд, халтар нүүрт нь баярын шинж тодрон нүд нь гялалзав. Түлээний цаанаас гарч ирсэн тэр хүн , Шонхолойг ахмад нь юм байна гэж гадарлаад,
 
- Бид нүдгүй шуурганд сандрахдаа танай энд  хоргодлоо. Та нарын энд бууж,  шуурганаас өмнө отог буудлаа засахыг бургас модон дотроос  харсан  боловч  зүрхлэж  ойртсонгүй.Цас шуурга ихдэхэд аргагүй, манай энэ хоёр танай эмэгтэйчүүдийн тэнд  зүрхлэн очиж  хоргодлоо. Би та нар дээр орохыг зүрхэлсэнгүй тул түлээн дор тань орж хонолоо. Манайхны бас хоёр нэгэн хүн  энэ хавиар байх ёстой. Би тэднийг дуудвал, та нар уурлах үгүй болов уу ? гэхэд Шонхолой :

- Хаанаас бид уурлахав ? Дууд , дууд . Бүгдээрээ нийлж хоол унд хийе гэхэд нь тэр хүн баярлаж, бие эцэнгэр  намхан атал дуу нь нь сүрхий. Маш өндөр дуугаар хэд гууглан дуудтал алсаас хариу дуу дуулдаж, удалгүй гялалзам цастай хөндийд хоёр хүн айсах нь үзэгдлээ. 
- Манайхан гэж тэр түлээн дороос гарсан намхан  хүн  баярлан өгүүлээд Шонхолойгоос та нар аль газрын хүн, хаашаа явж байна ? гэж зүрх орж асуусанд Шонхолой :

- Бид хэдэн омгийн хүн нийлээд явж байна. Эндхийн хүн биш, алс холын улс. Би Чоносын Шонхолой, энэ миний хүү. Залуудай. Бусад нь замд нийлсэн манай нөхөд. Чиний нэр хэн бэ ? гэхэд тэр хүн үг аялгуу баахан өөр боловч, төлөв мэдэгдэх бөгөөд хариу өгүүлрүүн :

- Би хурдантуур гэдэг.Тэх ястан. Тэр айсаж яваа хүн бас манай  Тэхнэр. Энэ миний хүү Инзага. Эх нь Улар гэдэг  нэртэй. Бид хэдүүл зүдэрсэн ядарсан амьтан аа. Ах минь бодонд хадруулаад хоцорсноос хойш одоо огторгуйн сар хоёр үзэгдэж байна. Ахын эмийг хүн гөрөөс бидэнд халдаж булаан аваачаад, бид яаж ч чадсангүй. Бас манай Тэхийн нэг сайн хүн, сахчинд баригдаж үгүй болсоор гурав бас гурав нэг хоног болж байна Үлдсэн хэдэн өөдгүй бид амь зулбасаар энд хүрч ирээд, бид гурав бас наашаа айсаж яваа хоёр л манай Тэхээс байгаа хүн болно. Бусад Тэх хүн хаана явж байгааг  мэдэхгүй.Бугын орооны цагт Тэх хүн цуглардаг ууланд махчин орж ирсэн тул, бид нийлэн цуглах газраа  алдаад, талын нэг хоёроор тарчихлаа гэтэл нөгөө хоёр хүн  хүрч ирээд, Хурдантуурыг айван тайван байж байгаад зоригшиж, эцэж зүдсэн царайд нь баярын шинж тодорлоо.  Залуудай тэдний ядуу зүдүү эцсэн зүдэрсэн байдал, бороохой галд үзүүрий нь түлж шорлосон жады нь үзээд өрөвдөн хавчаахай нум, хатуу чулуун сүхээ харахдаа тэдний дэргэд давагдашгүй зэр зэвсэгтэйгээ бахархлаа. Шинэ ирсэн хоёр хүн ч Шонхолой нарын дулаан хувцастай, чулуун глбэртэй жад, сүрхий сүх бас үл таних бөгөөд хавирга мэт матигар сонин зэвсэгтэйг гайхан харж байв. Тэр завсар Үхүү, Гекүү хоёр хавтгай чулуугаар дарж, далдалсан мах идшээ гаргаж эмэгтэйчүүд түлээгээ авцран гал түлэхэд  бэлдсэн Хурдантуур туслалцах гэж түлээний өмнө явган суугаад бүснээсээ нэг уутанд хийн зүүсэн галын хоёр мод гаргаж хоёр алган хоорондоо  эрчлэн эргүүлээд утаа уугуулан шүүтэй хөвд мэтийг хэрэгрлэж, гал асаасанд Шонхолой түүнийг сонирхон  харж Залуудай арай цахиур хавирахаас удаан юм байна гэж Хурдантуурын дэргэд явган сууж харваас Хурдантуур чингэж сонирхуулсандаа баярлан:

- Манай Тэх хүн ингэж гал асаадаг гэж бахархан өгүүллээ. Тэр завсар Үхүү, Гекүү хоёр хөдлөсхийсэн махаа эвдэж бас хэдэн том тул гаргаж, чулуун хутгаар зорж хжлдүү зууш хийж, мах шарах галд халаасан хавтгай чулуунд хавчин болгохын хооронд  өл үалган идэх юм ойн эмсийн хамт бэлдэцгээн, дүржигнэтэл ассан галаа тойрон бүгдээрээ идэцгээхэд, өлсч ядарсан Тэх нарын идэх нь тун чих. Царайд нь өнгө орж, галын халуун нөлөөнд дулаацан бие сэтгэл амарсан байдалтай суув. Янзага хоолонд цадаад, галд дулаацаад, эхийнхээ өвөр дээр нэг их жаргасан царайтай. Эх нь хүүгээ тэврэн аман дотроо :

Бөн бөн  туулай,
Бүжинхэн туулай
Хаагуур харайжээ
Яагуур үсэрчээ
Бөн бөн бөмбөрчээ
Бөндгөр туулай
Болдог билээ чи
Бөн бөн туулай
Хадаар яваасуу
Харцага шүүрнэ л
Модоор яваасуу
Могой сорно л
Эргээр яваасуу
Элээ шүүрнэ л
Бөн бөн туулай
Бүжинхэн туулай
Хаагуур харайжээ
Яагуур үсэрчээ
Бөн бөн бөмбөрчээ
Бөндгөр туулай
Болдог билээ чи
Бөн бөн туулай

гэж аяархан дуулахад нь Залуудай Булжуухай эмээгийнхээ өвөр дээр өрх гэрийнхээ галын хажууд эвтэйхэн таатайхан хэвтээд бүүвэйлэн аяархан дуулдгийг санаад , өрх гэр нь нүдэнд үзэгдэх шиг боллоо. 

 

Тэх Хурдантуур нөхөдтэйгээ Чонос Шонхолойн өргөн цээж, өндөр суганд түшинэ гэж нэгэн сэтгэлээр тогтож, Шонхолойтой хүн бүл нэмэгдэн аялж, Гекүү хурц хар нүдтэй, Бияа охинд чадлаа гаргаж нум сум хийж өгөөд, замын уртад харван сургасан нь авьяас сэргэлэн охин , хэнээс ч дутуугүй харваач болоод, Шонхолойгоор удирдуулсан аяны эрчүүд цөм яваандаа нум сумтай болцгоож, ойн эмсийн ихэнх нь бас харван сурцгаан, хурдан зэвсэгт болсон учир ан амьтан агнах, араатнаас амь биеэ хаацайлахад санаа хүчин нийлсэн бөгөөд хашир сэцэн Шонхолойгоор ах зах болгосон аянчин хоол ундаар дутааж, гачигдалгүй хир баргийн дайсан эсэргүүцлийг нум сумын давуу чадлаар биедээ халган хавьтуулахгүй, аялан явсаар нутаг усандаа нилээд ойртлоо. Цаг ч улам улам сэрүүн болж, өдөр чулам богинослоо. Голын хоёр захаар мөс хацарлан хөлдөж, завиар явахад төвөгтэй болоод, бас хүн бүл нэмэгдсэн тул бүгдээрээ явган явах боллоо. Нэгэн өдөр Үхүү, Гекүү хоёр Хурдантууртай  гурвуулаа гөрөөнөөс отог дээрээ буцаж ирэхдээ, бугын мах үүрэн хүрч ирсэн нь баахан санаа зовиуртай, Шонхолойд яаран мэдэгдсэн нь ,

- Буга харван , гурвуул нэгэн зүг сум тавьж, тураг анг  унагасанд  ойртон очиж, үзвээс дөрвөн сум оносон байлаа. Гурван сумаа таниад авахад, нэг сум огт танигдахгүй бөгөөд шархын цус нөжирсөн байдлыг үзвэл, өөр ямар нэгэн анчин тэр бугыг харваад, дутаалган алдсан байжээ. Шонхолой тэргүүтэй бүгдээрээ тэр үл таних анчны сумыг дамжуулан үзэж, бугын хавирган завсар туссан тэр сумны ором шархыг ажин нягтлаж, энэ хавьд ер нум сумтай хүн баймааргүй юмсан. Ямар гэгчийн  улс омог тийм зэвсэгтэй болж, энүүгээр үзэгддэг болов гэж Шонхолой зовнисхийн гайхав. Залуудайгаас бус хүн цөм Байкул одох буцах замд нийлсэн тул  энэ газар явж үзээгүй  анх удаа явж энэ тухай мэдэх зүйлгүй  учир хавь  ойр гарзар огт үзэгддэггүй  нум сум чухам хэн хэрэглэх болов ? гэж  Шонхолой  баахан  гайхлаа. Чингээд Үхүү, Гекүү , Хурдантуур гурваас хүний мөр бараа дайралдав уу ? гэж асууваас, ер тийм зүйл эс үзэгдэв хэмээн өчлөө. Ойн эмс, Тэх нар хоёр Хумкаа цөм Чонос Шонхолойг  итгэн түшиж дадсан нь, хүүхэд эцэгтээ түшиж, дэргэд нь юунаас ч айхгүй айван тайван байдаг лугаа адил , Шонхолой ахын дэргэд байгаа цагт ямар ч нум сумтан үл таних отог омгоос айх зүйлгүй. Тэр байтугай бэрх юмнаас даван гарч  байсан удаа гэж Үхүү, Гекүүд , Хурдантуур гурав Шонхолой ахдаа гайхан сэжиглэснээ  хэлээд хойчийн холбогдол, ямар болох тухай санаа зоволтгүй болж, ойн эмсийн хамт нийлэн хоолоо хийж эхэллээ. Бияа нэг охинтой гөрөөнд явснаа бас нэг бор гөрөөс харван унагаж, хоёул дамнан хүрч ирээд, ажиг сэжиг бүхий юм огт дайралдсангүй. Аймаар араатны ул мөр ч үзэгдсэнгүй. баавгайн нэг хуучин мөр л дайралдсан гэж хэлж ирсэнд Шонхолой юу ч болсон нумтай анчин энэ хавьд хүрч ирээгүй юм бололтой гэж  бодовч хоногийн газрыг сонгон өөрчлөн араас халдахгүй ханан хадны ёроолд, өврөөс халдахгүй тэгш газарт, хүн мөлхөн ойртож болох бут сөөгийг түлшиндээ түүлгэн зайлуулаад, ханан хадны нөмөрт хоног буудлаа эртхэн засуулж авлаа. Ханан хадны элгэн дэх нэг аятайхан тавцан дээр Хоёр хүн хэвтэх зайтай газар бургасны нарийн мөчир , өвс хагд дэвсүүлж, дээр нь ангийн арьс дэлгүүлж, шөнө даан , алсын зүг ажин манах  хоёр хүний хэвтэх хэвтэр засуулан, Гекүү Хурдантуур хоёроор бусдыг унтсаны сүүлээр ээлжлэн унтаж, манан хонохоор болгож, нум сумтай үл таних омогтны гэнэт халдахаас цагдуулахаар боллоо. Гал тойрон сууж, эмэгтэйчүүдийн  хийж байгаа халуун бүлээн ундаанаас ууж суутал, Залуудай өрх гэрээ сахидаг анч нохойгоо санаад, 
- Нохойноосоо нэгийг нь ч  дагуулан  бидэнд санаа амар , соргог манаа юмсанж ээ гэхэд нь  Хурдантуур асууруун  :

- Хээрийн нохой яаж  хүний манаа  болдог юм бэ ? гэж Тэх нар тэжээдэг нохойгүй тул гайхжээ. Нохойг хүн гал голомт  манах заяатай юм гэж урьдын улс хэлэлцдэг асан гэж  Шонхолойн хариулахад, Үхүү сонирхож, шөнийн уртад  ах та бидэнд  тэр домгоо хэлж өгнө үү ? гэлээ. Шонхолой гал сэргээн засаад, арслан зааны сүүчний хонхороор хийсэн аягандаа халуун унд нэг балгаад, толгой дохин :
- За би та нарт, урьдын улсын хуучны домгийг хэлж өгсүү.  Манай Чонос омгийн дээдсийн хэлэлцдэг нь :

- Дээр тэнгэр, нартын амьтан олныг бий болгоод хамгийн сүүлд  хүнийг заяасан юм гэдээг. Эр эм хоёр хүнийг бүтээгээд бас нохойг эзэн чинь энэ хоёр болох юм . Гал голомты нь  сахин манаж байх  чамд үс хэрэггүй. Галын дэргэд дулаан бүлээн хэвтэх тул, чамайг нүцгэн болголоо. Энэ хоёр эзэн хүн чинь амь зуух, гөрөө хийх, жимс идээ түүх гэж  хонон өнжин явах тул хүйтнээс хамгаалж, сахлаг үстэй болголоо  энэ хоёр эзний чинь. Би юм идээд ирсэн хойноо энэ хоёры чинь амилж өгнө. Эзэн чинь болох энэ хоёроо чи миний эзгүй хойгуур сахихын сайнаар сахиж, бузар буг булай юм битгий ойртуул гээд яваад өгчээ. Тэр завсар муу зүгийн бузар буг юм ирээд, нохойноос :

- Энэ хоёр чинь ямар амьтан болох гэж байгаа юм бэ ? би нэг сонирхон үзээд орхивол яана гэхэд нохой :

- Энэ хоёр бол миний эзэн болох заяатай хүн гээч дээ .Заяадаг тэнгэр нь идээ ундандаа яваад , намайг эзэн болох хүнээ  сахин манаж , муу муухай бузар буг юм битгий ойртуул гэж захиад явсан билээ. Чи холдож зайл. Би зуудаг, урж тасддаг, шүдэрхэг, идэрхэг манаа шүү гэхэд нь тэр булай буг нохойноос :


- Өнөөх тэр сүрхий заяадаг тэнгэр чинь, өөрөө юм идэх уух гээд яваад өгөхдөө чамд идэх уух юм өгсөн үү ? хоосон нойтноор мандуулж байгаа хэрэг үү ? гэж асуухад нохой гэнэн тул :

- Үгүй, би амьтай болсоор амандаа юм амсаагүй, хэлэн дээрээ юм тавьж үзээгүй гэлээ. Өнөө булай буг инээж, гэнэн сэтгэлтэй нохойд идэх мах өгсөнд, нохой тэсгэлгүй баярлаад цадталаа иджээ. Тэгээд өнөө булай буг нохойг :

- Би тэр эзэн болох амьтны чинь нэг ажиж үзсүү гэхэд нохой намайг амьтай болгосон цагаас амсаагүй юмыг амсуулсан энүүнийг одоо яаж үгүй гэхэв, үзэх дуртай бол үзээд бай . Би түр зайлаад өгсүү гэжээ. Тэр самбаанд нь өнөөх булай буг тэр амилаагүй хоёр хүний биен дээр нь зад шээгээд, за би үзэн сонирхлоо гээд яваад өгчээ. Удалгүй өнөөх заяадаг тэнгэр хүрээд ирж, хоёр хүнийг амилах  гэтэл булай бугын үмхий , самхай, муухай шээсэнд  нь бузартаж, их муухай үнэртэй болчижээ. Нохойг дуудаад , чи яагаад миний захьсан үг дагасангүй бузар булай бугт эзнээ бузарлуулав гэж загнахад , нохой  :

- Амьтай болсон цагаас хойш одоо хүртэл та надад юм амсуулаагүй, хоосон нойтон байлгасан мөртөө өөрөө юм идэх уух гээд яваад өгсөн билээ. Тэгтэл тэр булай буг гэдгийн тэнь ачаар би гэдэс гарч, идээгүйгээ идэж, цадаагүйгээ цадаж авлаа. Таньд л булай буг болохоос биш надад тэр тань ачтай сайхан амьтан байж л. Эзэн  болох хүний чинь үзэн сонирхсуу гэхэд нь үзэхэд нь үгүй болох, хархад нь хасагдаж хоргодох юм биш гэж үз дээ гэж үзүүлсэн  минь  үнээн гэж гэнэ. Тэнгэр хилэгнээд хутга гаргаж, булай бугын шээстэй үсийг хусан арилгаж, тэр бузар болсон үсий нь нохойд тохоод :

- Эзнээ булай бугт бузарлуулснаар  чи одоо үүнээс хойш, түүнээс цааш энэ бузар үсий нь  тохож, босгы нь алхах эрхгүй, хаяанд нь хэвтэж, халуунд халж, хүйтэнд даарч хэвтэх болно гэсэн юм гэж урьдын өвгөд өтгөс хэлдэг асан. Ийм л домогтой юм даа гэхэд нь  бүгдээрээ сонирхон сонсоцгоолоо. Чингээд унтах цаг болсонд  Шонхолой цаг орой боллоо. Унтах нь унтацгаа. Манаа хийх хүн манааныхаа газар очиж, ээлжлэн манацгаа. Бүгдээрээ унтах газартаа очицгоон хэвтлээ. Үүрээр Хурдантуур тавцан дээрээсээ бууж, Шонхолойн дэргэд хүрч ирэн, хоёр гурван газар  чоно улих шиг болоод сайн ажиглавал, хүн юм уу гэмээр санагдлаа. Тэгж байтал хэдэн хүн айсах мэт болсон тул  би Гекүүдээ захиад , өөрөө сэм бууж, нуун мөлхөж, тэдгээр айсан буй хүнийг  ажваас нум сумтай хүн айсаж буй тул яаран тэдэнд мэдэгдэлгүй ирж, ахад мэдэгдэж байна гэхэд нь Шонхолой яаран босоод сусдаа сэрээн, үүрийн бүрэнхүйгээр цөм нум сум, жадаа барьцгаан үл таних нум сумтны гэнэт халдахаас сэргийлтэл, тэдгээр нумтан улс Шонхолой нарыг нум сумгүй гэж бодсон бололтой, бүслэх байдалтай ойртсонд Шонхолой тэдний өөдөөс өндөр дуугаар :

- Та нар юун улс вэ ? гэж хашгирваас, Шонхолой гэж нэг өтгөн дуутай чийрэг нумчин бархиран баярлаж, яаран урагш давшваас Залуудай баярлан Мазаалай ах байна гэж аавдаа хэлээд , өөдөөс нь би Залуудай байна гээд ухасхийхэд  Мазаалай тэсгэлгүй баярлан өөдөөс нь гүйв. Бүслэн айсаж байсан хүмүүс Шонхолой, Залуудай, Мазаалайн дуу сонсоод баярлан хашгиралдаж, тэмцэлдэн гүйж ирээд, тэврэлдэн санамсаргүй халууныхаа хүнтэй уулзсандаа  Чоносууд маш хөгжилдөж, бүгдээрээ бөөн баяр хөөр боллоо. Мазаалай тэргүүтэй Чоносын нэгэн анчин өчигдөр үүрээр нэг буга харваад, халуун мөрөөр нь хөөж явтлаа тэр бугы нь  хэдэн хүн үүрч явсан мөртэй дайралдаж , бүгдээрээ тэр мөрөөр хөөн, шөнө орой ханан хадны ёроолд гал түүдгий нь хараад, манай буга авсан хүмүүс тэнд хонож байнам гэж үүрээр ойртон хүрч, бүслэн тойроод, дайсан аваас тулна гэж явсан учраа хэллээ. Чингээд Чонос отгийн анчин цөм намрын анд гарснаа ярьцгаатал, анч нохойгоо үл мэдэгдэх хүмүүст хуцан чимээ өгч мэдэгдэхээс болгоомжлон хөтөлсөн хүн ч хүрэлцэн ирж, бүгд нийлэн анчны отог дээр хүрэлцэн, намрын ан хийж, өвөлжөө өрхөндөө хам буцацгаахаар тогтлоо. Нутаг  усандаа хүрч ирээд халуун төрлийнхөө хүнтэй учран золгосон Залуудай, тэсгэлгүй баярлавч, алс хол Байкул их нуур, далайн хөвөөнд үлдсэн нарийхан чилгэр, гоо сайхан  биетэй, хүрэн улаан царайтай, хонгор сайхан Баргужингоо охин сэтгэлд нь орж, усны урт, замын холыг  хожим туулж учрах цагийг бодон явахдаа анх нутгаасаа гарсан гэнэн хонгор жаал байснаа, алсын хол аян замд, араатан болон аюулт дайсантай учралцан тулалдаж, бэрхийг даван, хал үзэж, хашир таньснаараа эрийн цээнд хүрч бие чиг чангарч, зориг ч хатан болж, магина түүдэг жаалхүү байснаа махчин араатантай тулдаг анчин залуу боллоо гэж санахад нь сонихон бөгөөд цэцэн мэргэн царайтай, эцгийнхээ чийрэг биеийг бахархан харж, унасан газар угаасан ус ойртох тусам өргөн голын дэнж дээрхи өрх гэртээ бушуухан хүрэх асан гэж сэтгэл нэн яаравч, нөхдөө хаяад гүйж болохгүй, бас ахмад хүний айван тайван алхаж явахад, бушуул гэж шаардан шавдаж болохгүй , эцэгтэйгээ зэрэгцэн дугай явлаа. 

Хэмээсэн үүнийг 1965 оны намар төгсгөн бичлээ.

Заан Залуудай энэ хоёрдугаар хэсгийг жаран таван оны долоон сард  Хануулын Их  тэнгэрийн амнаа эхлээд, Чехословак улсын  Карловы Вары гэдэг рашааны газар бие сувилуулах зуур үргэлжлэн бичсээр, Баян-Өлгийн аймгийн төвийн зочид буудалд есөн сарын хорин дөрвөнд гүйцээн бичлээ. Маркс, Энгельсийн шинжлэлд хүн төрөлхтний эл нэн дээр эртний үеийг тун сайхан  үгээр бадруулан дурдсан зүйлийг санан санан бодож, манай уншигч нарт, манай дээд өвгөс эцгэс, чулуун зэвсгийн үеэс  үүсгэж, ямар шүү байсныг дүрслэн үзүүлбээс, сонин юмсанж гэж цуврал романыхаа эхний эл эрт балрын чулуун зэвсгийн үеэс  үүсгэж, үүрийн туяа гэдэг адагт нь хүртлэх хоорондохыг амжвал гүйцээх санаа бий. Дээр эртний чулуун зэмсгийн үеийн тухай дэлхийн уран зохиолд  роман тууж болгож бичсэн  зүйл нэг их олон үгүй, Францын уран зохиолч  Их рони Жосеф гэдэг хүн <<Галын тэмцэл >>, <<Агуйн арслан>>,  гэдэг хоёр тууж зохион бичсэн нь орос хэлнээ орчуулан гарсныг зөвлөлтийн дундад сургуульд суралцаж байх үеэс амтархан уншиж,  Америкийн зохиолч Лондон Джегийн зохиолд бас <<Адамаас өмнөх>> гэж чулуун зэвсгийн үеийн тухай бичсэн нэгэн зүйлийг хорин найман онд  монгол болгох гэж оролдож байгаад гүйцээж чадаагүй, хожим гүйцээх зав ч олдолгүй өнгөрсөн билээ. Чингээд <<Шинэ толь >> гэдэг сэтгүүл үүсгэн гаргах үеэс монгол уншигч нартаа сонирхуулах асан гэж Английн нэрт зохиолч Үэлс Хэр эртийн  <<Угломи, Уяа хоёр >>, гэдэг балар эртний туужаас орчуулан нийтэлж байснаа гүйцээн гаргаж чадсангүй билээ. миний олж сонирхон үзсэн балар нртний чулуун зэвсгийн үеийн тухай зохиолын зүйл бараг энэ хэдийн төдий бөгөөд, Их Ронийн <<Галын тэмцэл>>, <<Агуйн арслан >> зэргийг үзэхэд хэдийгээр үйлс явдлыг чадамгай зохиолч нар бичсэн тул уншигч хүнд маш сонин мэт санагдавч, ганц сонирхолыг голлоод цааш нь эрт балрын хүний аж байдал, соёл боловсрол, зан заншил,үзэл мэдэц, ертөнцийг үзэх үзлийн хүрээ, хэмжээ зэргийн байдлыг  үзүүлэх гэж зорьсонгүй нь тэдгээр зохиолч нарын үед эртний судлал, угсаатны судлал, ардын билигзүй зэргийн судлал буюу хүн төрөлхтний олон аймаг угсаатны соёл боловсрол, зан заншил, зан үйл, аман зохиол, жич эртний булш, агуй мэтээс эртний хүний үлдээсэн эдийн боловсролын түүхт зүйл, Ази, Африк , Европ, Америк, Австралийн  эрт өдгөөгийн олон угсаатан ястны соёл түүхийн зэрэг зэрэг зүйлийг нарийвчлан судалсан зүйл хараахан бүрдээгүй буюу байсны нь тэр бүр нягтлан судлах зав бололцоо ч гараагүй , эсхүл нэгийн зэрэг тууж бичихэд авдар шүүгээгээр ном уудлан судлах , эрэн сурвалжлах, зав зай ч байхгүй зэргийн учраас гагцхүү уншигчийн сонирхол татахямар нэгэн явдал, зодоо,нүдээ, дайсагнах аймаг болон араатан, эмс охид булаалдсан элдэв сонин адал явдлын төдийхнийг сэдэвчлэн бичжээ. Үүнд гагцхүү Зөвлөлтийн Леонтьев гэдэг нэгэн зохиолч <<Чулуун номын хуудас>> гэдэг мөнхүү эрт балрын хүний аж амьдралыг харуулсан тууж, Онег нуурын хавийн эртний хүний дурсгал, хад чулууны бичиг зэргийг эртний судлал, угсаатны судлалын зүйлтэй нийцүүлэн бодож зохион бичсэн нь надад, миний урьд өмнө сонирхон үзсэн зохиолоос илүүц нударгатай санагджээ. Манай залуу орчуулагч нар, тэр Леонтьевын << чулуун номын хуудас >> гэдгийг монгол үгээр орчуулж монгол уншигч олондоо сонирхуулбал бас л сайхан юмсанж. Чингэвэл, чулуун зэвсгийн үеийн хүн гэхэд газар газар, угсаа хэл өөр учир, тус тус өвөрмөц сонин байсан юм байна гэдгийг мэдэж авахад хэрэгтэй юм санж. <<Заан Залуудай>> тэргүүн хэсгийг хар бар жилийн намар бичиж дуусгаад, дараачийн харагчин туулай жил (1963 он ) хэвлэлд шилжих үес хаврын тэргүүн сард оршил бичиж өгөөд, 1964 оны хөх луу жилийн намар  Зөвлөлт Украйнын Трускавец гэдэг аршаан хотноо бие сувилуулах үеэс , санамсаргүй  Леонтьевын << Чулуун номын хуудас>>гэдэг зохиолыг олж, номын мухлагаас сонирхон аваад, тэр туужийг дөчөөд жил боловсруулан бичсэн зохиолчийн арга барил минийхтэй төстэй болсонд нэн сонирхсон билээ. Ингэхэд миний бие << Заан Залуудай>>, манай өвгөд дээдсийг үзүүлэх  гэж оролдсон тул орон газар  цаг үе, хэл байдал үндэс гарал өөр болсон бөгөөд  нийлэх нь гэвэл чулуун зэвсгийн тухай орчин үеийн шинжилгээний зохиол үзсэний хувьд миний бие ч тэр, <<Чулуун номын хуудас>>гэгчийн зохиолч ч гэсэн тор холбогдох зүйлээ олдсоны хирээр үзсэн бололтой.Эртний чулуун зэвсэг гэдэг эртний чулуун зэвсэг буюу эртний чулууны  үе, дундад чулууны үе, шинэ чулууны үе хэмээн ялган үзэх зүйл бий бөгөөд, нарийвчлан задруулбаас дотор нь бас ялгах үе шат байдаг байнам. Энэ тухай би орос, чех, словак, герман, франц, англи, польш хэлээр чулуун зэвсгийн тухай судалсан зүйл, эртний чулуун зэвсгийн хүний суурин, булш, дархны газар зэргийн  тухай шинжилсэн зүйл үзэж, Зөвлөлт улс, Мажар улс, Чехословак улс, Энэтхэг улс, Дундад улсын музейн цуглуулгын зүйлийг  сонирхон үзэхдээ, <<Заан Залуудай>> гэдэг зохиол бичнэ гэж төслөн бодоогүй боловч монгол хэлний шинжлэл  аман зохиол,угсаатны судлал, ардын билигзүйн судлалд хэрэгтэй бөгөөд, олон улсын эртний хүний соёл боловсрол зэргийн байдлыг танин мэдэх нь монгол хэлний зүй, монгол үгийн гарал, монгол үгийн язгуур, үндэс, дагавар зэргийн утга учрыг судлан таньж мэдэхэд, сэтгэхүй лүгээ холбоотой хэлний үгийн гарал үүслийг тэр бүх зүйлийн мэдлэгийн зүйлгүйгээр шинжин онож болохгүй тул, монгол хэл, үг, сэтгэхүйн зүйлд  гардаг зүйлийг  бусад хэлтэн, өөр ёстон, өөр соёлтон улс  аймгийн хэл соёлд байгаа зүйлтэй харшуулан үзэхэд ямар байна гэж танин мэдэхүйн хэрэгцээгээр үзсээр монгол хэл заншил, , ёс горимд орчин тойрны ертөнцийг үзэх үзлийн эртний баримтын зүйлд тусдаг үзэгдэл нь монгол хэл бичигт буюу аман  уламжлалд тайлбар нь олдохгүй аваас, бусад улсын гэрч баримтаас тайлбар нь гарах буюу бусад улсын бичиг судар , булш , хад чулууны бичиг олдоцоос гарсан зүйлийн учир утга нь эс мэдэгдэх ину, даруй монгол хэл заншлаас тайлбар нь гарах жишээтэй зүйл үзэгдэх нь учиртай бөгөөд их л сонин сургамжтай санагдсаар монгол хэл зүй , угсаатны судлал, ардын билигзүй судалсаар ирсний улмаас << Заан Залуудай>> гэдгийг бичих санаа төрсөн билээ. Тэгээд монгол хэл зүй, монгол хэлээ шинжлэх ухааны үүднээс судлан таних гэж, хэл судлахад холбогдолтой утга соёл , эдийн боловсролын түүхтэй холбогдох шинжлэл судлалыг үзсээр голлон зорьсон хэлнийхээ, шинжлэлд хэрэглэх гэсэн тэр бүх материал минь <<заан Залуудайг >> бичихэд гол зүйл нь болж өгсөн билээ.  Эртний хүний сэтгэхүй, орчин тойрныхоо юмыг ,байгалийн түмэн үзэгдлийг хэрхэн үзэж юу гэж тайлбарлаж байсан зэргийг  хүн төрөлхтний хамгийн эрт балрын шашин болох бөөгийн шашны ёс заншил, шүтлэг тахилга зэргийн зүйл нь надад их сонин олон юмны түлхүүр нь болж, ардын аман зохиол, билигзүй зэргийн олон баримт байдлын учры нь тодорхой болгож, аман зохиол угсаатны судлал, ардын билигзүй, хэлний шинжлэл зэргийг тусгайлан  хэлний тухай түүн дотроо монгол хэлийг гол болгон , монголтой төрөл төс түрэг хэлтэн, хамниган хэлтэн жич, эл, монгол, түрэг, хамниган гурван хэл буюу алтай овог хэл гэдгийнхний хэл угсаатны судлал, ардын билигзүйг, уралын овог хэлтэн гэдэг мажар, фин, эсти, болон слав, герман угсаатны мөн эл зүйлтэй хэлзүн шинжлэлийн үүднээс голлож судалснаараа жич монголын аман зохиол, туульс, бөөгийн дуудлага, зан үйл тэргүүтнийг 1927 оноос <<Заан Залуудайг >> бичиж эхэлсэн 1962 он хүртэл оролдсоор монголын хэл соёлын тухай судалгаа хийж, цуглуулсан хэрэглэгдэхүүн минь  <<Заан Залуудай >> гэдэг балар  эртний түүхэн романыг бичихэд нэн их тус болсон билээ. Заан Залуудай гэх нэртэй хүн байгаагүй байж болно. Гэвчдээр эрт цагт монголчууд бидний өтгөс дээдэс байсан нь аргагүй үнэн болно. Хэл нь эл Заан Залуудай гэдэг романд гардагаас өөр байж болноо, байхаар барахгүй, шал өмнөө хэл байсан ч байж болно. Наад захы нь хэлэхэд , аргын улиралын он тоолдог ёсноос цаана эхлэн нэр гарсан хүн улсын хэлнээс их хол өмнөх үеийн хэл болох тул одооны уншигч хүнд тэр үеийн хэл байтугай жинхэнэ нууц товчооны үг дундад эртний монголын хэл аялгуу хүртэл сайн ойлгогдохгүй нокод калавуд кожи, улас тутам конши уд, хюнжи үлэс, тутум хюнши, үд хюнистэлэ табиба. 
Тийм учраас , хааяа ганц нэг үг, төв хавийн аялгуунаас баахан өөр боловч хүн утгы нь  мэдэхээр  байдалтайгаар :
Ураг элгэний ураг гэдгийг баруун манай ойрад монгол аялгуугаар, Увс, Ховд, БАян -өлгийн монголчуудын элкэн гэж дууддаг байдлаар хэрэглэв. Эртний хүний ертөнцийг үзэх нь бөөгийн ёс заншил гэдэг  хүн төрөлхтний хамгийн эртний шүтлэгийн байдлаас илэрхий болно. Иймд тэр тухайн явдалтай холбогдолтой зүйлийг зохиомол юм гэж огт үзэж болохгүй. Тэр ч байтугай, одооны үеэс дөчөөд жилийн тэртээхийн ёс заншил эртний уламжлалын байдлыг мэдэх хүн уран зохиолдоо  ямар нэгэн хүн дөчин жилийн өмнө юм уу, түүнээс ч цааш шарын шажин эхлэн дэлгэрч байсан үед, үүдэн шүд уначихлаа гэж зүүдлээд, муу ёрын зүүд, төрөл садны хүнд үхэл зовлон учирна гэсэн ёр байна гээд лам багшид айлтгаж, муу зүүдний хариулга  хийлгэлээ гэвэл, тийм юмыг худлаа. Зохиолч худлаа зохиосон . Монгол хүн шүд уналаа гэж зүүдлэхдээ дөчин жил буюу дөрвөн зуун жилийн өмнө муу ёр гэдэггүй байсан гэж хэлэх хүн байх уу? Гэр дээр нь шар шувуу шөнө дуугарлаа гэж зохиолынхоо нэг хүнийг ( ардын хувьсгалын өмнө, гамингийн үед байсан хүн гэж бодъё л доо ) их л айж сандарч, лам багшаас аврал эрлээ гэж нэгэн өгүүллэгт бичвэл, тэр өгүүллэгт гарсан хүн, үнэндээ байхгүй байж болно. Тэр зохиолд шүд минь уналаа гэж зүүдэлсэн хүн үнэндээ байхгүй байж болно л доо.Тэгэвч  тийм зүүдийг тухайн үед  муу ёр гэж үздэг ёс, шар шувуу гэр дээгүүр нь шөнө нисэн дуугарвал муухай гэгчийн ёр гэж сандран үздэг ертөнцийн үзэх ёс тухайн үед байж уу гэвэл, аргагүй үнэн  болно. Ийм учраас Заан Залуудай гэдэг романыг бичихдээ миний бие эрт балар манай дээр цагийн манай өвгөд дээдэс, тухайн тийм байдалд , тэгдэг бас  заншилтай байсан, ертөнцийг үзэх үзэл нь түүнээс үндэслэн, орчин тойрны байгаль ертөнцийн түмэн үзэгдлийг чингэж ухаарч, хариуд нь чингэж байдаг асан гэдгийг үзүүлэн эрт дээр цагийн хүний дүр байдал, зовлон жаргал, баяр гаслан зэргий нь харуулж үзсүү гэхдээ,  олон зүйлийн судлалын юмнаас үндэслэсхийж сэтгэн бодсоноо  бичсэн билээ. Шүлгийн зүйлийг гиншин дуудах байдалд ардын аман бичгийн  хэл, тууль, дууны байдлаас авч хэрэглэсэн нэгэн зүйл гэвэл эгшгээр төгссөн үгийн сүүлд эгшгээр эхэлсэн үг залгалдахад, хоёр эгшиг тааралдах нь аялан дуудах  зэргийн зүйлд эвгүй байдаг нь хүн төрөлхтний хэл бүхэнд байдаг үзэгдэл бөгөөд, монгол хэлэнд ийм зүйл гарахад дэлхийн бусад олон хэлтний нэгэн адил , тийн хүү үг төгсгөлийн эгшиг дараачийн үгийн эхний эхний эгшиг хоёрын хооронд жийргийн гийгүүлэгч оруулан аргалдаг ёс байна. Монгол хэлнээ ийм зүйлд гийгүүлэгч, уг чанар байдлаараа жийрэг болох явдалд тун тохиромжтой санагддаг учраас ялангуяа хэмлэлт шүлэг мэтийн аман зохиолд , дуудан эгшиглэхдээ <<н>> гийгүүлэгчийн эгшгээр төгссөн үгийн хойно залгалдан орох  бөгөөд эгшгээр эхэлсэн үгийн эхэнд нь залган дууддаг байна. Тэр монгол зөв дуудахуйн ёсыг би энэ <<Заан Залуудай>> хоёрдугаар хэсгийн шүлэгт хэрэглэлээ. Эхтэй нөөхөн гэх мэт Ардын дуунд : алдаа нүгүй, мэдээ нүгүй гэх мэт <<үгүй>> гэдгийн эхэнд <<н>> ордог жишээтэй ёс, олон улсын шинжлэлийн бичигт байдаг тул, тэр ёсыг дагуулан , жижиг үсгээр хоёр үгийн хойтох үгний эхэнд тавилаа. Бас нэгэн зүйлийг дурдахыг хүсэх нь :

Чулуун зэвсэг хэрэглэж байсан үеийг нягталж үзвээс, газар газар адилгүй, хөгжилтэй байсан нь , нэг газар  эртний чулуун зэвсэгтэй байхад, нөгөө нэг газар нь дундад чулууны үед хүрч байсан буюу нэг газар чулуу мод хавирч галтай байх үед  нэг газар , тэр аргыг мэдэхгүй, галаа манаж аргалан, манасан галаа унтраавал,  гал  алдах зэргийн адилгүй боловсролтой байсан тул , тэдгээр байдлыг бас тусган үзүүлэх гэж, нэг газар хавчаахай нумтай болоод байхад, нэг газар бороохойгоос цааш ахиж чадаагүй мэт байдлыг үзүүлэх гэж оролдлоо. Тэр эртний үе байтугай, одоо ч нэг хэсэг  улс, атом задлан хэрэглэж байхад, нэг хэсэг газар хавчаахай нум, хулхавч нумтай хэвээр одоо  ч гэсэн байгаа  шүү дээ. Зарим хүмүүс, Заан залуудайн эхний хэсэгт бэрх явдал тохиолдоод байтал% сүүлийн хэсэгт амар тайван найрлаж, барьж байгаа явдал гардаг нь балар эртний цагт байж боломгүй мэтээр бодогчид буй. Хаврын тарчиг цагаараа адгуус хүртэл эцэж турдаг, зовж зүдэрдэг байтлаа, намрын тэнүүн цагт гэдэс гарч, тосон таргатай болж , цатгалан  тайван цаг үе байдаг атал, дээр цагийн чулуун зэвсгийн хүн , ан адгууснаас дор , хавар ч үхэж, намар ч хахаж байсан гэж үзэх баримт үгүй. Тэр ч байтугай, эрт балар чулуун зэвсгийн хүний үлдээсэн зураг дүрс, баримал мэтийг үзэхэд , найрлан цэнгэж, бүжин наадаж байсан байдлыг дүрс зураг, хөрөг баримал манай үед уламжлан ирсэн зэргийн зүйл буйг товч дурдваас зохих байнам. Энэ мэтийн зүйлийг би хир чадлаараа тусгахыг мэдцийнхээ хирээр, одоо байгаа чадлынхаа хэмжээгээр оролдсоныг дурьдаад, оносон зүйл буй аваас төдий л буй заа. Алдсан зүйл байвал гүн мэдлэгтэн заан засаж, уучлан үзмүү хэмээн буурай зохиогч би тэнь өчнөм. 

Билгийн улирлын  хөхөгчин могой жилийн өвлийн эхэн сар. 

Улаанбаатар хот. 

