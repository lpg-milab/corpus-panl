Ө.Энхтүвшин Бага хурлаасаа өрсөлдөгчгүй торойв

Хөвсгөлийн 46 дугаар тойрогт нэр дэвшигчийг тодруулах ганцхан асуудал хэлэлцсэн МАХН-ын Бага хурал урьдчилан таамаглаж байсанчлан хэл үггүй, шуурхай болов. Намын дарга М.Энхболд жигүүрийн Ө.Энхтүвшингийн нэрийг халаасалж ороод, өрсөлдөгчгүй өрсөлдөгч нь 100 хувийн санал авсан байна. 
Бага хурлыг нээж, намын дарга М.Энхболд үг хэлэхдээ "Манай нам, Засгийн газрын нэр хүнд дээшилж байна" хэмээн дүгнэлээ. "Хэлэхгүй хийнэ" гэж ярьдаг ч хэлснээ хэрэгжүүлэх анхны алхам болох 500 мянган төгрөгийн асуудал нь яршиг төвөг удаж байгаад Ерөнхий сайд нэг их санаа зовсонгүй. Цалин, тэтгэвэр тэтгэмжийг нэмэх, хүүхэд гэр бүлд мөнгөн тусламж үзүүлэх, алдар цолтон, олон хүүхэдтэй эхчүүдэд тэтгэмж олгох зэрэг монголчуудыг тэтгэмжээс хамааралтай болгосон нийгмийн бодлогоороо аанай л "гоёв". "МАХН энэ сонгуульд хүнээ нэр дэвшүүлэн өрсөлдөж, амжилттай оролцуулах нь цаашид Засгийн газар тогтвортой ажиллаж, мөрийн хөтөлбөрөө хэрэгжүүлэх боломжийг нэмэгдүүлэх сайн талтай юм" гэж Засгийн газрын тэргүүн хэлсэн нь хачирхалтай гэмээр сонсогдоно. УИХ-д олонх болсон МАХН-ын даргын толгойлсон МАХН-ын Засгийн газар "Тогтвортой байдал" гэсэн үгээр гул барих нь өмнөх Ерөнхий сайдынх шиг үнэмшилтэй сонсогдох нь юу л бол. М.Энхболдын хэлснээр бол МАХН нөхөн сонгуульд ялах нь бараг л ард түмнийг гийгүүлсэн хэрэг аж. "Манай нам энэ нөхөн сонгуульд оролцож, ялах нь Монгол Улсын ирээдүй, ард олны хувь заяатай холбоотой улс төрийн асуудал" гэж хэлнэ лээ. Хэрвээ нөхөн сонгуульд МАХН ялбал Засгийн газраа дангаараа байгуулах боломжтой болно гэж УИХ-ын дарга Ц.Нямдорж нэгэнтээ лүндэн буулгасан. Засгийн газраа дангаар бүрдүүлэх том боломжид МАХН-ын ерөнхий нарийн бичгийн дарга С.Баяр харин төдийлөн ач холбогдол өгөхгүй байна. Бага хурлын дараа зарласан хэвлэлийн хурлын үеэр тэр хэлэхдээ "Нөхөн сонгуулийн үр дүн ямар байхаас үл шалтгаалж, Засгийн газрын бүтэц бүрэлдэхүүнд өөрчлөлт оруулъя гэсэн бодол МАХН-д байхгүй" гэлээ. Улс төрийн нам эрх зүйн тал дээр тодорхой бус байгаа асуудалд суурилж шийдвэр гаргаж болохгүй гэсэн түүний байр суурь урвуулж авсан Ц.Батаа гишүүнийг оролцуулаад, бүлгийн гишүүдээ 39 хүрнэ гэж тооцоолсон Ц.Нямдоржийн байр сууриас ялгарч байлаа. Нөхөн сонгуулийн штабыг С.Баяр толгойлж, нэр дэвшигчийн сонгуулийн ерөнхий менежерээр Хөвсгөл аймгийн МАХН-ын хороон дарга Л.Цэрэнжав ажиллах гэнэ. С.Баяр сонгуулийн тактикийн тухай цухас дурдахдаа "Сонгогчдыг бялууруулах гэдэг байдлаар хэрхэвч явахгүй" гэлээ. Түүгээр ч барахгүй сонгуулийн штабынхан тансаг байдлаас татгалзаж, маргааш тойрог руугаа пургоноор гарна гэж дуулдсан. Өдөржингөө хуралдсан сонгуулийн штабынхан нэр дэвшигчээ "Хийсэн ажилтай, хийх гэсэн зорилготой" гэдгийг голлон сурталчлахаар болсон гэнэ. Нэр дэвшигч Ө.Энхтүвшин "46 дугаар тойрогт хэд хэдэн судалгаа хийсэн. Судалгаанд оролцогчдын олонхид нь дахин дэвшээсэй гэсэн хүлээлт байгааг мэдэрсэн" гэж ярив. Өрсөлдөгчдөө хэрхэн үнэлж байгаа талаар сэтгүүлчийн асуултад "Бусад улс төрийн намуудаас ямар хүн нэр дэвшиж байгаа талаар мэдээлэл алга" гэлээ. Хөвсгөлд жигүүр хэр идэвхтэй ажиллаж байсныг сонирхоход "Орон нутагт жигүүрийн салбар байгуулахгүй гэж намын бага хурлаас тогтсон" гэж хэлсэн ч албан бусаар эвлэлдэн нэгдэх эрх нээлттэйг ч дурдаад авав. 65 дугаар тойргийн нөхөн сонгуулийн үеэр АН-тай байгуулсан орон гарсан тохиолдолд 2004 оны сонгуулийн үр дүнг хэвээр хадгалах гэрээг энэ удаа МАХН мартсан нь дээр гэж үзжээ. Намын дарга М.Энхболд "Засгийн газар огцорсноос хойш, хийгдэж байсан гэрээ хүчинтэй гэж үзэх арга байхгүй болсон" хэмээн дуугарав. 

