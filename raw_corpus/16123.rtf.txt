№160 (16123)         
1985 оны долдугаар сарын    4.
ЗОРИЛТОТ ПРОГРАММЫГ ӨРГӨН СУРТАЛЧИЛЪЯ

МАХН-ын Төв Хорооны X ( 1985 он ) бүгд хурлаар сайшаасан БНМАУ-ын хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программ нь намаас ард түмнийхээ материаллаг аж байдал, сайн сайхны төлөө тавьж байдаг байнгын анхаарал халамжийн нэг илрэл гэж манай орны хөдөлмөрчид халуун талархалтайгаар хүлээн авч, түүнийг хэрэгжүүлэх ажилд урам зориг дүүрэн орж байна. Тус бүгд хуралд тавьсан илтгэлдээ нөхөр Ж. Батмөнх << Зорилтот программын улс төр, нийгэм эдийн засгийн ач холбогдол, түүнд дэвшүүлсэн зорилтыг хэрэгжүүлэх арга замыг хамт олны ажил үйлстэй нягт холбон, хүн бүрт хүргэн тал бүрээс нь гүн гүнзгий тайлбарлан таниулж, өргөн сурталчлах, ажлын сайн туршлагыг дэмжиж, дутагдал доголдлыг тухай бүр илрүүлэн арилгахад намын үзэл суртал хүмүүжлийн ажил чиглэгдвэл зохино >> гэж онцлон тэмдэглэсэн билээ. 

Намын байгууллагууд зорилтот программыг сурталчлах ажлыг зохион байгуулахдаа юуны өмнө түүний нийгэм улс төр, эдийн засгийн ач холбогдол, манай орны хөдөө аж ахуйд гарсан гүн гүнзгий өөрчлөлт, намаас ард түмнийхээ сайн сайхны төлөө байнга анхаарал, санаачилга тавьж, авч хэрэгжүүлж ирсэн арга хэмжээний үр дүн, зорилтот программын агуулга, бүтэц, бүхнийг хамарсан, иж бүрэн нэгдмэл онцлог шинжийг тайлбарлан таниулах, программыг хэрэгжүүлэх нь үнэхээр бүх ард түмний үйл хэрэг болохыг хүн бүрт ойлгуулахад анхаарлаа чиглүүлэх хэрэгтэй. Түүнчлэн зорилтот программыг хэрэгжүүлэхэд хамт олон, хүн бүрийн оруулах хувь нэмэр, түүнийг хэрэгжүүлснээр эцсийн эцэст манай орны эдийн засгийн чухал салбар хөдөө аж ахуйг тогтвортой хөгжүүлэх зорилтыг богино хугацаанд шийдвэрлэж, хүн амын хүнсний хэрэглээний бүтэц, хангамжийг сайжруулахад чухал алхам хийх юм гэдэгт хөдөлмөрчдийн анхаарлыг төвлөрүүлэх нь чухал. 

Зорилтот программыг өргөн сурталчилж, тодорхой үр дунд хүрэхийн тулд юуны өмнө ухуулга, суртал нэвтрүүлгийн бүх хэлбэр, хэрэгслийг үр нөлөөтэй ашиглах, уялдуулан зохицуулсан төлөвлөгөөг намын байгууллага бүр гаргаж, энэ ажилд үзэл суртлын фронтын ажилтнуудаас гадна улс, олон нийт, аж ахуй, соёлын нийт байгууллага, төрөл бүрийн мэргэжлийн хүмүүсийг татан оролцуулж, тэдний хийж гүйцэтгэх ажлыг нарийвчлан зааж өгвөл зохино. Намын Төв Хорооны X бүгд хурал шинэ том зорилтыг хуучирсан арга барилаар хэрэгжүүлж чадахгүй гэж заасны дагуу зорилтот программыг сурталчлах ажилд хуучирсан арга барилаар хандаж хэлбэрдэх, тооны хойноос хөөцөлдөх, үр дүнгүй шуугиан болгохоос зайлсхийж, ухуулга, суртал нэвтрүүлэг, соёл хүмүүжлийн бүх ажлыг хөдөлмөрчдийн өдөр тутам шийдвэрлэж байгаа зорилттой нягт холбон аль болохоор амьд тодорхой явуулж, хөдөө аж ахуйг хөгжүүлэх, хүн амын хүнсний хангамжийг сайжруулах талаар гарч байгаа сайн арга барил, туршлагыг олж дэлгэрүүлэх, оршиж байгаа дутагдлыг илрүүлэн арилгахыг онцгой анхаарах хэрэгтэй. 

Зорилтот программыг хөдөлмөрчдөд өргөн сурталчилж, хүн бүрт ойлгуулах ажлын нэг чухал хэсэг нь түүнийг зохион байгуулж хийх гол үүрэгтэй ухуулагч, суртал нэвтрүүлэгч, идэвхтэнүүдийг сайн бэлтгэх явдал мөн. Үүний тулд Намын Төв Хорооноос гаргасан хөтөлбөрийн дагуу бүгд хурлын баримт бичиг, зорилтот программыг аймаг, орон нутгийн программтай нягт холбон нам, ХЗЭ, үйлдвэрчний эвлэлийн гишүүд, ухуулагч, суртал нэвтрүүлэгч, удирдах ажилтан, мэргэжилтнүүдэд гүнзгий судлуулж, гарын авлага, үзүүлэн таниулах материалаар хангах ажлыг шуурхай хийх хэрэгтэй байна. 

Зорилтот программтай холбогдон шинэ хэрэглээ нэвтрүүлэх, хэрэглээний соёлыг хүн бүрт эзэмшүүлэх, нийгмийн баялагт арвич хямгач хандах хүмүүжил, төлөвшүүлэх зэрэг ухуулга, суртал нэвтрүүлгийн ажилд өргөн тусгах олон чухал сэдэв гарч байна. Үүнтэй холбогдуулан бүгд хурлаас заасан амт чанар сайтай хүнсний бүтээгдэхүүн хийж ахуй амьдралдаа хэрэглэх аргыг зааж сургах, нэг килограмм мах, талх, төмс, хүнсний ногоо, нэг литр сүүг ямар үнэ цэнээр үйлдвэрлэдэг, түүнийг арвич хямгач зарцуулахын ач холбогдол, тэр нь өөрт нь болон нийгэмд ямар ач тустай болохыг хөдөлмөрчид ялангуяа залуучуудад гүнзгий ойлгуулах ажлыг ухуулга, суртал нэвтрүүлгийн бүх хэлбэрээр зохиох хэрэгтэй. 

Намын Төв Хорооны X бүгд хурал программын зорилтуудыг хэрэгжүүлэхэд хэвлэл, мэдээлэл, утга зохиол, урлаг, соёлын байгууллага чухал хувь нэмэр оруулах ёстой гэж заасан билээ. Эдгээр байгууллагын гол зорилт нь зорилтот программыг сурталчлах ажлыг өөр өөрийн чиглэл, арга барилаар шуурхай оновчтой, итгэл үнэмшилтэй явуулахаас гадна ажилд амарлингуй, цалгар назгай хандаж, цаг хугацаа алдах, нүд хуурах зэрэг аливаа үзэгдлийг уудлан илрүүлж, шүүмжлэн арилгах явдал мөн. Үүний тулд хэвлэл, мэдээллийн байгууллагын ажилтан, урлаг, соёлын зүтгэлтнүүд өөрсдөө зорилтот программыг гүнзгий судалж, түүнийг сурталчлан хэрэгжүүлэхдээ ямар асуудлыг голлон анхаарч, хэрхэн ажиллахаа нарийн тодорхойлсон байх нь чухал. 

МАХН-ын Төв Хороо, БНМАУ-ын Сайд нарын Зөвлөл хөдөө аж ахуйг хөгжүүлэх, хүн амын хүнсний хангамжийг сайжруулах зорилтот Программыг хэрэгжүүлэхтэй холбогдуулан хэд хэдэн чухал тогтоол гаргалаа. Эдгээр тогтоол нь нам, улс, хөдөө аж ахуйн байгууллагын ажлын удирдамж төдийгүй хөдөөний хөдөлмөрчдийн ажил, амьдралын олон талыг хамарсан хүн бүрийн мэдэж байвал зохих чухал баримт бичиг мөн. Түүнчлэн эдгээр баримт бичиг нь зорилтот программын агуулга, бүтэц, чиглэлийг улам нарийвчлан, гүнзгийрүүлэн ойлгоход их ач, холбогдолтой юм. 

Зорилтот программыг сурталчлах ажлыг VII таван жилийн төлөвлөгөөний шийдвэрлэх, хариуцлагатай он 1985 оны аж ахуй соёлын төлөвлөгөөт зорилтыг амжилттай биелүүлж, МАХН-ын XIX их хурлыг хөдөлмөр бүтээлийн өндөр амжилтаар угтахын төлөө хөдөлмөрчдийн нийгэм улс төр, хөдөлмөрийн идэвхийг өрнүүлэх ажилтай нягт холбон зохиох нь намын бүх шатны байгууллагын чухал зорилт мөн. 

