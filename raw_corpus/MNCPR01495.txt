Анагаагч гартай-рейкийн хүмүүс

Монголын рейкийн холбооны гишүүд саяхан гуравдугаар чуулганаа хийлээ. Монгол орны өнцөг булан бүрээс ирсэн төлөөлөгчид рейки хэмээх сансар огторгуйн их энергийн тухай бүтэн өдөр ярилцаж тэрхүү энергийн тусламжаар олон арван хүн өвчин зовлонгоос ангижраад байгаа сайхан мэдээ дуулгалаа.
Хүн төрөлхтөн үүсэхээс өмнө сансрын энерги цэнэгийн тухай яригдаж байсан ч рейки нь ямар нэгэн шашин, бөө мөргөлтэй холбоогүй, шинжлэх ухааны үндэслэлтэй зүйл аж. Монголын рейкийн холбоо нь рейкийн эерэг эрчим хүчийг өөрийн биед дамжуулах, хүний био энергийн дутагдлыг нөхөх, өөрийн эрчим хүчийг зөв удирдан зохицуулах талаар сургалт явуулдаг байгууллага бөгөөд 1997 оноос үйл ажиллагаагаа эхэлжээ. Өдгөө Монголд 3-4 мянга гаруй хүн энэ сургалтад хамрагдаад байгаа гэнэ. Дорно дахинд хэдэн мянган жилийн тэртээ үүссэн, ертөнцийн эрчим ба сэтгэл зүйн эмчилгээ -психотерапи хавсруулан хийдэг энэхүү гайхамшигт эмчилгээг сэргээсэн, дахин дэлгэрүүлсэн хүн бол Японы анагаагч Микио Усуй ажээ. Сэтгэл санаа оюун билгийн хувьд эрүүл саруул байх нь махбод эрүүл байх үндэс гэж тэд ярьж байна. Сонирхуулж хэлэхэд, рейкийн холбооны чуулган дээр төлөөлөгчид бие биеэ Ганеша, Свами, Рааж гэхчилэнгийн самгард нэрээр дуудах нь сонихон сонсогдож байлаа. Рейкигээр хичээллэн эхний гурван дамжааг амжилттай дүүргэсэн шавь нартаа багш нь шинэ нэр өгч багшлах эрх олгодог байна. Эдгээр нэрс их төлөв Буддын ном соёлд дуулддаг самгард үгс байх ажээ. Буддын ёсонд ч гэсэн лам багшид шавь орж сахил хүртэх үед шинэ нэр авдаг. Үүнийг манайхан сахилын нэр гэдэг. Манай лам хуврагууд цөмөөрөө паспортод бичигдсэн нэрээс гадна сахилын нэрстэй байдаг. Хүмүүс бид бусадтай харьцах харьцаа, бодол санаагаараа өдөр бүр энергиэ алдаж байдаг төдийгүй зүгээр сууж байхдаа ч энергиэ алдаж л байдаг гэнэ. Хэрвээ та юу ч хийгээгүй байтлаа ядраад байгаа бол биеийн тань дотоод энергийн түвшин буурч байна гэсэн үг. Тэгвэл энэхүү дотоод энергийн түвшинг богино хугацаанд нэмэгдүүлэх арга нь рейкийн дасгал юм байна. Нэгэнт рейкийн цэнэгжүүлэлт авсан бол өвдөж хямарсан үед дасгалаа хийгээд энергийн дутагдлаа нөхөөд эрүүлжээд байж болдог гэнэ. Энэ бол чуулганы үеэр сонссон багахан мэдээлэл. Хүнээс дам сонссон бол итгэл үнэмшил төрөхөөргүй олон зүйлийг тэндээс харж, сонслоо. Рейки эмчилгээний тухайд олон онцгой тохиолдлыг дурдаж болох ажээ. "Дайны үед дараа нь ч хатагтай Таката рейкийн эмчилгээ хийсээр Японд ихэд алдаршчээ. Хүнд өвчтөнүүдийг анагаан эмчилдгээрээ тэр алдартай. Нэгэн удаа түүнд холоос тусламж хүссэн дуудлага иржээ. Харамсалтай нь, очих хооронд өвчтөн нас барж, төрөл төрөгсөд нь уй гашуу болон угтаж. Гэвч Таката эмэгтэйн биед ойртож гараа салгалгүй рейки хийсээр дөрвөн цаг болоход эмэгтэй нүдээ нээн ус өгөхийг гуйсан" гэдэг. Үүнтэй төстэй эмчилгээ манайд олон хийгджээ. Рейкийн эмчилгээгээр өвчнөө умартсан олон хүн чуулганд оролцож эмчлэгч нартаа баярласан талархсанаа илэрхийлж байсан. Ялангуяа энэ эмчилгээний тухай Сэлэнгэ, Дарханыхан ам дамжин ярьдаг болсон гэнэ. Учир нь эдгээр аймагт рейкийг Монголд дэлгэрүүлэхэд гол үүрэг гүйцэтгэж буй багш нар байдаг юм байна. Сэлэнгэчүүд албан байгууллагаараа рейкид хамрагддаг болцгоосон гэнэ. Тэдний багш нь хатагтай Дипика Махаражи юм. 10-15 жил хүүхэдтэй болохыг хүсч байсан Сэлэнгэ аймгийн Лхагвагэрэл, Ариунаа гэдэг хоёр бүсгүй рейкийн эмчилгээний дараа хоёулаа хүүхэдтэй болжээ. 2006 онд тус аймагт элэгний хавдартай хүн эдгэрч байсан бол 2007 онд ходоодны хорт хавдар эцсийн шатандаа орсон Х.Найдан гэдэг хүн бараг эмчлэгдээд байгаа гэнэ. Энэ хүн Хөх хотод эмчлүүлэхээр яваад эмчилгээгүй хэмээн ирж гэртээ хүний асаргаанд хэвтэрт байсан бол рейкийн эмчилгээнд орж 21 хоногийн дараа л үр дүн гарч одоо идэж уух нь чөлөөтэй, хүний дэмжлэггүй явдаг болсон гэнэ. Мөн Алтанцэцэг гэдэг эмэгтэй хүнээр үүрүүлж бясалгалд ирж байсан бол одоо машин бариад явж байна. Нурууны мэс засалд орсон Ц.Энхцэцэг тэргэнцэртэй ирж байсан бол ес хоногийн дараа таяг тулж, 21 хоногийн дараа таяггүй явдаг болж. Зүүнхараагаас Эрдэнэбат гэдэг залуу үе мөчний өвчтэй сууж чадахгүй ирээд одоо таван км дугуйгаар явж харзанд ордог болсон. Элэгний хатууралтай таван хүнийг эмчилсэн гээд Сэлэнгэд рейки дэлгэрүүлэгч Дипика Махаражийн гавьяа үнэлж баршгүй их ажээ. Тэрбээр чуулганы үеэр рейкийн үр дүнгийн талаар илтгэл тавьж дээрх жишээнүүдийг дурдсан бөгөөд "Бясалгалын явцаас харж байхад хайртай хүнээ алдах, хүнд өвчинд нэрвэгдэх, ажилгүй болох өрөнд орох зэрэгт ямар ч хүн сэтгэл санааны гүн хямралд ордог. Энэ үед хүний зан ааш, бие махбодид ихээхэн өөрчлөлт орж, айдас, түгшүүртэй, ууртай болдог. Сэтгэл санааны хямралд орсон хүн мэдрэлийн тасагт биш рейки бясалгалд суух сонголтыг хийдэг болсноор олон хүн эрүүлжиж өөртөө итгэлтэй болохын зэрэгцээ бусдыг ч эмчилдэг болж байна" хэмээсэн. Дипика Махараж багш долоон жил бясалгал хийх хугацаандаа 920 бясалгагч, 18 мастер, таван мастер багш бэлтгэж гаргасан гэнэ. Рейкийн чуулган дээр шинээр мастер багш болсон хүмүүс "Хэзээ ч хувийн ашиг завшааныг урьтал болгохгүй байж, зөвхөн бусдад туслан, нэгэн үзүүрт сэтгэлээр хүний зовлонг нимгэлэхийг зорино" гэсэн утгатай тангараг өргөж байлаа. 
Д.Цогзолмаа
