Цагдаагийн амийг хөнөөсөн Вьетнамын иргэн таван жилийн хорих ял сонсов

Элчин сайдын яамныхаа хашаанд Эрүүгийн цагдаагийн газрын ажилтны амийг хөнөөсөн БНСВУ-ын иргэн Фам Куок Нгытэй холбогдох хэргийн шүүх хурлын явцыг манай сонин өмнөх дугаартаа нийтэлсэн билээ. Баянзүрх дүүргийн шүүхэд даваа гаригийн үд дунд эхэлсэн энэ хуралдаан 23 цаг хүртэл үргэлжилсэн.
Улсын яллагч Фам Куок Нгыд яллах дүгнэлт үйлдэхдээ гурван хэрэг тус бүрт нь ял төлөвлөсөн байсан юм. Цагдаагийн ажилтан А-гийн амийг хөнөөсөн хэргийг Эрүүгийн хуулийн 91.1-д зааснаар бусдыг санаатай алах гэмт хэрэг үйлдсэн зүйл ангиар зүйлчилсэн байсан ч шүүх бүрэлдэхүүн хэрэг гарсан нөхцөл байдлыг хянан хэлэлцээд Фам Куок Нгыд хүчээр дарлагдсаны улмаас сэтгэл санаа хүчтэй цочирдсоноор бусдыг санаатай алах буюу ЭХ-ийн 93.1 зүйл ангиар тооцож таван жилийн хорих ял оногдууллаа. Нарантуул захын ойролцоох авто засварын газарт хүн зодсон хэрэгт нь зургаан сар хорих ял оногдуулсан байна. Гурав дахь хэрэг буюу хүн дайрчихаад ослын газраас зугатсан хэрэгт нь нэг жил зургаан сар хорих ял оногдуулав. Ийнхүү шүүх хуралдаанаас гурван хэрэг тус бүрт нь Фам Куок Нгыд ял оногдуулсан ч хөнгөн ялыг хүндэд нь багтаан таван жил хорих ялыг жирийн дэглэмтэй ангид эдлүүлэхээр тогтлоо. "Космос" бааранд сууж байсан хоёр ширээний хүмүүс үл ялих маргаанаас шөргөөцөлдсөнөөр энэ хэрэг анх гарсан байдаг. Фам Куок Нгытэй хамт явсан Э.Цэнд-Аюушийг бусдыг зодох гэмт хэрэг үйлдсэн хэмээн хөдөлмөрийн хөлсний доод хэмжээг тав дахин нэмэгдүүлсэнтэй тэнцэх торгох ял оногдууллаа. Талийгаач залуугийн найз Ж.Цээсүрэнд ЭХ-ийн 181.2.5-д зааснаар танхайрсан хэрэгт нь гурван жилийн хорих ял оногдуулж уг ялыг нэг жилийн хугацаагаар тэнсэн харгалзахаар шийдлээ. Өөрөөр хэлбэл, шүүх түүнд боломж олгож байгаа юм. Хэрэв дээрх заасан хугацаанд Ж.Цээсүрэн нь ямар нэгэн хэрэг төвөг хийгээгүй бол шүүхээс сонсгосон гурван жилийн ялыг хэрэгсэхгүй болгоно. БНСВУ -ын Элчин сайдын яамны хашаанд жилийн өмнө гарсан энэ хэрэг анхан шатны шүүхээр ийнхүү шийдэгдлээ. 
Б.Одмаа
