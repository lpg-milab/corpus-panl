 №86(15735)
1984 ОНЫ ДӨРӨВДҮГЭЭР САРЫН 10
Малын зүй бус хорогдлыг зогсооё

Манай орны хөдөлмөрчид, яруу алдарт малчдын хувьд мал сүргийг өвөлжүүлж, хаваржуулах, төл бойжуулах бэлтгэл ямар байсан, өнгөрсөн оны зун, намрын отроор малдаа хэр зэрэг зузаан тарга хүч авахуулсан, өвөл, хаврын хахир хатуу улирлын гарз хохиролгүй даван туулахын төлөв аль хэр идэвх зүтгэл, санаачилга гаргаж ажилласныг дүгнэн үзэх хамгийн хариуцлагатай үе одоо эхлээд байна. Долдугаар таван жилийн төлөвлөгөөт зорилтыг хэрэгжүүлэхэд шийдвэрлэх чухал алхам болох энэ онд бэлтгэлээ сайн базааж, мал сүргийг хорогдуулахгүй онд оруулах, төл бүрийг мэнд бойжуулахын төлөө нөөц бололцоогоо дайчлан, хамт олныхоо идэвх санаачилгыг өрнүүлэн, амжилт гаргаж байгаа сум, нэгдэл, аж ахуй олон байна. 

Сүхбаатар, Өмнөговь, Архангай, Дорноговь, Хөвсгөл аймгийн хөдөлмөрчид бүх ард түмний социалист уралдаанд авсан үүргээ хэрэгжүүлэхийн төлөө шургуу хөдөлмөрлөж, мал сүргийг хаваржуулах, төл бойжуулах ажилд хошуучилж явна. Бэлчээрийн өвсний нөөц, чанар багасч, малын тарга хүч нимгэрч, бэлтгэж базаасан тэжээлийн нөөц хааяагүй хомсдож байгаа энэ үед мал ид төллөхийн зэрэгцээ цаг агаарын байдал тогтворгүйтэж, үе үе хүйтрэх, хүчтэй шуурах явдал олонтаа тохиолдоно. Энэ нь аль ч аймагт мал аж ахуйд ажиллагчдаас хичээнгүй хөдөлмөр, онцгой чармайлт шаардаж байна. Улсын хэмжээгээр дөрөвдүгээр сарын нэгний байдлаар төл малын хорогдол өнгөрсөн оны мөн үеийнхтэй харьцуулахад 196 хувиар илүү байна. Ялангуяа Говь-Алтай, Баянхонгор, Ховд, Завхан аймагт малын хорогдол өнгөрсөн оны мөн үеийнхээс 1. 6 - 6. 2 дахин нэмэгдэж, тэдгээр аймгийн хорогдуулсан мал улсын хэмжээний хорогдлын 69. 2 хувийг эзэлж байна. Мал өвөлжүүлж, хаваржуулах бэлтгэлийг чанаргүй хангасны дээр цаг агаарын бэрхшээлийг давах ажлыг ур нөлөөтэй зохион байгуулж чадаагүйн улмаас Баянхонгор аймгийн Хүрээмарал, Говь-Алтайн Дэлгэр, Цогт, Завханы Шилүүстэй, Ховдын Мөст, Манхан, Дорнодын Халхгол, Өвөрхангайн Хайрхандулаан, Төв аймгийн Цээл сум ажил нөхцөлд орших зэргэлдээ сумдынхаас үлэмж олон мал хорогдуулаад байна. Тэрчлэн цаг агаарын харьцангуй тааламжтай нөхцөлд мал сүргээ хаваржуулах хашаа аймаг, суманд ч малын зүй бус хорогдол гарсаар байна. 

Увс, Дундговь, Дорнод, Сэлэнгэ аймагт малын хорогдол сүүлийн сард нэмэгдэх төлөвтэй байгаа нь анхаарал татаж байна. Сэтгэл түгшээм байдалд орон нутгийн нам, захиргааны байгууллага дүгнэлт хийж, малын хорогдлыг таслан зогсоохын төлөө тэмцлийг газар бүр хүчтэй болгож, материаллаг бааз, хүн хүчний бололцоо, тэжээл тээврийн нөөцийг дээд зэргээр дайчлан зохион байгуулж, далайцтай шуурхай арга хэмжээ авч хэрэгжүүлэх хэрэгтэй. 

Энэ чухал ажилд юуны өмнө мал аж ахуйд ажиллагчдын хүч, анхаарлыг төвлөрүүлж, хүмүүсийн хариуцлага, сахилгыг өндөржүүлэх явдал нам, улсын байгууллагын тэргүүн зорилт болж байна. Тэгэхдээ том малын хорогдлын 34 хувь нь хүмүүсийн хариуцлагагүйгээс шалтгаалж гарсанд дүгнэлт хийе! . 

Мал аж ахуйн мэргэжилтнүүд нийт мал сүрэгт нэг бүрчилсэн үзлэг хийж, тарга хүч, эрүүл мэндийн байдлаар суурь бүрийн малыг бэлчээр бүрэн ашиглах, нэмэгдэл тэжээл өгч маллах, байнгын тэжээлд айлгах гэж ялган төрөлжүүлж, арчилгаа, маллагаанд нь хатуу хяналт тавьж ажиллавал зохино. 

Бригад, суурь, малчин бүр мал хаваржуулах нутгийг зөв сонгож, цас эрт ханзарсан соргог бэлчээр, ус, хужир сайтай газрыг хуваарьтай ашиглалтыг онцгой анхаарах хэрэгтэй. Цаг агаар дулаарч байгаад тайвшралгүй, малын хариулга, маллагааны технологийн шаардлагыг хатуу мөрдөх нь чухал байна. Урьд жилүүдийн байдлаас үзэхэд, дулааны улиралд хорогдож байгаа малын олонхийг арчилгаа маллагаа, тэжээллэгийн дутагдлаас шалтгаалж үүсдэг халдваргүй өвчнөөр хорогдсон мал эзэлж байв. Энэ байдлаас урьдчилан сэргийлэх, ядарч доройтсон малыг тэнхрүүлэх, хорогдол гаргахгүй байхад шийдвэрлэх нөлөөтэй хүчин зүйл бол малыг тогтмол усалж, байнга тэжээх явдал юм. 

Тэжээлийг туйлын ариг гамтай, зөв зохистой зарцуулахын хамт тэжээл няцлах агрегат, холимог тэжээлийн цехийн хүч чадлыг бүрэн ашиглаж, орон нутгийн түүхий эд болон сүрлийг хүчит тэжээлтэй зохих жорын дагуу хольж, тэжээлийн нөөцийг нэмэгдүүлэх ажлыг зориуд зохиох хэрэгтэй. 

Турж эцсэн малыг цаг алдалгүй тэнхрүүлэхэд эмчилгээ тэжээлийн цэг онцгой үүрэгтэй тул цэгийн хүч чадлыг бүрэн ашиглах, тэнд ажиллаж байгаа хүмүүсийн хариуцлага, сахилгыг ямагт өндөр байлгах, бүртгэл тооцоог чанд нэвтрүүлэхэд нам, захиргааны байгууллагын тавих хяналтыг хүчтэй болгоё. Хаврын урь орж, өдөр уртсахын хэрээр малыг өглөө эрт бэлчээж, борог өвс арвинтай нөмөр бэлчээрт хүргэн, орой бүрий болтол хариулж, бэлчээрт байх хугацааг уртасган, сайн цатгаж, хивлэг авахуулдаг тэргүүний малчдын туршлагыг дэлгэрүүлж, хэвшүүлэх нь чухал байна. 

Одоо улсын хэмжээгээр нийт суурийн 53 хувь буюу 18, 1 мянган суурь малын хорогдолгүй байгаа нь энэ талаар их нөөц туршлага байгааг харуулж байна. Энэ амжилтыг бататгахын тулд үлгэр жишээч сайн ажиллагаатай малчдын арга туршлагыг олон түмэнд өргөн сурталчлах, үзүүлэх сургууль зохион байгуулах ажлыг далайцтай хийх хэрэгтэй юм. Мөн малын арчилгаа, маллагаанд тавих анхаарлыг сулруулахгүйгээр өдрийн хариулгыг тохируулахаас гадна сум, аж ахуйн хэмжээгээр бүрэн сүргийн үзлэгийг үе үе хийж, шөнийн жижүүр, манааны хуваарь гаргаж мөрдүүлэх нь чухал. Одоо бодын хөөвөр, хялгас, ямааны ноолуур авах ид үе болж байна. Энэ ажлыг зохион байгуулахдаа цаг агаар, малын тарга хүчний байдлыг харгалзан зохистой хугацааг олж, нийт малыг бэлчээрлүүлэх, маллах, тэжээхэд саад болохооргүйгээр хүн хүчийг зөв хуваарилж зохицуулах нь малын хорогдлыг зогсооход их нөлөөтэй юм. 

Манай орны аль ч аймаг, суманд цасан, шороон шуурга шуурах, гэнэт хүйтэрч болох тул цаг агаарын мэдээг анхааралтай сонсож, өндөр сонор сэрэмжлэн байж, хүндэрсэн нөхцөлд шуурхай арга хэмжээ авах бэлтгэлтэй байх нь сум, аж ахуй бүрийн онцгой анхаарч байх чухал асуудал.

