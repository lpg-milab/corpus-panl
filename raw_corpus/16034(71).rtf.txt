№71 (16034)     
1985 оны гуравдугаар  сарын 23.
Шинжлэх ухааны шашингүйн  хүмүүжил

Ардын хувьсгалын жилүүдэд манай ард түмний оюун санааны амьдралд томоохон өөрчлөлт гарч, ертөнцийг материалист ёсоор үзэх үзэл бүрэлдэн тогтож, шашны хуурамч номлолоос хөдөлмөрчид ангижирсан билээ. Гэвч олон үе дамжсан шашны үзэл, дадал заншил хуучин нийгмийн аливаа үлдэгдлийн дотроос аяндаа мөхөж бүрэн устдаггүй, хамгийн амь бөхтэй, түгээмэл шинжтэй учраас түүнтэй байнгын бөгөөд системтэй шургуу тэмцэл явуулах нь нийт намын хэрэг, намын үзэл суртлын ажлын нэг чухал хэсэг юм. 

Хөдөлмөрчдийн үзэл санааны бат итгэл үнэмшил, оюуны соёлын түвшин, ерөнхий эрдмийн мэдлэг, коммунист хүмүүжлийг дээшлүүлэх намын бодлогыг хэрэгжүүлэх өргөн хүрээтэй үйл ажиллагааны үр дүнд, социализм өрнүүн байгуулж байгаа манай хөдөлмөрчдийн ухамсартай чанар тууштай төлөвшихийн зэрэгцээ шашны үзэл, дадал, заншлын үлдэгдэл хүн амын цөөнхийн дотор бас л бүрэн арилаагүйгээс зан үйл, ахуйн ямарваа үзэгдлүүдээр илрэн гарсаар байна. 

<< Манай үзэл суртал хүмүүжлийн ажлын нэг чухал зорилт бол хөдөлмөрчдийг, манай залуу үеийнхнийг нийгэм улс төрийн гүн бат мэдлэгээр зэвсэглэж, тэдэнд нийгэм, ажил хөдөлмөр, ахуй амьдралдаа шинэ нийгмийн, шинэ хүний байр сууринаас хандах үзэл, дадал заншлыг төлөвшүүлэн тогтооход оршино >> гэж нөхөр Ж. Батмөнх МАХН-ын Төв Хорооны аппаратын ажилтнуудтай уулзахдаа онцлон тэмдэглэсэн билээ. Манай үеийн хүмүүсээс амьдрал, ахуй, ажил хөдөлмөрт шинэ хүний байр сууринаас хандахад нь хуучин нийгмийн үлдэгдэл, шашны элдэв нөлөө зарим тохиолдолд ноцтой саад учруулсаар байгааг үгүйсгэх аргагүй юм. 

Шашны нөлөө унахын хамт түүнийг хамгаалагчид идэвхжиж шашны номлол, сургаал, зан үйлийг шинэчлэх, нөлөөлөх арга хэлбэрийг нарийсгахыг оролддог нь тодорхой. Сүүлийн үед манай үзэл суртлын дайснууд шинжлэх ухааны шашингүйн үзэл, социалист аж төрөх ёсны эсрэг илтэд дайралт хийж, шашныг улс төрийн зорилгод ашиглах, халуун цөмийн дайныг ч хүртэл зөвтгөх хэрэгсэл болгох санаархал гаргадаг болов. Тэр ч байтугай социалист орны дотоодод шашны нэрийн дор үзэл суртлын хорлон сүйтгэх ажиллагаа явуулахаар оролдож, шашныг хөрөнгөтнүүд социализм, энх тайван, зөвлөлтийн эсрэг суртал нэвтрүүлэгт өргөнөөр ашиглаж, шашны хэт даврагчдад найдлага тавьдаг болжээ. Тэрчлэн зарим нэгэн зальт этгээдүүд шашны нөлөөг хувийн ашиг завшаан олоход овжин ашиглаж, өндөр настан, ялангуяа хүүхэд, залуучуудыг нөлөөндөө авах оролдлого ч удаа дараа гаргадаг байна. Ийм нөхцөлд хөдөлмөрчид, залуу үеийнхэнд шинжлэх ухааны шашингүйн хүмүүжил дайчин үзэл санааг төлөвшүүлэх үзэл суртлын бүхий л ажлын үр нөлөөг сайжруулж, мухар сүсгийн аливаа илрэл, шашны үзэлд цохилт өгөх асуудалд ноцтой анхаарах хэрэгтэй. 

Хэнтий, Дундговь, Төв аймаг, Улаанбаатар хотын Октябрийн районы намын хороо сүсэг бишрэлээр бусдад нөлөөлдөг зальт этгээдийг илчлэх, тэдний дунд ажил зохиох, шүтлэгийн объектыг олж тогтоох талаар зарим ажил зохиожээ. Гэвч хөдөлмөрчид, залуучуудын дунд зохиох шинжлэх ухааны шашингүйн суртал нэвтрүүлэг, хүмүүжлийн ажил сүүлийн үед ихээхэн суларсан байна. Аймаг, хот, сум, суурин газрын төвд уншиж байгаа лекц, улс төрийн мэдээлэл, нам, эвлэлийн байгууллага, эрдэм дэлгэрүүлэх нийгэмлэгийн салбараас боловсруулан гаргадаг лекц, ярианд шинжлэх ухааны шашингүйн сурталчилгааны сэдэв өчүүхэн бага хувийг эзэлж байна. Ухуулгын ажилд ч энэ сэдэв ховордсоныг хөдөлмөрчид зүй ёсоор шүүмжилж байна. Завхан, Өвөрхангай, Архангай, Булган, Сэлэнгэ аймаг, Улаанбаатар хотын зарим районд шашингүйн суртал нэвтрүүлгээр зохиох системтэй ажил үнэн хэрэг дээрээ орхигджээ. Үзэл суртлын ажлын ийм онгорхой сул зайг ашиглан бариач, илээч, мэргэч төлөгч гэж өөрсдийгөө хуурамчаар нэрлэсэн ашиг завшаанч этгээдүүд өндөлзөх, эсвэл овоо чулуу, саглагар мод, уул усыг тахих, хадаг яндар, мөнгө, таваар өргөх зэрэг бүдүүлэг үзэгдэл газар авахад хүрдэг байна. 

Шинжлэх ухааны шашингүйн хүмүүжлийг төлөвшүүлэхэд намын байгууллага анхаарлаа төвлөрүүлж, үзэл суртлын ажлыг энэ чиглэлээр байнга системтэй явуулж өсвөр үе, залуучуудаас эхлээд хүн амын янз бүрийн давхаргад шашингүйн сурталчилгаа явуулах, орчин үеийн шинжлэх ухааны ололтыг мэдээлэх, байгаль, нийгмийн хуулийг энгийн, хялбар ойлгомжтойгоор танин мэдүүлэх, шинжлэх ухааны шашингүйн хүмүүжлийг сурталчлах мэргэшил бүхий лектор, ухуулагч, улс төрийн мэдээлэгчдийн ур чадвар, мэдлэгийг сайжруулах талаар иж бүрэн арга хэмжээ авч байвал зохино. 

Шинжлэх ухааны шашингүйн хүмүүжлийг төлөвшүүлж ертөнцийг үзэх тууштай материалист үзлийг хүмүүст олгоход Лениний зарчмыг амьдралд тууштай баримталж << цэвэр үзэл суртлын зэвсгээр, хэвлэлээр, үгээр >> тэмцэл явуулах ёстой. 

Суртал нэвтрүүлэгчид, ухуулагч, лекторуудын мэдлэг чадварыг сайжруулахаас гадна шашингүйн сурталчилгаанд багш, сурган хүмүүжүүлэгч, хүн малын эмч, эрдэмтэд, уран бүтээлчид халамжлан хүмүүжүүлэгчдийг өргөнөөр татан оруулах хэрэгтэй. Шашингүйн суртал нэвтрүүлэгт онцгой үүргийг хэвлэл мэдээллийн байгууллага, сонин, сэтгүүл, радио, телевиз, кино урлаг уран зохиол гүйцэтгэх ёстой. Гэтэл сүүлийн үед эдгээрийн нийтлэлийн бодлого, үйл ажиллагаанд шашингүйн сурталчилгааны сэдэв ихээхэн чамлалттай болсонд зохих дүгнэлт хийж анхаарах хэрэгтэй. 

Шинжлэх ухааны шашингүйн хүмүүжлийг дээшлүүлэх нэг чухал хүчин зүйл бол социалист зан үйлийг өргөн нэвтрүүлэх асуудал юм. Хүний амьдралд тохиолдох баяртай, гунигтай болон тэмдэглэлт үйл явдлуудыг хамт олноороо хуваалцах социалист зан үйлийг өргөн хэвшүүлбэл зохино. 

Шинжлэх ухааны шашингүйн сурталчилгааны ажилд нам, улс, олон нийтийн байгууллага, бүх нийтийн анхаарлыг чиглүүлж, шашингүйн хүмүүжлийг хүчтэй болгох хэрэгтэй байна. 

