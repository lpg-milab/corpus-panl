Ямаа өсвөл улс хөгжинө

Монгол хүмүүсийг хэдэн мянган жил тэжээн тэтгэсээр ирсэн уламжлалт нөхөн үйлдвэрлэл бол бэлчээрийн мал аж ахуй билээ. Ерээд оны эхээр малыг малчдад үнэгүй өгч, зах зээлийн харилцаанд шилжүүлсэн боловч өнөөдөр малын тоо толгой олигтой өсөхгүй, ялангуяа зах зээлд ноолуурын эрэлт, үнэ өндөр байхад ямаа эрс нэмэгдээгүй байгаа нь зах зээл, байгалийн хууль, гамшгаас биш, бас мал маллах хүн, мэргэжил дутсанаас ч болоогүй, мал аж ахуйн талаар явуулж буй төрийн бодлого, зохион байгуулалтын бурууг л батлан харуулах бус уу.
Тэрхүү алдаа өдгөө ч давтагдсаар. Малыг, ялангуяа ямааг хувьчлахдаа хэтэрхий олон хүнд цөөн тоогоор тараасан нь сүргийн бүтцийг алдагдуулжээ. Өнөөдөр үржлийн ихэнх мал хот хөдөөгийн олон олон айл өрхийн өдөр тутмын амьжиргааг залгуулахад зарцуулагдаад байгаа бөгөөд ихэнх малчид 200 орчим толгой малтай тул малаа өсгөх сүргийн бүтцээ бүрдүүлж чадахгүй байна. Асуудлыг шийдвэрлэх, энэхүү хүндрэлээс хурдан бөгөөд өртөг зардал багатай гарах арга зам бол хот суурин газраас зайдуу бэлчээрийн даац сайтай бүс нутгуудад бэлчээрийн мал аж ахуй, ялангуяа бэлчээрийн ямааны аж ахуйн фермерүүдийг олноор байгуулж мал өсгөх сүргийн бүтцийг бий болгох юм. Фермерийн зохион байгуулалтад үржлийн ямааг оруулахад тийм ч их нүсэр ажил шаардлагагүй бөгөөд манай улсын нийт ямааны 10 орчим хувийг буюу 1.2 сая толгой эм борлонг фермерийн зохион байгуулалтад хамруулах ажил билээ. Нэг фермерийг үүсгэн байгуулахад ердөө 13.0 сая төгрөг, 400 толгой төллөх эм ямаа, юуны өмнө нэг малчин хэрэгтэй бөгөөд ийм фермерийг нэг суманд арвыг байгуулбал 300 суманд нийт 3000 фермертэй болно. Фермер үүсгэн байгуулахад шаардагдах 13.0 сая төгрөгийг олох, гаргах олон арга байна. Тухайлбал -Фермер байгуулах нь өндөр ашигтай бизнес тул хот, хөдөөгийн олон аж ахуйн нэгжүүд хөрөнгө гарган зах зээлээс төллөх эм ямаа худалдан авч энэхүү фермерийг үүсгэн байгуулж болно. -Хэд хэдэн мал бүхий өрх эм борлонгуудаа тал талаасаа нийлүүлж хувьцаа эзэмшигч болон фермер хоршоо байгуулах замаар шийдвэрлэж болно. -Гадаадаас олгож буй хөнгөлөлттэй зээлийг фермер байгуулах сонирхол бүхий малчдад олгох замаар шийдвэрлэж болно гэх мэт. Фермерийн зохион байгуулалтын аргыг авч 1.2 сая толгой ямааг мал өсгөх сүргийн бүтцэд шилжүүлснээр таван жилийн дараа фермерийн нийт ямаа 7.3 дахин өсөж 8 760 000 толгойд хүрэх ба төллөх эм ямаа 3.2 дахин өсгөж 3 879 000 толгойд хүрнэ. Энэ үед 9600 гаруй ямааны аж ахуйн фермертэй болсон байх бөгөөд ямаа өсгөх сүргийн бүтцийн тухай, ямаа өсгөх талаар төрөөс дахин анхаарал тавих шаардлагагүй болно. Төслийн агуулга, менежментийг алдагдуулалгүй ийм ажлыг зохион байгуулж хэрэгжүүлж чадвал ямааны аж ахуйн фермерт ажиллаж буй бүх малчдын амьдрал ахуй эрс сайжрах бөгөөд цаашид мал усалгааны худаг ус гаргах, ноолуур бэлтгэлийн оновчтой систем тогтоох, ноолуур боловсруулах үндэсний үйлдвэрүүдийг хөгжүүлэх, сэргээх, валютын эх үүсвэрийг жилээс жилд нэмэгдүүлэх, хот суурин газрууд руу нүүх, шилжих хөдөлгөөнийг багасгах, эзгүйрээд байгаа хөдөөгийн бүс нутгуудыг эзэнтэй, малчидтай болгох зэрэг асуудал зах зээлийн хуулийн дагуу аяндаа шийдэгдэх болно. Харин ямааны аж ахуйн фермерийг үүсгэх байгуулахад, ялангуяа эхний жилүүдэд төслийг сайтар сурталчлах, ойлгуулах, орон нутгийн удирдлагуудад ажлын чиглэл, үүрэг даалгавар өгөх, ямаа маллагааны бэлчээр өвөлжөөг зориуд анхаарч эзэмшүүлэх, ашиглуулах арга хэмжээ авах, татварын хөнгөлөлт, бизнесийн таатай орчин бүрдүүлэхэд төр, засгаас онцгой анхаарах хэрэгтэй байна. 

