Сүхбаатар дүүргийн удирдлагад 15 сая гаруй төгрөгийн акт гарчээ

Сүхбаатар дүүргийн Засаг дарга Ц.Цогзолмааг албан тушаалаа хэтрүүлэн ажилласан, төсвийн хөрөнгийг дур мэдэн зарж, санхүү аж ахуйн үйл ажиллагааг доголдуулсан тухай гомдлыг Иргэдийн төлөөлөгчдийн хурлаас нь холбогдох газруудад хүргэж, энэ талаар тухайн үед мэдээллийн хэрэгслүүд дамжуулсан. Гомдол, хүсэлтийн дагуу тэдний үйл ажиллагааг одоогоос сар гаруйн өмнө шалгахаар мэргэжлийн байгууллагууд ажлаа эхэлсэн. Тийнхүү өчигдөр аудитын дүнг хэлэлцэх Нийслэлийн Засаг даргын зөвлөлийн хурал болов. 
Нийслэлийн мэргэжлийн хяналтын газрын санхүүгийн хэлтсийн шалгалтаар Сүхбаатар дүүргийн удирдлагуудад нийт долоон акт тогтоожээ. Шалгалтын явцад илэрсэн зөрчил дутагдлуудыг арилгуулсан тухай бас танилцуулж байна лээ. Долоон төрлийн акт нь нийтдээ 15 сая гаруй төгрөгийн асуудал болж байгаа. Үүнээс дурдвал байгууллагын төсвийн санхүүжилтийг үр ашигтай явуулаагүй гэж үзэж байгаа. Тухайлбал, Засгийн газрын тогтоолоор заасан хэмжээнээс хэтрүүлэн утасны ярианы төлбөр төлсөн гэж үзжээ. Бас 130 мянган төгрөгийн гар утас хэрэглэх ёстой хэмээн заагдсан атал үүнээс хэтэрсэн өртөгтэй гар утас ашигласан тухай асуудал тусгагджээ. Төрийн албаны ажилтны хэм хэмжээнийхээ хувьд сард 65 мянган төгрөгт багтааж ярина гэж заагддаг. Үүнийг Засаг дарга, түүний орлогч нь бүр их хэмжээгээр хэтрүүлэн заржээ. Утасны зардлын тогтоосон лимитэд багтаан ярих нь хүндрэлтэй байдаг талаар Нийслэлийн Засаг даргын орлогч, Тамгын газрын дарга, хотын мэр нар дурдаад авна билээ. "Гэхдээ дээрээс заагдсан хэмжээг барихын тулд хувийн зохицуулалт байх хэрэгтэй байдаг юм. Мөнгө зарахад, мөнгөний баримтад гарын үсэг зурахад бяр гаргаж болохгүй" гэсэн үгээр Тамгын газрын дарга Ц.Болдсайхан "чимхээд авсан". Сүхбаатар дүүргийн Засаг даргын орлогч Балдорж нь гар утасны зардлыг 850 мянган төгрөг хүртэл нэмж, дугаарын барьцаа мөнгийг ч төсвийн мөнгөнөөс төлүүлжээ. Тэрчлэн "Агуу үндэстэн" Төрийн бус байгууллагад (ТББ) дөрвөн сая төгрөг шилжүүлсэн нь огт баримтын бүрдэлгүй байгаа учир Засаг дарга Ц.Цогзолмаагаар төлүүл гэсэн акт гарчээ. Харин Ц.Цогзолмаа дарга "Тус ТББ нь солонгос, монгол хэл дээр Сүхбаатар дүүргийг сурталчилсан сэтгүүл гаргах хөтөлбөрийн хүрээнд төлбөр болгон өгсөн" тухай хэллээ. Гол нь тухайн сэтгүүл Улаанбаатар хот болон Сүхбаатар дүүргийг сурталчлан нийтлэхдээ ямар давтамжтайгаар, хичнээн нүүрт, ямар үнэтэй болохыг тодорхой тусгах ёстой гэж үзэв. Тэр төлөвлөгөөний дагуу гэрээний биелэлт шалгах нь байтугай анхнаасаа гэрээ хэлцэл гэх албан бичиг баримтгүй байгааг буруушаасан. Засаг даргын орлогч н.Балдорж Солонгос явахдаа кассаас 100 мянган төгрөг баримт бичиггүйгээр бэлнээр гаргуулж авсан бол дүүргийн удирдлагууд Шведэд томилолтоор ажиллах үеийнхээ буудлын зардлын өртгийг төрийн албаны журманд тогтоосон ам.долларын хэмжээнээс хэтрүүлэн гаргуулан ашигласан зэрэг баримтууд дэлгэгдлээ. "Улаанбаатар хивс" ХХК-д таван сая төгрөг шилжүүлсэн баримт нь Нийслэлийн дарга нарыг гайхахад хүргэв. Гэтэл тэрхүү таван сая төгрөгийг байгууллагынхаа удирдах ажилтны нийгмийн асуудлыг шийдвэрлэх зорилгоор Иргэдийн хурлын даргадаа мэдэгдэн байж олгохоор шийдвэрлэсэн гэж Ц.Цогзолмаа дарга тайлбарлалаа. Төрийн албанд 20 орчим жил зүтгэсэн ажилтныхаа нийгмийн асуудлыг шийдэж болох ч өмнө нь байрны тэтгэлэг үзэж байсан тул тэрхүү таван сая төгрөгийг буцаан олгуулахыг хотын дарга Ц.Батбаяр хэллээ. Таван сая төгрөгийн тэтгэлэг авсан н.Бат-Эрдэнэ нь нэрийн данс болон, цалингийн карт руугаа шилжүүлэлгүй "Улаанбаатар хивс" ХХК-ын дансанд оруулж авчээ. Сүхбаатар дүүргийн байранд байрлаж байгаа төрийн бус байгууллагуудаас түрээсийн төлбөрийг нөхөн авч, Сүхбаатар дүүргийн Засаг даргын тамгын газрын дансанд оруулах ёстой болов. Энэ нь дөрвөн сая гаруй төгрөг гэнэ. Ийнхүү хэтрүүлсэн ашигласан хөрөнгө мөнгийг барагдуулж, төсвийн дансыг хохиролгүй болгохыг зөвлөлөө. Гол нь Сүхбаатар дүүргийн Засаг даргыг Иргэдийн хурлын тэргүүлэгчидтэйгээ харилцан ойлголцож ажиллахыг анхааруулж байсан. Тийнхүү өнөөдөр олны анхаарлыг татаад, шалгагдсан нь тус дүүрэгт болсон явдал болохоос бусад бүх дүүргийг шалгавал иймэрхүү дүр зураг гарч ирэх магадтай хэмээн хотын дарга нар хэлж байна. Тэгэхээр энэ удаагийн шалгалт цаашид бүх дүүргийн үйл ажиллагаанд нь сургамжтай, туршлага өгөх, цочоосон явдал боллоо гэж онцолсон. Харин ч үйл ажиллагаа, зорилго санаачлагын хувьд бусад дүүргээ дагуулахуйц нийслэлийн хөгжилд хувь нэмрээ оруулдаг газар хэмээн Сүхбаатар дүүргийг магтаад авсан. Тухайлбал, өнгөрсөн хугацанд гадаад харилцаагаа хөгжүүлэх, мэдээллийн дотоод сүлжээтэй болох гээд санаачлагатай ажилласан олон алхам бий гэнэ. Энэ бүх асуудал, шийдвэрийг хотын дарга удахгүй Сүхбаатар дүүргийн Иргэдийн төлөөлөгчдийн хуралд танилцуулах аж. Б.Хажидмаа 


