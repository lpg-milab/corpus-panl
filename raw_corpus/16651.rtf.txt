№61 (16651)
1987 оны гуравдугаар сарын 12
Малын бага эмч

Мал сүргийг элдэв өвчнөөс урьдчилан сэргийлэх, эмчлэн эдгэрүүлэх онц чухал ажлыг соргог харуул манаа болсон малын бага эмч нар мал эмнэлгийн албаны бүх ажилтны ная шахам хувийг эзэлдэг. Тэдний ажлын хариуцлага, идэвх санаачилга, мэдлэг чадвар ямар байгаагаас мал эрүүлжүүлэх ажлын чанар, эцсийн үр дүн шууд шалтгаална. Эх орны өмнө хүлээсэн ийм хариуцлагатай үүргээ гүн ухамсарлаж, илүү үр бүтээлтэй ажиллаж, улс даяар нэрд гарч байгаа эмч нар цөөнгүй. Өвөрхангай аймгийн Баянгол сумын нэгдлийн Эргэндэнжийн бригадын малын бага элч Б. Цэрэндүг, Баян-Өлгий аймгийн Сагсай сумын малын бага эмч Т. Болат нар олон жил суурьшилтай ажиллан, мал сүргийг өвчнөөс сэргийлэх, эмчлэх ажлыг хугацаанд нь чанартай хийдэг болсноор халдварт, паразит өвчнөөс сүргээ эрүүлжүүлж, малчдад зоомал эмнэлгийн анхны мэдэгдэхүүн эзэмшүүлж, мал эмнэлгийн мэдээ бүртгэлийг зааврын дагуу хөтөлдөг байна. Мал эрүүлжүүлэх, хорогдлыг багасгах ажилд амжилт гаргасан эдгээр хүмүүс мал аж ахуйн улсын аварга мэргэжилтэн цолоор шагнагдсан юм. 

Эмчилгээ, тэжээлийн цэгийн гол мэргэжилтэн нь бага эмч нар бөгөөд тэд цэгт малыг шуурхай авч эмчилж, сувилан тэнхрүүлж, суурь дээр хорогдохыг багасгах үүрэгтэй. ГовьАлтай аймгийн Дэлгэр сумын малын бага эмч Д. Сайнлхам, Хөвсгөл аймгийн Цэцэрлэг сумын малын бага эмч Ц. Дулмаа, Төв аймгийн Эрдэнэ сумын малын бага эмч Д. Замбал нар дээрх үүргээ сайн биелүүлж байна. 

Төв аймгийн Бүрэн сумын << Бүрэндэлгэрэх >> нэгдлийн эмчилгээ тэжээлийн цэгийн эрхлэгч, бага эмч. Л. Сарантуяа малын эргүү өвчний уулинхайг мэс заслын аргаар авч эмчлэх аргыг сайн эзэмшжээ. Борнуурын сангийн аж ахуйн саалийн механикжсан фермийн малын бага эмч Н. Жаргал үнээнд мэс заслын ажилбар чадамгай хийж, Хөвсгөл аймгийн Галт сумын нэгдлийн бригадын малын бага эмч Ш. Магсаржалам хариуцсан бүх малаа гардан эмчилж, идэвхтэй эмчилгээ, сувилгааг сайжруулснаар сүргийн эдгэрэлт тэнхрэлтийг дэвшлүүлжээ. 

МАХН-ын Төв Хорооны II бүгд хурал << . . . эмчилж эдгэрүүлж болохгүй өвчин гараагүй, эм тарилга дутагдаагүй. . . >> байхад малаа өвчнөөр хорогдуулж байгааг малын эмчийн ажлын дутагдалтай холбон шүүмжилсэн билээ. Өнгөрсөн оны байдлаас үзэхэд нэг бага эмч дунджаар 22 мянган мал хариуцаж ажиллаад түүнийхээ гурван зуу гаруйг халдваргүй өвчнөөр хорогдуулсан дүн гарч байна. Мал эмнэлгийн мэргэжилтний хамгийн олон хүнтэй үндсэн отряд болсон бага эмч нарын ажлын арга барил хуучирч, хариуцлага санаачилга суларсан нь жил бүр олон зуун мянган мал халдваргүй өвчнөөр хорогдохын гол шалтгаан болж байгааг дээрх баримт нотолж байна. 

Мал аж ахуйн үйлдвэрлэлийн гүнд байнга ажилладаг гол хүч. эмчлэн сэргийлэх арга хэмжээг шууд гардан гүйцэтгэгч болохын хувьд нь бага эмч нарыг шаардлагатай зүйлээр сайн хангаж халамжилж туслах ёстой байтал үл ойшоосон байдлаар хандаж, цаг үеийн бусад ажилд хэт дайчлан үндсэн ажлаас хөндийрүүлдэг буруу практик арилаагүй байна. Бригадын малын бага эмчийн салбар ажлын хувьчилж оноосон контор байргүй, эмч нар нь зориулалтын хувцас, техник хэрэгсэлгүй, тэр ч байтугай мал чагнах чагнуураар бүрэн хангагдаагүй, унаа хөсгөөр дутмаг байгаа нь үүнтэй холбоотой. Хөдөө аж ахуйн Яам малын бага эмч нарын мэдлэг мэргэжлийг сэлбэн шинэтгэх талаар дорвитой өөрчлөлт хийхгүй байгаа учраас таван жилд дөнгөж дөрвөн зуун эмчийг давтан сургах курст хамруулжээ. Ийм байдлаар цаашид үргэлжилбэл бүх бага эмч нарыг давтан сургахад зургаан таван жил шаардагдах бөгөөд гучин жил ажилласан эмчид нэг л удаа курст суралцах завшаан тохиолдох болно. 

Малын бага эмч нарт мэргэжлийн туслалцаа үзүүлж, хамтарч ажиллахын оронд гарын үзүүрээр зарж, хоосон заавардаж явдаг их эмч нар цөөнгүй болжээ. Нэг талаар талын бага эмч нар өөрт тавих шаардлагыг сулруулж, нөгөө талаар сум, орон нутгийн болон салбарын удирдлагууд халамжилж туслахгүй зөнд нь орхисноос техникум төгссөн залуу эмч нар хэдхэн жилийн дараа хэт хөдөөширч, мэргэжил, онол, улс төрийн мэдлэгээр хоцорч төсөөрдөг дутагдлыг шийдвэртэй арилгах цаг боллоо. 

Бригадын мал эмнэлгийн салбарын эрхлэгч, эмчилгээ, тэжээлийн цэгийн эмч нар мал сүргийг эрүүлжүүлэхийн төлөө нэг санаа, нэгдмэл зорилготой ажилласан газарт үр дүн гарч байна. Эмчилгээ, тэжээлийн цэгийн болон мал аж ахуйн бригад, фермд ажилладаг эмч нарын аль аль нь мал сүргийг эрүүл байлгах, өвчилснийг эмчлэхдээ улс орны өмнө хүлээсэн нэгдмэл үүрэгтэй гэдгээ умартаж, явцуурснаас ажил үүргийг завсартаа хийдүүлж, улс нийгэмд хохирол учруулах удаа цөөнгүйг мартаж болохгүй. Малын бага эмч, малчид харилцан бие биедээ шадар туслагч байх ёстой. Орон нутгийн удирдах нөхөд мал аж ахуйн үйлдвэрлэлийн мэргэжлийн гол зөвлөгч болсон малын эмч нарыг тодорхой чиглэл, мэргэжлийн бодлого, төлөвлөгөөтэй ажиллуулах, амьдрал ахуйд нь заан зөвлөж туслах, бусад аймаг, сумын туршлага судлуулах, курс семинарт оролцуулах, тайланг сонсож, үнэлэлт дүгнэлт өгөх ажлыг байнга анхаарч зохион байгуулах хэрэгтэй юм. 

Малын бага эмч нар үйлдвэрлэлийн үндсэн нэгжид мал эмнэлгийн албаны гол ажлыг гардан хийдгийн хувьд фосфор болон органик хорт бодистой байнга ажиллаж, улмаар эрүүл мэндэд нь муугаар нөлөөлдөг удаа цөөнгүйг магадлан үзэж, түүнээс сэргийлэх арга хэмжээ авбал зохино. 

Нийгэм, эдийн засгийн олон салбар нарийсан хөгжихийн хэрээр малын бага эмч нарын онолын мэдлэг, дадлагын түвшинг иж бүрэн сайжруулахыг үйлдвэрлэлийн хэрэгцээ шаардаж байна. Мал эмнэлгийн дунд мэргэжилтнийг бэлтгэдэг хөдөө аж ахуйн техникумийн сургалт, хүмүүжлийн ажлын нэг гол шалгуур нь тэдгээрийг төгсөгчид амьдрал, үйлдвэрлэл дээр хамт олны дунд хэрхэн ажиллаж, ямар үр бүтээл гаргаж байгаа нь юм. Иймээс техникумийн багш нарын заах арга, сургалтад дэвшилттэй арга, шинжлэх ухаан-техникийн ололт нэвтрүүлэх, үйлдвэрлэл сургалтын холбоог бэхжүүлэхэд Хөдөө аж ахуйн Яам, Дээд, тусгай дунд боловсролын улсын хороо онцгой анхаарал тавих хэрэгтэй. 

