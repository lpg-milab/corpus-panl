Сумочин болохын туйлын хүслэн

Монгол ардын дунд үр хүүхдээ бөх болгох мөрөөдөл бол бий. Бөх гэдэг нь бусад спортын адил ойролцоогоор арав орчим жил хичээллэх хугацаа юм.
Өнгөрсөн ба ирэх бусад олон арван жилийг бөхийн амьсгалаар амьсгалж, бөхийн алхаагаар алхаж болдоггүй. Тэгэхээр энэ бол амь амьдрал биш. Эрүүл мэндтэй огт холбоогүй, мэргэжил боловсролтой хамаагүй. үүний сонгодог жишээ бол саяхнаас манайхан шимтэн үзэж хардаг болсон японы сумо барилдаан билээ.Телевизээр голцуу хар мэдээ давамгайлж, үзэх харах юм хомсдсон үеэр гэрэл гэгээтэй байх орон зайд энэ марзан юм түрэн орж ирсэн. Нөгөө талаас монголчууд зах зээлд дөнгөж хөл тавиад амьдрах бүхий л боломжийг хайх явцдаа сумог олж нээсэн юм. 1990-ээд оны эхэн үед япон даяар сумодоо уйдацгааж дампуурч байх үе нь ч сайхан таарч манай бөхчүүд очиж сонирхолтой болгож өгсөн. Манай тамирчид эх орноосоо гарах тоолондоо ялагдаж хоосон гуяа ганзагалж ирдэг байсан бол оронд нь сумочид гялалзсан амжилт үзүүлэн гадаадын телевизээр гараад эхлэв. Хөлөөрөө дэвдэг болохоос монгол бөхтэй бага зэрэг төстэй байдал нь олон нийтэд таалагдаж, Бат-Эр-дэнэ, Мөнх-Эрдэнэ нарын гунигтай ноололдооноос илүүд үзэх болсон билээ. Харин одоо угаасаа явуургүй уг спортод хүмүүс эхнээсээ шимтэхээ больж эхэлсэн байна. Манайхан сумын төвд хэн нэг нь жижиг дэлгүүр нээмэгц бусад нь яг дуурайгаад арван хэдийг зэрэгцүүлэн барьж дампуурдаг шигээ товир биетэй болгоноо арлын орон руу илгээжээ. Сая хамгийн сүүлчийн барилдаан дээр зодоглосон бөхчүүдийн талаас илүү нь монголын цагаачдаар дүүрч, үзүүр түрүү, шөвгийн дөрөвт зөвхөн манайхан л... 130 сая хүн амтай Япон гүрний үндэсний их баяр наадамд зөвхөн монгол бөх "цемент саарал" дэвжээн дээр нь шалхайх бол сайхан л даа, уг нь. Тэндээс Монгол Улсын гавьяат тамирчин дөрөв байна уу хэд ч билээ төрсөн санагдана. Төр засгийн томчуул дагаж хуйлраад л хөл алддаг. Зөвхөн сумод зориулсан Ерөнхий сайдын нэрэмжит шагнал хүртэл бий болж, сумочин хүн төр засгийн хариуцлагатай алба хашиж, дэлхийн спортыг сумогийн ертөнцөөр жишдэг тогтолцоог бий болгосон. Энэ бүгд хожим үзмэрч Дашцэрэн Ерөнхийлөгчийн албан ёсны мэргэч болж байсантай адил наргиан болон яригдах байх. Орчин үеийн спортод хэн ч хичээллэх боломжтой, жирийн хүмүүсээс ялгагдамгүй бие бялдартангуудын төрөл улам хүчээ авч байдаг. Тухайлбал бүх хүний үзэх дуртай хөлбөмбөгийн од тамирчинд 160 кг хүнд жин нэг их хэрэг болохгүй л болов уу. Аливаа юмны хэмжээ дооз хэтрэхээрээ гажиг болж баяслыг үл төрүүлэн ой гутаадаг. Тийм болохоор япончууд нь өөрсдөө хүртэл сумогоос зугтаад тэр олон сая дотор нь бөхийн гачлан нүүрлэжээ. Эдний бас нэг бөхийн төрөл жүдо нь хүнээр байнга хахаж байдаг. Япон Монгол лугаа бөхийн орон гэхэд бараг болно. Бөх нь жүдо юм. Сумо биш. Сумог спорт биш гээд олимпийн төрөлд оруулдаггүй. Телевизүүд суваг бүр дээр сумог давхцуулан нэвтрүүлж олны хүртээл болгоод, дундуур нь реклам тавьж ашиг олдог. Одоо энэ ашиг илт багаслаа гэж байна. Манай амьдрал алхам алхмаар сайжирч, хүмүүс хүүхдээ заавал сумочин болгож амь зуулгахыг хүсэхээ багассан. Ер нь Японы сумогийн холбоо нь өөрөө Монгол руу хөрөнгө хаяж энэ спортыг сурталчлах ажил хийж байгаагүй гэдэг. үндэснийх нь онцлогтой баяр цэнгэлд харийн орныхон цөмөөр цөмөөрөө эз дийлэн ноцолдоод байхаар дуртай биш байдаг байлгүй. Тэдэнд байтугай бид хүртэл өмнөөс нь санаа зовмоор. Ийм сайхан залуучууд уг нь Бээжингийн олимпод хүч үзэж байсан бол тун хэрэгтэй байлаа. 
Ж.Гангаа

