ХИЛИЙНХЭН ГАРСАН ХЭРГҮҮДИЙГ ХЭДИЙ БОЛТОЛ НУУХ ВЭ?

Хил хамгаалах ерөнхий газар (ХХЕГ) гэж Хууль зүй, дотоод хэргийн яаманд харьяалагддаг байгууллага бий. Туурга тусгаар улсын минь дархан хилийг бүхэлд нь хариуцдаг энэ газар хэмжээний хувьд ч, эрх мэдлийн хувьд ч харьцангуй том. 
Томынхоо хэрээр хариуцлагатай, үйл ажил нь харийнхан бүү хэл, хүссэн хүн халдашгүй ариун дархан байх учиртай болов уу. Гэтэл сүүлийн үед ХХЕГ-тай холбоотой янз бүрийн таагүй мэдээлэл гарах боллоо. Удирдлагууд нь хээл хахуульд өртсөн, зөвхөн өөрсдийн итгэмжит хүмүүсийнхээ үр хүүхдүүдийг гадаадад чиглэлийн дагуух сургуульд явуулдаг, хилийн боомтуудаар хууль бус наймаа хийхэд оролцдог, тэр бүү хэл, хуурамч бичиг баримтаар Хятад иргэдийг хил давуулан Герман руу тээвэрлүүлж улсынхаа нэр хүндийг сэвтүүлдэг, ноолуур, спиртийн хэрэгт гаалийнхнаас дутахгүй холбогдсон гэх мэтчилэн бичигдэж байна. Тэгэхдээ нэр заасан баримттайгаар шүү. Ер нь ХХЕГ-тай холбоотой элдэв мэдээлэлд тэдний зүгээс ямар нэг хариу өгдөггүй. Мэдсэн ч мэдээгүй юм шиг, дуулсан ч дуулаагүй юм шиг таг чиг өнгөрөөдөг. Яг үүнтэйгээ адил хилтэй холбоотой аливаа мэдээллийг бас таг чиг дарчихдаг гэмтэй. Ёстой үүгээрээ л хилийнхэнтэй холбоотой ямарваа мэдээлэлд халдашгүй дархан эрхийг тэд эдлээд байх шиг. Болсон үйл явдлын талаар бусдад андуу ташаа мэдээлэл хүрчих вий гэх үүднээс бодит мэдээллийг өгдөг нь өнөөгийн соёлт ертөнцийн жишиг. Эднийх ч хэдэн жилийн өмнө хил дээр гарсан элдэв зөрчил, хүн амины ноцтой хэргүүдийн талаар сэтгүүлчдэд дэлгэрэнгүй мэдээлдэг байсныг үгүйсгэхгүй. Тэр бүү хэл, хилийн зөрчлийг сар, жилээр нь гаргаж өгдөг байсан сайхан цаг ард үлджээ. ХХЕГ-т хэвлэл мэдээлэл хариуцсан ажилтны орон тоо бий. Түүгээрээ дамжуулан мэдээлэл өгнө гэдэг боловч мэдээллийн хэрэгслүүдтэй харьцдаг хүрээ нь хумигдан хумигдсаар бүр хаагдаж байна гэхэд хилс болохгүй болов уу. Мэдээж, тэд сайн сайхан, болж бүтэж байгаа зүйлээ чандлан нууцлахгүй нь ойлгомжтой. Монгол Улсыг тойрон эмжсэн хилийг харгалзан хамгаалж байгаа хилийн отрядуудад гарсан хэрэг зөрчлийн талаар огт мэдээлэхгүй хав дардаг болсон нь одоогийн ХХЕГ-ын удирдлагуудын арга барил бөгөөд нэр төрөө бүтэн авч үлдэх гэсэн оролдлого гэхээс өөрөөр юу гэж тайлбарлах вэ. Түрүүч нь I нүүрт Энэ он гарсаар хоёр сарыг үдэж буй ч, хилийнхэнтэй холбоотой дөрвөн ч ноцтой хэрэг гарсныг ХХЕГ-ынхан ёстой нөгөө "Толгой хагаравч малгай дотроо, олгой хагаравч тогоон дотроо" гэдэгчлэн тас нуусаар байна. Тухайлбал, Увс дахь хилийн отрядад алба хаадаг хоёр ахлагч хоорондоо зодолдсоноос нэг нь нас барж, нөгөө нь шоронгийн хаалга татаад байгаа тухай мэдээлэл бидэнд ирсэн юм. Ахлагч Энхтөрийг ахлагч Энхбаяр толгойн тус газар нь цохиж гэмтээснээс ийм эмгэнэлт явдал болжээ. Мөн Сэлэнгэ аймгийн шалган нэвтрүүлэх дээр үүрэг гүйцэтгэж байсан хоёр байлдагчийн нэг нь эрүүгээ хуга цохиулж, нөгөө нь хөлдөө хутгалуулсан байна. Хөлдөө хутгалуулсан цэрэг нь тэндээ хэвтэж байсан гэх боловч, шарх нь хүндэрч идээлснээс хот руу хүргэгдэж, олны нэрлэдгээр Яамны эмнэлгийн мэс заслын тасагт 20-иод хоног хэвтэж эмчлүүлжээ. Түүнтэй уулзах гэж очсон боловч Шүүхийн шийдвэр гүйцэтгэх газраас албаны хүмүүс ирж цэргийг баривчлан авч явсан байв. Ингэж болсон шалтгаанаа түүнийг шалгах шаардлагатай хэмээн тайлбарлажээ. Тэр цэргийг Б. Загдсүрэн гэдэг бөгөөд Говь- Алтай аймгаас цэрэгт татагдан ирж ХЦ-ийн 0101-р ангид алба хааж байсан байна. 21 настай энэ залуу урьд нь тэнсэн харгалзах ялаар шийтгүүлж байжээ. Хэнтий аймгийн Баян-Уулд нэг ахлагч энгийн хүн рүү буу гарган танхайрч, улмаар түүнийг буудан шархдуулж, өөрөө хутгалуулсан хэрэг гарсан. Энэ тухай сонин хэвлэлээр мэдээлснийг санаж байна. Халамцуудаа танхайрсан энэ үйлдлээс болж, хөлөө тайруулахдаа тулаад байгаа аж. Хамгийн сүүлд л гэхэд Нийслэлийн Сонгинохайрхан дүүрэгт байрладаг ХЦ-ийн 0151-р ангид алба хааж байсан ахлагч цолтой цэрэг 60 гаруй настай эмэгтэйг хоолойг боомилон хөнөөсөн хэрэгт холбогдоод байна. Өөрийнхөө ээжээс ч ахмад хүнийг хөнөөх болсон шалтгаан нь цэргийн ангиасаа оргож явсан тэр цэрэг гэртээ ганцаараа байсан эмэгтэйг хүчирхийлснээс болсон гэнэ. Ийм жигшүүрт хэрэг үйлдсэн гэмтнийг СХД-ийн цагдаагийн ажилтнууд илрүүлэн хорьж саатуулсаар атал цэргийн ангийнхан нь болохоор "Манайдаа л боловсролтойд тооцогдох тэр цэрэг тухайн үед ангидаа байсан. Тиймээс хилсээр хэрэг тулгаж байгаа цагдаагийнхныг шүүхэд өгнө" хэмээн ярьж сууна. Харин цагдаагийнхан болохоор "Хэрэг үйлдсэн нь тогтоогдоод байгаа" гэсэн хариу өгчээ. Хэдхэн хоногийн өмнө сонины маань редакцад "Тэр цэрэг хаанаа юу хийж явах нь бидэнд хамаагүй. Ийм хэрэгт холбогдуулан сонин хэвлэлээр бичигдэх нь ангийн нэр сүрд муухай шүү дээ" хэмээн учирлаж, мэргэжил нэгтнээс маань материалаа хойшлуулахыг гуйж суусан тус ангийн удирдлагууд одоо болохоор цагдааг шүүхэд өгөх болчихоод байгааг юу гэж ойлгох вэ. Үнэндээ сайдын шалгалт явахаас өмнө "энэ талаар ямарваа нэг мэдээлэл гарах юм бол чамайг ажлаас чинь хусна шүү" гэдэг зарлигийг ХХЕГ-ын дарга П.Сүндэв генералаасаа авсан тус ангийн захирагч хоолноосоо салахгүйн тулд тас нуухаар зүтгэх нь ойлгомжтой хэрэг биз ээ. Энэ мэтчилэн хилийнхэнтэй холбоотой баримтууд ар араасаа хөвөрсөөр байна. Тоймтойхноос нь дурдахад л энэ. 
Н.САРАНЧИМЭГ 
