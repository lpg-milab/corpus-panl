№19(15668)
1984 ОНЫ НЭГДҮГЭЭР  САРЫН 22.
Ялгавартай хандах нь

Орчин үед намын үзэл суртал хүмүүжлийн ажлын арга хэлбэрийг боловсронгуй болгож, үр ашгийг нь дээшлүүлэхэд суртал ухуулгын ажлыг хүн амын янз бүрийн давхрааны онцлогт тохируулан бүтээлчээр хийх зарчим чухал байр эзэлдэг. Тийм ч учраас нөхөр Ю. Цэдэнбал МАХН-ын Төв Хорооны VII ( 1983 он ) бүгд хурал дээр хэлсэн үгэндээ Намын XVIII их хурлын тодорхой заалтын дагуу үзэл суртал хүмүүжлийн нийт ажил, юуны өмнө суртал нэвтрүүлэг, ухуулга олон түмний ажлын чанар, үр ашгийг үндсээр нь сайжруулахын чухлыг тэмдэглээд << . . . хүн амын янз бүрийн давхрааны ялгавартай хандах аргыг үр нөлөөтэй ашиглахыг онцгой анхаарвал зохино >> гэж заасан билээ. 

Намын байгууллага үзэл суртал хүмүүжлийн ажлыг ингэж бүтээлчээр зохиох талаар нэлээд анхаарал тавьж байна. Аймаг, хотын төвд намын гишүүд, залуучууд, эмэгтэйчүүдэд тодорхой сэдвээр лекц уншиж, залуу ажилчин, малчин, механикжуулагчдад зориулан тэргүүн туршлагын үзүүлэх сургууль, ажил мэргэжлийн уралдаан, хөдөлмөр соёлын чуулган зохиож, улс ардын аж ахуй, соёлын салбарын ажилчин, ажилтнуудын мэргэжлийн баярын өдрийг тэмдэглэн өнгөрүүлэх зэрэг ажлыг үр нөлөөтэй зохиодог болов. Одоо манай улс ардын аж ахуй, соёлын салбарт өргөн дэлгэрч байгаа халамжлан хүмүүжүүлэх хөдөлгөөн ялгавартай хандах аргын нэг чухал хэлбэр болж байна. Улаанбаатар хотын намын хороо ухуулагчдыг төрөлжүүлэн бэлтгэхийг анхаарч үйлдвэрлэлийн ухуулагч, шашингүйн суртал нэвтрүүлгийн ажил хариуцсан ухуулагч, худалдаа үйлчилгээний газрын ажилчдын дунд ажиллах ухуулагч гэх зэргээр бэлтгэж тодорхой сэдвээр мэргэшүүлэн ажиллаж байна. 

Гэвч үзэл суртал, улс төр, соёл хүмүүжлийн ажлын үр ашгийг дээшлүүлэх чухал нөхцөл болсон хүн амын янз бүрийн хэсэгт ялгавартай хандах талаар намын зарим байгууллага хангалтгүй анхаарч байна. Суртал нэвтрүүлэг, ухуулгын ажил зохиохдоо хүмүүсийн ажил, амьдралын онцлог, орчны нөхцөл, шаардлагыг харгалзахгүйгээр хуучин арга барилаар хандаж байгаагаас зохиож байгаа ажил хэт ерөнхий болж, хэнд юуны тухай, хэзээ хүргэж сурталчилсан байх бэ гэдэг гол асуудлаа олохгүй байгаа дутагдал байна. Энэ нь намын байгууллага хөдөлмөрийн хамт олон, хөдөлмөрчдийн оршин суугаа газар, соёл хүмүүжлийн төвүүдэд зохиох ажлыг нарийн уялдуулан зохицуулсан хэтийн төлөвлөгөөтэй, тодорхой судалгаатай зохиох талаар муу анхаарч байгаатай холбоотой. 

Үзэл суртал хүмүүжлийн ажилд хамрагдах хүмүүс нь мэргэжил, боловсрол, оюуны эрэлт хэрэгцээ, нас, оршин амьдарч байгаа газрын байдлаар өөр өөр байдаг. Манай хүн амын дийлэнх олонхийг эзэлж байгаа залуучууд гэхэд ажилчин, малчин, сэхээтэн, суралцагч залуучууд гэх мэтийн ялгаа байгаагаас гадна ажилчин залуучууд нь аж үйлдвэр, хөдөө аж ахуйн ажилчин гэж ялгагдаж байна. Хүн амын дотор өндөр настан, гэрийн ажилтай хүмүүс гэсэн хэсэг байдаг. Манай оронд хөдөлмөрчдийн мэдээлэл хүлээн авах боломж, хугацаа ч бас онцлогтой юм. Иймээс нам, улс, олон нийтийн байгууллагаас зохиох бүхий л ажилдаа хүн амын доторхи ийм ялгаа, онцлогийг зайлшгүй харгалзах нь зохиож байгаа ажлын өгөөж, үр ашгийг дээшлүүлэх чухал нөхцөл мөн. Энэ талаар ЗХУКН-ын байгууллагууд сайхан туршлага хуримтлуулсан юм. Москва хотын зарим районд үзэл суртал хүмүүжлийн зорилтыг иж бүрэн шийдвэрлэх зорилгоор цогцолбор төлөвлөгөө боловсруулан түүнийхээ << Төлөвлөгөөт зорилт чанар, үр ашиг >> << Залуучууд >> , << Чөлөөт цаг >> , << Үзэл суртлын боловсон хүчин >> , << Үйлчилгээ хүний хүмүүжил >> зэрэг бие даасан бүлгүүдэд хүн амын янз бүрийн хэсэг хандсан тодорхой асуудлыг тусгаж, дэс дараатайгаар хэрэгжүүлж байгаа туршлагыг хөдөлмөрчдийн дунд зохиох үзэл суртал хүмүүжлийн ажилд бүтээлчээр хэрэглэх нь чухал байна. << Нам, төр, олон нийтийн байгууллагаас гудамж орон сууцны хорооллоор зохиох ажлыг сайжруулах, ялангуяа энэ ажлыг хүүхэд хүмүүжүүлэх, оршин суугчидтай нэгбүрчлэн тодорхой ажиллахад голлон чиглүүлбэл зохино >> гэсэн намын XVIII их хурлын заалт нь үзэл суртал хүмүүжлийн ажилд ялгавартай хандах чухал чиглэл мөнийг намын байгууллага бүр онцлон анхаарч ажиллавал зохино. Энэ заалтыг биелүүлэхэд лектор, суртал нэвтрүүлэгт, ухуулагч, улс төрийн мэдээлэгчдийг системтэй бэлтгэж, тэднийг тодорхой чиглэлээр ажиллах төлөвлөгөөтэй болгож, мэргэшүүлэх явдал зүй ёсоор шаардагдаж байна. Үүнээс үндэслэн үзэл суртлын фронтын идэвхтэнүүдийн семинар, курс, туршлага солилцох уулзалт зэрэг хэлбэрийн ажлыг хүн амын янз бүрийн хэсгийн онцлогийг харгалзан төрөлжүүлэн зохиох хэрэгтэй. 

Намын байгууллагууд тор, олон нийт, хууль, хяналтын байгууллагын шугамаар зохиох улс төр, соёл хүмүүжлийн ажлыг уялдуулан зохицуулахдаа хөдөлмөрийн хамт олон, хүн амын янз бүрийн хэсгийн дотор ялгавартай хандахыг голлон анхаарч ажиллах нь чухал. Намын байгууллагын анхааралд байх өөр нэг чухал асуудал нь хүн амын янз бүрийн хэсэгт ялгавартай хандах ажлыг үзэл суртал хүмүүжлийн ажилд нийт хүн амыг нэгбүрчлэн хамруулах зорилттой нягт холбох явдал юм. Намын Төв Хорооны VII бүгд хурлын заалтыг хэрэгжүүлэн, үзэл суртал хүмүүжлийн ажлын үр ашгийг дээшлүүлэх чухал нөхцөлийн нэг хүн амын янз бүрийн хэсгийн онцлогт тохирсон үр нөлөөтэй, дайчин давшингуй ажил зохиох нь аймаг, хот, районы болон намын анхан шатны бүх байгууллагын чухал зорилт мөн. 

