Хэвлэн нийтлэх эрх чөлөөн дээр минь Ерөнхийлөгч та бүү гишгэ

Нөгөөдөр дэлхийн хэвлэлийн эрх чөлөөний өдөр. Жилийн 365 хоногоос ганцхан эл өдөр л сэтгүүлчид өөрсдийнхөө эрх чөлөөний төлөө дуугарах эрхтэй болдог. Гэхдээ хэвлэн нийтлэх эрх чөлөө гэдэг бол дан ганц сэтгүүлчдийн эрх ашгийг хамгаалдаг юм биш. Энэ бол нийгмийн оюун санааны эрх чөлөө билээ.
Тиймээс бид энэ эрх чөлөөндөө хайртай. Гэтэл Монгол Улсын Ерөнхийлөгч уржигдар гэнэтхэн сэтгүүлчдийг Их тэнгэрт дуудаж хөл болов. Аливаа найр цэнгэл, ужид самууны ард холын хараатай, хоёр үзүүртэй бодлого ёр шиг нуугдаж байдаг болохоор "юу л болдог бол" хэмээх сэжиг таавар арилахгүй л байлаа. Уулзалтыг Сэтгүүлчдийн нэгдсэн эвлэлээр зохион байгуулуулж, зусрын үгээр баахан шүршсэний эцэст холын санаа нь ил гарав. "Би сэтгүүлчдийг хорьж цагдахын эсрэг байдаг хүн. Та хэд маань Хэвлэлийн консулаа байгуулаач. Хэрвээ тэгэх юм бол та нарыг хорьж, цагдаж байдаг заалтыг Эрүүгийн хуулиас хасуулж өгье. Ер нь өнөөдөр уулзсаных хамтарч ажиллавал ямар вэ" хэмээх үгийг унагаж. Хоёр үзүүртэй зүү шиг хорон үг. Түүний ингэж ярьсан нь сэтгүүлчдийг харин ч айлгаж орхив. Чоно махнаас гарч хоньчин болохын үлгэр лугаа санагдав. Хэдийдээ манай Ерөнхийлөгч хэвлэл мэдээллийнхэнд хайртай болж орхио вэ. Засгийн газрын хэвлэл мэдээллийн албаны дарга байсан Н.Дэмбэрэлийг шоронд суулгаж байсан цаг саяхан биш билүү. Хугацаатай ял дуусч, хуйхтай үс ургадаг хэдий ч сэтгүүлчид харин энэ явдлыг мартаагүй байна. Авлигатай тэмцэх газар гээчийг байгуулж өөрөө даргыг нь томилж дургүйгээ хүргэсэн болгоноо шалгаж байцааж байгааг хэн хүнгүй л мэдэх хойно. Гэтэл одоо бас болоогүй хэвлэл мэдээллийн ертөнцийг гартаа авах юм гэнэ. Саяхнаас Ерөнхийлөгчийн эхнэрийн удирдаж байсан Монголын сонины холбоо гээч байгууллага Хэвлэлийн ёс зүйн консул байгуулах тухай хүчтэй ярьж эхлэв. Ардчилсан хувьсгалтай нас чацуу чөлөөт хэвлэлийг шүүх сайн дурын байгууллагыг байгуулах эрхийг тэд эдлэх ёсгүй. Учир нь Н.Энхбаярыг Ерөнхий сайд байх дөрвөн жилийн хугацаанд түүний авгай О.Цолмон Чөлөөт хэвлэлийг дэмжих сан байгуулж Монголын сонины холбоог угжиж хөлд оруулж байсан билээ. Тэжээвэр хурга шиг тэд "Н.Энхбаярын авгай бол хамгийн царайлаг эмэгтэй" гэж зусардаж тэргүүн нүүрэндээ зурагтай нь хэвлэж асан сонины хуудас шарлаж амжаагүй байна. Гэтэл тэд одоо Хэвлэлийн консул байгуулах юм гэнэ. Тэгээд хэвлэл мэдээллийн эздийг шүүнэ гэнэ. Ж.Мягмарсүрэн, Б.Ганболд, З.Алтай, А.Авирмэд нарын чөлөөт хэвлэлийн эцгүүдийг хэдэн шар сонины эрхлэгч дуртай цагтаа дуудаж байцаахыг мөрөөдөж байна. Ёстой тэд дуудна ч байх, бид очно ч байх. Дэлхийн олон оронд хэвлэлийн консул гэж бий. Тэд хэзээ ч төрийн байгууллага хийгээд төрийн эрх мэдэлтнүүдийг хормойдож байгаагүй. Харин тэднээс сэтгүүлчдээ аврах гэж хэвлэн нийтлэх эрх чөлөөгөө хамгаалах гэж консул байгуулдаг болохоос сэтгүүлчдээ, чөлөөт хэвлэлээ боомилох гэж байгуулдаггүй. Хэвлэлийн консулыг нүдээр үзэж очиж туршлага судалж явсан хүний хувьд үүнийг бичигч ам бардам хэлж чадна. УИХ-ын гишүүн Э.Бат-Үүлийн хэлснээр "Энэ хүний очсон институц болгон хүчирхэг болоод байдаг нь сонин. Засгийн газрын тэргүүн байхад нь гүйцэтгэх засаглал хамгийн хүчирхэг байлаа. Дараа УИХ-ын дарга болоход нь УИХ хүчирхэг байлаа. Одоо Ерөнхийлөгч болсон хойно нь Ерөнхийлөгч шүүх эрх мэдлийн дээр гарав." гэсэн үгийг санах хэрэгтэй. 11 жил дуншиж байгаа Мэдээллийн эрх чөлөөний хууль гэнэт яагаад гацаанд орчихов. УИХ-ын хаврын чуулганаар хэлэлцэгдэх ёстой хуулийн төслийг жагсаалтаас хасаад байгаагийн учир юу вэ. Хуулийн санаачлагч болох Ц.Мөнх-Оргил, Сү.Батболд, С.Оюун, Э.Бат-Үүл нараас учрыг асуухад гавьтай юм хэлж чадахгүй байна. Тэд уг нь зүтгүүлсээр байгаа. Гэвч эсрэг нь бүхэл бүтэн машин ажиллаад байгаа юм биш үү. Энэ хуулийг гацааж, эхлээд хэвлэлийн консул байгуулах санаа Ерөнхийлөгчийн өргөө хавиас гарсан гэх юм. "Консулыг байгуулах юм бол сэтгүүлчдийг хорьж цагдах заалтыг Эрүүгийн хуулиас хасна" гэнэ. Яасан амттай үг вэ. Сэтгүүлчид гэнэн юм болохоороо "тэгье тэгье" гээд консулыг байгуулж өөрсдийгөө Ерөнхийлөгчид барьж өгөх юм гэнэ. Ганцхан жилийн дараа болох 2009 оны Ерөнхийлөгчийн сонгуулийн замыг ингэж одооноос цэвэрлэх залийг ийн сэджээ. Өөрсдийгөө Ерөнхийлөгчид барьж өгч байснаас Эрүүгийн хуулиар шийтгүүлж байвал барав. Хэвлэн нийтлэх эрх чөлөө гэдэг бол дан ганц сэтгүүлчдийн эрх ашгийг хамгаалдаг юм биш. Энэ бол нийгмийн оюун санааны эрх чөлөө билээ. Тиймээс бид энэ эрх чөлөөндөө хайртай. Эцэст нь хэлэхэд хэвлэн нийтлэх эрх чөлөөн дээр минь Ерөнхийлөгч та бүү гишгэ. Жамаараа хөгжиж байгаа Монголын сэтгүүл зүйг урт шар дээлийн хормой шүргэх ёсгүй юм. Та бүхэнд Дэлхийн хэвлэлийн эрх чөлөөний баярын мэнд хүргэе. 
Л.Мөнхбаясгалан
