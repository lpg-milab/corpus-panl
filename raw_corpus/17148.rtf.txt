№245(17148)   
1988 оны аравдугаар сарын 12, 
ШИНЭЧЛЭЛИЙГ АРБИТРТ

Эдийн засгийн шинэчлэлийн өнөөгийн шатанд үйлдвэр, аж ахуйн газар бүр өөрийгөө удирдаж, өөрийгөө санхүүжүүлж, өөрийн орлогоороо зарлагаа нөхөж, өөрсдөө төлөвлөгөөгөө боловсруулан баталдаг болж байна. Ийм нөхцөлд удирдлагын гар харж суух идэвхгүй байдал юм уу, захиргаадах арга тун явуургүй болж, хууль ёсны баталгаатай тохиролцооны гол хэлбэр болох аж ахуйн гэрээний үүрэг өсөж, хөндлөнгөөс хамгаалан зохицуулах арга бүхий арбитрын байгууллагын үүрэг нэмэгдлээ. 

МАХН-ын Төв Хороо, Сайд нарын Зөвлөл улсын төлөвлөгөөг тоо, чанарын үзүүлэлтээр хугацаанд нь биелүүлэх, улс ардын аж ахуйн удирдлага, төлөвлөлт, аж ахуйн механизмыг төгөлдөржүүлэхэд аж ахуйн гэрээний үүрэг, нөлөөг сайжруулж, аж ахуйн эрх зүйн харилцааг боловсронгуй болгон бэхжүүлэх ихээхэн шаардлагатайг харгалзан улсын арбитрыг бие даалган байгуулснаас хойш жил гаруйн хугацаа өнгөрлөө. Улсын арбитрын байгууллагаас бүртгэн хяналт тавьж байгаа аж ахуйн гэрээ болон зохицуулан шийдвэрлэсэн асуудлын тоо, хэмжээ өсөж, зохиосон ажлын арга барилд зарим шинэлэг хэлбэр бий болжээ. Олонхи аймаг, хотын арбитр төлөвлөгөө, эдийн засгийн Болон хууль, хяналтын байгууллагатай хамтран аж ахуйн гэрээний үүргийн биелэлтийг төлөвлөгөөтэйгөөр шалгаж, илэрсэн зөрчил дутагдлыг арилгахад дан ганц торгууль зэмлэлээр шахах биш, олон түмний санал бодолд тулгуурлан, ил тод байдлаар хандаж, урьдчилан сэргийлэх арга хэлбэрийг өргөтгөж, зохиох ажлын талаар нам, захиргааны байгууллага, хамт олон, хөдөлмөрчдөд тайлан тавьж, олон түмний санал, шүүмжлэлийн мөрөөр тодорхой ажил хийх болсон зэрэг шинэлэг арга хэлбэр ч байна. 

Увс, Хэнтий аймгийн арбитр аж ахуйн гэрээний үүргийн биелэлтийг сар тутам дүгнэж, тасалдлын шалтгааныг тухай бүр шалган тогтоож, буруутай байгууллага, албан тушаалтанд хариуцлага хүлээлгэж, орон нутгийн сонин хэвлэл, хурал, зөвлөлгөөнөөр мэдээлэх ажлыг тогтмолжуулжээ. Өвөрхангай аймгийн арбитр зарим төрөлжсөн бараа, бүтээгдэхүүнийг үйлдвэрлэгчээс худалдааны байгууллагаар дамжуулахгүйгээр хэрэглэгчид шууд нийлүүлж байхаар аж ахуйн гэрээнд өөрчлөлт оруулж зохицуулж илүү шат дамжлагыг цөөрүүлж үргүй зардал чирэгдлийг багасгахад нөлөө үзүүлжээ. 

Хэдийгээр зарим ололт байвч аж ахуйн гэрээний сахилга газар бүр жигд сайжирч чадаагүй нь арбитрын байгууллагын анхаарлыг юуны өмнө татах ёстой. Аж ахуйн гэрээ байгуулахдаа улсын даалгавар, хэрэглэгчийн захиалгаас бодит шалтгаангүйгээр татгалзан, худалдан авагчийн эрэлт шаардлагад үл тохирох бараа, бүтээгдэхүүн нийлүүлэх, ажил, үйлчилгээний үүргээ биелүүлээгүй атлаа хохирлыг нөхөн төлөхөөс зайлсхийх мэтийн гэрээний сахилгын зөрчил Үргэлжлэн гарсаар байна. Арбитрын байгууллага ийм үзэгдлийг ажилтайгаа холбон авч үзэж байвал зохино. 

Сүхбаатар аймгийн барилгын материалын үйлдвэр улсын даалгаварт бүтээгдэхүүн үйлдвэрлэх хуваарийг дур мэдэн хасаж өөрчилснөөр барахгүй өнгөрсөн онд аж ахуйн гэрээний үүргээ биелүүлээгүйгээс 110 мянга шахам төгрөгийн торгууль төлж байснаасаа сургамж аваагүйгээс 1988 оны эхний хагасад 80 гаруй мянган төгрөгийн торгууль төлжээ. Үүний хариуцлагыг үйлдвэр болон түүний удирдлага хүлээх ёстой учир аймгийн арбитр материалын хариуцлага ногдуулсан боловч тэд дутагдлыг таслан зогсоох тууштай арга хэмжээ бас л аваагүй байна. Арбитрын хяналтын эцсийн үр нөлөө иймэрхүү байгаа нь үнэндээ гэрээний сахилга зөрчигчдөд торгууль хохирол ногдуулснаар санаа амарч болохгүйг харуулж байна. 

Улаанбаатарын шувууны фабрик 1988 оны эхний найман сард өндөг, мах нийлүүлэх аж ахуйн гэрээний үүргийг давуулан биелүүлжээ. Гэвч 1987 оны мөн үеийнхтэй харьцуулахад өндөг, мах нийлүүлэх тоо, хэмжээг ихээхэн хэмжээгээр бууруулсан гэрээ байгуулсантай нь хотын арбитр дуугүй эвлэрчээ. Төв, Сэлэнгэ зэрэг олон аймгийн үйлдвэр, аж ахуйн газар иймэрхүү байдлаар үйлдвэрлэх, нийлүүлэх бүтээгдэхүүнийг урьд хүрсэн түвшингээс бууруулан гэрээ байгуулсан нь арбитрын хяналт сул, үр нөлөө нь бас л хангалтгүй байгаатай холбоотой. 

Арбитрын байгууллага аж ахуйн гэрээ байгуулах, өөрчлөх, цуцлахтай холбогдсон санал гомдлыг зохицуулах, маргааныг зөв шийдвэрлэх, хууль тогтоомжийн заалтыг зохистой хэрэглэх талаар удирдамж, тайлбар гаргахдаа хууль ёсны зарчимд хатуу захирагдахын хамт түүнийг заавал биелүүлэх үүргээс ухрах эрхгүй. Гэвч шинэчлэлийн бодлого, социалист эл: ахуйн байгууллагын хооронд бий болсон шинэ харилцааг захиргааны арга буюу олон арван жилийн өмнөх эрх зүйн хуучин баримт бичгийн үг үсэгт яв цав захируулах нь бас ч хэлбэрдэх хандлага учраас арбитрчид дүгнэлт хийж бүтээлчээр хандах нь чухал болж байна. Аж ахуйн гэрээний харилцааг зохицуулах тогтоол, дүрэм, журмыг шинэчлэн өөрчлөхөд улсын арбитрын газар илүү санаачилга гаргаж шуурхай хандах, ер нь урагш давших шинэчлэлд саадтай аливаа гох, хөдөлгөөн, дэгээг арилгах талаар идэвхтэй ажиллах хэрэгтэй байна. 

Алс ахуйн гэрээг төлөвлөгөөт оны урьд жилд багтаан байгуулж зарцуулах, түүнийг биелүүлэх, дүгнэх хугацаа, журмыг гуйвалтгүй мөрдөж, аж ахуйн харилцааг шууд, тогтвортой, ил тод болгон хэвшүүлэх талаар тавих шаардлагыг өндөржүүлэхийн хамт хэрэглэгчийн захиалга, яам, тусгай газраас өгөх фонд, лимитийн хуваарь, улсын даалгаврын эрх зүй, эдийн засгийн үндэслэлийг сайжруулахтай холбогдсон санал, хүсэлтэд туйлын анхааралтай хандаж, шуурхай зохицуулан туслалцаа үзүүлэхэд арбитрын байгууллага гол анхаарлаа тавих хэрэгтэй. 

Арбитрын байгууллага үйлдвэр, аж ахуйн газрын хууль ёсны эрх ашгийг тууштай хамгаалахын зэрэгцээ салбарын болон байгууллагын, эсвэл албан тушаалын явцуу сонирхлын үүднээс хандах, эрх мэдлээ хэтрүүлэх, хүлээсэн үүргээ үл биелүүлэх, бусдад олгосон эрх хэмжээг хязгаарлах зэргээр хууль, ёс зөрчсөн буюу улсын эрх ашигт харшилсан аливаа зөрчил дутагдлыг илрүүлэн арилгахад бүхий л үйл ажиллагаагаа чиглүүлэн, хөдөлмөрчин ард түмэн, нийгэмд тус хүргэн өөрчлөлт, шинэчлэлд түлхэц өгөх тэмцлийн тэргүүн эгнээнд байвал зохино. 

