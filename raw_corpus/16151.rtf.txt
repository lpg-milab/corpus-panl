№188(16151)
1985 ОНЫ НАЙМДУГААР САРЫН 6.
Атомын бөмбөг ахин бүү дэлбэрэг!

Америкийн дайчид хүн төрөлхтөний өмнө хэзээ ч уучилшгүй, гутамшиг ялт хэрэг үйлдэж, японы Хросима, Нагасаки хотыг атомын бөмбөгөөр бөмбөгдсөнөөс хойш дөчин жил өнгөрч байна. Тэр эмгэнэлт өдрөөс хойш дэлхийн шударга олон нийт атомын бөмбөг ахиад бүү дэлбэрэг гэсэн хүчирхэг уриан дор нэгэн санаагаар хөнөөлт зэвсгийн эсрэг эрс шургуу тууштай тэмцэж ирсэн, тэмцсээр ч байна. 

Шударга хүн бүр, улс түмэн бүхэн цөмийн дайны аюул заналыг сэрэмжлэн зайлуулах эрхэм үйлсэд хувь нэмрээ оруулах ёстой. Ингэхийн тулд нөхөр М. С. Горбачевын онцлон тэмдэглэснээр << Цөмийн зэвсгийг газар дэлхийд ч, сансарт ч хэзээ ч хэрэглэхгүй байх, түүнийг ерөөс бүр мөсөн, эгнэгт устгахын тулд юу хийсэн бэ гэж хүн бүр өөрөөсөө асуух ёстой. Бидний нийтийн гэр гариг дэлхийдээ хүн бүр юу хийж чадах вэ >> гэж асууж, түүнийгээ бүтээх ёстой билээ. 

Атом, Цөмийн сүйрлийн аюул, заналыг арилгахын төлөө тэмцэгчдийн тэргүүн эгнээг Зөвлөлт Холбоот Улс, социалист хамтын нөхөрлөлийн ах дүү бусад орон манлайлж байна. ЗСБНХУ цөмийн зэвсгийг устгахад бэлэн байгаагаа нэг бус удаа мэдэгдэж, цөмийн зэвсэг түрүүлж хэрэглэхгүй байх үүргийг дангаараа авсан бөгөөд үй олноор устгах хөнөөлт зэвсгийн аливаа туршилтыг хориглохын төлөө тууштай тэмцэж байна. 

ЗСБНХУ цөмийн аливаа дэлбэлэлт хийхээ азнаж эхлэх хугацааг энэ оны наймдугаар сарын зургаан буюу Хиросима хотыг АНУ атомын бөмбөгөөр бөмбөгдсөн эмгэнэлт явдлын 40 жилийн ойн өдрөөр зохиох санаачилга гаргалаа. Халуун цөмийн дайны аюулыг сэрэмжлэн зайлуулахад бүрэн чиглэсэн ЗСБНХУ-ын энх тайванч энэ санаачилгыг дэлхийн олон нийт, түүний дотор монголын ард түмэн гүн талархалтайгаар угтлаа. Ахар богино хугацаанд мянга мянган хүнийг хүрээлэн байгаа орчинтой нь хамт халуун нурам болгож хярвасласан дөчин жилийн тэртээх эмгэнэлт, гутамшигт явдад дахин давтагдах ёсгүй. Эрүүл ухаантай, уужим саруул бодолтой хүн бүхэн амар тайван аж төрөхийг хүсч, хөнөөлт зэвсэг, цөмийн дайны эсрэг тэмцэж байна. ЗСБНХУ-ын дээд Зөвлөлийн хэсэг депутат, төр, олон нийт, соёл, Шинжлэх ухааны зүтгэлтнүүдийн төлөөлөгчдийн үнэлэлт дүгнэж, уриалан дуудсанаар нийгэм улс төрийн ялгаа, онцлогийг харгалзахгүйгээр бүх ард түмэн, улс орон гагцхүү цөмийн зэвсгийг түрүүлж хэрэглэхээс татгалзан, цөмийн хүч нөөцийг нэмэгдүүлэхгүй байж, цөмийн зэвсгийн бүх туршилтыг хатуу цээрлэн, сансрыг милитаричлахгүй байлгаж, цөмийн зэвсгийг хураахад хүч чармайлтаа нэгтгэн тэмцэж байж хүн төрөлхтөн амар тайван аж төрөх эрхээ найдвартай хамгаалах баталгаа олж авч чадна. Чухам энэ зорилгоор ЗСБНХУ АНУ-д хандаж цөмийн зэвсэг хуримтлуулахаар өрсөлдөх аюултай явдлыг зогсооход тус дөхөм үзүүлэхийг эрмэлзэн цөмийн аливаа дэлбэлэлт хийхийг дангаараа азнах шийдвэр гаргасан юм. Энэ сайн санаачилгыг АНУ хэрхэн хариулахыг дэлхийн олон нийт анхааралтай ажиглаж байна. 

Америкийн дайнчид хүн төрөлхтөний эсрэг анх удаа гутамшигт ялт хэрэг үйлдсэнээс хойшхи дөчин жилийн хугацаанд АНУ гуч гаруй орны эсрэг цөмийн зэвсэг хэрэглэхээр сүрдүүлэн заналхийлжээ. Пентагон дөчөөд оны сүүлч, тавиад оны эхээр Солонгос, Хятадыг атомын зэвсгээр заналхийлж, жараад онд Вьетнамд цөмийн цохилт өгөхөөр тооцоолж байлаа. Тэгвэл одоо Зөвлөлт Холбоот Улс, социалист бусад орон америкийн цөмийн байнгын заналхийллийн бай болж хувираад байна. АНУ Өрнөд Европт дунд тусгалын цөмийн зэвсгээ үргэлжлүүлэн байрлуулахын зэрэгцээ Ази, Номхон далайн орнуудын цөмийн ашиг сонирхлынхоо бүс болгон сонгож авахыг оролдож байна. Дэлхийн бөмбөрцгийн энэ бүс нутагт асар их хөнөөлт зэвсэг хуримтлагдаж, зөвхөн америкийн долдугаар Флотын хөлөг онгоцууд дээр дөчин жилийн өмнөх Хиросима шиг 5000 хотыг устгах чадалтай 1500 гаруй цөмийн нэгжийг байрлуулаад байна. Ийм нөхцөлд Ази, Номхон далайн орнуудын ард түмэн амар тайван аж төрөхийн аргагүй билээ. 

Нийт Азийн харилцан ойлголцох, найрсгаар хамтран аж төрөх үйл явцыг нааштай шийдвэрлэхэд Зөвлөлт Холбоот Улсын саяхан дэвшүүлсэн Ази тивийн улс орнуудын хооронд хоёр буюу олон талын үндсэн дээр зөвлөлдөх, улмаар нийт Азийн чуулга уулзалтыг хэтдээ зохиох санал нь тус тивийн аюулгүй байдлыг бэхжүүлэх, түүний тодорхой бүс нутгууд дайн, мөргөлдөөн, түгшүүрийн голомтууд нь чухал ач холбогдолтой юм. 

Нөхөр Ж. Батмөнх: << Дэлхийд хамгийн уудам, олон хүн амтай Ази тивийн аюулгүй байдлыг энэ бүс нутгийн бүх улсын хүч чармайлтыг нэрлэх, ба энх тайван, тогтвортой байдлыг хангахад чиглэсэн арга замыг хамтран эрж хайх үндсэн дээр л бэхжүүлж болох юм >> гэж мэдэгдсэн билээ. Тийм ч учраас БНМАУ Ази тив, Номхон далайн сав газарт их тайван, эв найрамдалт харилцаа тогтоож, улс орнуудын хооронд эрх тэгш хамтын ажиллагаа хөгжүүлэхийн төлөө тэмцдэг юм. Энэ үйл хэрэгт манай улсын дэвшүүлсэн Ази, Номхон далайн орнуудын хооронд харилцан үл довтлох, хүч үл хэрэглэх тухай Конвенц байгуулах санал, << Улс түмний энх тайван орших эрхийн тухай Тунхаглал >> дорвитой хувь нэмэр оруулж, дэлхий дахинд өргөн дэмжлэг хүлээж байгаа билээ. 

Хүн төрөлхтөний соёл иргэншлийг бүрмөсөн устгах аюултай асар их хөнөөлтэй цөмийн зэвсэг хэрэглэхийн эгнэгт хориглох нь манай эриний нэн хойшлуулшгүй зорилт мөн. Хиросимын эмгэнэлт явдал давтагдах ёсгүй! Шударга хүн төрөлхтөнд итгэл найдвар, гэрэлт ирээдүй бий. 

