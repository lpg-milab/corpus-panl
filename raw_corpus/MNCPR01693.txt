Хотын гортигт багтах "Оргил"

Нийслэлчүүдэд хамгийн ойр "Оргил" хэмээх рашаан сувиллын ганц газар бий. Голдуу ахмад, дунд насныхан очих дуртай энэ газарт хөл тасардаггүй. Зарим рашаан сувилал, амралтын газар улирлын шинжтэй ажиллаж өвлийн цагт үйлчлүүлэгч багатай, харин зуны цагт хөлд дарагдаж байхад "Оргил" харин жилийн дөрвөн улиралд үйлчлүүлэгч ихтэй. 
Энэ сувиллын газрыг саяхан зорьж очлоо. Туул голын эрэг дагуу байрлах "Оргил" орчмын агаар хотын төвөөс хамаагүй цэнгэг. Тэнд ахмадуудаас гадна эрүүл мэнддээ анхаарал тавьдаг хүүхэд залуучууд ч олноор ирэх болжээ. Сувиллын энэ газарт "данслагдсан" Оргил рашаан хүний хоол боловсруулах эрхтнийг анагаах увидастайгаараа олонд гайхагддаг. Тиймээс ч Оргилд ирсэн үйлчлүүлэгчдийн дийлэнх нь рашааны эмчилгээг хийлгэдэг юм билээ. Гэхдээ зөвхөн рашааны эд шидийг хүртэх гэсэн нь энд ирдэг гэвэл үгүй юм. Энэ амралтын газарт амарч алжаалаа тайлах гэсэн, хүнд хагалгааны дараах хүндрэл эмгэгийг түргэн эдгээх гэсэн, эрүүл мэндийнхээ төлөө урьдчилан сэргийлэх эмчилгээ авах гэсэн олон хүн "Оргил"-д ирдэг. Рашаан сувиллын газрын хамт олон нь ч найрсаг. Захын үйлчлүүлэгч энэ байгууллагын хамт олныг магтаж, эмчилгээ сувилгаа, хоол унд нь үнэхээр сайн хэмээн ярих дуртай. Улаанбаатарчуудад ойр хийгээд улсад ганц Оргил рашааныг хувийн мэдэлд оччих вий, ашиг орлого олох зорилготой бизнесийнхэн, цөөн тооны давхаргынхны зугаа цэнгэлийн газар болчих вий хэмээн сувиллын газрыг харамлах хүн олон байдаг нь нууц биш. Тиймээс ч зарим хэвлэл мэдээлэлд Оргил рашаан сувиллын газар хувьд шилжлээ гэх зэрэг мэдээлэл цацагдаж байсан удаатай. Үнэхээр "Оргил" улсын дансанд байна уу, хувийн статустай болоо юу. Энэ талаар тус рашаан сувиллын газрын захирал Т.Сүхбаатартай уулзаж тодруулсан юм. Тэрбээр "Манайх Төрийн өмчийн хорооны харьяа "Оргил рашаан сувилал" төрийн өмчит хувьцаат компани гэсэн статустай яваа. Тэгэхлээр манай сувиллын газар хувьд очоогүй, улсын өмч хэвээр байгаа. Манай байгууллага хүнээ дээдэлсэн бодлого баримтлан ажиллаж ирсэн. Цагдаа ч тийм л байх болно. Жилд сувилалд маань найман мянга гаруй хүн ирдэг. Иргэд өвчний хурц үед эмнэлэгт хандаж түүнийгээ эмчлүүлснийхээ дараа рашаан, сувиллын газарт ханддаг байх нь зүгээр байгаа юм. Рашааны эмчилгээ нь хууч өвчнийг хөдөлгөхгүй байх, улмаар дөнгөж үүссэн өвчнийг анагаадгаараа онцлогтой л доо.Түүнээс гадна "Оргил"-д маань дулааны асуудал жаахан хүндхэн байсан. Харин одоо бол энэ асуудал бүрэн шийдвэрлэгдсэн" хэмээсэн. "Оргил"-ын ажилЧид буцалтгҮй тусламж авдаг Аль ч байгууллагад тэр дундаа үйлчилгээний байгууллагад боловсон хүчний нөөц, аж ахуйн хангамжийн асуудал чухал байдаг. "Оргил" рашаан сувиллын үйлчлүүлэгчидтэй уулзахад тус байгууллагын ажилчдын чадварыг магтаж, сувилагчдаа байрлуулж буй өрөө тасалгааны тав тухтайг ярих дуртай юм билээ. Ийн сувилалд ирсэн болгоны сэтгэлд нийцсэн үйлчилгээ үзүүлж чадах эсэх нь яах аргагүй захиргаа, хүний нөөцийн албаныхантай холбоотой. Тиймээс "Оргил"-ын захиргаа хүний нөөцийн албаны дарга Д.Баасанжавтай уулзсан. Тэрбээр "Аж ахуй хүний нөөцийн хангалт явуулах, төлөвлөх, хүн хүчний чадавхийг дээшлүүлэх, тогтвор суурьшилтай ажиллах боломж нөхцөлөөр хангах, санхүү төлөвлөлт чиг хандлагыг тодорхойлох ажлыг удирдан зохион байгуулж ажиллалаа. Тус сувилалд эрүүлийг хамгаалахын гавьяат ажилтан хоёр, доктор профессор нэг, клиникийн профессор хоёр, тэргүүлэх болон ахлах зэрэгтэй эмч 10 гаруй, байгууллагын тэргүүний 40 гаруй ажилтан ажиллаж байна. Өнөө жил хоёр эмч тэргүүлэх, нэг эмч ахлах зэрэг хамгаалсан. Бидний дунд олон жил ажилласан мэргэжилдээ чадварлаг хүмүүс олон бий. Жишээ нь нягтлан бодогч Д.Уранчимэг улсад 29 жил ажиллаж байна. Ажиллагсдын нийгмийн асуудалд анхаарч гачигдал зовлон тохиолдсон үед нь дотоод журмын дагуу нийт 2,7 сая төгрөгийн буцалтгүй тусламж үзүүлж, хөнгөлөлттэй үнээр 50 тонн нүүрс олгож, ахмадууддаа 720-иод мянган төгрөгийн хүндэтгэл үзүүлсэн. Түүнчлэн ажилчдынхаа хүүхдүүдэд 3,6 сая төгрөгийн тусламж үзүүллээ хэмээн ярьсан юм. Дээрх алба клиникийн тасгууддаа их засвар хийж сувилуулагчаа ая тухтай нөхцөлд хүлээн авах боломжийг бүрдүүлсэн байна лээ. Хяналтын камерыг ч мөн тавьсан гэсэн. Мөн хүний нөөцийн оновчтой төлөвлөлт хийх мэдээллийн санг төрийн албаны зөвлөлд байгуулж. "Оргил" сувиллынхан зөвхөн байгууллагынхаа дотоод асуудалдаа анхаарал хандуулалгүй үйлчлүүлэгчдийнхээ цаашлаад нийгмийн асуудалд ч боломж бололцоогоо ашиглаж хувь нэмрээ оруулж байдаг юм байна. Тухайлбал, сувилуулагчдынхаа хоол хүнсний асуудалд анхаарч шилэн хүлэмж байгуулан нөөцийн хүнсний ногоо тариалж ургац авчээ. Мөн "Бээжин-2008" зуны олимпийн их наадамд оролцох Монголынхоо баг, тамирчдад хөрөнгө, санхүү, эд материалын талаар тодорхой хэмжээний дэмжлэг үзүүлж байгаа гэсэн. Сурвалжлах хэсгийг очиход "Оргил"-ынхон хөдөлмөр хамгаалал, аюулгүй ажиллах арга техникийг сайжруулах, гарч болзошгүй осол, аваар, галын аюулаас урьдчилан сэргийлэх ажлыг зохион байгуулж байсан. Рашааныг тогтмол хэрэглэж болохгҮй "Оргил"-д очигсдын дийлэнх нь эмчилгээ, сувилгааны үйлчилгээ аваад буцдаг. Тиймээс "Оргил"-д ирэхийг хүсэгсэд энэ байгууллагын эмчилгээг сонирхож буй нь мэдээж. Иргэд өвчнийхөө хурц үед энэ байгууллагыг зорих нь зүйтэй юу. Эсвэл хүнд өвчнөөс сэргийлж энэ байгууллагад ирэх хэрэгтэй юу. Энэ асуултанд хариу авахаар эмчилгээ эрхэлсэн менежер, тасгийн эрхлэгч Г.Андил эмчтэй цөөн хором ярилцсан. Тэрбээр "Манай сувилал нийслэлд байдгаараа бусдаас их онцлогтой юм шүү дээ. Сувилал маань гол нь зүрх судасны өвчин, хоол боловсруулах эрхтэн, үе мөчний өвчинг хавсарч эмчилдэг. Сувилалд ирэгсэд нь эмчийн тусгай заалтаар ирдэг. Сувилал маань 300 ортой. Тиймээс сардаа 700, жилдээ найман мянга гаруй иргэнийг хүлээн авдаг юм. Сувилгааг рашаан, шавраар голлон хийгддэг. 20-иод төрлийн кабинетуудтай. Түүнээс гадна нөхөн сэргээх шавар ба усан эмчилгээ иллэг, зүү, төөнүүр, эмийн эмчилгээнүүд хийгдэж байна. Сүүлийн үед иргэд маань эрүүл мэнддээ их анхаардаг болжээ. Тиймээс ч манай сувилгааг зорьж ирэгсдийн зарим нь эрүүл мэнддээ урьдчилан анхаарал тавьж элдэв өвчнөөс урьдчилан сэргийлэх эмчилгээ, сувилгаа авах гэсэн хүн чамгүй ирэх болж. Рашааны эмчилгээг өвчний хурц үед биш харин дөнгөж үүссэн, эсвэл тухайн өвчнөөс урьдчилан сэргийлэх үүднээс авбал үр дүн нь илүү байдаг. Ер нь рашааны эмчилгээг 6-10 хоногоор авах нь хамгийн зөв эмчилгээ болдог. Рашаанд хүнд элементүүд багтдаг учраас байнга хэрэглэх нь бас зохимжтой биш юм. Тиймээс эмчийн заавраар тодорхой хугацаанд хэрэглэж байвал зүгээр. Манай сувиллын нөхөн сэргээх эмчилгээний үр дүн бас их сайн. Тиймээс хагалгааны дараа тухайлбал цөсний хагалгааны дараа ирж эмчлүүлсэн иргэд амархан тэнхэрч хоол унддаа сайн болоод гардаг даа" гэлээ. Хотын маань гортиг дотор үйлчлүүлэгчдэдээ ойрхон энэ рашаан сувилал үүдээ нээгээд олон жилийг орхисон. Тохилог, тав тухтай, хамт олны уур амьсгал нь үнэхээр хүний төлөө гэсэн сайхан сэтгэлээр ажиллаж байгаагийн илрэл гэлтэй. "Оргил" төрийн өмчит хувьцаат компанийг зоригсдын цуваа цаашдаа ч тасрахгүй биз. Хамгийн гол нь хувьчлал нэрээр мөнгөтэй, хөрөнгөтэй хэн нэгний халаас руу орчихолгүй улсын дансандаа үлдэж зөвхөн Улаанбаатарчуудыг биш улс орныхоо өнцөг бүрээс үйлчлүүлэгчээ хүлээж авч буйгаараа энэ рашаан сувиллын гол утга учир нь оршиж байна. 
Б.Алтай 