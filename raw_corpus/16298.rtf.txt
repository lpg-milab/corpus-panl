№21 (16298)          
1986 оны нэгдүгээр  сарын 24.
Зөвлөх малчин

Манай орны нөхцөлд хамгийн эртний, хамгийн баялаг уламжлалтай, маш их өв туршлага хуримтлуулсан, нарийвчлан хэлбэл бэлчээрийн мал аж ахуй эрхлэх арга ажиллагааны бичигдээгүй аман сурах бичиг ззэмшсэн хүмүүсийн хувьд манай хашир туршлагатай ахмад малчид, мэргэжлийн өндөр зэрэгт хүрсэн хүмүүс билээ. 

Хөдөлмөрийн баатар, гавьяат нэгдэлчин, улс, аймаг, сумын аварга, энх сүрэгтэй, мэнд төлчин малчдын томоохон арми тэдний ажил үйлсийг залгамжлах залуу малчид, илгээлтийн эздийн бүхэл бүтэн шинэ үе манайд ажиллаж байна. Олон жилийн мал маллагаандаа хуримтлуулсан туршлага амжилтаараа хамт олноо үлгэрлэн дагуулагч халамжлан хүмүүжуүлэгч зөвлөх малчид нь үнэндээ юутай ч зүйрлэшгүй том баялаг, бэлэн нөөц бололцоо, шилдэг арга барилын эзэд билээ. 

Мал аж ахуйн үйлдвэрлэлийн болон малчдын үйл ажиллагаанд шилдэг арга барил, шинжлэх ухаан техникийн ололт, дэвшилт технологи, тэргүүн туршлага нэвтрүүлэх талаар зохиож байгаа ажлын нэг үр дүнтэй хэлбэр нь зөвлөх малчин, зөвлөх дарга, зөвлөх, мэргэжилтэн голчилж ажиллуулдаг арга юм. БНМАУ-ын төрийн шагналт, хөдөлмерийн баатар С. Цогтгэрэлийг Ховдод, хөдөлмөрийн баатар Л. Санжжавыг Увсад, хөдөлмөрийн баатар хоньчин Ш. Нанзадыг Хөвсгөл аймагт зөвлөх малчнаар ажиллуулж, тэдний арга туршлагыг эзэмшсэн олон малчин өнөөдөр мал аж ахуйн шилдэг хүмүүсийн эгнээнд хүрээд байна. 

Хөдөлмөрийн баатар Ш. Нанзад 230 гаруй суурийн 700 гаруй хоньчинд өөрийн мэргэжлээр зөвлөлгөө өгч, ажилласны дүнд тус сумын 200 гаруй хоньчин улс, аймаг, сумын аварга болжээ. Алдарт малчин С. Цогтгэрэлээс туршлага зөвлөлгөө авч ажилладаг олон мянган малчдын дотроос зөвхөн Ховд аймагт гэхэд л дөрвөн хоньчин шавь нь хөдөлмөрийн баатар болсон байна. Зөвлөх малчин ийнхүү томилж ажиллуулах, мэдлэг чадварыг нь бүрэн дүүрэн ашиглах, тэдний туршлагыг өвлөн эзэмших нь залуу малчдад онцгой их ач холбогдолтой юм. Юуны өмнө зөвлөж малчдыг хаана ямар сум, бригадад хэдий хугацаагаар ажиллуулахыг аймаг, сумын удирдлага, мэргэжилтнүүд урьдчилан судалж зохицуулж байх, тэднийг унаа уналга, орон байр, томилолтын зардлаар хангаж, халамжлан сургаж байгааг хүмүүстэйгээ аль болох ойр, байнга ажиллах, тэднийхээ ажлын арга барилыг шинжиж, сайн болоод саар талыг нь танин мэдэж, үр ашигтай зөвлөлгөө өгүүлэх нөхцөл бүрдүүлэх хэрэгтэй юм. Тэгэхдээ удаан жил мал малласан ахмад малчин болгон орчин үеийн мал аж ахуйн үйлдвэрлэл, малчдын үйл ажиллагаанд бүрэн мэдлэгтэй зөвлөлгөө өгөхөд учир дутагдалтай байж болох тул зөвлөх малчны ажилдаа баримтлах гол чиглэл нь орчин үеийн мал аж ахуйд мөрдөх дэвшилт технологийг харьяалсан суурь бүрт, суурийн малчин бүрт эзэмшүүлж, ажилд нь чанд мөрдүүлж, хяналт тавихын хамт ахмад малчид манай уламжлалт мал аж ахуйн арга барил, үе улиран хэрэглэгдэж ирсэн дэвшилт өв, мал зүслэх, арчлах, адгуулах, тэжээх тэнхрүүлэх, ашиг шимийг нь авах, хэрэглэх талаар залуу малчдад арвин баялаг туршлагаа эзэмшүүлэхэд их өгөөжтэй ажиллах ёстой. 

Манай нэлээд аймаг, суманд зөвлөх малчин гэж нэлээд хэдэн хүний нэр дурдаад, тэднийг хааяа нэг бригадын өдөрлөг, хурал, семинарт оролцуулж, үг хэлүүлэх төдий ажил хийснээ зөвлөх малчин ажиллуулж байгаа мэт үзэж хэлбэрддэг байна. Мал аж ахуйн үйлдвэрлэлийн олон үе шатны төрөл бүрийн ажилд мөрдөх дэвшилт технологийг товч ойлгомжтой, төрөлжсөн байдлаар боловсруулж, малчдын гар дээр суурь бүрт хүргэж, зохион байгуулалттайгаар зааж сургаж эзэмшүүлэх ажил ч зөвлөх малчинд хамаатай зүйл юм. Өөрөөр хэлбэл зөвлөх малчнаар насны хувьд харьцангуй залуу хүнийг ажиллуулж, тэдэнд тавих шаардлагыг өндөржүүлж, ахмад залуу үеийг зөв хослуулахад ч анхаарах хэрэгтэй. 

Малыг төрөл, нас, хүйс, тарга хүч, үүлдэр, ашиг шимийн байдлаар ялган суурилж, цаг улиралд зохицуулан бэлчээр тэжээлийн хосолмол арга маягаар маллах, оторлох, тусгайлсан цэгт эмчлэн тэжээж, арчлан сувилах, богийг баазад, бодыг хашаа байранд төллүүлэх, төл, өсвөр малыг эрчимтэй бойжуулах, үйлдвэрийн болон бусад олон төрлийн тэжээлээр мал тэжээх, таримал болон байгалийн бэлчээрийг хослуулж ашиглах, өрөмдмөл худаг, усан сан, зөөвөр, тээврийн ус, хужир, битүү дулаан байр, саравчтай нүхэн хашаа эзэмшихэд хүртэл өөр өөрийн онцлогтой арга технологи зайлшгүй мөрдөх шаардлагатай, 

Материаллаг бааз, үйлдвэрлэл, хөдөлмөр зохион байгуулалтын эдгээр шинэчлэлтийг тусгасан мал аж ахуйн дэвшилт технологийг зөвлөх малчин, мал аж ахуйн мэргэжилтэн, үйлдвэрлэлийг гардан удирдаж байгаа хүн бүр өөрсдөөсөө эхлээд нийт малчинд маш сайн мэдүүлэх шаардлагатай юм. Ерөнхий боловсролын сургууль төгссөн охид хөвгүүд жил жил мал аж ахуй дээр гарч, аймаг, сумдын хооронд олон тооны малчид илгээлтээр, хөдөлмөрийн гэрээгээр шилжин ажиллаж байна. Тэднийг тухайн орон нутгийн бололцоо байдалд үр бүтээлтэй ажиллуулж, шилдэг сайн малчин болгохын тулд юуны өмнө өөрсдийн нь хүчин зүйлийг тал бүрээр дайчилж, аж төрж амьдрах, ажил хөдөлмөр эрхлэхэд нь халамж тавьж зааж зөвлөдөг мэдлэгтэй, туршлагатай зөвлөх малчин халамжлан хүмүүжүүлэгч томилон ажиллуулах асуудал нам, олон нийтийн байгууллагын онцгой анхааралд байвал зохино. 

Зөвлөх малчдын тоог олшруулж, мэдлэг чадвар, хүнтэй ажиллах арга барилыг дээшлүүлэх, нийт малчинд мал аж ахуйн дэвшилт технологийг зохион байгуулалттай судлуулан шалгалт авч, мэргэжлийн зэрэг олгож байх нь зүйтэй. Улс орны эдийн засаг, нийгмийг хөгжүүлэх VIII таван жилд мал аж ахуйн салбарын өмнө тавигдах өндөр зорилтыг амжилттай шийдвэрлэхэд манай нэр цуут зөвлөх малчид өндөр зүтгэл, их хувь нэмэр оруулах нь дамжиггүй юм. 

