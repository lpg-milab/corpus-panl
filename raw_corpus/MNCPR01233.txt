Эрээнд Монголын консул нээгдэв

Сайншандаас цааш Азийн цагаан түйрэн зорчигчдыг найман цаг хөөрхөн зовоочих шинжтэй юм. Эрээн хотод Монгол Улсын консулын газрыг нээх ёслолд урлаг соёл, улс төр, хэвлэл мэдээллийн олон хүн явж очив.
Эрээнийг бид үгийн утгаар нь эрээн мяраан л гэж төсөөлж байтал "хоёрын холбоос" буюу Эр-Лянь гэж Хятад ханз талаасаа орчуулж болдог гэнэ. Манай улстай хил залгаа оршдог авто болон төмөр замын гол том боомт эл хот 1956 онд байгуулагдсанаас хойш орж гарсан монгол, хятад хүнийг тоолоход бэрх байх. Одоо л гэхэд өдөртөө хоёр мянган монгол хятад руу зорчдог гэсэн. Эрээн хотын "бүдүүн" дарга нар манай албаныхнаас олон асуултанд хариу авах гэж оролдов. Үгүй ядахнаа л Замын-Үүд хэмээх чөлөөт бүсэд хятадын ажиллах хүчний тоо толгойг олшруулах талаар "тулган шаардаад" байх юм. Монгол Улсад ажиллаж, амьдардаг гадаад иргэдийн 73 хувийг урд хөршийнхөн маань эзэлдэг юм билээ. Хятад улсын иргэд манайх руу зорчиход нэг бэрхшээл бий. Энэ нь орон нутагтаа л хэрэглэдэг үнэмлэх. Монгол Улс руу орохын тулд ганцхан энэ үнэмлэхээрээ орж байя гэж тунирхах шинжтэй юм аа. Манай аялал жуулчлалын салбарын тэргүүний зочид тэд шүү дээ. Замын-Үүд. Мод тариад ургадаггүй газар юм уу, Эрээн дэргэд нь диваажин санагдана. Тэгэхнээ тэр Эрээний мод, бут, сөөгийг хүн хариуцдаг гэнээ. Цалинтай ажилчид. Хүрз хөдөлж л байна. Мод ургаж л байна. Замын-Үүдэд хятадын ажиллах хүчнийг оруулах тухай их ярилаа. Цахим мэдээлэл, барилгын салбар, зугаа цэнгээний газрын мэргэжилтнүүд. Нэг хүний ажиллах төлбөр багцаагаар 160 мянган төгрөг. Эрээн орос, хятад, монгол гурван улсын боомт хот байснаа одоо нөлөөлөл нь багасч байгаа юм байна. ОХУ-ын түүхий нефть, модны тээвэрлэлт Манжуур луу шилжсэнээс хойш манай улсын хувьд ч, БНХАУ-ын тухайд ч "азийн төмөр зам"-аас саах мөнгө хөөрхий л болж байгаа юм уу даа. Эрээн хотын намын хорооны дарга Жан Гу Хуагаас манай сонин хэд хэдэн асуултанд хариу хүссэн юм. -Хятадын хилээр монголын иргэд орж гарахад танай улсын хил гаалийнхан цайны цаг боллоо гэх мэт маш бага хугацаанд үйлчилж хүндрэл учруулдаг нь ямар учиртай юм бэ? Бусад орны хил дээр хууль зөрчөөгүй бол ийм түгжрэл гардаггүй юм билээ? -БНХАУ, Монгол Улсын Засгийн газрын хил боомтоор нэвтрэх цагийн хамтарсан гэрээ бий. Гэрээгээр тогтоосон хугацаандаа л ажиллана. Гэхдээ манай тал цайны цагийг багасгаж ээлжээр хүн ажиллуулах тал дээр анхаарна. -Чанаргүй, эрүүл ахуйн шаардлага хангахгүй хүнсний бараа Эрээн хотоос Монгол руу их ордог. Үүнийг та хотын даргын хувьд мэддэг үү? -Хятадын Засгийн газраас хүнсний аюулгүй байдлын талаар чанга арга хэмжээ авч байгаа. Манай Эрээн хотод гэхэд хүнсний ногоо шалгадаг газрууд байдаг. Хэдийгээр ийм шалгалт хяналтын газрууд байдаг ч Монгол Улс руу ордог бараа цэвэр стандартын шаардлага хангана гэж хэлж чадахгүй. Тээвэрлэлтийн явц, галт тэргэнд хөргөгч байдаггүйгээс хүнсний ногоо муудахыг байг гэх газаргүй. Харин чанаргүй бараа зарсан лангуу, худалдааны газруудыг үйл ажиллагаа явуулахгүй талаар арга хэмжээ авч байгаа. Монголын наймаачид бидэнд утсаар хандаж болно. Зах зээлийн газруудад энэ утасны дугаар байгаа. -Монголын талаас хаягдал төмрийг хар тугалга гэж хилээр оруулсан гаалийн хэрэг монголд дуулиан болоод байгаа. Хэрвээ шаардлагатай гэвэл энэ тухай мэдээллийг танай боомтоос авч болох уу? -ОХУ-аас Монголоор дамжиж хар төмөр орж ирдэг байсан. Тэр орж ирсэн төмөр дотроос их бууны сум хүртэл илэрч байлаа. БНХАУ-ын хил гаалиар хар тугалга нэрийн доор хаягдал төмөр орж ирснийг ёстой мэдэхгүй. Уг нь сар бүр л мэдээлэл ирдэг. Хятадын гааль их чанга л даа. Хулгайгаар янз бүрийн зүйл оруулбал алах ял хүртэл заагддаг юм шүү дээ -Танай хот дэлхийн шилдэг 100 тосгоны нэг болсон. Гэтэл яагаад хот доторх кирилл үсэг бүхий нэр хаягууд чинь дандаа алдаатай байдаг юм бэ. Тухайлбал, одоо энд бичсэн үгнүүдийн 60 хувь нь алдаатай байна. Зарим нэг үгийн утгыг ойлгоход хэцүү л байна. Монголчууд үүнийг шоолохгүй байна уу? -Ёстой мэдэхгүй байна. Би анх удаа наад үгийг чинь сонсч байна. Үнэндээ кирилл үсэг мэдэхгүй л дээ, би. Энийг чинь нөхдүүддээ уламжлан анхааралдаа авъя. Эрээн хотын дарга нартай олон л зүйл ярилцсан. Ямартай ч тэд Азийн цагаан түйрэнгийн жишээ болоод байгаа Замын-Үүд боомтыг цөл бус хүн амьдрах орчин болгож өгье хэмээн хүсэв. Эрээнд Монголын 300 бүсгүй бусдын хүчинд автан, бичиг баримтгүйн улмаас ирж чадахгүй байгаа талаар лавлацгаав. Хүн худалдаалах үзэгдэл байдаггүй гэж албаны хүмүүс нь хариуллаа. Хэрвээ тийм зүйл байдаг бол "хар хүчний гар хөл" мафийнхны л хариуцах ёстой зүйл юм байх. Биднийг "айлчлал хийж" явах үед ч нөхрүүдээсээ оргосон дөрвөн монгол бүсгүйн тухай ид шуугиж байсан. "Аварга гүрвэлийн өлгий нутаг"-аар зорчиход сайхан байсаан. Дахиад очиход ч сайхан байна гэдгийг хоёр улсын гүүр болсон Эрээн хотод зочилсны хувьд хэлэх байна. Эрээн хот дахь Монгол Улсын консул С.Мягмарын урилгаар Ардын жүжигчин А.Долгор, гавьяат жүжигчин Г.Эрдэнэбат тэргүүтэй урлагийн одод очиж тоглоход халуун дулаан сэтгэлээр хүлээж авсан хүмүүс их байлаа. Энэ өдрөөс хойш Цагаан хэрмээс хойшхи Монгол Улстай холбоотой явдлыг Эрээний консул шийдвэрлэж байхаар хүрээгээ өргөтгөж байгаа юм байна. Урьд нь Эрээний асуудлыг Хөх хот дахь манай консул шийддэг байсан бол одоо эндээс албаны ажил хэрэг явагдах нь. Консулынхан гурван давхар шинэ байр засварлан орж, төрийн далбаагаа оройд нь намируулсан байлаа. 
Л.БАТЦЭНГЭЛ 


