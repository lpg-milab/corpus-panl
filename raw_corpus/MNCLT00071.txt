С.ЭРДЭНЭ

ЭЗЭН 

Намрын хүйтэн өглөө. Намар орой болж ой мод нүцгэрсэн атлаа бас өвөл болоогүй үе. Ийм үеийн хар хүйтэн, уйтай бор шаргал өнгө нэг л таагүй, бушуухан цас ороосой доо гэмээр болно. Нэгдлийн дарга Лүмбэн контороосоо гарахдаа тэгж бодож явлаа. Олон жил ижилдэн дасал болсон байдал эргэн тойрны хүрээлэх боловч ямар ч энгийн уйтгартай өдөр заавал нэг шинэ юм гараад ирсэн байна. Лүмбэн тэр шинэ юм юу байгааг олж харж байж санаа нь амардаг ажээ. Ажлын тасалгаанд суух нь дургүй. Нэг газар суугаад байхаар шинэ юм олж үзэхгүй нь лав. Тэгээд өглөө болгон тасалгаандаа орж ирж элдэв цохолт зэргийг бушуухан хийж, бичиг дансны хүмүүст товчхон үүрэг өгөөд л гараад явчихна. Энэ бол ажлын барил нь. Сууж байж чаддаггүй ямар янзын дарга вэ гэж муулах хүн хааяа байх боловч тоохгүй. Ер нь нэг л мэдэхэд нэгдлийн агуулах юм уу машины гарааш, түлээний хашаа аль нэг газар ирчихсэн байна. Юмыг газар дээр нь үзэж зааварлахаас сайн юмгүй гэж аргагүй ойлгосон хүн. 
Энэ өглөө шинэ юм юу байна гэж эзний хурц нүдээ хэсэг ажиглав. Намар эрт шохойдож будсан цагаан байшин журамтай эгнүүлж барьсан гэрүүдээс утаа гарч байна. Намрын энэ хүйтэн өдөр утаа гарч байх сайхан. Хэдэн айл үүднийхээ пинг тавиагүй харагдав. Орж хэлэх юм шүү гэж Лүмбэн бодов. Нэгдлийн төвийн жижиг цэцэрлэг навч нахиагаа гөвж дууссан боловч хэдэн ятаг шаазгай нисэн суун шуугиж байна. Амжсангүй дээ, хэдэн нарс гацуур суулгах байсан юм. Тэгвэл ногоон мод өвөл сайхан харагдахгүй юу гэж Лүмбэн бодов. Ятаг шаазгай ч гэсэн аятайхан харагдаж байлаа. Нэгдлийн арын их модтой ууланд бол ганц нэгхэн мод шар улаан навчтай хэвээрээ харагдах ажээ. Бусад модны навч унасан байх атал яагаад хэдхэн модны навч унаагүй байна вэ гэж бодов. Хаширцуулаас асууж мэдэх хэрэгтэй. Хаширцуул заавал нэг юм хэлнэ. Тэд байгальд насаараа ойр дөт байсан болоод их л нарийн юм ажигласан байдаг. Нэг шинэ зүйл олж үзлээ. Бага сургуулийн байшингийн үүдэнд том улаан таван хошуутай ногоон бүрээстэй эсгий хаджээ. Их л муухай өргөн савх модоор даруулжээ. <<Энэ захирал Бадамханд их нүдний ургүй нөхөр шүү>> гэж бодов. Тэр улмаас бага хүүгийн тухай сэтгэл зовж эхэллээ. Өчигдөр захиралтай уулзаад үүдээ дулаалах болж дээ гэхэд нь <<Өнөө л дулаалчихна. Харин танай хүү нэгдүгээр улирлаар муу гарчихаар болоод байна. Хичээлийг нь давтуулаач>> гэсэн. За гэхээс өөр яах билээ. Ер нь Лүмбэн бол хоёрхон хүүгээс болж их юм дуулж яваа хүн. Том хүү нь бас л сурч чадалгүй долдугаар ангиас гараад муу хэрэгт холбогдож шоронд орчихсон. Хэдэн жил болж байна. Бага хүүгээ арай ч дээр болох бол уу гэсэн чинь тэгсэнгүй. Хар толгойдоо л гомдож явахаас өөр яах билээ. Ухаан муутай хүүхэд төрүүлээд хүмүүжүүлж чадаагүйн хохь. Хүү хүүхэд эцгээ дууриадаг юм даа гээд өөрийгөө хянаж үзэхэд хүний дор тийм ч их орчихооргүй байсан шиг. Эхнэрийг юу гэх вэ. Нутагтаа нэртэй л хүүхний нэг л байсан. Нэг их ухаантай хүн биш боловч тэнэг биш юм шиг байдаг. Хүүхдийнхээ мууг ханилсан ганц нөхөртөө тулгалтай биш. Гэсэн ч бухимдаад дэмий юм чалчих удаа бий. Өчигдөр ч гэсэн хүүг муу сурлаа гэнэ. Чи хичээлийг нь давтуулаач гэж эхнэртээ хэлсэнд цаадах нь <<Би цэцэрлэгийн нялх нойтон юмтай зууралдсаар өөрийнхөө хүүхдийг ч санах зав алга. Ажлаас минь гаргаад аль. Амьдралаа бодоод л би ажил хийж байна.>> гэхээр нь <<Бид ямар хоол хувцсаар гачигдаад байгаа биш ажлаас гараад хүүгээ бод л доо>> гэсэн. <<Гачигдаагүй нь яах вэ. Арван хэдэн жил нэгдлийн дарга хийгээд гэр орныхоо байж байгааг хар. Чи өөрийгөө олдошгүй амьтан гэж арай бодоогүй биз дээ. Нэг л өдөр халагдана. Ядахдаа хэдэн төгрөг хадгалахыг бодъё >> гэж эхнэр нь үглэж гарсан. Иймэрхүү маргаан гарахад эхнэрийн зөв ч юм шиг болоод Лүмбэн мухардчихна. Ер нь гэр бүлийн амьдралыг зохионо гэдэг бүхэл бүтэн нэгдэл удирдахаас хэцүү юм шиг. Нэгдэл бүх юмтай болсон байхад гар хоосон шахуу. ГЭВЧ хөрөнгө хогшил цуглуулна, хожим хойно яах бол гэж амиа бодно гэдэг бол Лүмбэнгийн зан огт биш. Яахав түмний дунд яваа хойно болохдоо л нэг болно гэдэг уужуу амгалан хүн билээ. Гаднах байдал ч тийм. Гохийсон туранхай биетэй урт чацтай, гонзгойвтор цэвэр бор царайтай. Нүд нь багахан уйтгартай харцтай. Юм ярихдаа сунжруулж их цөөхөн үгээр олон юм хэлчихнэ. Нэг их хөгжиж наадаж явахгүй боловч зүгээр ч үгүй шог хошин юм хэлчихнэ. Ер ярианы нь өнгө хөдөөх хүний байдалтай. Их ухаарлаа ирсэн хүн түүний ярианаас болоод уур нь дарагдчихна. Хувцас бол голцуу хуучивтар юм өмсөнө. Гоёлын хоёр хувцас нь аль хэдий нь нүдлэгджээ. Ямар нэг чухал хурал, баяр энээ тэрээ болоход <<Манай дарга дэгжин харыгаа өмсчихөж, өргөн бүстэй саарлаа духдуулчихсан гэх зэргээр ярилцана. Заримдаа ч жаахан муйхардуу зантай, зөрүүд. Тийм зан нь хөдөлчихвөл яаж ч болохгүй. Тийм үедээ сүрхий худлаа инээнэ. Хэ-хэ-хэ гэж ирээд чангаар инээвэл зөрүүд нь хөдөлчихсөн хэрэг. Дээрх үед дээлийн нударга огтлох, нохой устгуулах зэргийн инээдэмтэй ажилд оролцож ч явсан удаатай. Тэр нь буруутаж. дууссан боловч санасандаа бас л хүрсэн юм. Юу гэвэл энэ нэгдлийнхэн хадлан тариалан тэрэг техник хөдөлгөдөг ажилд монгол дээл өмсөхөө байгаад уджээ. Хүмүүс үндэсний хувцас ад үзлээ гэж муулж байсан хэдэн жилийн өмнө нэг залуу дээлийн хормойгоороо хадуурт орооцолдож үхсэнээс хойш мэдсэн юм. 
Лүмбэн нэгдлийнхээ төвийн гол чөлөөгөөр ийш тийш харж нуруу үүрэн яаралгүй явав. Байшингуудыг тойруулж барьсан том хашаанд хагд өвс халиурч, цааш нааш явахдаа хүмүүсийн гаргасан зөрөг зам зассан юм шиг зурайна. Өнгөрсөн жил зэргэлдээ нэгдлийн дарга ирээд <<танайх чинь ламын гэр шиг цэвэрхэн юмаа>> гэсэн. Атаархаад л тэгж хэлсэн хэрэг байх. 
Бараг хоосон газар байгуулсан бүхнээ үзэхэд өөрийнхөө гэрийг санаснаараа засаж янзалсан хүн шиг сэтгэл өег байдаг билээ. Гэвч сүүлийн үед нэг зүйл үргэлж бодогдох болов. <<Тун ч яаруу сандруу богинохон настай юм хийж байна даа. Энэ бүхэн чинь зөвхөн бидний биш үр хүүхдийн маань орон гэр юмсан. Ер нь хаа ч гэсэн баахан хөрөнгө шидэж байгаад насгүй, түргэвч юм хийж байна. Энэ чинь үнэндээ үр хүүхэддээ биш амиа бодсон юм болж байна. Бүгдийг мөнх юм хий гэж ярихаа байя. Гэхдээ наад зах нь арав хорин жилийн эдэлгээтэй юм хийдэг байгаа даа>> гэж одоо ч бодож явлаа. Цомхон цэвэрхэн юманд дуртай Лүмбэн их мөртлөө бөглөрсөн юмыг үзэхдээ дотор нь бачимдана. Энэ замбараагүй хөглөрсөн юм үрэгдэх нь амархан гэдгийг хүн бүрт ойлгуулах гэж мөн ч их зүдэрсэн билээ. Нэгдлийн цахилгаан станцын моторчин цэвэрч болгох гэж бас нэг инээдэмтэй юм болсон. Солярка гудамжаар цэлийтэл урсгаад тун болж өгөхгүй болохоор нь нэг өдөр станцын байшингийн ханан дээр Лүмбэн өөрөө соляркаар нэг том гахай зурчихаж билээ. Моторчин түүнийг нь үзээд хар эрчээрээ гүйн ирж намайг доромжилж байна. Одоохон халаад аль! гэж хангинажээ. Чингэхэд Лүмбэн нөгөө тайван янзаараа хэ-хэ гэж <<дүү минь чи агуулахаас шохой аваад байшингийнхаа ханыг будаж тэр муухай гахайг баллачих. Тэгээд солярка нэлийтэл асгахаа боль>> гэжээ.. Моторчин ч хэн гахай зурсныг гадарласан бөгөөд түүнээс хойш соляркийн торхыг хүртэл гялалзтал арчдаг болсон юм. 
Лүмбэнгийн өөдөөс үржлийн станцын гурван сычев гарч ирлээ. Хавирга нь хэрзийж, сүр сүлд нь унтарсан тэр гурван амьтан дайралдсан бүхнийг сэжилж хаяхаар завдан айсуй. Лүмбэн тэднийг мод барьж хөөе явтал ашгүй морьтой хүн тааралдсанд <<Эднийг тууж, үржлийн станцын хашаанд хаагаач>> гэв. <<Мөн хариуцлагагүй улс шүү. Хэрэгтэй цаг нь өнгөрлөө гэсэн шиг ингэж хаях гэж байх уу! Зун ямар сайхан амьтад гүйлдэж байлаа. Одоо араг яс л гэсэн үг. Гуравхан амьтныг сайхан тэжээж байж бололгүй яах вэ даанч дээ>> гэж Лүмбэн их л гутран цааш явлаа. Пингээ тавиагүй гэрүүдийн нэг нь Боль хөгшнийх байв. Хүн гаргаад пингий нь тавиулж өгөх юм байна шүү гэж бодлоо>> <<Ганц хүү нь гадаадад сургуульд явсан. Мундаг хүү дээ. Боль гуай дал гарч яваа билүү. Дахиад тав зургаан жил амь мэнд явбал хүүгийнхээ өргөмжийг үзэх нь байна шүү дээ. Өнөр өтгөн айл байлаа. Ганц сайхан охин нь хүний эхнэр болсон жилээ үхсэн. Хүү нь хоёр гурван жилийн дараа машины ослоос бас үхчихсэн. Тэгээд ганц бие хөгшин үлдээгүй юу хөөрхий. Тэр их зовлонг яаж даана даа гэмээр байсан. Тэгээд улаан цуравтай айлаас нялзрай амьтан өргөж авахаар нь яаж ч тэрнийгээ өсгөх хүн болохыг нь үзнэ дээ гэмээр байсан. Намар хүүгээ Улаанбаатар дагаж очоод гадаадын сургуульд үдэж мордуулчихаад ирэв шүү дээ. Нэгдэл мөнгө өгөөд хувцаслаад чухам өөрийн хүү шиг явуулсан. Онц сурлагатай сайхан хүү. Насан дээр гарсан хойноо зовж өсгөсөн нь эхийн ачийг хариулах ч хүү. Тэгэхэд манай хоёрын байж байгааг. Ямар азгүй айлд ийм хүүхэд төрдөг байнаа? >> Нэг мэдэхнээ гудамжны голд гутлын хоншоороор шороо этрэн зогсжээ. Сургуулийн завсарлагааны хонх дуугарахад хүүхдүүд гүйлдэн гарав. Есөн настай подгор бор хүү нь довжоон дээрээс хол үсрэн хаврын нялх хурга шиг тонгочин наадан харагдана. <<Яах вэ муу ч гэсэн эр хүн. Том болоод зам алдчихгүй бол хүний дунд явахдаа л явна. Одоо нялх амьтан яах вэ, анги ахиад ирэхээр сайн сурах ч юм билүү>> гэж эцгийн ёсоор хүүгээ өмөөрөн бодлоо. Жаахан гуниг орж ирж байснаа алга боллоо. Гэртээ нохой дагуулсан хэдэн анчин явж харагдана. Суудлаар нь, морь нохойны нь зүсээр тэднийг ялган таньж <<Балдангийн бригадын хэд явж байна. Дутуу байгаа хэдэн бугыг гүйцээнэ. Гахайтай ирвэл нь нэгдлийн гуанзанд бугын махыг, гахайн өөхтэй хольж байгаад сайхан хуурга хийлгэж үзнээ байз. Хүний ходоод алчих болов уу>> ч гэж бодов. Дэлгүүрийн хажуугаар гарч явтал Балжир гэдэг өвгөн адууч гарч ирээд их л ууртай уухилан <<Даргаа над үүнийг цохоод аль! Хоршоо дарга баярт хадгалсан юм гээд өгөхгүй байна. Би ч бас баяр хийх гэж байна>> гэхэд учир ойлгож ядан өргөдлийг уншвал <<Хүү эхнэр авсан та найранд хэрэглэх арван шил архи олгоно уу>> гэж мурий сарий бичжээ. Лүмбэн бүр ч хөгжилтэй болж <<Өгөлгүй яах вэ. Хүү эхнэр авна гэдэг чинь бөөн баяр биз, чухам гээд <<Хэрэгтэй архийг нь олго>> гэж цохов. Өвгөн их хэргээ бүтээж адуучны майга хөлөө пар пар чирч шор манарган хоёр гараа бас тохойгоор нь дугуйлдуулан хаяж одоход <<Хөөрхий Балжир гуай ч хөлөө даахаа байж явна даа. Эр зоригоороо л яваа хүн. Юу гэж ярьж байлаа, хөгийн юм. Аа тийм, нөгөө азаргын тухай яриа биз дээ. Ямар ч азарга тавьсан одоо хамаагүй болж. Урьд би түмэн шинжээтэй байсан гэж аашлаагүй юу. Тэгээд Моломын буурал азарга бид хоёр адил болжээ. Тэр ямар 
сайхан адуу байлаа. Одоо сүргийн захад л нойрмоглож явах болж. Аргагүй миний залуу байхад соёолондоо анхны наадам авч байсан юм чинь гэж ирээд үү. Балжир гуайнхаар бол бараг л хүний нас шиг урт настай адуу байх нь. Хөгшин амьтнаар тоглоом хийж дэл сүүлийг нь хяргаадахсан байна билээ. Азарга хөгширөхөөрөө гүүнд гологддог л юм байгаа биз, харин та нар намайг голох болоогүй гээд зөндөө хангинасан шүү. Адууны удам угсаа гэж одоо ч бүр ярихаа байсан. Бие томтой хүчтэй ч юм уу аль хурдан сайхан агт зориуд үржүүлээд наймаа хийвэл ч бөөн алт олно л доо. Ноднин гадаадад гаргах агтнаас хэдэн мянган адуу гологдсон байсан. Балжир гуайн аашилдаг ч ортой доо>> гэж бодов. 
Лүмбэн нэгдлийнхээ дундуур ингэж <<ерөнхий эргэлт>> хийгээд ойрх голын айлуудад орохоор мордов. Машинаар ойр газар давхихын оронд морь унаад юм бодон галигуулж явах дуртай. Ер морин дээр юм бодох сайхан. Тийн зөөлөн олонцогтой эмээл дээр биеэ сул орхиод бүүвэйлүүлэн хээрийн салхинд явах шиг аятай амралт үгүй. Ингэж галигуулан явахаар нь <<манай Лүмбэн дарга ч өвгөн болж явна даа>> гэлцэнэ. Давхин шуугиулж явбал нь илүү цог золбоотой харагдахсан биз. Эхлээд орох дуртай айлдаа орлоо. Орох дуртай айл гэж байлгүй яах билээ. Чихээ унжуулсан хөгшин хоточ нохой үхрийн хашааны дулаан бууц дээр хэвтэж байснаа сөөнгө бүдүүн дуугаар хөв хуцаж хэд харайгчаа болсноо залхуу нь хүрсэн байртай болж амаа долоон, дулаан хэвтэр тийшээ гэлдрэв. Лүмбэн одоо нохойд хайртай. Ялангуяа энэ айлын хөгшин халтар яргиж яншихгүй сайн нохойн тоонд орно. Гэрийн эзэн анд явжээ. Жилд үнэг, чоно, шилүүс зэргийг хэдэн арваар нь агнадаг сүрхий анчин. Гэрийн эзэгтэй баярын царайгаар угтав. Лүмбэн энэ айлд их тус болсон билээ. Дахин нийгэмчлэх үеэр нэгдлээс дайжин хот ороод амьдралаа зохиож чадалгүй бараг л жорлон ухдаг дээрээ хүрээд байхад нь нэгдэлдээ буцааж орон гэр, ашигтай сайн мал өгч өөд татсан юм. Тус болсны шан гэж горьдоогүй боловч үнэндээ гэрийн эзэгтэйг л хайрлаж эрх тушаалаа ашигласан юм байжээ. Тэр нууцыг хоёроос өөр хэн ч мэдэхгүй. Бие биеэ зүгээр сайхан харахаас биш сэжиг ч төрүүлэхгүй байж сурсан хоёр. Лүмбэн өнөө ч гэсэн ирэх өдрөө олж иржээ. Тэндээс мордож явахад дотор нь бүүр ч уужирчээ. Голын арал, шугуйгаар явахад намрын шар нарны үеэр 
юм шиг тааламжтай ажээ. Навч нь унасан улиасан шугуйгаар дүүрэн ятаг шаазгай цагаан алаг далавчаа гялалзуулан шаагина. Эднийг зарим нь манай нэгдлийн төвийн хэдэн модонд очдог юм байна шүү гэж Лүмбэн бодов. Улиасны мөчрөөс хамгийн сүүлийн ганц хоёрхон навч хийсэн унана. <<Дуламсүрэн ёстой нэг сайхан монгол хүүхэн шүү. Илүү дутуу зан байхгүй. Чанасан цай, хийсэн хоол нь хүртэл цаанаа нэг л нүнжигтэй. Ярих хэлэх нь ч уянгатай. Хүний сайхныг их хожуу ойлгодог байна шүү ер. Үхэж хэвт, над шиг л бүрэг мулгуу хүний чанар тэр биз. Гээд яах вэ дээ, өтөлсөн болохоос үхсэн биш>> гэж сэтгэлээ заслаа. Дуу аялмаар санагдахаар нь <<Байз уу, юугаа дуулдаг юм билээ>> гэж нэг хэсэг бодоод, 
Судгийн ногоо хөөрхий сугсраад байнаа хө 
Сургий нь дуулаад хөөрхий өрөвдөөд байна хө 
гэж эв хавгүйхэн дуулав. Ер нь тэгээд мэддэг дуу гэвэл бараг л энэ билээ. Их л сэтгэл хөдөлсөн цагтаа дуулна. Шугуй дундуур хэдэн бяруу шүдлэн хагд өвс зулгааж яваа харагдана. <<Энэ чинь нөгөө Донровын хэд байна шүү дээ. Шугуйгаар нэг тараачихаад дажгүй хэвтэж байгаа биз. Одооноос арчлахгүй бол энэ хэдийгээ ноднингийнх шиг хагасалж орхих вий. Ер яасан дүүрчихсэн залхуу хүн байдаг байнаа>> гэж дотроо зэмлэсээр тэр Донровынд ирэв, Тэднийх голын арал дээр хоёр гэрээрээ байна. Хашаа саравч муу атал гэр гэдэг улаан халзтай өргөө л гэсэн үг. Уяан дээр нь хэдэн морь байна. Хэдэн бүдүүн ноход харайж ирээд мориноос нь арай л хуу татчихсангүй. Нохойн дуунаар гэрээс Донровын эхнэр бултасхийн гараад буцаж оров. <<Энэ хэд лав мурийтай даалуу тоглож байгаа. Ороход нэг их гэмгүй царайлсан улс байх вий>> гэж бодсоор гэрт ороход нээрээ хэдэн залуу <<За явъяа>> <<За мордъё доо>> гэцгээн гарч явав. Гэрээр дүүрэн архины үнэр ханхлах бөгөөд хурган дотортой торгон дээл сугалдаргалж хоймортоо налайсан Донров ч хөлчүү харагдана. Гэрийн дотор цагаан ор, эрээн авдар, гурван талтай толь, хивс, торгон хөшиг цөм бий. Лүмбэн цай оочиж нэг хэсэг дуугүй сууснаа <<Донровоо! Чиний хэд чинь урд шугуйгаар л нэг тарчихсан явна>> гэхэд Донров тоомсоргүй шилбэлзэн <<Явж л байг даа. Ямар чоно нохой байх биш.>> гэв. <<Чи ер нь ингэхэд нийгмийн мал харах хүсэлтэй хүн үү, үгүй хүн үү? >> гэхэд <<Буцааж авахгүй юу>> гэж шулуухан хэллээ. Лүмбэн хэ-хэ гэж инээгээд, аягатай цайгаа тавьж <<За; хө чи тэгвэл энэ хэдийгээ маргааш Сономын бригадад аваачиж өгчихөөд хоёр хоногийн дотор нэгдлийн төвд бууж сургуулийн галч хийнээ>> гээд гарч явахдаа Донров маргааш л би малаа харъя! гэж очихыг мэдэж байлаа. Баяр хөөртэй явсан сэтгэл нь дахиад л бухимдчихав. <<Золигийг хөөгөөд явуулчихаж болдогсон бол. Даанч хүн байхгүй хэцүү юм. Хэрүүлтэй уруултай ч гэсэн хэдэн бяруу харж байна. Донров мэтийн нэгдлийн хаяанд таргалсан юмнууд үнэ туньтай болж байгааг хэлэх үү>> гэж элдвийг бодон буцаж явахад нэгэнт орой болсон байлаа. Маргааш бас л нэг ийм өдөр эхлэв. Тэр өдөр баярлуулах гомдоох ямар боловч заавал шинэ юм авчирна. Эзэн хүн <<юу боловч тэр шинэ зүйлийг олж харах ёстой. Тэгвэл амьдрал урагшилна. 



 
 


 
  
