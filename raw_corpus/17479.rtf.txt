№262 (17479)        
1989 оны арван нэгдүгээр сарын 2.
БАЙГАЛИЙН ШАЛГАЛТ

Мал аж ахуйн үйлдвэрлэлийн ажлын зохион байгуулалт, малчин бүрийн бүтэн жилийнх нь хөдөлмөрийн үр дүнг ямарваа хөнгөлөлт алагчлалгүйгээр үнэн мөнөөр нь хатуухан шалгах байгалийн шалгалт өвөл нэгэнт тулж ирлээ. Мал өвөлжилтийн бэлтгэлийг бараг бүтэн жилийн туршид тодорхой үе шат, ээлж дараалалтайгаар хангаж, цаг агаарын хахир хатуу нөхцөлийг гарз хохиролгүй даван туулахад хэн ажил хэрэг дээрээ бэлэн байгаа, хэн яриа тайлан төдийхнөөр << бэлэн >> болохыг өвөл нэр нүүр харахгүй нотолж өгнө. Тэр бүхний дундаас суурь, малчин бүр өвөлжих нутаг бэлчээрээ оновчтой зөв сонгон олох, өдөр тутмын ажилдаа зайлшгүй шаардагдах хувийн бэлтгэлээ бие дааж чамбай хангасан эсэх нь өвлийн жавар цастай шалгуурын өмнө нуух хаацайлах аргагүй болно. 

Өнгөрсөн жилийн өвөл, хаврын тухайд бол өнтэй сайхан өнгөрч, өнөө намар ч цагийн байдал нааштай байлаа. Түүний боломжийг ашиглан урьд жилүүдийнхээс илүү олон төл бойжуулж, бас өсвөр бага насны малын нэг суурьд байх тоог цөөлж, мал өвөлжүүлэх нийт суурь 40 орчим мянга болоод байна. Сууриудын бараг тал хувь нь төл мал, арав гаруй мянга нь бод мал өвөлжүүлэх болж байна. 

Одоо аймаг, сум, аж ахуй бүр нутаг бэлчээрийнхээ өнөө жилийн онцлогт тохируулан мал сүргээ өвөлжүүлэх бэлтгэлийн дутууг гүйцээж бэлчээр, ус сайтай нутгийн нүдийг олж өвөлжихөөр малчид товлож буух өвөлжөөнийхөө хашаа хороог засаж сэлбэн, худаг усаа дулаалж, өтөг бууц нөөцөлж ажлын голыг ерөнхийдөө амжуулаад байна. Гэхдээ зуншлага харилцан адилгүй байснаас нэлээд аймагт малын бэлчээр хүрэлцэхгүй болж хоёр сая шахам мал өөр аймаг, сумын нутагт, 200 мянга гаруй мал улсын хилийн зурвас газар, мөн төдий тооны мал их говийн дархан газрын А, Б бүсэд отроор өвөлжих төлөвтэй болж байна. 

Хэрлэнбаян Улааны отрын нөөц нутагт Дундговь, Дорноговь, Хэнтий аймгийн 200 мянга гаруй мал, Хар-Аргалантын отрын нутагт Баянхонгор, Говь-Алтай, Завхан аймгийн зарим сумдын олон суурь, Төв аймгийн нутагт Дундговь аймгийн зах залгаа сумдын 50 гаруй мянган мал, Завхан, Өвөрхангай аймгийн отрын суурь мал Архангайн зах залгаа сумдын нутагт өвөлжих болж, очих газрын өвөлжөө бууцыг засаж бэлтгэж байна. Аймаг, сумд өөр хоорондоо ийнхүү зохицож өвс бэлчээр сайтай нутагт отроор өвөлжүүлэх сууриудын тоо гарган төлөвлөхөөр хязгаарлах бидний хамгийн гол нь хэдэн малтай хэний суурь хаана аль бууцанд өвөлжихийг малчны саналын дагуу нарийвчлан шийдэж, малчид малынхаа байдалд тохирох нутаг усны нүдийг олж бэлчээрээ оновчтой хуваарилан ашиглах тухайд ажил хэрэгчээр хандах нь өвөлжилтийн зангилаа асуудал юм. Урьд жилүүдийн байдлаас үзэхэд мал өвөлжүүлэх бэлтгэл хангах, отор нүүдлийг зохион байгуулах, тэр үеийн үйлчилгээ, туслалцааг зохицуулан шийдвэрлэхдээ голцуу бог малын сууриуд дээр анхаарал төвлөрүүлээд бод мал, ялангуяа алс зэлүүд нутагт отроор голдуу өвөлждөг адуун сүрэг, тэрчлэн сувай үхрийг бага анхаардаг дутагдал олон жил давтагдлаа. Нутаг бэлчээр омтгойдож цаг хатуурвал хамгийн түрүүнд бод мал өртөхөөр байдгийг нэн тэргүүнд анхаарвал зохино. 

Эрээн хавирга, Гурван худагийн хөндий, Малахын тал, Шархай, Тэрэгтийн хөндий зэргэмжийн газар өнөө жил Дундговь, Төв болон бусад зах залгаа аймгийн олон мянган адуу урьдын адил отроор өвөлжинө. Өөрийн аймаг, сум, үндсэн өвөлжөө, орон гэрээсээ хол оторлож яваа малчдын очих газар, буух буйрыг эртээс товлож орон байр, эмнэлэг, худалдаа, ахуй, соёлын үйлчилгээг чирэгдэлгүйгээр зохион байгуулах шаардлага урьдынхаас илүү хурцаар тавигдаж байгаа нь энэ жил мал өвөлжүүлэх нийт суурийн тоо нэмэгдсэн, отор нүүдлийн хүрээ тэлсэнтэй холбоотой байна. 

Мал аж ахуйд гэрээ, түрээсээр ажиллаж байгаа олон мянган суурийн малчид гэрээнд авсан амлалт үүргээ биелүүлэхийн төлөө бие дааж бусдын гар харахгүйгээр хөдөлмөрлөж байгаа тул үүнд сэтгэл ханан тэдэнд тавих анхаарал, халамжийг сулруулах, ялангуяа цаг агаар хүйтрэх үеэр отор нүүдэл хийх, тал сүргээ өвөлжүүлэх тухайд удирдлага, туслалцааг орхигдуулбал аль аль талдаа асар хохиролтой болно гэдгийг тооцоолж ажиллавал зохино. Хариуцсан тал сүргээ онд тарган тавтай оруулахын төлөө хүч зүтгэлээ дайчилдаг манай малчдын зарим нь өвс ургамал, ус, хужир нь тэгширсэн сайхан нутагт очсон атлаа мал хариулах өдөр тутмын бэлчээрээ онож олдоггүй, бэлчээрийн сайныг оловч буух бууцаа зов сонгож чаддаггүй тохиолдол ч үе үе гардаг. Нутгийн нүдийг олно гэдэг тэр бүхнийг жигдрүүлэх гэсэн үг боловч ахуй, соёлын үйлчилгээ дутагдаж, ажил үйлдвэрлэлд өдөр тутам шаардагдах бэлтгэл, туслалцаа хомсодвол өвс, ус базаагаад ч үр дүнгүй болдгийг өмнөх өвөлжилтүүдийн хатуу сургамж сануулж байна. 

Намрын налгар өдрүүдэд тайвширч байгаад цаг хүндэрч, цас, хүйтэн нэмэгдэхийн түрүүчээр цочин сандардаг, урьдчилж хийсэн бэлтгэл, гаргасан төлөвлөгөө, боловсруулсан бодлогогүй байсан газрууд хариуцлагаас зайлахын тул төвийн яам, газарт хандаж бэрхшээл тоочиж, туслалцаа шийдвэр хүсэж, нутаг заалгаж аваад ямар ч бэлтгэлгүйгээр өөр аймаг, сумын мэдэхгүй газарт хөр цасан дундуур, дүн өвлийн хүйтнийг сорж очихдоо малаа зутрааж ихээхэн гарз гаргадаг зохисгүй явдал Дорноговь аймгийн Сүмбэрийн сангийн аж ахуй зэрэг газарт үзэгдэж байлаа. 

Дундговь аймгийн Дэрэн, Цагаандэлгэр мэт өвлийн отор нүүдэл дамжуулан өнгөрүүлэх цэг, тээвэр, үйлчилгээний хангамжийг сайн зохион байгуулдаг газруудын туршлагыг зах залгаа аймаг, сумд хүртэл авч хэрэглээгүй нь санаачилга дутаад байгаа хэрэг юм. 

Есөн сая гаруй төл бүхий 24, 2 сая мал сүргээ гарз хохиролгүй өвөлжүүлэхийн тулд малчин бүр намрын сүүлч шувтарч өвлийн сар эхэлж байгаа өдий үеэс малынхаа нутаг бэлчээрийг зөв сонгон олж малын хайлган цагийн хариулга маллагааг тохируулах, хүч таргыг тогтоох, өлчиржүүлэх зэргээр хүч зарж, санаа тавьж ажиллавал өнөө жилийн өвлийг сүрэг мэнд давах болно. 

