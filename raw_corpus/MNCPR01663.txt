Хэм хэмдээ байвал хэн хэндээ хэрэгтэй

Нийгэмд эмзэглэл, эвийлэл бас залхаалт дагуулж яваа хөгжлийн бэрхшээлтэй иргэдийн тоо нэмэгдэх хандлагатай байна.
Одоогоор манай улсын хэмжээнд 114 мянган хөгжлийн бэрхшээлтэй иргэн байгаа гэх. Үүнээс гадна бүртгэлд ороогүй нь цөөнгүй биз. Түүнчлэн эрэмдэг болсон ч өөрийгөө хөгжлийн бэрхшээлтэй гэж үздэггүй өөдрөг хүмүүс байдаг. Ямар ч байсан энэ бүхэн дээр нэмж "төрүүлэмгүй " байна. Зовлонг нь амссан эрэмдэг хүмүүс энэ тал дээр бүр их санаа тавьдаг юм билээ. Тиймээс л хөгжлийн бэрхшээлтэй иргэдийн эрх ашгийг хамгаалдаг төв байгууллага болох үндэсний холбоо нь саяхан мэдэгдэл гаргасан. Утга нь төрийн бодлогын алдаа, аль нэг эрх мэдэлтний буруу шийдвэрийн золиос болж эрүүл хүмүүс эрэмдэг болдгийг таслан зогсоо. Хариуцлага тооцох нэгэнтэйгээ тооц гэсэн байв. Аргагүй ээ, төр засгийн араншин, нийгмийн нийтийн араншингаас л бүх юм шалтгаална. Араншин гэснээс хөгжлийн бэрхшээлтэй иргэдийн ааш авир нь зарим талаараа нийгэмд их дараа болдог. Гэртээ ч, нийтийн дунд ч тэд тахир дутуу гэдгээрээ түрээ барин түрэмгийлэх нь бас бий. Энэ нь эмзэглэлээс гадна зарим талаараа залхаалт дагуулж буй. Хөгжлийн бэрхшээлтэй иргэдийн эрх ашгийг хамгаалах болон тэдэн рүү чиглэсэн үйл ажиллагаа явуулах зорилготой, тамга тэмдэг бүхий 54 байгууллага байдаг аж. Тэр тамганы эздийн олонхи нь хэд хэдэн бичиг үйлдээд мөнгө гуйж явах. Түүнээс нь эрүүл байгууллагынхан, энэ нийгэм залхаж байна. Тийн залхаалгүй амь амиа тээх арга чарга бий гэдгийг өөрсдөө бас үгүйсгэдэггүй юм. Нэгэн жишээ хэлье. Хэдэн жилийн өмнө Бүх Хятадын тахир дутуу иргэдийн байгууллагуудын холбоотой хамтарч ажилласнаар дээр дурьдсан Үндэсний холбоо нь мөнгө санхүүгийн хувьд чамгүй суурьтай болжээ. Хятадын талаас гол тус болсон хүн нь тэдний холбооны тэргүүн Дэн Сяо Пэний хүү Дэн Фу Пан аж. Түүний шийдвэрээр Өвөр Монголын "Зэрэмдэг"-ийн холбооноос санхүүжилт хийснээр "Тахир дутуу иргэдийг дэмжих" нэрийн доор Монголд сугалаа борлуулах ажил өрнөжээ. Одоо хүмүүсийн "хусдаг" гэж тодотгоод байгаа сугалаа анх хөгжлийн бэрхшээлтэй иргэдийн санаачилгаар гарч байсан нь тэр гэнэ. Тухай үедээ 200 гаруй хүнийг ажлын байртай болгон цалинжуулж байсан. Хоёрхон сарын дотор зургаан азтанг машинтай, зургаан өрхийг орон сууцтай болгосон тийм сугалаа урьд хожид гарч байгаагүй болохоор дуулиан ч ихтэй байсан хэрэг. Тун богино хугацаанд их ашиг олоход нь тэр цагийн Сангийн яамныхан ч гайхаж байсан гэдэг. Тийнхүү Монголын тахир дутуучууд , тэдний төв байгууллага нь гуйлга гуйхгүйн замаар явах бэлтгэлээ базааж байтал сөрөг довтолгоонтой учирчээ. Довтолгоон ч юу байх вэ, хөөрхий хөгжлийн бэрхшээлтэй нэг заргач нь бусдыгаа баяжчихлаа гэж хардан матаасын бичиг үйлдвэрлэн бужигнуулснаас бүх юм нь баларчээ. Тэр зарга заальхай Хөх хотоор өртөөлж Бээжинд сонсогдсон учир мөнөөх сайхан санхүүжилт нь зогссон юм гэсэн. Ерөөс хөгжлийн бэрхшээлтэй гэгддэг хүмүүсийн цөөнгүйгийнх нь нэг түвэгтэй араншин бол заргач. Тэр зарга заальхай нь нийгэмд бас нэрмээс залхаалт болж байдаг. Угтаа бол ийм иргэдийн эрх ашгийн төлөө ажилладаг ТББ-ууд нь үйл ажиллагаагаараа нэг нэгнээ нөхдөг баймаар. Гэтэл хоорондоо байнга сөргөлдөх юм. Бүх юманд булаацалдах маягаар хандах нь ажиглагддаг. Үүнийхээ оронд хараагүй хүн сонсоно, дүлий хүн харна тиймээс нэгнээ хөтөлж болно, хэлгүй хүн ярихгүй ч хөлтэй учир тэргэнцэртэй хүнийг түрж өгнө, тэр нь ярина гэсэн зарчмаар ажиллахад болохсон. Энэ чиглэлийн элдэв байгууллагыг нийгэмшсэн эсэхээр нь үнэлэх үнэлэмж бий. Түүн лүгээ адил энэрэл асрамж шаардсан хүмүүсийг ч нийгэмшүүлэх нь нэн чухал гэдэг. Хөгжлийн бэрхшээлтэй иргэдийг энэ талаас нь дөрөв ангилж байгаа. Нэг дэх нь чинээлэг орчинд байдаг тэр хэрээрээ нийгэмшээгүй хүмүүс. Эцэг, эх ойр дотныхон нь нэрэлхээд нуугдмал байлгадаг. Хоёр дахь нь хөлгүй ч байсан мөлхөөд, хүзүү нь гэмтсэн ч зүтгээд байх, амьдралын төлөө тэмцэгчид. Гурав дахь нь их сэргэлэн ч гэмээр, бас зальхай ч гэмээр хүмүүс. Бараг л байгууллага бүрт гишүүнчлэгдээд, хороо болгоноор дамжуулан дүүрэг бүрийн халамжаас юм хүртэх гэдэг. Шашин болгоныг шүтдэг гээд сүм бүрээс хишиг хараад, буяны байгууллага болгон руу гараа тосоод явдаг. Дөрөв дэх нь хаана ч бүртгэлгүй, эцэг эх, ах дүүс нь хайхардаггүй тийм хэсэг. Мөн л нийгэмд илрээгүй хүүхэд, хүмүүс байх. Ийм дөрвөн хэсэг бүлгийнхнээс эцсийн эцэст их ижил тавилантай нь нэг болон дөрөв дэх ангиллынхан юм. Яагаад гэвэл нийгэмд илрээгүй. Гэхдээ эхний чинээлэг орчны хүний эргэн тойрныхон хожмоо бүр их зүдрэх магадлалтай гэнэ. Амьдрал юм хойно ойр дотныхон нь мөнх бус, тэр цагт хэн ч биш болдог гэсэн. Иймд нийгэмших, нийгэмшүүлэх гэдэг яалтгүй л яригдах юмны нэг аж. Нийгэмд залхаалт болж байна гэж нэг талаас нь хэлсэн бол хөгжлийн бэрхшээлтэй хүмүүстээ бид яаж хандаж байна вэ. Захын жишээ, за даа бараг энгийн гэмээр болсон тохиолдлуудын нэг. Хэнтий аймгийн хөдөөгийн малчных хөлгүй, суумгай хүнд зориулсан тэргэнцрээр аргал түүж байсан аж. Тэнд хөгжлийн бэрхшээлтэй хүн байхгүй ч тэргэнцэр "хуваарилагджээ". Мөн чанартаа бол "төмөр тэргээ өгөөч ээ, түлээ түүгээд ирье хө" гэдэг эд биш л дээ. Тэргэнцэртэй иргэдийн "Төмөр" сангийн тэргүүн П.Төмөрбаатарын хэлснээр бол 42 километрийн марафонд ч оролцож болдог унаа л даа. (Солонгос улсад болсон тэргэнцэртэй иргэдийн марафонд тэрбээр оролцсон гэсэн.) Тэгэхээр зориулалтын юм зориулалтаараа л байх нь хэвийн үзэгдэл. Тиймээс хөгжлийн бэрхшээлтэй иргэд ч өөрсдөө хүний зөв араншинтай яваасай. Бусад оронд бол тахир дутуу ч нийгмийн нэг идэвхтэй гишүүнээ гэж үздэг байна. Манайхан л халамжийн хэдэн төгрөгөөр амыг нь хаачихаад бусдаас тусгаарлах гээд байдаг. Эсвэл бүр хэт асрамжлан халамжлах гээд байх. Үгүй бол үл тоон хөсөр орхих гээд байх. Энэ бүгдийнхээ оронд нийгмийн харилцааны хэм хэмжээ гэж буй, түүндээ захирагдан зохицоосой. Хэм хэмдээ байвал хэн хэндээ хэрэгтэй сэн. Мөн нэмэлт болгон хэлэхэд эрүүл иргэд эрсдэлд орон хөгжлийн бэрхшээлтэй болох орчин өдөр бүр л бүрдэж байна. "Хятадын хөрөнгө оруулалттай оёдлын үйлдвэрийн ажилчин гаргүй болжээ, барилга дээрээс унасан залуу хөлгүй болов, Европоос ирсэн жуулчин чавхаар монгол эрийн нүдийг сохолжээ, компанийн эзэн солонгос эр согтуугаараа жолоо барьж яваад хүүхэд дайран гэмтээжээ..." шар гэгддэг ийм мэдээ шар өвчин шиг түгсээр байдаг нь уг орчин улам өргөжиж буйг илтгэнэ. 
Б.ЦогзаЯабаатар 

