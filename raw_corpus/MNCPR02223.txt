Хаана "алдаж яваа" юм бол доо

Улсын начин Б.Одхүүгийн тухай бараан мэдээлэл сонсогдох болсоор удлаа. Хоёр гурван хоногийн өмнө өдөр тутмын нэгэн сонин дээр ч аанай л гарсан байна.
Мөрдөн байцаалтаас оргон зайлсан, гадаадад гарсан гэхчлэн. Энэ залууг хэвлэлийнхэн дахиад л балбах нь бололтой. Ингэж нүд үзүүрлэгдтэлээ ямар гэм хийчихсэн хүн юм бэ? Миний мэдэхийн монгол хүнд л лав гэм хийгээгүй. Ойр тойрноос нь сонсоход манай улсад ирээд даварчихсан гадаадын нэг нөхрийн "хандыг" жаахан дарсан юм уу даа. Тэр нь нутагтаа томоохон зоогийн газар түгээгч хийж 100 мянган ногоон хуримтлуулаад Монголд ирж бар сав ажиллуулан томрох болсон нэгэн юм байна лээ. Манайхны байгаа ёоз тэр л дээ. Хэн ч биш нэг нөхөр халтуур хийж олсон хэдэн төгрөгөөрөө Монголд ирж томордог. Тэдгээр нь бүр манайхны томчуул гэх хүмүүстэй зиндаархдаг гэж байгаа. Гэрчүүдийн үгээр бол Одхүү начин "Миний эх оронд чи муу битгий давар" гээд түлхчихсэн юм гэнэлээ. Энэ үйлдэл нь гарцаа байхгүй түүний буруу. Хуулиараа хариуцлага хүлээх л ёстой. Харин углуургаар нь бодохоор тийм нэг өмөөрөл надад байна. Хэт их давралтын эсрэг үйлдэл ч юм шиг. Одоо Одхүү начин хаана явааг сайн мэдэхгүй юм. Үнэндээ харагдахгүй л байна. Эхнэр Энхтүвшин нь ажлаа хийгээд, нөгөө муу хөөрхөн банди нь цэцэрлэг сургуульдаа гүйж л явна. Аав Батжаргал нь аанай л бөхөө үзсэн шигээ амгалан алхаж харагдах. Начныг асуухаас жаахан жийрхээд мэндлэх төдий өнгөрч байгаа. Басчиг начны гэр орноор нь орж гарч явсны хувьд хэлэхэд Одхүү бол нөхөрлөж болох эр хүн юм шүү дээ. Хүний мөн чанар гэж байдаг. Тулсан цагт хэн бэ гэдгээ харуулдаг. Амьдрал бараан үед их л ойрхон байдаг хүн дээ. Түүнд шадарлагсад олон. Голцуу л хөдөөнөөс хотод орж ирсэн нусгайнууд. Миний мэдэхийн өдгөөгийн улсын заан Х.Мөнхбаатар, улсын начин Ж.Гансүх гэхчлэн олон бөхчүүд хотод дөнгөж хөл тавиад байхдаа бөхийн өргөөний хойно байх Одхүүгийнхээр шавж өвлийнх нь идэшийг хэдэн жил баралцсан. Хааяа нэг гэрт нь яваад орохоор Одхүү байгаа хоол ундаараа дайлж, оролцоод ирсэн тэмцээн уралдаанаа ярьж, медалиудаа авчирч үзүүлэх нь жаахан хүүхэд шиг санагддаг юм. Гэртээ түүн шиг жаргалтай хүн байхгүй дээ. Хүүтэйгээ ноцолдоод л ... Хүүгээ ушугийн секцэнд явуулсан юм байх.Тэгээд л хамтарсан бэлтгэл хийж буй нь тэр гэсэн. Учиргүй их адууны мах чаначихна. Гэрийн хаалга нь тас нясхийж гаднаас бужигнасан банди нар орж ирэх. Оюутны байранд амьдрах Хэнтийн хүүхдүүд хоол буудахаар ирж байгаа нь тэр. Төд удалгүй түмпэнг нь хоослоод баннд юм угаахаар бужигнацгаах. Нэг иймэрхүү дүр зургийг Одхүүгийнхээс олонтой харж болно. Түүнийг магтах гэж магтаад байгаа юм биш ээ. Мань хүнээс аргагүй сайхан чанарууд мэдрэгдээд байдаг болохоор л тэр. Өвлийн хүйтэн шөнө гэр хол нэг нөхөр нь машин бариад хөдлөхөд хойноос гүйж зогсоогоод "Ингэхэд чи таксины мөнгөтэй юм уу" гээд 2500 төгрөг өгчих жишээтэй л явдаг эр хүн шүү дээ. Гэхдээ тэр өөгүй тэгшхэн, өнцөг булангүй хүн биш юм. Түүнд адайр ааш бий. Таалагддаггүй хүндээ тааламжгүй ааш гаргахаа юманд боддоггүй. Харин ч нэг ил шулуухан гаргана даа. Гэхдээ хүмүүсийн яриад байгаа шиг барьж аваад балбадаг хүн биш. Хэгжүүн нэгний ууж буй пивонд тамхины үнсээ хийчих жишээний дургүйцлээ илэрхийлдэг сонин эр. Араар нь элдэв юм хэлэхийг тэвчдэггүй шуудхан авдаг нь түүний зан л даа. Энэ мэт илэрхий зэвүүн хүрмээр жижиг дургүйцлийг гаргадаг ч эрийн нүнжигээ уландаа гишгэсэн авир түүнээс гарахгүй. Муулагсад нь түүний согтуу явахыг ганц удаа харсан болов уу. Арваад жилийн өмнөөс мэдэх би л лав хараагүй юм. Харин бүх л хүмүүст байх найз нөхөдтэйгөө хааяа нэг сууж ганц нэг юмны ард гарах амьдралын хэмнэл бол түүнд бий. Барилдахдаа бол тэр харин характертай. Тэр ч аварга, энэ ч арслан хэмээн араа бодоод явдаг залуу бөхчүүд Одхүүгийн үед олон. Харин нөхөрт бол тийм юм даанч байхгүй дээ. Нэг удаагийн барилдаан дээр далай аварга А.Сүхбатад улсын начин Б.Одхүү шударга шаардлага тавьж засуул цэцдийг сандаргаж байсан юм. "Сүхбат аваргаас барьц авах ямар ч боломж алга. Ширээстэй зодогтой байна. Ийм зодгийг дүрмэнд хориглосон байдаг, солиул" гэж. Өөдөөс нь шаардлага тавьсан дүү цолтныг Сүхбат аварга анх удаа л харсан байх. Мөн "Эрэл" компанийн 10 жилийн ойн дуулиант барилдаан дээр залуу бөх Одхүү улсын заан Баярсайхантай барилдахдаа бас л "мөчөөрхсөн". Тэгээд Одхүүгийнхээр болж байсан юм. Бас нэг барилдаан дээр Одхүү начин өөртэй нь барилдах том цолтны "Элэг бүсний уяа нь гар зүсчихмээр нарийнхан байна. Сольсон хойно нь барилдана" гэсэн шаардлагыг Бөхийн холбооны дэд тэргүүн Д.Данзанд тавьж, ёсоор болгуулж байлаа. Ид барилдаж байгаа том цолтны өөдөөс эгцэлж хараад үнэнийг хэлдэг залуу бөх энэ цаг үед Одхүү л байгаа юм даа. Тэрээр "Бид дүрмээрээ барилдахгүй юм бол бөхийн барилдааны дүрэм зохиох хэрэг юу байна" гэж хэлдэг бөх. Нэг хэсэг үндэсний бөх дэх шинэчлэл гэсэн шуугиан газар авч олон хүн мэдэх мэдэхгүй юм ярьсан. Тэр үед бөхчүүдээс мань эр л ганцаараа "Бөхийн шинэчлэлийн тухай надаас илүүтэй бодож сэтгэж байгаа хүмүүс олон байхад би тэднээс давж юугаа ярихав дээ" гэж хэлсэн нь өөрийгөө мэддэг хүний амнаас гарах үг мэт санагдаж билээ. Одхүүг ойрхон, хаяандаа байлгадаг хүн бол дархан аварга Б.Бат-Эрдэнэ юм. Одхүүгийн олон сайхан чанарыг нь олж хардаг болохоор ойр байдаг бизээ. Одхүүгийн төлөө өөрийнхөө нэр алдрыг хөндөхүйц үйлдлийг ч хийж байсан удаатай. Бат-Эрдэнэ аварга түүнд итгэдэг, санаа тавьдаг. Ойрхны жишээ дээ. Ардын хувьсгалын 81 жилийн ойгоор Одхүү начин зургаагийн давааг гаталчихсан бол их аварга зааны даваанд өргөж гаргах байснаа нуугаагүй. Улсын заан Д.Мягмар ч үүнийг нь баталж "Бат-Эрдэнэ аварга Одхүүг зургаа давчихвал долоогийн даваанд амалж тахимаа өгөх байсан юм. Үүнийгээ надад хэлж байсан" гэж ярьсан байдаг. Их аварга ийм л хандлагатай хүн. Энэ бүх элдэв ярианд нь харин ямархан янзтай ханддагийг нь мэдэхгүй юм даа. Өнөөдөр Одхүү маань Монголдоо байхгүй юм шиг байна. Шуудхандаа гадаадын нэг доншуур эрээс начин маань дайжжээ. Монгол бөхийн зүлэг ногоон дэвжээн дээр Одхүүгийнхээ барилдахыг нэг хармаар л байна. Арав гаруй жилийн өмнө Хэнтийгээс хэгжүүн төрхтэй өндөр банди өсвөр үеийн үндэсний бөхийн улсын аваргын тэмцээнд ирж зодоглон түрүүлж билээ. Бөхийн мэргэжилтнүүд түүнийг "Гарцаа байхгүй нэг улсын цолтон энд байна" хэмээн шинжсэн. Энэ л үеэс их спорт, үндэсний бөхөд Б.Одхүүгийн нэр гарах болж өдгөө бөхийн зэрэгт хүрчээ. Даанч түүнийг энэ мэт таагүй мэдээлэл дагаж явах нь харамсмаар. Гэвч түүнийг нар зөв амьдарч яваа гэдэгт итгэнэ. Одхүү маань хаана "алдаж яваа" юм бол доо.
П.Хашчулуун 