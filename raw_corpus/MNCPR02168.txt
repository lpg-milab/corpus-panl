Дурсамжийн цагаан таталбар

Хүний амьдралд аль учрал жаргал, баяр гуниг, хагацал харуусал тохиолдож, бодол ухаарал, сэхээ сэхээрлээр оюун ухааныг минь тэтгэхийг тэр гэхэв. 
Зарим жирийн гэмээр зүйл хүртэл хожим хойно дурсан санахад хичнээн сайхан гэрэл гэгээтэй бууж, юу билээ гэмээр баяр жаргалыг эдлүүлэх нь бий. Үнэндээ хоног сарын урсгал л хүний амьдралд тохиолдсон сайн муу, сайхан муухайг ялгаж өгдөг гэж хэлж болмоор. Би уг нь багш хүн л дээ. Дунд сургуулийн хөгжил хөдөлгөөн, шуугиан чимээ, хүүхдийн цагаан цайлган сэтгэл, баяр жаргалыг хэрэндээ гадарлана. Намрын цэцэг инээд хоёр бялхсан цугларалтын өдрүүд, улиралын шалгалтын завгүй хоногууд, өвлийн өвгөний бэлэг, хаврын мөнгөн хонхны баяр, төгсөлтийн шалгалт гээд багш, сурагчгүй баярлан догдолж, бас ялигүй гуниглах мөч олон. Би хэдийгээр цөөн жил багшилсан боловч сэтгэлдээ тээж явдаг олон учрал жаргал, шавь нартайгаа уулзаж баярласан, бас ялигүй гунигтай салж одсон өдрүүдийн дурсамж бий. Тэр дундаас 1979-1980 оны хичээлийн жилийн 280 орчим хоногийн эгэл жирийн мөртлөө бас чиг бялхам дурсамжтай өдрүүдийг дурсах дуртай. Би амьдралдаа анхны бөгөөд эцсийн удаа аравдугаар анги дааж төгсгөсөн жил л дээ. Манай ангийн хүүхдүүдийн ихэнх нь хөдөөгийн найман жилийн "бүтээгдэхүүн" учир элдэв эвдэрсэн араншингүй, бүрэг томоотой боловч аливаа ажилд идэвхтэй, эв нэгдэлтэй оролцдог сон. Ялангуяа урлаг соёлын арга хэмжээ, уралдаан тэмцээнд манай шавь нарын өмнө орох анги ховорхон байлаа. Манай ангийн эвлэлийн үүрийн дарга С.Оюун, ангийн дарга Д.Эрдэнэчимэг нар минь миний ажилд байнга туслан хамт олноо хөөрхөн зохион байгуулна. Ангийн хамт олон ерөнхийдөө их намдуухан, тогтонги хэмшилтэй байсан учир хичнээн хөдөлгөөнтэй хөвгүүд ч тэр аясыг дагадаг байлаа. Д.Жамбал, Б.Баярхүү, Ц.Жаргалсайхан гээд цагаан цайлган сэтгэлтэй, хөдөлгөөнтэй хөвгүүд байсан ч багшдаа муу зүйл сонсгоогүйгээр үл барам, дээд боловсролтой сайхан сэхээтнүүд болсонд нь одоо хүртэл баярлаж явдаг. Шавь нар минь эвтэй, аливаад гар нийлж ажилладаг байсан учир манай анги сургуулийн урлагийн хошой аварга болж, багт наадам, ханын сонины уралдаанд байнга л тэргүүлж байлаа. Сургуулийн гоцлол хөгжмийн аварга С.Болд, аварга дуучин Б.Болд, аварга уран уншигч Т.Амарбаясгалан нар бидний бахархал болж, Ц.Жаргалсайханы зурж, бичих авьяас олон зүйлд хамт олныхоо нүүрийг талхалдаг сан. Сурлагын хувьд Ц.Оюун, Ц.Доржпалам, С.Батболд, Ц.Болдбаатар, Б.Дагвасүндэл, Д.Эрдэнэчимэг гээд олон сурагч ангидаа төдийгүй сургуульдаа дээгүүрт орно. Энэ ч чанараараа бүгд л уралдаант шалгалтад орж, манай ангиас 12 хүүхэд гадаад, дотоодын дээд сургууль, найман хүүхэд техникумын хувиар авч билээ. Дотоод хэлхээс Тэр үед шавь нар минь багшдаа элдвээр л тус дэм үзүүлэх гэсэн халуун сэтгэлтэй байлаа. Тэр нь эцэг, эхээс нь өвлөгдсөн ёс суртахууны эрхэм чанар юм. Нэг удаа би сургууль семинарт оролцож олон хоногоор эзгүй байв. Энэ үед эхнэр маань жирэмсэн, хүүхдүүд жижигхэн байсан юм. Гэтэл шавь нар маань эргэж тойрч, түлээ хөрөөдөж, нүүрс ойртуулж өгдөг байсныг бид одоо ч дурсан ярдаг. Бүр эвлэлийн үүрийн дарга Ц.Оюун ирж, хөл хүндтэй эхнэрт минь хийцтэй цай чанаж өгч, дүү шиг нь асарч, байсныг мартах аргагүй. Одоо ч гэсэн шавь нар минь надтай дотно холбоотой. Тэд төгсөх жилээ сургуульдаа үлдээмж болгож миний хичээлийн танхимыг тохижуулах гэж багагүй хөдөлмөрлөсөн. Тэр үед Арвайхээр хот муугүй төвлөрсөн газар байсан ч одоотой адил бэлэн зэлэн материал гэж юу байхав. Дэлгүүрээс паниер, хайрцаг худалдаж аваад л анги доторлож, самбар тавиур хийж байлаа. Ийм л маягаар шавь нарын минь сурагчийн жилүүд өнгөрч, төгсөлтийн баяраа тэмдэглэх болсон юм. Одоогийн хүүхдүүд шиг өч төчнөөн төгрөг цуглуулж амралт, буудал хэсэж давхин элдэв авир гаргах гэж юу байхав. Аймгийн төвийн ойролцоох "Цагаан бургас" хэмээх үзэсгэлэнтэй газар очиж хээрийн цай хоол хийж, ундаа задалж чихэр жимс таваглан тухалцгааж зүлгэн дээр бүжиг эргэж, дуугаан дуулцгааж билээ. Шавь нар ч багш миний хувьд ч зүг зүг салан одно гэхээр хөнгөн гуниг цээж эзэмдэж "Удахгүй сургуулиа төгсөх бидний Уяхан сэтгэлийг хааш нь дуудна вэ" гэсэн дууны аялгуу өөрийн эрхгүй цээжнээс алдуурч байсансан. Ингээд л шавь нар минь амьдралын их аянд мордсон хэрэг. Хүний амьдрал янз бүрээр л эргэдэг болохоор зарим нь "Хээрийн галуу нисэн үл хүрэх газраас эрдэм өвөрлөж ирэх"-ээр одож байхад нөгөө нэг нь хөдөө нутагтаа суурьшин үлдсэн нь бий. Өвөл нь шавь нараас маань захидал нисэн ирэхэд сэтгэл догдолж: "Цагаан бургас"-ны зугаалга Онгийн бургаст тохой шингэсэн Охидын цайлган инээд тэр Одоо хэрнээ сэтгэлд уянгалах Одтой насны дуулал тэр "Цагаан бургас"-ны зугаалга Зүггүй шавийн минь нууж татсан Янжуурын зөөлөн утаа тэр Зүлгэн дээр охидын минь эргэсэн Бүжгийн хөнгөн аяс тэр... гэх мэтээр татлан бичиж хариу захидалдаа шигтгээ болгож байлаа. Энэ мэтээр багш шавь нарын хооронд дурсан ярих, мартахын аргагүй дурсамж олон. Өнөөдөр надад Ц.Оюун, Ц.Жаргалсайнхан, Б.Давагсүндэл нарын оюутан ахуйн захиа болон сурагч ахуйдаа авахуулсан хамт олны зураг, дүнгийн хавтгай, сэтгэгдлийн дэвтэр бүгд бий. Тэр болгоныг үзэж суухад шавь нарын минь дүр зураг нүдэнд бууж хүүхэд насны нь дурсамжийг шингээсэн аялгуу цээжний гүнд сэргэж ирдэг. Тийм л дурсамжийн үргэлжлэл болгож энэхүү тэмдэглэлийг бичиж суугаа минь энэ. Эргэн уулзахын ерөөл Тэр 1979-1980 оны хичээлийн жилд Арвайхээрийн 10 жилийн сургуулийн 10 дугаар ангийг есийн бүлгийн 300 гаруй хүүхэд төгссөн юм. Түүнээс өмнө болоод хойно тус сургуулийг нэг жилд ийм олон хүүхэд төгсөөгүй юм билээ. Тэр есөн бүлгийн тавд нь би хичээл зааж байсан болохоор тэр жил шиг бас олон шавийг үдэж мордуулсан минь үгүй. Миний дааж төгсгөсөн 10 е ангийнхан уг нь "1985 оны долдугаар сарын 11-ний 10 цагт Л.Аюуш баатрын талбайд уулзана" гэсэн бичээсийг төгсөлтийнхөө цомогт үлдээсэн юм. Гэвч тэр үед миний албан ажил давхацсан учир ирж чадаагүйн улмаас шавь нар минь хэрхэн уулзсаныг мэдэхгүй. Харин энэ оны долдугаар сарын 21-нд болсон төрөлх сургуулийнхаа 80 жилийн ойн баярын үеэр шавь нарынхаа нэлээдтэй нь уулзаж 26 жилийн өмнөх дурсамжаа сэргээлээ. Тэд минь суралцаж байсан анги танхимдаа орж, сууж байсан ширээндээ сууцгаан, багш би ч гэсэн цагаан цэрд барьж самбарынхаа хажууд зогсож үзлээ. Хэдийгээр тэдний хүүхэд, миний залуу нас аль хэдийнэ нисэн одсон ч багш шавийн барилдлагын дулаан амьсгал зүрх сэтгэлийн угт тэр чигээрээ хадгалагдаж "хүүхэд насанд хүргэж өгдөг" нөгөө үлгэрийн галт тэргэнд суусан мэт санагдаж байв. Будаг нь ханхалсан анги танхимын цонхоор наран гийж, мөнгөн хонхны дуу чихэнд дуурсан ирэхэд 40 гарсан шавь нарын минь хүүхэд насны гэгээн зураг үйл хөдлөл нь нүдний урдуур урсаж хөгширч яваа зүрхийг залуу цусаар сэлбэх шиг болж байсныг нуух юун. Тэдний дундаас С.Болд нарын хүүхэд хорвоогийн мөнх бусыг дагаж, нөхөдтэйгөө хэзээ ч уулзахгүй замд гарчихжээ. Саяхан мэт санагдавч он цагийн улирал олон солигдсон байна. Энэ уулзалтын үеэр нөгөө есөн бүлгийнхэн маань "1980 оныхон" гэсэн нэрийн дор нэгдэн нийлж "жаргал зовлонгийн аль ч үед хамт байна" гэж үгсэн нийлж баярын хоёр өдөрт байтугай цаашдаа ч холбоо үл салах "тангараг" тавьцгаав. Үнэндээ орчлонгийн дэргэд "Арвайхээр" хэмээх жижиг хонхрын хүүхдүүд ингэхээс өөрөөр яах ч билээ. Төгсөлтийнхний төлөөлөл болсон тэр 30 орчим залуучуудын дотор Ц.Доржпалам, Батсуурь, Ц.Жаргалсайхан нарын ардчиллын залуу хараацайнууд гялалзаж, Д.Туяа, Б.Дагвасүндэл хуульчид намбайж, Ц.Оюун, Б.Энхтуяа, Ц.Энхжаргал зэрэг багш нарын зарим нь налайж, нөгөө нь завгүй ярьж, Э.Батдорж, Т.Пүрэвчулуун, Г.Оюун нарын их эмч нар цэмцгэр байдлаа аль хэдийн орхиж. Харин Ж.Алтанцэцэг, Нарантуяа нарын ня-бо нар задгай яриа хөгжөөж, бас Сайнбилэг, Р.Адьяасүрэн зэрэг цэргийн дарга нар цагаан шог урсгаж байв. Цаана нь Р.Оюунцэцэг, Бат-Очир зэрэг инженерүүд , Т.Батсуурь жолооч, Цэнд-Аюуш, Ганхуяг зэрэг бизнесмен нар нөгөө л сурагч ахуй цагийнхаа даруухан зангаа хадгалцгаан илүү үг дуугарахгүй. Энэ уулзалтын үеэр бидний дунд хамгийн хүндтэй хүн бол Ц.Тогооч багш байлаа. Тэрбээр манай шавь нар байтугай миний бага, дунд ангийн багш болохоор түүнтэй байр булаалцалдах хүн яаж байх вэ. Ийм өнгө өнгийн айзамтай уулзалт маань хүн хүнээ түшиж, биесээ дээдэлж явахын намуухан эгшиглэнг цээжний гүнээс яруу нэгэн хэлээр зүрх зүрхэнд шивнэж байлаа. Дурсах дурсамж, ярих яриа дуусаагүй. Төгсөлтийнхөө 30 жилийн ойг 2010 онд тэмдэглэнэ гэж бүгд л нэг дуугаар шийдэж Арвайхээрийн бор хөтөл дээр халуун дотноор тэврэлцэцгээн "Унаган нутаг минь Өвөрхангай" хэмээн бодолдоо нэгийг тээн салцгаалаа. Тиймээ, дахин уулзахын ерөөлөөр энэ хөтөл дээр учрах өдөр удахгүй. 
Н.Даваадаш 

