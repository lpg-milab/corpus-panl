Ёс ёслол ямар байх вэ?

Энэ сэдвээр төрийн ёс судлаач Г.Бямбасүрэн бээр сонирхолтой материал хүргүүлсэн юм. 
-Та яагаад эртний төрийн ёслолын талаар ийм өргөн мэдлэг цуглуулаа вэ гэж лавлахад -Манайхан удмаараа ёс заншил судалдаг байсан нь хожим ийм чиглэлээр судалгаа хийхэд нөлөөлсөн байх. Миний аав Гэндэн гэдэг хүн 1903 онд XIII Далай ламыг Монголд ирэхэд нь жил шахам хамт амьдарсан гэж ярьдаг. Тэр үед Богд, Далай лам хоёр нэгэндээ зиндаархсанаас ийн удаан уулзалдаагүй хүлээлцсэн. Түвдээс нааш ирэх замд нь одоогийн Баянхонгорын нутагт аав тосч угтаад Зүүнхараа орчимд Богдыг хүлээн тогоог нь барьж явснаа хуучилдаг. Энэ мэт шашин төрийн томчуултай нүүр учирч явсан эцгийн буянаар төрийн ёс, ёслолыг гадарлахтайгаа болсон байх. Удахгүй болох Эзэн Чингис хааны тулгар төрийн их ойн ажлын хэсэгт миний нэрийг оруулсан байна лээ. Монголчууд ярьдаг л даа. "Ёс наснаас ах"-аа гэж. Төрийн уламжлалыг сэргээх тал дээр энэ ойн арга хэмжээ их зүйл хийх байх. Ард түмний зан заншил, түүхийн хувьд сүүлд орж ирсэн шашны дэг жаягтай төрийн хэрэг холилдож будлиантай болсон. Үүнийг энэ "800 жил"-ээр нэг мөр цэгцлэх болсон нь сайшаалтай. Жилийн турш үргэлжлэх хөтөлбөртэй тэмдэглэлт ойн арга хэмжээнд гадна дотны жуулчид өмнөхөөс их ирж таарна. Монголын төрт их ёсны өвөрмөц, содон үзэгдлүүдээр нүд хужирлах үзүүлбэр нь аль болох бодитой байвал зүгээрсэн. Гол нь өөрийн иргэддээ сэтгэлд хоногштол ойлгуулж, сурталчилж өгмөөр. Монголчууд эх орноороо бахархаж, төрөө хүндлэн дээдэлдэг, төрийн тэргүүн нь эрхэмсэг оршихуйн дор ёс жаягаа дагадаг болбол төлөвшлийн өндөр ач холбогдолтой. Тэмдэглэлт ойг цааш нь залгуулаад өдөр тутмын ажил төрөлдөө төрийн албан хаагч хэрхэн хандах ёс, ёслолыг бий болгохыг бид зорьж байна. Заавал төрийн гурван өндөрлөг гэлтгүй бүх шатны засаг захиргааны нэгжүүд шашин, зан заншлаас ангид уламжилж ирсэн цэвэр Монгол төрийн ёсоо дагаад хэвшихийг өнөөгийн цаг үе шаардаж байна. "Ёс наснаас ах"-ыг иргэд гүнээ ухамсарлавал хуулиас дутахгүй нийгэмд нөлөөлнө гэж боддог. Уул нь энэ талаар яривал их л байх. Адаглаад ёс, ёслол хоёр чинь тусдаа ойлголт. Хууль журманд нэгтгээд биччих юм. Монгол Улс хүчирхэг байх үеийн төрийн элдэв үйлдлүүд нүсэр хэдий ч шинжлэх ухааны үндэслэлтэй, өдгөө авч хэрэгжүүлэхэд хуучрахгүй олон ёс ёслол тэмдэглэгдэн үлджээ. Тэр бүгдийг өнөө хүртэл хэн ч нэгтгэж, цэгцлээгүй. Ардчиллын буянаар хуучин ёс сэргэж байгаа гээд санаан зоргоор хачир нэмж буйд сэтгэл зовниж байна. Төрийн есөн хөлт цагаан туг нэг иймэрхүү байвал их гоё юм уудаа гэх мэт сценари хийчихдэг. Хожим ном судраас түүвэрлэн хартал тодорхой заасан баримт гараад ирдэг. Алиныг нь дагах вэ? Гэх мэтийн ацан шалааг одоо хэн "800 жил"-ээр нэг мөр болгох гээд бидний хэсэг хүн чармайж сууна гэсэн юм. Г.Бямбасүрэн гуай цааш нь тэмдэглэхдээ Үндсэн хуулинд Чингисийн нэрийг оруулъя. Төрийн сүлд дууны үг, тамга, далбаанд зөв зохистой байршуулъя. Спорт зэрэг арга хэмжээний үеэр төрийн далбаа намирахад дотор нь Чингис хааны дүрийг мандуулж байг. Дотоод гадаад албан бичгийн бланк дээр сүлднээс гадна Чингисийн хөрөг давхар байх нь зүйтэй. Монгол Улсын нэр хүндийг өргөхөд хувь нэмэр болохоос гадна бусдад мартагдуулахгүй байх, сануулах бахархал бий. Монголчууд нэгэнт дундаасаа Чингис хааныг төрүүлсэн. Бид л өмчлөх, бахархах эрхтэй. Бас түүхэн үүрэг ногдох болов уу. Цаашид их эзэн хааны дүр зураг, хөшөө дурсгалыг нэг мөр цэгцэлмээр. -Алив төр, цэргийн тангарагт Чингис хааны үйл хэргийг үргэлжлүүлэхээ илэрхийлсэн үг, өгүүлбэр оруулмаар. Мэдээж дахиад дэлхийн талыг эзлэнэ гэхгүй нь лав. Ерөнхийлөгч төрийн түшээд тангараг өргөхдөө "Монголын нууц товчоо" номон дээр гараа тавьж байгаад ёслолыг үйлдвэл зохимжтой. -Энэ зуны наадмыг тав хоног сунгаж монгол бахархал, Чингис хаанаар амьсгалах хэрэгтэй байна. -Ёс, ёслолын талаар баримтат кино хийж тараах. Хөдөө орон нутагт төрт ёс ямар дэгээр явагдахыг зааглан эрэмбэлж тэр дагуу иргэд төрийн албан хаагч аймаг, сум, багийн удирдагчид тэдэнтэй эгэл иргэд харьцах журам бүр хууль гаргах хэрэгтэй. Өндөр хөгжилтэй орон төрийнхөө ёсыг дээдэлдэг батлагдаагүй хуультай байна. Бид хэт эх захаа алдсанаас ёс мэддэггүй түшмэд олширлоо. Энэ нь эргээд олон нийтэд буруу үлгэрлэл болж байна. УИХ-ын гишүүд зэрэг улс төрчдөд ямар төрд алба хашиж буйг нь мэдрүүлэх хэрэгтэй. Ямар ч цолтой бөх дахимаа өгч авч хэвшсэн байхад төрийн түшээдийн ёс, ёслолын ойлголт дурын хэрэг буй нь нэгдмэл Монгол Улсын хувьд байж боломгүй. Ирэх зуунд энэ бүгд хоцрогдохгүй. Монгол Улсын нэр төрийн хэрэгт Чингис хаан хийгээд түүний байгуулсан их гүрнийх нь ёс, ёслол арга хэмжээ томоохон байр эзлэнэ. Урлаг, соёл, шинжлэх ухааны салбаруудад уг сэдвийг гүн суулгаж өгвөл даяарчлагдаж буй дэлхий нийтэд нэгэн өнгө төрх болон алаглах болохоос гажих юм үгүй. Угаасаа төрт ёс нь суурин амьдралаас гадна нүүдэлчин ард түмний дунд адил хугацаанд үүссэн гэдгийг Хүннү гүрний түүх нотолдог. Монголын төрт ёсны уламжлал ёслолын давтагдашгүй сэтгэлгээг ирэх жил болох Монголын тулгар төр үүссэний 800 жилийн ойгоор үл марттал сэргээмээр гэж "Авзага" трейд компанийн зөвлөх ажилтай төрийн ёс судлаач Г.Бямбасүрэн гуай өгүүллээ. 
Ж.Гангаа
