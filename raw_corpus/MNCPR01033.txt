ШҮҮХЭД ХАНДАЖ НЭР ТӨРӨӨ СЭРГЭЭЛГЭХ БОДОЛТОЙ БАЙГАА

Онцгой байдлын ерөнхий газрын дарга тэргүүн комиссар П.Даштай уулзан гамшгийн цаг үеийн байдлын талаар сонирхлоо.
Мөн "Аврагч" тэмцээний үеэр нас барсан аврагч залуугийн золгүй тохиолдлыг тус байгууллагын удирдлага болоод тэмцээнийг зохион байгуулагчидтай холбосон мэдээллүүд гарсантай холбогдуулсан зарим тайлбарыг авсан юм. -Урьд өмнө гарч байгаагүй шувууны томуу өвчин, бас шүлхийн вирус илэрч хаана хаанаа багагүй түгшүүртэй байлаа. Дээрх халдварт өвчнүүдийн голомтыг дарах, зогсооход төр засгаас ч тодорхой хэмжээний хөрөнгө зарцуулаад байгаа. Танай байгууллага ч чамгүй үүрэг гүйцэтгэж байна. Одоо халдварт өвчний байдал ямаршуухан байна? -Шувууны томуу өвчний тухайд энэ сард шувуу үхээгүй. Гэсэн ч бусад оронд шувууны томуу газар авсаар байна. Өвөрмонголд гэхэд л саяхан өвчний шинэ тохиолдол бүртгэгдлээ. Тэгэхээр ер нь тайвширч болохгүй л дээ. Айлгаж цочроож байгаа хэрэг огт биш юм. Сэрэмж анхаарал хаана ч, хэзээ ч илүүдэхгүй. Дорнод аймагт гарсан шүлхий өвчин үндсэндээ дарагдлаа. Дорнод, Сүхбаатар, Хэнтий аймгийн бүх малыг вакцинжуулсан. Холбогдох бусад арга хэмжээг авч байна. Онцгой байдлын албан хаагчид, мэргэжлийн болон орон нутгийн засаг захиргааны байгууллагууд сайн ажилласны үр дүнд шувууны томуу өвчин хүн, малд халдсангүй, шүлхий өвчний голомтыг ганц багийн нутаг дэвсгэрээс гаргалгүй богино хугацаанд зогсоож чадсан. Он гарсаар 2400 удаагийн гамшиг, осол тохиолдож 144 хүн амиа алдан, 6800 мал хорогдож, аврах, хор уршгийг арилгах ажиллагаанд 14 мянган хүн, 3300 орчим техник хэрэгсэл ажиллаж, улсын төсвөөс 4.2 тэрбум төгрөг зарцуулаад байна. Өвөл хаяанд ирчихлээ, дор бүртээ өвлийн бэлтгэл базааж, өвс тэжээлээ татаж авах хэрэгтэй байна. Зуншлага тааруугаас өвсний гарц муу байсан Дундговь, Өмнөговь, Дорноговь, Сүхбаатар аймгийн зарим суманд өвөлжилт хүндрэх төлөвтэй байгаа учраас улсын нөөцийн цэгийг нэмж, өвс тэжээл татаад байна. -Гамшгаас хамгаалах ерөнхий газар нэртэйгээр гурван өөр байгууллагыг нэгтгэн байгуулаад жил гаруй хугацаа өнгөрлөө. Жил гаруйн өмнө өгч байсан ярилцлагатаа та албан хаагчдын нийгмийн асуудал болоод тэдний мэдлэг чадварыг дээшлүүлэх, гамшигтай тэмцэх чадавхи, багаж техник хэрэгслээ шинэчлэн сайжруулах нэлээд ажлыг шат дараалан хэрэгжүүлэх талаар ярьж байсан... -Юун түрүүнд Гамшгаас хамгаалах тухай хуульд нэмэлт өөрчлөлт оруулах тухай хуулийн төслийг боловсруулж батлууллаа. Албан хаагчдаа цолтой, тангарагтай, дүрэмт хувцастай болголоо. Алба хаасан хугацааны болон цолны цалингийн хувь хэмжээг тогтоох, Улсын нөөцийн байршил, тоо хэмжээг батлах, Гамшгаас хамгаалах Улсын албад болон Онцгой комисс байгуулах зэрэг асуудлуудаар Засгийн газрын тогтоол гаргуулан хэрэгжүүлж эхлээд байна. Нэг ёсондоо гамшгаас хамгаалах эрхзүйн орчинг боловсронгуй болгох, түүнийг бүрдүүлэхэд чиглэсэн нэлээд ажил хийлээ. Энэ хугацаанд томоохон төсөл, хөтөлбөрүүдэд хамрагдаж эхлээд байна. Албан хаагчдынхаа боловсрол мэдлэгийг дээшлүүлэхэд ихээхэн анхаарч, гадаадад 200, дотоодод 1500 гаруй албан хаагчийг сургалт, семинарт хамруулж шат дараалсан арга хэмжээг авч байна. Унгарын ГХЕГ, АНУ-ын Олон Улсын хөгжлийн агентлаг, Аляска мужийн Үндэсний гвардын удирдлагуудтай хамтын ажиллагааны протокол, ойлголцлын санамж бичигт гарын үсэг зурснаар галын иж бүрэн лаборатори, хамгаалалтын хувцас зэрэг 30.0 мянган ам.долларын тусламж авахаар болж эхний ээлжийг нь хүлээн аваад байна. НҮБ-ын Үнэлгээ зохицуулалтын багийнхан ирж, өнгөрсөн жил өгсөн 33 заалт бүхий зөвлөмжийнхээ биелэлт, хэрэгжилттэй танилцаад явсан. Манай байгууллагын үйл ажиллагаа болон зөвлөмжийн биелэлтийн талаар сэтгэл өндөр буцсан. Энэ жилээс эхлэн Онцгой байдлын байгууллага төдийгүй гамшгаас хамгаалах үүрэг хүлээсэн бүх аж ахуйн нэгж, байгууллага, иргэд бүтэн жилийн турш удирдлага болгон ажиллах зорилготой Гамшгаас хамгаалах арга хэмжээний болон Галын аюулгүй байдлыг хангах тухай хоёр удирдамж жилийн хугацаагаар мөрдөж эхэллээ. Түүнийхээ биелэлтийг шалгахаар бүх аймагт бүлэг томилогдон ажиллаж байна. Ер нь хийсэн ажил их бий дээ. -Онцгой байдлын албаны өдөртэй болсон байх аа... ? -Онцгой байдлын албаны өдөртэй болж, албан хаагчид шинэ тангаргаа өргөлөө. Энэ өдрийг жил бүрийн зургадугаар сарын 20-ны өдөр тэмдэглэж байхаар Засгийн газар шийдвэрлэсэн. Онцгой байдлын албаны анхны гавьяат төрж, 22 хүн төрийн дээд одон медалиар шагнагдсан. Энэ бол Төр засгаас Онцгой байдлын албанд анхаарлаа хандуулж байгаагийн илрэл юм. -НҮБ-аас олгодог нэр хүндтэй шагналыг Монгол хүн анх удаа хүртлээ гэж мэдээлэгдсэн. Энэ азтай хүн танай байгууллагынх гэсэн байх аа... -Тийм. Ер нь манай байгууллага энэ хоёр жилийн хугацаанд жинхэнэ утгаараа байгуулагдаж хөл дээрээ зогсч чадлаа. Үүнийг гадаад, дотоодод ч хүлээн зөвшөөрдөг боллоо. Нэг жишээ нь, саяхан НҮБ-аас олгодог Сасакавагийн нэрэмжит оны тэргүүний шагнал болох 40 мянган ам.долларын шагналыг Мэргэжлийн удирдлагын газрын орлогч дарга дээд ахмад Ч.Батчулуунд, Олон улсын Иргэний хамгаалалтын байгууллагын нэгдүгээр зэргийн "Баатар" одонг Баянгол дүүргийн Онцгой байдлын хэлтсийн дарга дээд ахмад Ч.Нэргүйд хүртээлээ. Манай байгууллага төдийгүй Монгол хүн анх удаагаа энэхүү нэр хүндтэй шагналыг хүртэж байгаа нь Монгол Улсын Онцгой байдлын байгууллагыг НҮБ болон дэлхий нийтээрээ хүлээн зөвшөөрч, үйл ажиллагааг нь үнэлж байгаагийн томоохон илрэл юм. -Зарим чөлөөт хэвлэлүүд болон бүр өдөр тутмын ганц нэг сонинд аврагч залуу амиа алдсан нь тэмцээнийг зохион байгуулагчдын буруугаас болсон гэсэн утгатай материал нийтлэгдсэн. Үнэхээр сонин хэвлэлд гараад байгаа шиг зүйл болсон юм уу? -"Аврагч" тэмцээний тухайд найм дах жилдээ зохион байгуулагдаж байна. Энэ салбарын хувьд уламжлалт болсон тэмцээн. Уг тэмцээн нэг л заавраар найман жил зохион байгуулагдаж байгаа юм. Харин энэ жил гүйлтийн замын урт нь 10 км байснаа 7 км болж богиноссон. Өөрөөр хэлбэл хөнгөрсөн. Энэ тэмцээн бүтэн жил бэлтгэгддэг тэмцээн. Аливаа гамшиг, осол болоход "би бэлтгэлээ хийж ирээд аврая" гэх эрх бидэнд байхгүй. Хорин хэдхэн настай, спортын мастер залуу 1.3 км хүрэхгүй зайд гүйгээд хорвоогийн мөнх бусыг үзүүлсэнд хэн, хүнгүй гүнээ харамсч байна. Үүнийг мушгин гуйвуулж байгаа нь хэн нэгнийг буруутгах, үүгээр дамжуулж хэн нэгэнтэй тооцоо хийх гэсэн явуургүй оролдлого юм. Урьд нь энэ тэмцээний өмнө техникийн зөвлөгөөн хийдэггүй байсныг энэ жилээс хийлгэдэг болгосон. Техникийн зөвлөгөөн хийснийг заавар, журмаа хоёр, гуравхан хоногийн өмнө мэдэгдсэн мэтээр мушгин гуйвуулж байгаа. Зохион байгуулалт ч харьцангуй сайн байсан. Тэгээд ч хоёр хүрэхгүй км гүйгээд ачааллаа даахгүй нас барна гэж байхгүйг эрүүл ухаантай хэн бүхэн ойлгоно. Харин хүний зовлонгоор ашиг хонжоо хайгчдын энэ болхи арга зам нэг их урт настай зүйл биш байх аа. -Тэгээд энэ хэрэг юу болсон бэ? -Энэ хэргийг нийслэлийн Сонгинохайрхан дүүргийн мөрдөн байцаагчид шалгаж байгаа. Шалгагдаж байгаа хэргийг дур мэдэн дүгнэлт өгөөд яриад байж болохгүй. Энэ чинь хууль зөрчсөн асуудал болно. -Дээрхи хэвлэлүүдэд мөн сайддаа 90 саяын үнэтэй жип бэлэглэж тал зассан, төсвийн хөрөнгө мөнгө идэж завшсан мэтээр бичигдсэн байсан. Тендерийн асуудал ч сөхөгдөөд байгаа шүү дээ? -Ерөнхий сайд манай байгууллагад 90 саяын үнэтэй "HAMMER" жип өгөх шийдвэр гаргасныг Төрийн өмчийн хорооны дүгнэлт гаргуулан зохих журмаар нь хөөцөлдөн балансаас балансад шилжүүлж авсныг төсвийн мөнгөөр тоглож сайддаа тал засан бэлэглэсэн, тендер зарлах нэрээр хөрөнгө мөнгө завшсан мэтээр бичсэн байна билээ. Тус байгууллагад өмнө нь тендер нэг ч удаа зарлаж байгаагүй бөгөөд өмч ашиглалын хэргээр олон хүн хуулийн хариуцлага хүлээж байсан зүйл ч бий юм билээ. Харин бид дээр дурдсан 250 сая төгрөгийн техник тоног төхөөрөмжийг хуулийн дагуу тендерээр шалгаруулж авсан. Элдвээр гүтгэн доромжилсон нийтлэл, материал дахин нийтлүүлэх, зохион байгуулалттай энэ үйлдэл цаашид үргэлжилбэл шүүхэд хандан нэр төрөө сэргээлгэх бодолтой байгаа. Онцгой байдлын алба бол хүн ардынхаа аюулгүй амьдралын төлөө, гамшиг, ослоос улс орон, ард иргэдээ урьдчилан сэргийлэх, аврах өндөр хариуцлага үүрсэн байгууллага. Ер нь тэгээд сонин хэвлэлд юу гэж бичүүллээ ч гэсэн Онцгой байдлын байгууллага юу хийж, ямар үр дүнд хүрч, гамшгаас хамгаалах тогтолцоог улсын хэмжээнд хэрхэн бүрдүүлж, үйл ажиллагааг нь өдөр тутам хэрхэн зохион байгуулж, удирдаж яваа, манай байгууллагын энэ байр тухайлбал хуучин Улсын иргэний хамгаалалтын газрын энэ байшинг ямархуу өнгө зүстэй болгочихов, албан хаагчдын ажиллаж хөдөлмөрлөх нөхцөл ямар болсон, нийгмийн асуудлуудыг шийдвэрлэсэн ямар ажлууд хийгдэв гэдгийг дотор нь ажиллаж байгаа албан хаагчдаас эхлээд гаднаас нь харж байгаа хэн ч байсан хэлээд өгнө дөө. -Гамшигтай тэмцэх чадавхийн хувьд хир дээшилсэн гэж үзэж байна..? -Нэгдсэн Үндэсний байгууллагын Хөгжлийн хөтөлбөрийн "Гамшгийн аюулыг бууруулах менежментийн тогтолцоог боловсронгуй болгох нь" төслийн 2 дугаар шатыг эхлүүллээ. Зөвхөн энэ төслийн хүрээнд ОБЕГ, нийслэл, дүүргүүдийн Онцгой байдлын хэлтсүүдийг компьютержүүлэх, нийслэлийн Аврах тусгай анги болон 6 аймгийн Онцгой байдлын хэлтсүүдэд аврах багаж хэрэгслээр иж бүрэн тоноглогдсон УАЗ маркийн фурган автомашин зэрэг нийт 167 сая гаруй төгрөгийн машин, тоног төхөөрөмж, багаж хэрэгсэл олгосны дээр төсвийн хөрөнгө оруулалтаар 250 сая төгрөгийн аврах техник тоног төхөөрөмж нийлүүлсэн нь аврах, анги салбаруудын гамшигтай тэмцэх чадавхийг дээшлүүлэхэд ихээхэн түлхэц боллоо. Түүнээс гадна 350 сая төгрөгийн өртөгтэй үерийн даланг Улаангомд барьж эхлээд байна. -Улсын Онцгой комиссыг саяхан байгууллаа. Анхдугаар хуралдаанаа хийх талаар сонсогдож байсан. -Улсын Онцгой комиссын анхдугаар хуралдааныг ойрын хугацаанд зохион байгуулахаар төлөвлөж байна. Гамшиг, ослын тоо давтамж, цар хүрээ улам нэмэгдэх болсон өнөө үед улсын хэмжээнд тохиолдож болзошгүй гамшгийн үед хор уршгийг арилгах, хойшлуулшгүй сэргээн босгох ажиллагааг богино хугацаанд, яаралтай зохион байгуулж байхаар тус комиссыг Монгол Улсын Засгийн газрын тогтоолоор байгуулсан. Улсын Онцгой комиссын даргаар Онцгой байдлын асуудал эрхэлсэн сайд, гишүүдэд яам, агентлагийн сайд, дарга нар, гамшиг тохиолдсон тухайн засаг захиргааны Засаг дарга нар уг комиссын бүрэлдэхүүнд ажиллах юм. 
Б.Хаш
