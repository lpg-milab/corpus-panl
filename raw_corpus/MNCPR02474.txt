УРИАНХАЙЧУУД ууссаар байх уу?

Эрт дээр үеэс Монгол нутагт амьдарч байсан язгуурын Монгол аймгийн нэг нь "Урианхай"-чууд байсан. Урианхайчууд VII, VIII зууны үеэс Хэнтийн нурууны ар өвөр орчим, Хэрлэн, Онон, Туул гурван голын сав, Бурхан Халдунаар, хожим нь Алтайн нурууны ар, өврөөр нутаглаж алтайн урианхайчууд гэж нэрлэгдэх болсон.
Урианхайчууд нь эцэг өвгөдийн үеэс эрт балрын цагаас нум сум урлан, уран дархан хийдэг, бас анчин гөрөөчин уламжлалтай эрэлхэг дайчин эртний буурал түүхтэй аймаг байсныг "Монголын нууц товчоо" болон түүнээс эртний судар бичгүүдэд тэмдэглэгдсэн байдаг. Урианхай овог эрт дээр үеэс их эзэн Чингэс хааны өвөг дээдэстэй ахан дүүс, ураг төрлийн холбоотой найрамдалтай сайхан амьдарч, Монголын нэгдсэн төр улсыг байгуулахад тэргүүлэн хүчин зүтгэж уриалан тэмцэж, эрэлхэг хөвгүүд нь Чингэс хаантай ойр дотно нөхөрлөж төр улсын түшиг тулгуур болж Зэлмэ, Сүбээдэй, Есү, Бухаа нарын өрлөг баатрууд цэргийн жанжин, мэргэн харваач нар тодрон гарч Чингэс хаан хүнд шархадсан байхад Урианхайн Зэлмэ тусалж амийг нь аварч байсан. Урианхайчууд Чингэс хааны харуул хамгаалалтад баттай зогсож их эзэн Чингэсийн ачит хүмүүс, үнэн итгэлт журмын нөхөд нь байжээ. Эртний түүхтэй өвөг урианхай аймаг олон зуун жилийн нугачаанд бутран сарниж явсан боловч удам угсааныхаа нэр төр, бие даасан шинж байдал, өвөрмөц соёл түүх, зан үйлээ алдахгүй нандигнан хадгалж тэмцсээр явж 1921 оны Ардын хувьсгалтай золгожээ. Ардын хувьсгалын анхны жилүүдэд Алтайн урианхайн долоон хошуунд ардын төр засаг, нам, эвлэл, сургууль, соёл, эрүүл мэнд, аж ахуйн байгууллага байгуулж бэхжүүлэх ажилд урианхай түмэн идэвхтэй оролцож, нам, төрийнхөө бодлого шийдвэрийг хэрэгжүүлэн өгөөж баян Алтай нутагтаа мал сүргээ адгуулан маллаж, амьдрал ахуйгаа зохиож урамтай жаргалтай сайхан амьдарч ирсэн түүхтэй. Манай төр засаг үүсч байгуулагдсан цагаасаа эхлэн үндэстэн ястнаа адил тэгш үзэж, тэдний хэл, соёл, зан заншил тогтвор суурьшилтай байдал эрх ашгийг эрхэмлэн хамгаалсан төрт ёсны сайхан уламжлалтай билээ Алтайн чанадаас Монгол нутагт ирж байгаа Казах ястныг Монгол хүний уужуу тайван, итгэмтгий сайхан зан чанараар хандаж, хайр халамж үзүүлэн тусалж байсныг мартаагүй. 1940 онд Засгийн газар тусгай шийдвэр гаргаж Ховд аймгийн Урианхайн долоон хошуу, Увс аймгийн Бөхмөрөн сумын Шилийн Гурван багийг газар нутагтай нь тасалж, Казах, Урианхай, Дөрвөд, Тува ястнаас бүрдсэн олон ястны Баян-Өлгий аймгийг байгуулсан. Аймаг байгуулахад аймгийн хүн амын 50 гаруй хувийг эзэлж байсан дээрх цөөнх (Урианхай) ястнууд одоо аймгийн хүн амын дөнгөж долоо хүрэхгүй хувийг эзэлж байна. Урианхайчуудын тоо ингэж цөөрөхөд: -Ажиллах хүчин дутагдалтай төвийн бүсийн аймгуудад Баян-Өлгий аймгаас малчин элсүүлэх тухай Засгийн газрын шийдвэр гарчээ. Энэ элсэлтэд тус аймгаас урианхайчуудыг голлон явуулж байснаас тэд бөөн бөөнөөр бараг бригадаараа шахам төрсөн нутаг, төрөл садан, аав ээж, ах дүүгээ орхин шилжжээ. Эдгээр шилжигчдийг нэг аймаг, суманд биш өөр өөр аймаг, сум, бригадад хүнд хэцүү ажилд цацан байрлуулжээ. Эдгээр шилжигчдийн хүүхэд, залуучууд нь үндэсний цөөнхийн гадуурхалд автагдаж иргэний баримт бичигтээ угсаа гарлаа урианхай биш халх гэж бичүүлдэг байсан нь урианхайчуудын тоо цөөрөх нэг шалтгаан болсон. Анх ажилд элсүүлэхдээ очсон аймаг сум чинь бүх зүйлээр хангана, амьдрал ахуйд чинь тусална гэж амлаад дөрвөн жилийн гэрээ байгуулж, гэрээний хугацаа дуусахад орон нутагт чинь явуулна гэх зэргээр элсүүлж аваачаад анхаарал санаа тавихгүй орхижээ. Тэр ч байтугай, ардчиллын ач буянаар өмч хувьчлахад анх хувьчилсан мал хөрөнгөөсөө өнчин ишиг ч авч чадаагүй хохирчээ. Эдгээр хохирсон хүмүүст тухайн байгууллагаас нөхөн олговор олгуулах талаар анхаарч үзмээр юм. Гэтэл нэгдэлд элсээгүй өмч хувьчлаагүй хүмүүс багагүй мал авч амжжээ. Ингэж эдний төрж өссөн эх нутагтаа амьдрах хувь тавилан дутжээ. Урианхайчуудыг уугуул нутагт нь хашиж байлгах гэсэн санаагаар биш иргэд хэн ч бай, амьдралын эрхээр дуртай газраа шилжих нь зүйн хэрэг. Гагцхүү цөөрч яваа цөөнхүүдийг төрсөн нутагт нь аль болохоор тогтоон барих бодлого явуулаагүй бөөнөөр шилжүүлэх болсон цаад нарийн учир шалтгааныг мэдэж үндэстэн ястны талаар явуулах төрийн ухаалаг бодлого тухайн үедээ алдагдаж байснаас болжээ. Нөгөө талаар орон нутагтаа хөдөлмөрийн чадваргүй өндөр настан, өвчтэй зовлонтой хүмүүс мөн тэднийг асарч хамгаалах гэсэн хүмүүс голдуу үлджээ. Эдний цөөн малтай буюу малгүй, эрхэлсэн ажилгүй хүмүүсийн амьдрал ахуй нь дордож, мэргэжил боловсрол эзэмших, үр хүүхдээ сургах боломж үгүй болжээ. Энэхүү ядуу тарчиг амьдрал нь хүмүүсийн нийгмийн идэвх буурч, биеэ дайчилж ажил, хөдөлмөр эрхлэх, амьдрал ахуйгаа дээшлүүлэх талаар төдийлөн санаа тавихгүй, биеэ зөнд нь орхих байдал ч ажиглагдаж байна. Энэ үлдсэн цөөнх хэсэг нь ойр хоорондоо гэр бүл бололцож, цус ойртож улмаар хүн ам зүйн бодлого алдагдахад хүрч байна. Урианхайн ард түмэн өөрийн үндэсний өнгө аястай оюуны болон эд өлгийн бахархах арвин баялаг соёлын өв сан, ёс заншлаа хойч үедээ уламжлуулан өвлүүлж ирсэн түүхтэй билээ. Гэтэл одоо хэл, соёл хөгжмийн зэмсгүүд, хувцас хунар, үлгэр домог, тууль, түүх, хуур цуур товшуур, биелгээ, ая дуу, найр наадам, тоглоом наадгай зэрэг нь бараг мартагнан орхигдож зарим нь бүр алга болж залуу үе үр хүүхдэд өвлүүлэн хэрэгжүүлэх нь ховорджээ. Монгол нутгийн хаана ч бурхан шашин дэлгэрч ард олны санаа сэтгэл сэргэж байгаа энэ сайхан үед урианхайчууд дээр үеэс уламжилж ирсэн бурхан шашнаа сэргээж чадахгүй, хүний амьдралд тохиодох үхэл хагацал, зан үйлийн үед өлзий сайн өдрөө ч үзүүлж орхих хүнгүй, шашин ном, хонх дамарын дуу сонсож чадахгүй шүтэн бишрэх эрхээ эдэлж чадахгүй байна. Казах урианхайн ард түмэн олон арван жилийн турш айл саахалт, хамтдаа нэг дор аж төрж амьдарч, өвөрмөц хэл соёл, ёс заншлаа харилцан хүндэтгэж, эв эеэ эрхэмлэн найртай сайхан амьдарч ирсэн түүхтэй. Гэтэл зарим нэг овилгогүй хүмүүс казах, урианхайчуудын хооронд элдэв үг яриад гаргаж хутган үймүүлдэг байна. 1981 онд Алтай сумын намын хорооны нарийн бичгийн дарга асан Ристан гэгч уугуул нутагтаа амьдарч байсан урианхайчуудыг ирэх оны гуравдугаар сар хүртэл бүгдийг нь Алтай сумаас зайлуулна гэж ярьж байсан нь нутгийн урианхайчуудын дургүйцлийг хүргэжээ. 1990 оны Ардчилсан хувьсгалын эхэн үед сэтгэлийн хөөрлөөр хөөрсөн байр суурь муутай хөнгөмсөг зарим хүмүүс урианхайчуудын төрж өссөн унаган нутаг усны нэрийг казах хэл дээр өөрчлөх казах бус ястныг гадуурхах, айлын хаалга, гудамж талбайд элдэв эвгүй үгтэй бичиг цаас наах зэрэг зохисгүй байдал гаргаж байсан. Газар усны нэр бол түүх юм. Үүнийг хэн дуртай нь өөрчилдөг юм биш ээ. Аймгийн нам, захиргаа, олон нийтийн байгууллагад удирдах хариуцлагатай ажил хийж байсан урианхай хүмүүсийг бүгдийг нь ажлаас огцруулан халж, ажилгүй болгожээ. Огцрох, огцруулах гэдэг тоглоом биш, цаана нь тэр хүний нэр төр, хувь заяа үр хүүхэд гэр бүлийн амьдралтай холбоотой олон асуудал бий. Энэ мэтийн үг яриа, үйл ажил нь хүмүүсийн дургүйцлийг төрүүлж санаа сэтгэлийн шаналгаанд оруулж улмаар нутаг усаа орхиод нүүж шилжихэд хүргэдэг байна. 1930-аад оны үед 600 гаруй өрхтэй байсан Толбо суманд одоо урианхай ганц ч айл өрх, ганц ч урианхай ястан үлдсэнгүй. Энэ суманд одоо урианхайчууд одоо хаана явааг олоход бэрх болжээ. Мэргэжил, боловсрол эзэмшсэн, ажлын дадлага туршлагатай урианхай хүмүүс олон бий. Харамсалтай нь тэд одоо ажилгүй байна. Тэднийг ажилтай болгох талаар орон нутгийн удирдах нөхөд анхаарал санаачилга бага тавьж байна. Аймгийн 13 сумын Засаг дарга нарын нэг нь, орлогч дарга нарын хоёр нь урианхай хүмүүс байгаа нь үүнээс тодорхой харагдаж байна. Улсад олон жил ажилласан ажлын тодорхой амжилт бүтээлтэй олны хүндэтгэлийг хүлээсэн зарим ахмад ажилтанг төрийн дээд шагналд тодорхойлсон материал ч Ерөнхийлөгчийн Тамгын газар хүрээд сураггүй болдог байна. Орон нутгийн төр, захиргааны байгууллагаас эхлээд төрийн дээд байгууллага хүртэл ингэж хандаж байгаа нь тун ч харамсалтай. 2000 он гараад энэ хугацаанд төрийн дээд шагнал, алдар цол, одон медалиар хэдэн урианхай шагнагдсан бол тоолбол, тун ч харамсалтай тоо сонсогдоно доо. Энэ байдал нь хүмүүсийн идэвхийг ихэд бууруулж байгаа юм. Монгол Улсын нэг ястан урианхайчуудын тоо цөөрч, олон газар тарж бутарснаас болоод угсаа гарал нь бүдгэрч хэл соёл, урлаг зан үйл, эд өлгийн зүйлийн өв уламжлал нь орхигдоход хүрч бас зарим хүмүүсийн амьдрал ахуй нь дордож явааг төр засаг анхаарч үзэх цаг болжээ. Монгол Улсын Ерөнхийлөгч өнгөрсөн дөрөвдүгээр сард Баян-Өлгий аймагт очихдоо урианхай иргэдийн үгийг сонсож, амьдралыг байдлыг мэдсэн байх аа. Төр засгийн дэмжлэг туслалцаа авч байгалийн өгөөж баялагтай унаган төрхөөрөө байгаа Алтай нутагт нь баялгийг ашиглан жижиг үйлдвэр, хоршоо байгуулж ажлын байр гаргаж хүмүүсийг ажилтай болгож тогтвор суурьшилтай ажиллуулж тэдний амьдралыг нөхцөлийг сайжруулах нь чухал байна. Тэрчлэн мэргэжил, боловсрол эзэмших, үр хүүхдээ сургах, урлаг, соёл, зан үйлийг сэргээж хүмүүсийг өөдрөг үзэл санаатай болгох талаар төр захиргааны байгууллага санаачилга гарган ажиллах цаг болжээ. Тус аймагт өмнө нь орон нутгийн баялгийг ашиглаж тариа ногоо, жимс тариалах, арвайн гурил үйлдвэрлэх, төмөр, модоор гэр ахуйн өргөн хэрэгцээт эдлэл хийх, гутал хувцас үйлдвэрлэх, тахиа, туулай үржүүлж байсан сайхан уламжлал, туршлага бий. Улс орон маань зах зээлд шилжиж байгаа энэ нөхцөлд урьд хийж байснаа устгаад алга хийх биш, улам сэргээж өргөжүүлэн хөгжүүлэхэд улсын гар хараад суух биш, иргэн бүр өөртөө байгаа бололцоогоо ашиглан биеэ дайчлан бусдын дэмжлэг туслалцаа авч ажиллах шаардлагатай байна. Ер нь хүмүүсийн улсаар тэжээлгэх гэсэн үзэл санаанаас ангижруулж хувийн том, жижиг аж ахуйг хөгжүүлэх боломж нөхцөлөөр хангах нь чухал байна. Урианхай ястны дотроос эх орныхоо тусгаар тогтнолын төлөө тэмцэж Ховд хотыг манжийн дарангуйллаас чөлөөлөхөд нутгийн иргэдээс цэрэг, агт морь дайчлан Магсаржавын цэрэгтэй нийлж байлдаж явсан болох өөрийн хошуунд МАХН-ын байгууллага байгуулахад идэвхтэй оролцож өөрөө намын анхны гишүүнээр элсч байсан Мээрэнгийн хошууны ноён С.Цагаанбилэг Толбо нуурт болсон цагаантны эсрэг тулалдаанд нутгийн иргэдээс агт морь хоол хүнс, дулаан хувцас гаргуулан улаан цэрэгт тусалж байсан урианхай хошууны даргаас Улсын бага хурлын гишүүн, бага хурлын нарийн бичгийн дарга хүртэл төрийн алба хашиж явсан Т.Сурахбаяр, баруун хязгаарын тулалдаанд баатарлагаар тэмцэж яваад Османы дээрэмчдэд зэрлэгээр алагдсан Алтанцөгц сумын иргэн, онц хилчин Х.Даржаа нарын зэрэг эх орончид болон улс орноо хөгжүүлэхэд идэвхтэй оролцож хөдөлмөрийн өндөр амжилт гаргасан хөдөлмөрийн баатар, гавьяатууд, эрдэмтэд, улсын аварга малчид , ажилчид, сэхээтэн зэрэг хүмүүс олноор төрж байсан. Эдгээр алдар цуутай, гавьяатай хүмүүсийг тодруулан тэднийг нутаг оронд нь олонд алдаршуулан тэмдэглэж нийт иргэд, залуу үеийнхэнд бахархал хүндэтгэл төрүүлэх үр нөлөөтэй ажил зохиож байх нь зүйтэй юм. Монголын тулгуур төр байгуулахад бидний удам угсаа болсон урианхайчууд уриалан тэмцэж идэвхтэй оролцож явсан нь бидний бахархал юм. Их Монгол Улс байгуулагдсаныхаа 800 жилийн ойг урианхай түмэн өндөр идэвхжилтэй өөдрөг үзэл санаа, ажил хөдөлмөрийн өрнүүн сайхан амжилтаар тэмдэглэн өнгөрүүлэх нь урианхайчуудын нэр төрийн хэрэг юм. Үндэсний сурын харвааг урианхай сураас гаралтай гэж үздэг. Монголын тулгуур төр байгуулагдсаны 800 жилийн ойн баяраар зохиогдсон үндэсний сурын харваанд улсад урианхай залуу түрүүлж, эхний таван байрын дөрвийг урианхайчууд эзэлжээ. Архангай, Хэнтий аймгуудад болсон их баяр наадмын халх сурын харваанд урианхай залуучууд мөн түрүүлж баярын чимэг боллоо. Сурын харвааг орон даяар хөгжүүлэх талаар Монгол Улсын Ерөнхийлөгчийн айлдварыг урианхайчууд баяртай хүлээн авч идэвхтэй оролцож, үндэсний сурын мастер, мэргэн, урианхай сурын (хошой мэргэн) зэрэг цол чимгийг олон сурчид хүртээд байна. Сурын харвааг хөгжүүлэхэд урианхай сурын хүндэт мэргэн, зохиолч, сэтгүүлч ахмад харваач Т.Рэнцэн гуай нас сүүдэр өндөрт гарсан ч гэсэн олон жил хөдөлмөр, хөрөнгө мөнгө гаргаж сурчдыг зааж сургаж яваа ард түмний өгсөн "гавьяат" юм. 
Д.Цээрэн 

