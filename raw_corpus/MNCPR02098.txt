АРДЫН ИХ ХУРАЛ

Ардын Их хурал (АИХ)1990 оны долдугаар сараас 1992 оны долдугаар сар хүртэл хоёр жилийн хугацаанд Монголын парламент (өнөөдрийнхөөр УИХ) хоёр танхимтай байж үзсэн юм. Дээд танхимыг нь АИХ, доод танхимыг нь Улсын Бага Хурал (УБХ) гэж тус тус нэрлэдэг байв.
1992 оны нэгдүгээр сарын 13-нд батлагдсан шинэ Үндсэн хуулиар 76 гишүүнтэй нэг танхимтай парламентын тогтолцоог хуульчилж долдугаар сард анхдугаар чуулганыг нь эхлүүлсэн юм. Ийнхүү 430 гаруй гишүүнтэй парламентыг 76 гишүүнтэй болгон төрийн дээд эрхийг шилжүүлэхдээ "Зуун ямаанд жаран ухна хэрэггүй" хэмээснийг иш үндэс болгосон билээ. Үүнээс хойш даруй 14 жил өнгөрсөн нь парламентын сонгосон хэлбэр маань ардчиллын төлөвшилд хэр нийцэж буйг харахад хангалттай хугацаа. Хянаваас, АИХ хэмээх дээд танхимгүй, 76-хан гишүүн бүхий нэг танхимтай парламент нь ардчиллын өсөлт бойжилтод дэм болохоосоо хор болж мэдэхээр төлөвтэй байна. Тодруулан тоочвол, нэг. Төрийн дээд эрх мэдлийг харьцангуй цөөн хүний гарт өгөхдөө шийдвэр гаргах хүний тоо хичнээн цөөн байх тусмаа ашиг сонирхлоо нийцүүлэн, хуйвалдан тохиролцох бололцоог тэдэнд олгож, төр олигархижих аюултайг тооцоогүй ажээ. Тухайлбал, 430 хүнийг бодвол, 76 хүн хуйвалдан тохиролцох боломж олон дахин их гэдгийг 1997 онд Үндсэн хуульд нэмэлт, өөрчлөлт оруулсан, Үндсэн хууль зөрчсөн зөвшилцлийн олон гэрээ хийгдсэн, намууд нэг нь нөгөөдөө дагаар орж гардаг болсон, төрийн ажлын туршлага, ёс зүй байтугай үсэг бичиг мэдэхгүй шахуу этгээдийг сайдаар томилж байсан. 250 сая төгрөгийг тойрог тойрогтоо хуваарилсан зэрэг олон хэргүүд нотолно. Ийм том том хуйвалдаан хийгдэх боломж 430 гаруй хүнтэй АИХ-д бараг байсангүй. Эл зүй тогтлыг Р.Амаржаргал гишүүн "Тооны үйлчлэлийн хууль" гэж онож нэрлэсэн юм. Чухам "Тооны үйлчлэлийн хууль" ийнхүү үйлчлэхээс сэрэмжилж Их Британийн парламент хуралдааны танхимынхаа багтаамжаас бараг гурав дахин их гишүүдийнхээ тоог танаж хасдаггүй болой. Төрийн эрх мэдлийг хэт цөөн хүний гарт өгвөл тухайн төр олигархижих аюултайг тэд андахгүй. Хоёр. Төрийн олигархижилт нь дахин хуваарилах үндэсний орлого огцом өсөх, байгалийн асар их хэмжээний баялаг илрэн, үүний улмаас их авлига, урамшуулал өгөх чадалтай гадаад улсын том хөрөнгө оруулагчид өрсөлдөн гүйх зэрэг эдийн засгийн сонирхлыг өдөөгч хүчин зүйлүүд нэмэгдэх үед эрс идэвхждэг нь бас харагдаж байна. УИХ сарын өмнө баталсан, улсын төсвийг хэлэлцэхдээ жилийнхээ ашиг орлогыг хувааж буй компанийн Төлөөлөн Удирдах Зөвлөл шиг л байна. Улсын төсөв гэдэг маань татвар төлөгчдийн мөнгө. Одоо стратегийн орд нэрээр Тавантолгой, Оюутолгой, Шивээ Овоо зэрэг томоохон ордуудад дээрх ашиг сонирхлоо нэгтгэн зангидах ажил ид өрнөж байна. Энэ ажил өнөөдөртөө туршилтын үедээ яваа боловч "Эрдэнэт"-ийн экспортын орлогыг хянан хуваах эрхийг нэг хэсэгтээ, Төмөртэйн овооны цайрын ордыг Хятадын талтай хамтарч ашиглах эрхийг нөгөө хэсэгтээ хуваарилан зохицуулсан шиг гарц олдож, удахгүй туршилт "амжилттай өндөрлөх" биз дээ. Гурав. Парламентын гишүүдийг цөөдүүлсэн нь тойргийн хэмжээ орон зайн хувьд ч сонгогчдын тооны хувьд томрох шалтгаан болжээ. Өнөөдөр УИХ-ын нэг тойргийн газар нутаг Европын дундаж улсын газар нутгийн хэмжээтэй тэнцүү байна. Нутаг дэвсгэр том, хүн ам нь тархай суурьшсан ийм тойрогт сонгуулийн зардал их байх нь ойлгомжтой бөгөөд мөнгөтэй хүн л нэр дэвшиж өрсөлдөх боломжтой юм. Хангалттай мөнгөгүй хүн нэр дэвшиж өрсөлдөхийн тухайд санахын ч хэрэггүй болсон байна. Энэ бол төр олигархижиж байгаагийн бас нэг шалтгаан. Дөрөв. Нэг тойргийн хүн амын тоо дунджаар 30 мянга орчим байгаа нь сонгогчдоос нэр дэвшигчээ таньж мэдэн сонголт хийх чадавхийг ноцтой сулруулж байгаа нь ажиглагдах болсон. Бидний цаашлуулдгаар жалга довын гэгдэх нэг хороо, сумынхан нэр дэвшигчдээ таньж мэдэх, салгаж ялгах чадвар нь томорсон тойргийн сонгогчдыг бодвол хол илүү байсан. Хүмүүсийн ямар ч муу хамтлагийн гишүүд бие биеэ таньж мэдэх бололцоотой болоод сонголт хийхдээ тулбал хамгийн итгэл даах хариуцлагатай, ухаалаг нэгнээ сонгодог нь байгалийн жам юм. Магадгүй, төрлийн холбоо, ангийн найзууд, нэр дэвшүүлэгч намын нөхөд, гарын бэлэг зэрэг хүчин зүйлүүд нөлөөлөх боловч сум, хорооныхон сүүлийн мөчид таньж мэддэг учраас чансаатай нэгнээ нэг их намчирхахгүйгээр сонгодгийг 1990 оны АИХ-ын сонгуулийн дүн харуулсан. Тэр АИХ-д Монголын түүхийн тун эгзэгтэй үед ардчилсан Үндсэн хуулийг баталж чадсан юм. Өнөөдөр УИХ-ын сонгуулийн тойргийн сонгогчдын тоо хэт олширсноос сонгогчид хүнийг танин мэдэх боломжоо алдаж, хэн сайн гар цайлгаж, хэн сайн яруу сайхнаар илтгэж, хэн сайн бэлэн амлаж, хэн сайн шоудаж чадаж байгаагийг нь намаар нь онилсхийж байгаад сонгодог болжээ. Тав. Тухайн үедээ парламентын доод танхим болох УБХ нь бүхэлдээ ард түмний шууд төлөөлөл болох АИХ-аас томилогдож, зөвхөн тэдний өмнө тайлагнадаг байсан тул ямар нэг тойргийн сонгогчдоос хамаарах улс төрийн барьцаанаас чөлөөтэй байж, хууль тогтоох эрх мэдлийг хэрэгжүүлэх бололцоогоор үнэмлэхүй хангагдсан байжээ. УБХ маш чадварлаг хууль тогтоогч байсан юм. Өнөөгийн УИХ-ын гишүүд нийт үндэсний эрх ашиг, өөрийн сонгогчдын эрх ашгийг алийг нь урьтал болгох вэ гэдэг ацан шалаанд унаж, сүүлийн мөчид дараа нүүр тулах учрал буй тул сонгогчдодоо ая тал засан хууль тогтоох, улсын бодлого боловсруулах зэрэг үндсэн ажлаа цалгардуулахаас аргагүйд хүрчээ. Зургаа. Ардчиллын нэн гоц шинж болох, хууль тогтоох, гүйцэтгэх, шүүх хэмээн хуваан хуваарилж, харилцан хянан тэнцвэржүүлэх зорилготой төрийн эрх мэдлийн хуваарилалтын зарчим нь Үндсэн хуулийн утгыг ухан хүртэж чадаагүйн уршгаар дорвитой хэрэгжсэнгүй. Парламентад сөрөг хүчин жинтэй оролцогч болоход хууль тогтоох эрх мэдэл нь гүйцэтгэх эрх мэдлээ дарамтлан тэвдүүлж, доройтуулан сулруулж байв. Гүйцэтгэх эрх мэдлийн сулрал нь төрийн чадамжийг бууруулж байв. Үүнийг 1996-2000 оны болон 2004 оноос эхтэй өнөөгийн төрийн үйл ажиллагаанаас харж болно. Харин УИХ-д сөрөг хүчин гэх юм үгүй үед хууль тогтоох байгууллага нь Засгийн газартаа дагаар орон, түүний хуулийн алба мэт ажиллаж байв. Үүнийг 1992-1996 он, 2000-2004 оны төрийн үйл ажиллагаанаас харж болно. Шүүх эрх мэдэл нь Ерөнхийлөгч болон төсвөөр дамжин гүйцэтгэх эрх мэдлийн доор хагас автономи эрхтэй оршсоор ирсэн. Ийнхүү төрийн эрх мэдэл бие биеэ хянан тэнцвэржүүлэх чадваргүй байгаа нь олигархийг улам гааруулдаг. Гэтэл АИХ-тай байсан хоёр жил төрийн эрх мэдэл хуваах зарчим яв цав хэрэгжиж байсан юм. Учир нь эрх мэдлийн салаа мөчрүүд нь бүгд ижилхэн АИХ-аас томилогддог тул нэг нэгэндээ томорч хэн нэгнийгээ дагаар оруулах боломж байгаагүй ажээ. Долоо. Парламентын дээд танхим АИХ байх үед депутат хэмээх мэдээллийн байнгын амьд уг сурвалжаар дамжуулан олон түмэн төрийн бодлогын нарийн ширийнийг мэдэж, ойлгож авах боломж өргөн байсан. Депутат нь ч угаасаа тухайн хороо, тухайн сумынх тул сонгогчтойгоо нэгбүрчлэн уулзаж бодлого зорилтоо тайлбарлахад саадгүй байв. Үүгээрээ АИХ нь УИХ-аас илүү нягтаар ард түмнийг төртэй холбож байжээ. Найм. УИХ цөөхүүлээ учраас хэн нэгэн тодорч гялтганахыг хүсэгчийн хувьд тоглолт үзүүлбэрээ харуулах дажгүй тайз болчихдог. Түүнийг нь анддаггүй зарим гишүүд чуулганы хуралдаанд бүтээлчээр оролцохын оронд үзүүлбэрээ үзүүлчихээд л гараад явчихна. Зарим үед чуулганы хуралдаанаар юу хэлэлцэж байгааг ч ойлголгүй, тэс өөр зүйл хашгичсаар гараад явна. Ийм тоглолт сонгууль дөхөх тусам арвижиж, хуралдахад түвэгтэй болох нь бий. Энэ мэтээр үзэл бодлыг уралдуулан ажил хэрэг шийдэхээсээ илүүтэй, улс төрийн шоуны талбар болсон парламент нь парламентат ёсны үнэ цэнийг унагаж, Ерөнхийлөгч, олигархи зэрэг сонирхогч этгээдүүдэд засаглах эрх мэдлээ алддаг. АИХ-ын 430 депутатын дотор ингэж өвчигнөх этгээд мэр сэр байсан ч олны эсэргүүцэх дуунд унтран шалчийдаг байлаа. АИХ-ын танхимд ажил хэрэгч санаа онооноос өөр зүйл хэлэлцэгдэх учиргүй болохоор л тийм байжээ. Тиймдээ ч АИХ Үндсэн хууль батлах асар том зорилтын цаана гарч чадсан билээ. Ийнхүү нягтлан үзвэл, ардчилал олигархийн засаглалд шилжих аюул өдгөө нүүрлэж байна. Энэ УИХ ардчиллыг хүсэхгүй байгаа учраас аюул бий болоод байгаа хэрэг биш, харин ч төрийн мэдлийн радио, телевизийг олон нийтийн болгох зэргээр чадлынхаа хэрээр хичээж байгаа юм. Гэвч шийдвэр гаргах тухайд хэтэрхий цөөн хүний бүрэлдэхүүнтэй тул мөнөөх "тооны үйлчлэлийн хууль" үйлчилж олигархижих өвчинд өөрийн эрхгүй нэрвэгдээд байгаа юм. Өнөөгийн 76 гишүүнээс өөр хэн ч сонгогдон гарсан олигархижих өвчинд нэрвэгдэх болно. Энэ аюултай өвчнийг илааршуулах нэг арга зам нь байнгын бус ажиллагаатай боловч төрийн эрх мэдлийг хэрэгжүүлж байгаа цөөнхийг ард түмэн, татвар төлөгчдийн нэрийн өмнөөс хянаж, зохисгүй санаархал бүрийг нь таслан зогсоох үүрэгтэй парламентын дээд танхим болох АИХ-ыг сэргээн байгуулах хэрэгтэй санагдана. 

