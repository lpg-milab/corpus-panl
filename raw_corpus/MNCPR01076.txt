Цаг дөнгөж өглөөний 7.30 болж байна

МАХН-ын Ерөнхий нарийн бичгийн дарга С.Баяр манай сэтгүүлчийн асуултад хариулж байна. -Ц.Батбаяр гэдэг нэг танихгүй нөхрийг хотын мэр болгохоор танай удирдах зөвлөл 100 хувийн саналаар баталж шуугиан тарилаа.
Олны нүдийг орой дээр нь гаргасан энэ шийдвэр тань хариуцлагагүй шийдвэр биш юм уу. Хамгийн сүүлийн хачирхалтай явдал болохоор энэ асуултаар яриагаа эхэлчихье? -Намын Удирдах зөвлөл дээр нэр дэвшсэн хүн бол Ц.Батбаяраас өөр байгаагүй. Ганцхан нэр дэвшигч байхад 100 хувь авахаас өөр яахав. Гаргасан шийдвэрийг хариуцлагагүй шийдвэр гэж би хэлэхгүй. Удирдах зөвлөлийн тэр өдрийн хуралд 18 гишүүн буюу бараг 90 хувь нь оролцож шийдвэр гаргасан. Удирдах зөвлөлийн гишүүд хамтын болон өөр өөрсдийнхөө хариуцлагыг бүрэн ухамсарлаж саналаа өгч байгаа нь ойлгомжтой. -Нөгөө боловсон хүчнээр дутдаггүй, нөгөө л чадалтай чансаатай аавын хүүгээр дутдаггүй гэдэг МАХН юу болж байнаа. Олон хүний нэр яригдаж байсан. Тэдэн дотор боломжийн хоёр гурван хүн байсан шүү дээ. Эцэст нь яагаад энэ хувилбар дээр гараа өргөв өө? -Ц.Батбаярыг сонгосон нь муу хувилбар боллоо гэж чухам юу үндэслэж та хэлж байна вэ? Тэр хүн өөрийгөө хотын дэвжээн дээр муу ч, сайн ч талаас харуулж амжаагүй байна шүү дээ. Долоон жилийн өмнө хотын даргын суудалд очихдоо М.Энхболд дарга түүнээс илүү туршлагатай байсан гэж үү? Дүүргийн даргын хэмжээний албан тушаалаас л дэвшиж очиж байсан шүү дээ. Яахав, хотын даргын албан тушаалд очих магадлалтай хүмүүс гээд олон хүний нэр гадуур яригдсан л даа. Яригдаагүй атлаа энэ ажлыг хийж чадах олон хүн манай намд цаана нь бий л дээ. Үүнд эргэлзэх хэрэггүй. -Танай жирийн гишүүд хүртэл энэ шийдвэрийн дараа шүүмжилж, шуугиж, байр сууриа илэрхийлцгээж байгаа гээ биз дээ ? -Энэ шийдвэр гарсны дараа түүнийг шүүмжилж байгаа, яагаад ийм шийдвэр гаргав гэж асууж байгаа хүмүүс ч байна. Үүнийг нуугаад яахав. Дэмжиж байгаа хүмүүс ч байна. Нөгөөтэйгүүр, шийдвэр гаргачихаад араас нь муулаад ч яахав. Намын дарга санал болгосон. Шийдвэр тэгж гарсан. Түүнийхээ учрыг одоо тайлбарлах ёстой. Тэгэхдээ би зөвхөн өөрийнхөө л бодлыг хэлье. Нэгд, намын дарга М.Энхболд бол хотын дарга долоон жил хийсэн хүн. Томилгооны ард байгаа асар их хариуцлага, өнөөгийн Улаанбаатар хотын зовлон жаргал, хүндрэл бэрхшээлийг хэнээс ч илүү мэдэж ойлгож байгаа хүн. Үүнийг бодолцох ёстой. Хоёрт, намын даргаар сонгогдонгуутаа л хотын даргаар хэнийг дэвшүүлэх вэ гэж бодсоор явсан. Тэгээд дөрвөн сар бодсон бодолдоо тууштай байсаар байгаад Удирдах зөвлөл дээр түүнийгээ санал болгосон. Энэ бол М.Энхболд даргын өөрийнх нь санал юм. Цэвэр өөрийнх нь шүү. Гол үнэ цэнэ нь чухамхүү үүнд байна гэж бодоод би түүнийг нь чин сэтгэлээсээ дэмжсэн. Гуравт, намын дарга болоод Удирдах зөвлөлд оруулж буй түүний анхны том санал нь юм. Энийг нь бас хүндлэх ёстой. Энэ бүхнийг бодолцоод намын даргын оруулж ирсэн саналыг дэмжье. Зүгээр нэг дэмжих биш дэмжсэн шиг дэмжье гэсэн ийм бодол байсан. -Хотын шинэ даргаар санал болгосон Ц.Батбаярыг та ер нь мэдэх үү? -Би хувьдаа сайн мэдэхгүй юм. Хотын нэг дүүргийн л дарга, хээ шаагүй монгол эр л гэж дуулсан. Тоо талаас нь гэх юм уу, болгоомжлох талаас нь бодох юм бол Улаанбаатар хот нэг сая хүнтэй, Багахангай дүүрэг дөрвөн мянган хүнтэй гэсэн. Бодох бодол, хийх ажлын хүрээ нь 250 дахин нэмэгдэх нь л дээ. Үүнийг харьцуулаад яадаг бол доо гэсэн эргэлзээ хүнд төрж болно л доо. Тэгээд л асуугаад, шүүмжлээд байгаа байлгүй. Энэ шийдвэр магадгүй бүх талаар, бүх хүний таашаал хүлээхээргүй байж болох юм. Одоо хэвлэл мэдээллээр гарч байгаа ч юм байна. Зориудаар ч дэвэргээд байгаа юм харагдана. Бодууштай ч юм байж л байна. -Хувь хүний хүсэл, дур зорго гэдэг юм танай намд илүү их яваад байгаа юм биш үү. Ямар хаант төр биш дээ. Юун залгамжлалын асуудал үнэртээд байх болов оо. Тэгээд таны мэтийн кадрууд хүртэл зөвшөөрөн үргэлжлүүлж байгаа дээр л тэр хариуцлагын тухай асуудлыг татаж авчраад байна л даа. Яагаад өрсөлдүүлж болоогүй юм бэ? -Удирдах зөвлөл дээр хотын даргын асуудлыг шийдэхэд миний хувьд эргэлзсэн, сэтгэл дундуур байсан нэг зүйл бол энэ юм. Түүнийгээ ч хурал дээр тодорхой илэрхийлсэн. Өрсөлдөөнгүй томилгоо болсон нь харамсалтай. Намын удирдлагыг бид өнгөрсөн зун чухамхүү өрсөлдөөний зарчмаар сонгосон. Гэтэл бидний тунхаглаад, ягштал баримтлаад байсан өрсөлдөөний зарчим маань намын их хурлаас хойш дөрвөн сар бололгүй гацчихлаа. Энэ бол буруу. Хэрэгтэй гэсэн цагтаа гаргаж ирдэг, хэрэггүй гэж үзвэл далд хийдэг зүйлийг зарчим гэдэггүй. Зарчим байвал түүнийгээ ямагт баримтлах ёстой. Нөгөө талаас нь үзвэл, өрсөлдөхөд ядаж хоёр хүн хэрэгтэй л дээ. Цагаа тулахаар өрсөлдөх хүн байхгүй бол нэг л хүн торойж үлдэхээс өөр аргагүй ш дээ. Тийм нөхцөлд Удирдах зөвлөл намын даргын дэвшүүлсэн тэр л нэр тойрч яриад өөр нэр байхгүй учраас 100 хувиар дэмжинэ шүү дээ. -Ё.Отгонбаяр, Ө.Энхтүвшин гэх мэтийн боломжийн кандидатууд явж байсан. Ё.Отгонбаяр нэрээ татсан нь гайхаад байх зүйл биш. Харин чанд хатуу, зарчимч гэх Ө.Энхтүвшин яагаад өрсөлдсөнгүй вэ. Удирдах зөвлөл өөрөө боломжийг нь хаачихсан юм биш үү ? -Ө.Энхтүвшин чухамдаа хотын дарга болно гэж яваагүй байх. Юутай ч байсан надад тийм юм хэлж байгаагүй. Хотын намын хорооны даргын ажлыг хийхэд бэлэн байна гээд миний бодлыг асууж байсан. Намын дарга М.Энхболдтой ч энэ асуудлаар ярьсан гэсэн. Ё.Отгонбаяр дарга ч бас надтай зөвлөлдөж байсан. Би хотын даргад нэр дэвших бодолтой байна гээд. Та намайг дэмжих үү, үгүй юу гэж асууж байсан. Харин Удирдах зөвлөл дээр хотын даргын асуудлыг хэлэлцэх үеэр өөрийн чинь нэр заасан хоёр хүн аль нь ч нэр дэвшихгүй гэдгээ намын даргад хурлын өмнө хэлчихсэн байсан юм шүү дээ. -Яагаад гэдгээ тайлбарлаагүй юу? -Яагаад гэдэг нь тэр ярилцсан улсуудын хооронд л үлдэх ёстой асуудал юм болов уу гэж бодож байна. -Хотын дарга, хотын намын хорооны даргын ажлыг салгаад хоёр өөр хүн тавихаар Удирдах зөвлөл дээр шийдсэн гэж дуулдсан. Хотын намын хорооны дарга тэгээд хэн болох вэ? -Энэ хоёр албыг салгах тухай Удирдах зөвлөл дээр яригдсан. Гэхдээ эцсийн шийдвэр гараагүй байгаа. Дахин нухацтай ярихаар тохирсон. -Заавал салгах гэдгийн учир нь юу вэ. Хэн нэгнийгээ ажилтай болгох гээд байгаа хэрэг үү? -Том сонгуульд нам ялаагүй тул асуудлыг энэ талаас нь ч харж болно л доо. Харах ч ёстой байх. Гэхдээ энэ нь гол биш. Гол нь юу вэ гэхлээр, нийслэл хотод манай намын нийт гишүүдийн гуравны нэг нь оршин суудаг. Нийслэлийн намын хороо бол манай намын хамгийн том байгууллага. Энэ намын хороог удирдах үүрэг аль нэгэн өөр ажлын хавсарга байж таарахгүй гэж боддог. Энэ хоёр ажлыг хавсруулж хийж ирсэн практик бий. Тэндээс олсон ч, алдсан ч юм бий. Тэр практик орчин цагийн нөхцөлд хэр таарамжтай вэ гэдэг талаас нь дахин нягтлах хэрэгтэй. Тэгээд ч хотын шинэ залуу дарга маань хоёр шинэ ажлаа хоёуланг нь хослуулж шаардлагын хэмжээнд сайн хийнэ гэдэг хэцүү. Түүнд туслах хэрэгтэй. Нэгэнт томилогдсон хотын даргын ажил дээрээ төвлөрөх бололцоог нь олгох ёстой гэж бодож байна. -Хотын намын хорооны дарга хэн болох вэ гэсэн асуултанд та хариулсангүй. Өөрийг тань Ө.Энхтүвшинг дэмжиж байгаа гэж дуулдсан. Тийм үү ? -Хэнийг дэмжиж байгаа, хэн илүү энэ ажилд таарах тохирох вэ гэдэг асуудлаар би чухам ямар саналтай байна гэдгээ сониноор биш, албан ёсны хурал дээр хэлэх учиртай шүү дээ. Хувь хүний тухай ярихаасаа өмнө зарчим, бодлого, шаардлагаа тодорхойлох хэрэгтэй. Зарчмын хувьд гэвэл, намын ажлын туршлага талаас нь үзвэл Ө.Энхтүвшин энэ ажилд тохирохгүй гэж үзэх үндэс байхгүй юм даа. -УИХ-ын сонгуульд өвдөг шороодсон хүн өндөр албан тушаалд очих ёсгүй гэсэн зарчим шалгуур танай намд байдаг гэсэн. Тэр зарчмын дагуу Ө.Энхтүвшинд хандах ёстой гэж танай намын нөлөө бүхий хүмүүс үздэг гэж дуулсан юм байна. Таны бодлоор бол... -Өнгөрсөн оны сонгуулийн дараа тийм зарчим төлөвшүүлэх тухай яригдсан гэж дуулсан. Гэхдээ тэр зарчим хэрэгжээгүй. УИХ-ын сонгуульд бүдэрсэн бусад зарим нөхөд маань төр, засгийн өндөр албан тушаал өнөөдөр хашиж байгаа. Тэр нь ч зөв гэж боддог. Тиймээс бусад нөхдөд тавигдаагүй зарчмыг зөвхөн Ө.Энхтүвшин дарга дээр хэрэглэнэ гэж байхгүй л дээ. -Түрүүн та хэллээ л дээ. Намын даргын асуудал дээр бол өрсөлдөөн явагдсан гэж. Та яг цэв цэвэрхэн талбар дээр, яг цэвэр зарчмын дагуу явагдсан өрсөлдөөнд орсон гэж өөрийгөө боддог юм уу? -Элдэв үнэлгээ дүгнэлт би хэлэхгүй. Юу хэлэх вэ гэвэл, би бол бахь байдгаараа л нэр дэвшээд үзсэн. Байсан талбар дээр, баримталж байсан зарчмын дагуу л өрсөлдөөнд оролцсон нь бодит үнэн. Намын олон түмний санаа бодол, санал хураалтын дүн ямар байх нь вэ гэдгийг харъя л гэж бодсон. -Тооллогын комисс дээр хашилтад хэлье "ажиллачихсан" гэх яриа их явах юм. Би энэ асуултыг танай намын даргад тавьж үзсэн. Бид шударгаар өрсөлдсөн гэж хариулж байна лээ. Харин та юу гэж боддог вэ? -Би ч бас шударга өрсөлдөөн болсон гэж итгэж, найдаж явдаг. Санал хураалт болсны дараахан элдэв шивэр авир яриа гараад байсан л даа. Таны хэлсэн тэр "ажиллагааны" талаар нууц мэдээлэл гэмээр юмнууд надад, манай нөхдүүдэд ирсэн. Их хурлын төлөөлөгчдөд хандаач, тооллогын дүнг буцаж нягталж шалгаач, комисс энэ тэр байгуулаач гэдэг саналыг надад тавьж байсан. Би эхнээсээ үүнийг хэрэггүй асуудал, дэмий яриа байна гэж хүлээж авсан. Намын нэр хүнд, намын их хурлын тэр олон төлөөлөгчдийн урам зориг, уур амьсгал зэргийг бодоод энэ асуудлыг огт эргэлзэхгүй орхих ёстой юм гэж би бодсон. -Таныг намын их хурлын гишүүдтэй ерөөсөө "ажиллаагүй" гэх юм билээ. Улс төрийн амьдралд байдаг л зүйл шүү дээ. Та жаахан хүч тавиад "ажиллачихгүй" яасан юм бэ? -Тийм "ажиллагаа" явуулахгүй байх нь миний өөрийн зарчим. Бас арга, тактик гэх үү дээ. -Их хурлын төлөөлөгчдийг сонгохдоо их бохир арга хэрэглэсэн гэх юм. Хөдөө орон нутагт ажиллаж амьдарч байгаа, олон жил энэ намын төлөө нүүрээ гандтал мотоцикльтой давхисан засаг дарга намынхаа их хуралд ирье гэхэд "чи чимээгүй бай удирдах зөвлөл ийм чиг өгсөн, Улаанбаатарт байгаа манай аймгийн гаралтай компанийн захирлыг оруулна" гэж хэлсэн аймгийн Засаг дарга нар байна. Арай нэлэнхүйдээ иймэрхүү маягаар төлөөлөгчдөө сонгосон юм биш биз дээ. -Намын XXIV Их хурлын төлөөлөгчдийг ардчиллын зарчмын дагуу, намын олон түмний өргөн оролцоотойгоор сонгох бүрэн бололцоо олгосон гайгүй сайн журмыг намын Их хурлын өмнөх Бага хурал дээр хэлэлцэж гаргасан. Аймаг, орон нутагт оногдох ёстой төлөөлөгчдийн тоо, квотынхоо дагуу анхан шатны намын байгууллагууд өөрсдөө шийдэх бололцоог нь олгосон. Намын тухайн олон түмний идэвх оролцооноос хамаарч тэр бололцоо бодит амьдрал дээр бол янз янзаар л хэрэгжсэн байна билээ. Бодлогоор гээд тулгалтаар тодорхой хүмүүсийг сонгуулсан гэсэн гомдол намын их хурлын өмнө цөөнгүй гарсан. Улаанбаатар хотод ч гарсан. Зарим аймгууд дээр ч гарсан. Одоо нэгэнт болоод өнгөрсөн юм яриад хэрэггүй биз. Дараа дараагийнхаа их хурлын бэлтгэлийг хангахдаа гоё сайхан журам боловсруулахдаа анхаарахаас гадна тэрхүү журам яаж хэрэгжиж байна вэ гэдэг дээр илүү анхаарал тавих ёстой юм байна гэсэн дүгнэлт хийж байгаа. -МАХН бол монголын төрийн нэгэн том баганын нэг. Энэ том нам дотор болж байгаа бүхэн бидний анхаарлыг татаж байдаг. Намын төв хэвлэл "Үнэн"-г тэгж амь ороход олон нийт ямар гайхалтай хүлээж авна вэ. Харин намын удирдах зөвлөл жаахан таагүй хандаж байгаа гэх юм? -Таагүй хандсан бол "Үнэн" сонины шүүмжлэлт нийтлэл үргэлжлэхгүй зогсоно шүү дээ. Тийм зүйл байхгүй. Хамаг байдгаа ил дэлгээд байж болох уу, ингэж байгаад бусдын олз болчихвол яах юм бэ гэсэн болгоомжлол бол бий. Бодох л ёстой зүйл. МАХН-д өрсөлдөгч олон намууд бий. Тэр талаас бидний дотроо хэлэлцэж байгаа "халуун" сэдвүүдэд өрсөлдөгчийнхөө хувьд хандаж тэдгээрийг сэдрээх, хатгах, яс хаях байдлаар ашиглах гэсэн оролдлого байж л байна. Тэглээ гээд ийм юмнаас эмээгээд, гаднаас биднийг олзолчих вий, хатгачих вий гээд амаа хамхиад, алдаагаа хаацайлаад сууж болохгүйг олонхи нь ойлгож байгаа. Та манай намыг "Монголын төрийн багана" гэж хэллээ. Тэр үнэн шүү. Тэр багана нь шулуун, суурь нь өргөн, даац нь найдвартай байх ёстой. Манай намын алдар гавьяа, ололт амжилт, ачаа үүрэх тавилан гээд яривал олон юм бий. Тэдгээрийг нь хэн ч үгүйсгэж чадахгүй. Гэхдээ бид зөвхөн оноогоо биш, алдаагаа бас ярих хэрэгтэй. Засахын тулд ярих хэрэгтэй. -Хувь хүний олон сайхан хайрламаар чанарууд улс төрийн ховсонд замхран алга болдог юм байна. Танай намд боловсролтой, хүчтэй олон сайхан залуус байна. Гэхдээ нэг нийтлэг байр байдал ажиглагдаад байх юм аа? - Юу юм бол доо. -Бусдын мэдэлд амьдардаг байдал. Бүгд хараат. Хувь хүний нэг тийм үнэ цэнэтэй, нугаршгүй чанаруудыг уусган алга болгоод байх аймаар биш гэж үү? -Наад асуудал чинь хоёр талтай санагдаж байна. Хүн болгоноос эр зориг, баатарлаг чанар шаардах арга байхгүй шүү дээ. Ерөнхийдөө тэр чөлөөт ардчилсан иргэний нийгэмд, дайн дажингүй энх тунх нөхцөлд амьдарч байгаа үед бол дээрх дайчин чанарууд хэр хэрэгтэй юм бол доо, мэдэхгүй. Өглөө болгон ажилдаа явахдаа сэлмээ хурцлаад гарах бол шаардлагагүй л болсон байлтай. Гал халуун хувьсгалын гэмээр тийм нөхцөл байдал биднийг дайраад өнгөрсөн гэж найдмаар байна. Өнгөрсөн байгаасай билээ гэж хүсмээр байна. Байнгын сэлэм эргүүлсэн байдалтайгаар бусадтайгаа харьцах, манайхан ба танайхан, эсвэл улааныхан ба харынхан гэж хатуурхах бол чухамхүү иргэнлэг нийгэмд зохихгүй ойлголтууд байлгүй дээ. Бусадтайгаа зохицож л амьдрах хэрэгтэй юм даа бид бүгд... -Би огт өөр зүйл асуусан юм л даа. Боловсролтой, боломжтой хэрнээ бусдын хараат болж яваа танай намын залуу улс төрчдийн тухай таны бодол юу вэ гэсэн утгаар асууж байгаа юм? -Миний бодлоор бол улс төр гэдэг нь амьдралын нэг л хэсэг. Өвөрмөц нэг л орчин. Тодорхой нэг л хүрээ. Тэнд зориглон орсон хүнээс тодорхой чанар, чадамж шаардагддаг. Өөрийн үзэл бодол, итгэл үнэмшилтэй байх гээд олон юм бий. Энэ бол суурь зарчим, шаардлага. Улс төрийн хүрээнд хэн ч, хэнийг ч хүчээр чирж оруулдаггүй. Өөрөө л яваад ордог биз дээ. Орвол бүү ай, айвал бүү ор гэмээр хатуу журамтай хүрээ гэж надад санагддаг. Тиймээс итгэл үнэмшилтэй байхаас гадна шаардлагатай үед эр зориг гаргаж, эрсдэлээ дааж чаддаг байх нь амин чухал. Жишээ нь, сая болж өнгөрсөн хотын хурлын тухай хүмүүс ид ярьцгааж байна. Би Э.Мөнх-Очир гэж залууг танина, гэхдээ дотно сайн мэдэхгүй л дээ. Нас залуу учраас тэр мэдлэг туршлага дутмаг байж болох юм. Гэвч тэр залууд улстөрчид гарцаагүй байх ёстой нөгөө нэг суурь чанар, чадамж нь байна. Тэр нь ил гарсан шүү дээ. -Эр зориг уу? -Тийм ээ, эр зориг. Эрсдлийг өөр дээрээ авч чадах чадвар. Магадгүй Э.Мөнх-Очир гэдэг энэ залуу тэр өрсөлдөөнд орсноороо өөртөө хатуужил суулгаснаас гадна өрсөлдөгч Ц.Батбаярын ялалтыг цаад хүндээ илүү амттай, үнэ цэнтэй, олны нүдэнд үнэмшилтэй болгож өгсөн ч байж болох юм. -Танай удирдах зөвлөлийн хурал "хаана" болж байгаа вэ. Хаана гэдгээ бас хашилтад хийлээ шүү. Намынхаа цагаан ордонд, таны өмнө болж байна уу. Өөр газар хуралдаад шийдвэрээ гаргачихаад бэлгэдлийн хуралд таныг урьдаг гэх юм? -Үгүй дээ. Удирдах зөвлөл байх ёстой байран дээрээ байгаа. Цаг үе, нөхцөл байдал, оролцох хүмүүс солигдож байна. Түүнийгээ дагаад шийдвэр гаргадаг байсан хуучин арга механизмууд ч солигдож байна. -Бүр мөсөн үү? -Бүрмөсөн биш л дээ. Аажим аажмаар. Энэ чинь ямар машин техник биш. Тас гээд л өөр араанд орно гэж байхгүй шүү дээ. Заавал нэг завсрын үе, зааг гэж гардаг ш дээ. Тийм болохоор хуучин механизмууд ажиллахаа больж эхэлж байна гэх юм уу даа. Гэхдээ аливаа механизмд хуучин эрч, инерци гэж бас бий. Тийм л үе. Шийдвэр гаргадаг хуучин арга бүрэн халагдаагүй, шинэ механизмууд бүтэн бүрэлдэж тогтоогүй ийм үед бидний ярилцлага болж байна шүү дээ. Та Удирдах зөвлөл "хаана" байна гэж асууж байна. Намын цагаан байран дээрээ байна гэж хариулъя. Хуучин бүх гишүүд нь Их хурал, Засгийн газрын хүрээнд байсан учраас амарчлаад Удирдах зөвлөлийн хурлыг Засгийн газрын ордонд, хэн нэгэн даргын албан тасалгаанд заримдаа хийдэг байсан гэсэн. Одоо Удирдах зөвлөлийн хурал зөвхөн намын байран дээрээ хийж байгаа. Энэ бол жижиг гэлтгүй нэг зарчим юм. -Та Ерөнхийлөгчийн сонгуулийн ерөнхий менежерээр ажилласан. Мэдээж ялагдсан бол хамгийн том ял танд ирэх байсан. Гэхдээ ялсан. Ялалтын дараа зүй ёсоор ирдэг гавъяаг л эдэлж харагдсангүй? -Ойлгосонгүй. Би юу эдлэх ёстой гэж. -Шулуухан ярья. Та яагаад намын дарга болсонгүй вэ. Үнэндээ Н.Энхбаяр дарга хүссэн л бол та байж болох байсан шүү дээ. Бүгд л энэ байдлыг гайхан хүлээж авсан? -Сонгууль амжилттай болбол тэгнэ ингэнэ гэсэн тохироо бол байгаагүй. Би байлгахыг ч хүсээгүй. Ер нь аливаа нэгэн албан тушаалд хэн нэгний татаа түлхээсээр очвол хүссэн ч, эс хүссэн ч чөдөрлөгддөг, чөлөөт бус байдал үүсдэг гэж би боддог. Миний хамгийн хүсдэггүй байдал бол тийм байдал. Аль нэгэн хүнд ач бодсон, хариу барьсан харилцаанд орохгүй байх юмсан даа л гэж би залбирдаг. Хүний эрхээр жаргахаар өөрийн эрхээр зов гэдэг шүү дээ. -Тэр хоёрын дунд юу байв. Ялалтын дараа яагаад С.Баяраас татгалзав гэх асуултын хариу сэтгүүлч хүний хувьд хайх зүйл мөн л дөө. Та илэн далангүй ярьчихаж болохгүй юу? -Ялалт, ялагдал гэдэг бол сонин ойлголт л доо. Нэг тийм сонгодог тодорхойлолт байдаг шүү дээ. Ялагдал бол ямагт өнчин өрөөсөн амьтан байдаг. Харин ялалт бол олон эцэг эх, хамаатан садан, ах дүүтэй гэж. Сонгууль амжилтгүй болсон тохиолдолд гол хохирогч нь Н.Энхбаяр, гол буруутан нь С.Баяр болох байсан нь тодорхой л доо. Харин аз болоод сонгууль амжилттай боллоо шүү дээ. Аливаа юманд олны дэмжлэг, оновчтой бодлого зэрэг байхаас гадна аз түшсэн юм байдаг. Сонгууль амжилттай болсон. Миний хувьд тэр л чухал байлаа. Бусад нь бол ач холбогдол багатай асуудал. -Улс төр бол яг хөл бөмбөг шиг зүйл. Өөрийн хөгжөөн дэмжигчидтэй. Н.Энхбаяр даргын улаан фенүүд сонгуулийн явцад өөрийг тань хардаад байх шиг мэдрэмж төрж байсан л даа. Энэ С.Баяр сонгуулийг хоёр үе шаттай болгохыг дотроо бол маш их хүсч байгаа даа ч гэх юм уу. Танд өөрт чинь ажил хэрэгт садаатай энэ мэт хардлага сэрдлэг ирж байсан уу? -Гарч байсан ч би тэрнийг ажил хэрэгтээ саад болгохгүйн тулд бодлынхоо зах хязгаар луу тууж аваачаад байсан л даа. Тэр үе бол анхаарал, зүтгэл хоёр нэг цэгт төвлөрөх ёстой тийм л үе шүү дээ. Хоёр үе шаттай болгох үйл ажиллагаа энэ тэрээ гэдгийн хувьд ерөөс дэндүү утгагүй, солиотой гэмээр зүйл л дээ. Сонгууль алдвал гол буруутан болох хүн тийм юм бодно, хийнэ гэж үү? Би Ерөнхийлөгчийн гурван сонгуулийн ерөнхий менежерээр ажиллаж үзлээ. Хамгийн хэцүү, бас хамгийн сонирхолтой, тэвчээр чадвар сорьсон сонгууль бол сүүлчийнх нь байлаа гэж би хэлнэ. Энэ сонгууль дээр ажилласандаа би хувьдаа бол сэтгэл нэн тааламжтай байдаг. Алдсан юм надад зөндөө байдаг юм. Сонгуулийн үед миний гаргасан найман алдаа байдаг. Гэхдээ чухам юун дээр алдав гэдгээ би хэнд ч хэлэхгүй шүү дээ, тэрийгээ. -Одоо ч хэлэхгүй юу? -Яалаа гэж. Надад л үлдэх нууц шүү дээ. (инээв) -Гурван сонгуульд гаргасан найман алдаа юм уу? -Үгүй ээ. Зөвхөн сүүлийн сонгууль дээр. Сонгуулийн дараа сайн, муу бүх зүйлээ тэмдэглэдэг зуршилтай гэх юм уу даа. 1997 онд 20-иод алдаа гаргачихсан. 2001 онд арав гаруй алдаа гаргасан байдаг юм. Энэ удаад найм. Арай цөөрсөн байгаа юм. Гэхдээ алдааны ард зөв олсон шийдлүүд тэр хэдээсээ илүү байгаа юм. Тийм учраас би сэтгэл хангалуун явдаг. -Хувь хүмүүсийн хоорондын харилцаа руу орох их эмзэг байдаг. Гэхдээ асуумаар санагдаад байх юм. Н.Энхбаяр дарга танд "Баярлалаа" гэж хэлсэн үү? -Хэлээгүй. Хэлэх ч албагүй. Ерөнхийлөгчийн сонгууль бол хувь хүмүүсийн хоорондын харьцаан дээр тогтдог, түүнд нэг их хамаардаг асуудал биш. Намын эрх ашиг дээр л тогтож албаны харьцаанд хамаарагдах ёстой гэж боддог. Оногдсон үүрэгт ажлаа хийсний төлөө нэг их "спасибо" болоод байдаггүй биз дээ. -Хувь хүмүүсийн хоорондын харилцааны хүрээнд тийм үг хэлэх шаардлагагүй гэж та бодож байна уу? -Би, бид бүгд аль нэгэн хувь хүний сайн сайхны төлөө яваагүй л дээ. Энэ ялалт манай намын хувьд чухал байсан. МАХН-ын ирээдүй, нийгэмд эзлэх байр суурь, төрийн бодлогод нөлөөлөх бололцоо зэргийг хөндсөн сонгууль байсан нь ойлгомжтой. Гэхдээ намаа бодоод зүтгэж байгаа, намынхаа төлөө ажиллаж байгаа, улс төрийн ширүүн өрсөлдөөнд орж байгаа улс төрчид ч гэсэн эцсийн бүлэгт бүгд хувь хүмүүс гэдэг нь бас үнэн. Хувь хүмүүсийн хооронд бол хөлөн дээр гишгэчихвэл уучлаарай гэдэг ч юм уу. Ололт амжилт, өгөө аваан дээр баярлалаа ч гэх юм уу тийм зүйл байдаг. Гэхдээ бас заавал байх ёстой зүйл гэсэн байдлаар хандаж болохгүй л дээ. Байвал илүүдэхгүй, байхгүй гээд үхчихгүй тийм л зүйл юм. Гэхдээ энэ бол яахав. Миний эрхэмлэдэг бас нэгэн зарчим бол "Хувьсгалт намын ажлыг хувь хүний харилцаатай бүү хутга" гэсэн зарчим. Харамсалтай нь хувь хүмүүсийн харилцааны хүчин зүйл хувьсгалт намд маань хэтэрхий их нөлөөлж байжээ. Ялангуяа сүүлийн жилүүдэд. Үүнийг залруулах хэрэгтэй. -Таныг Гадаад хэргийн сайд болох юм гэнэ лээ гэх яриа их явж байна. Танд ирсэн ийм санал байна уу? -Тийм санал байхгүй. Тийм бодол ч байхгүй. -Санал ирвэл хүлээж авахгүй гэсэн үг үү? -Би өөрийгөө намын олон түмний өмнө хүлээсэн тодорхой үүрэгтэй хүн гэж ойлгодог. Тэр ажлаа өөдтэй эхлээгүй байж өөр ажил бодоод яах вэ дээ. -Та бол монголын улс төрд өндөр эрэмбэтэй явдаг цөөхөн улс төрчийн нэг. Гадаадад ажиллаж байгаад ирэнгүүтээ намын даргын төлөөх томоохон өрсөлдөөнд орж гайхмаар өндөр рейтингийг олон түмэнд харуулсан. Энэ явдал танд юу авчирсан бол? -Намын их хурал надад их олон зүйл ойлгуулсан. Гунигтай ч бодол төрж байсан. Бас бахархмаар сайхан зүйлийг ч надад өгсөн. Их хуралд 1200 гаруй төлөөлөгч оролцсон. Сүүлийн жилүүдэд би эндээ биш гадаадад ажиллаж байсан тул тэдний ихэнх нь намайг мэдэхгүй, танихгүй. Их бодож л 100 нь намайг таних биз. Гэтэл намын даргад өрсөлдөхөд намайг бараг 600 хүн дэмжсэн байдаг. Танихгүй надад тал засах гэсэндээ биш л дээ. Болохгүй, бүтэхгүй гэж үзэж байгаа зүйлээ эсэргүйцсэндээ надад итгэл өгсөн болов уу гэж боддог. -Тэр даалгаврыг хангалтгүй биелүүлж байна гэж үзээд тантай ярилцлага хийе гэж зорьсон юм. Удирдах зөвлөлийн хурал дээр ямар ч асуудал орж ирсэн зарчмын юмандаа зогсож үлдэх нь та юм шиг. Ах дүү, хамаатан садангийн хэлхээ холбоо ч юм шиг үл ойлгогдох заваан юмнаас өөрийгөө татаж үлдэх нь та юм шиг. Гэтэл... -Би асуултыг өөр талаас нь харж байна. Юм дөнгөж эхэлж байна. Би хэлсэн шүү дээ. Шийдвэр гаргадаг хуучин механизм ажиллахаа больж эхэллээ. Шинэ механизм бүрэлдэж эхэллээ гэж. Аль ч процесс нь гүйцээгүй байна. Энэ үе мөчид бүх юм эхэлж байна гэж надад санагдаж байна. Цагаар яривал "Өглөөний 7.30 болж байна". Бид их юмны гараан дээр зогсож байгаа юм. -Бололцоог нь өгье гэж эргэлтгүй шийдээ юу? -Муу ч сайн ч намын даргын өөрийнх нь шийдвэр юм. Тэрүүгээрээ үнэ цэнэтэй. Өрөөл бусдын нөлөө, элдэв долоон юм ороогүй гэдэг нь ил тодорхой шийдвэр юм. Чухамхүү тэр учраас надад үнэ цэнэтэй. -Өглөөний 7.30-ын тухай яриа тань асуудлын өнгөн талын хаалт үг байна. Үнэн хэрэгтээ энэ бүхэн таны ганцаардаж байгаатай, баггүй байгаатай холбоотой юм биш үү? -Үгүй дээ. Би баг гэдэг ойлголтыг чухамхүү улс төрийн нам дээр хэрэглэх нь зохисгүй гэж ойлгодог.Баг гэж нэрлэгдсэн зүйлүүд нь баг гэхээсээ бүлэглэл болчихоод байгаа юм болов уу гэсэн болгоомжлол надад байдаг. Тийм учраас элдэв баг, бүлэглэл надад хэрэггүй дээ. Санаа зоволтгүй. -Өдөр ирэх тутам улс төрийн амьдрал тань төвөгтэй болохгүй юу? -Би ганцаардаагүй. Тэгэх тэгэхдээ ямар нэг албан тушаалгүй, намын жирийн гэдэг тодорхойлолттой хүмүүсийн зүгээс дэмжлэг байгаа болохоор хэрхэвч өөрийгөө ганцаардсан гэж үзэхгүй. -Манай улс төрд хэдхэн хүн хувийн гэж хэлж болох үнэнч багтай харагддаг. Жишээлбэл, Н.Энхбаяр, М.Энхболд , Р.Гончигдорж, Ц.Элбэгдорж байна. Эднийг харж байхад өөрийг нь тугаа болгон өргөчихөөд түүнийхээ төлөө үхэн хатан явах өдий төдий хүмүүсийг бүтээсэн байдаг. Энэ бол бараг хувийн гэж болох багийн дүр төрх шүү дээ. Гэтэл Ц.Нямдорж, М.Энхсайхан, та гэх мэт кадруудад гал усанд орохоос буцахгүй тийм баг байдаггүй? -Би бусдын тухай сайн мэдэхгүй учраас яримааргүй байна. Хэний тухай ярьж чадах вэ гэхээр би өөрийнхөө тухай ярьж чадна. Тодорхой зорилго, бодлого, зарчим дээр суурилсан эв нэгдлийг хүлээн зөвшөөрөхөөс өөр аргагүй. Энэ нь нэлээд бат суурьтай удаан хугацааны хандлага болдог байх. Яагаад вэ гэхээр бодлого, зарчим өдрөөс өдөрт өөрчлөгдөөд байдаг зүйл биш. Сонирхол дээр суурилж үүссэн хандлагууд бол харин хурдан өөрчлөгддөг. Сонирхол бол өдөр тутам өөрчлөгдөж байдаг зүйл шүү дээ. Тийм болохоор ер нь бодлого, зорилго, зарчимтай амьдрах нь зүйтэй юм болов уу гэсэн итгэл үнэмшил надад байдаг. -Саяхан бид Монгол төрийн жолоог найман жил барьсан Ерөнхийлөгчөө үдэж, шинэ ерөнхийлөгчтэй болсон. Н.Багабанди ерөнхийлөгч маань ер нь намынхаа гишүүний эрхийг сэргээснээсээ хойш намтайгаа хэр хэлхээ холбоотой байгаа вэ? -Яг үнэндээ тодорхой мэдээлэл алга байна. Мэдээлэлтэй болохын тулд уулзаж, ярилцаж санаа бодлыг нь мэдэх хэрэгтэй юм. Би зунаас хойш уулзаж чадаагүй явна. Намын гишүүнчлэлээ сэргээгээд та нэлээд идэвхитэй орох юм байгаа биз дээ гэж би асуусан. Намын гишүүнчлэлээ сэргээнээ. Гэхдээ юу юугүй идэвхижил гаргаад байхыг бодохгүй байгаа гэж хэлсэн. Түүний надад хэлсэн үг ердөө л энэ. -Харамсалтай л үг байна. Харин та юу гэж бодож байна? -Энэ хүний мэдлэг, туршлага нийгэмд хэрэгтэй юм гэж боддог хүний нэг нь би. Тэр хүн маань өөрийнхөө итгэл үнэмшлээр энд оролцохос биш хэн хүний ятгалгаар оролцох ёсгүй. Оролцдог ч хүн биш. -Улс төрийн хүрээнд явж байдаг нэг зүйл юу вэ гэхээр Н.Баганбандийн фракц хүчтэй явж байгаа. Түүнийг гол удирдан зохион байгуулж байгаа хүн нь ерөнхий нарийн бичгийн дарга С.Баяр гэдэг. Таныг "Сөүл таун"-д байх Н.Багабанди гуайнхаас бараг салдаггүй мэтээр тандаж бичсэн материал гарч л байх юм? -Би ерөнхийлөгчийг ерөнхийлөгч байхад нь өргөөнд нь очдог байсан. Ерөнхийлөгчийнхөө албан тушаалаас больсоных нь дараа гэр орноор нь орж үзээгүй юм байна. Хаана байдгийг нь сураг дуулсан болохоос биш сайн мэдэхгүй. -Тэр нэг нам доторхи хоёр блок идэвхтэй үйл ажиллагаа явуулаад байгаа гэх хардлагадад та ямар хариу өгөх гэж байна? -Хэн нэгэнд тэгж харагдаж байгаа байх. Харагдаж байгаа бол тэрнийг хараад л байж байг. -Харахыг хүсвэл бас харж болохоор л цонх? -Тэгж хармаар, тэгж төсөөлөгдөөд байгаа хүнд тийм биш ээ гэж мянга хэлээд нэмэргүй шүү дээ. -Б.Даш-Ёндон гуай эргэж ирсэн гэсэн. Намдаа эргэж ирж идэвхтэй үйл ажиллагаа явуулна гэнэ үү. Танай намаас алслагдмал амьдраад байгаа иймэрхүү нэр хүндтэй кадруудын талаар юм сонсмоор байх юм? -Даш-Ёндон гуай элчин сайдынхаа ажлыг гүйцээгээд нутагтаа эргэж ирсэн. Энэ хүний мэдлэг туршлагыг манай нам ашиглах ёстой гэж би хувьдаа боддог. Одоохондоо тодорхой санал бодол дэвшүүлэх бололцоо ажил төрлийн хувьд надад алга байна. Зүгээр Шинжлэх ухааны академи, философи, физиологи судлалын хүрээлэнд тодорхой ажил эрхэлж өөрийнхөө үндсэн мэргэжлийн дагуу эрдэм шинжилгээний ажил хийе гэсэн бодолтой явдаг юм билээ. Тэр нь одоо хэрэгжих байлгүй. Цааш цаашдаа энэ хүн ямар бодолтой байна, яах ийх нь тэр хүний бодол, хүсэл зориг, эрмэлзлэлээс хамаарна шүү дээ. -Жалан-Аажав тэргүүтэй танай намын хэдэн хуучцуул хотын намын хороо, хотын дарга гэдэг хоёр зүйлийг салгая. Хотын намын хороог Ө.Энхтүвшингээр удирдуулъя гэсэн санал гаргаж, танай удирдах зөвлөлд хүргүүлсэн тухай мэдээлэл яваад байгаа. Энэ үнэн үү? -Үнэн. Намын дарга, намын ерөнхий нарийн бичгийн дарга, намын удирдах зөвлөлд хандсан байгаа. Тэр захидлыг нь Удирдах зөвлөлөөр авч хэлэлцээгүй байна. -Хотын даргыг гарч ирэхэд удирдах зөвлөл 100 хувийн санал өгсөн. Үүний цаана ямар нэг тохироо байгаа гэж ажиглагчид үзэж байна. Тийм ч учраас Ө.Энхтүвшин намын даргын хүнтэй энэ удаа өрсөлдөөгүй гэж ярих юм. Энэ ер нь хэр ортой мэдээлэл вэ? -Зах зухаас нь сонссон хүний асуулт байна. Эцэст нь тогтсон зүйл байхгүй. Асуудлыг удирдах зөвлөл дээрээ ярьж байгаад эхлээд зарчмаа тогтоно. Дараа нь бусад асуудал яригдах нь зүйн хэрэг. -Эхлээд тохироо явдаг хэлбэр давамгайлаад байгаа юм биш үү. Ө.Энхтүвшин улс төрийн эр зориг гэдэг ойлголтоо дотогшоо залгичихсан нь нөгөө "тохироо" гэдэг юмтай холбоотой гэж ойлгож байна? -Намын дарга М.Энхболд, Ө.Энхтүвшин дарга нар хотын даргын асуудлыг удирдах зөвлөлөөр хэлэлцэхээс өмнө уулзсан гэж би сонссон. Гэхдээ чухамхүү тэр хоёрын хооронд ямар яриа өрнөснийг би мэдэхгүй. Тэгээд ч хоёр хүний яриагаар асуудлыг шийдчихгүй шүү дээ. Асуудлыг хаана яаж шийдэх вэ гэхээр эрх бүхий байгууллага, удирдах зөвлөл дээр энэ асуудлыг зарчим, бодлогын хувьд намын шаардлага хэрэгцээний үүднээс хэлэлцэж шийдэх ёстой. Тиймээс ямар нэгэн тохироо байхгүй. Байх ч ёсгүй. Хувь хүний тохироогоор улс төрийг шийдэж болохгүй. Зарчим, бодлого, шаардлага гэдэг юм байх ёстой. 
Б.Ганчимэг
