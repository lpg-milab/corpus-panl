Гаа гэдэг монгол үг байхад ментолийг хэрэглэх шаардлагагүй

Бид ШУА-ийн Хэл зохиолын хүрээлэнтэй хамтран хэвлэл мэдээллийн хэрэгслээр байнга хэрэглэгддэг гадаад үг хэллэгийг тайлбарлаж байна.
Уншигч та "Үгийн толь" булангаас бидний өдөр тутмын амьдралд хэрэглэгддэг, бас шинээр нэвтрэн орж ирж байгаа гадаад үг хэллэгийн тайлбарыг унших болно. Мэддэг хэрнээ мэддэггүй үгийнхээ утгыг эндээс хараарай. Модерн-франц хэлний Moderne буюу орчин үеийн гэсэн үг. Урлагт XIX зууны II хагаст үүсч бий болсон уран бүтээлч биш хуулбарлах аргын эсрэг өөрийн шинэ хэв загварыг гаргаж тавьсан урлагийн чиглэл юм. Модернизм нь дэлхий дахинаа тархаж урлаг, утга зохиолын бүх төрөл зүйлд нэвтрэхийн сацуу кубизм, сюрреализм, футуризм, эксперсонизм, абстрактизм зэрэг олон урсгал чиглэлийг бий болгожээ. Модерн хэмээх үг монгол хэлнээ "... дуу бүжгийн чуулгын бүжигчид модерн бүжгээр дэлхийд өрсөлдөнө" гэх буюу "... модерн бүжгийн олон улсын хэмжээний уралдаанд Д.Баярбаатар амжилттай оролцжээ" гэх мэтчилэн хэвлэл мэдээллийн хэрэгсэлд түгээмэл хэрэглэгдэж байна. Модерн хэмээх үгийг орчин үеийн гэж ойлгож, орчуулж болно. Модерн хэмээх энэ үгээс модернизм, модернист зэрэг үг хэллэг үүсчээ. Модернизм гэдэг үгээр тухайн урсгал чиглэлийг нэрлэж байгаа бол модернист гэдэг үгээр орчин үеийн арга барилаар зохиол бүтээлээ туурвидаг уран бүтээлчийг нэрлэж байна. Эдүгээ модернист зураач, зохиолч гэсэн хэллэг монгол хэлнээ ихэд хэрэглэгдэж байна. Үүний нэгэн жишээ нь "... модернист фронт командлагч Б.Галсансүхийн шинэ шүлгийн түүвэр гарлаа. " гэснийг дурдаж болно. Ментол нь латин хэлний mentha oleum буюу гааны тос гэсэн үгээс үүсэлтэй. Хатуу талст хэлбэртэй органик нэгдэл. Эфирийн тосыг япон гаатай холиход сайхан үнэр, сэнгэнэсэн амттай болдог тул дарс, шүдний оо, ургамлын бэлдмэлд өргөн хэрэглэдэг. Ментолыг амны хөндийн ариун цэврийг хадгалах зорилгоор дангаар нь үйлдвэрлэхийн зэрэгцээ бохь, чихрийн найрлаганд түгээмэл хэрэглэж байна. Иймээс монгол хэлэнд ментол хэмээх үг цөөнгүй тааралдаж байгааг нэгэн бохины сурталчилгаанаас үзвэл, "... төрөл бүрийн жимсний амттай, ментолын сэнгэнэсэн үнэртэй" гэж байна. Гаа гэдэг монгол үг байхад ментол гэдгийг хэрэглэх шаардлагагүй юм. 
Хэл зохиолын хүрээлэн Хэрэглээний хэл шинжлэлийн сектор Г.Гэрэлмаа 
