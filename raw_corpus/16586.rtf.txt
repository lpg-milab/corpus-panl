№309 (16586)        
1986 оны арван хоёрдугаар сарын 26.
Намын хурлын шийдвэр

МАХН-ын XIX их хурал намын анхан шатны байгууллагын үйл ажиллагааг идэвхжүүлж, дайчин чадварыг дээшлүүлэх явдлыг нийт намын хэмжээний гол зорилт болгон дэвшүүлээд намын байгууллагын ажлын түвшин нь намын хурлын роль, ажил хэрэгч байдлаас, гаргасан шийдвэрээ биелүүлэх тэмцэл, гүйцэтгэх чанараас ихээхэн шалтгаална гэж онцлон тэмдэглэсэн билээ. Намын хурлын роль, ажил хэрэгч байдлыг хэлбэрэлтгүй дээшлүүлэхэд юуны өмнө гаргаж байгаа шийдвэрийн оновч, ажил хэрэгт нөлөөлөх чадал, зайлшгүй хэрэгжих үндэслэлийг сайжруулах, шийдвэрийн заалт бүрийг биелүүлэх шургуу тэмцэл өрнүүлж үр дүнд хүргэх нь нэн чухал юм. 

МАХН-ын Төв Хороо Дундговь аймгийн Сайнцагаан сумын намын байгууллагаас намын хурлын ажил хэрэгч чанар, үр нөлөөг дээшлүүлэх талаар зохиож байгаа ажлын тухай авч хэлэлцэн нийт намын байгууллагад удирдамж болох чухал шийдвэр заан гаргасан билээ. Тус сумын намын үүр ( нарийн бичгийн дарга нь БНМАУ-ын Ардын Их Хурлын депутат В. Нямдорж ) хурлаас гаргасан шийдвэрээ хэрэгжүүлэх аргачлал боловсруулж мөрдөх, төрөлжсөн семинар хийх, сурталчлах бригад гаргах, хурал дээр нэр зааж шүүмжилсэн хүмүүстэй уулзаж ярилцаж ажил сайжруулах зөвлөлгөө өгөх, шийдвэрийн заалт бүрийг картанд бүртгэн хяналт тавих зэрэг арга барилаар ажиллаж шийдвэр биелүүлэх ажлыг хурал тарсан тэр даруйд шуурхай зохион байгуулж эхэлдгээс үр дүнд хүрч байна. 

Хөвсгөл аймгийн Тариалангийн сангийн аж ахуйн намын хороо ( нарийн бичгийн дарга нь МАХН-ын XIX их хурлын төлөөлөгч Л. Санжсүрэн ) намын хурлын шийдвэрийг хөдөлмөрчид хүн бүрт хүргэж ойлгуулах ажлыг системтэй шуурхай зохиож холбогдох хүмүүст << хурлын бүтээлч даалгавар >> гардуулан биелэлтийг дараагийн хуралд илтгэж намын гишүүд, боловсон хүчинтэй хариуцлага тооцож ажилладаг нь үр дүнтэй арга юм. 

Намын дээрх байгууллагууд хурлаар хэлэлцэх гол асуудлаа зөв сонгон авч, гарах шийдвэрийг коммунистууд, хөдөлмөрийн хамт олон, мэргэжлийн боловсон хүчний санаа бодолд түшиглэн үндэслэл сайтай боловсруулж, заалт нэг бүрийг хэрэгжүүлэх ажлыг шуурхай зохион байгуулж үр дүнд хүрч байна. Намын хурлын шийдвэрийг коммунистуудын хамтын оюун ухаан, санал бодолд түшиглэсэн бодитой, ажилд ахиц өөрчлөлт гаргах чухал хөшүүрэг болохуйц сайтар бэлтгэж гаргавал хөдөлмөрийн хамт олонд нөлөөлж, эдийн засаг, нийгмийн зорилт амЖилттай биелдгийг намын тэргүүний байгууллагуудын туршлага бэлхнээ харуулж байна. Харамсалтай нь намын бүх байгууллага ингэж ажиллах чадахгүй байна. 

Намын хурлын шийдвэрийг төлөвлөж боловсруулахдаа нарийн бичгийн дарга эсвэл товчооны нэг, хоёр гишүүн, уг асуудлыг хэлэлцүүлж байгаа хүний санааг голлон харгалзаж хялбарчилдаг зохисгүй явдал нэлээд байгаагаас сум нэгдэл, үйлдвэр. аж ахуйн газрын өмнө тулгарч байгаа шийдвэрлэх гол асуудлыг анхаарлаас гаргаж, << дээшлүүлэх >> , << нэмэгдүүлэх >> , << сайжруулах >> , << өрнүүлэх >> гэх зэрэг хоосон уриалсан ерөнхий заалттай үлбэгэр шийдвэр бин болж, тэр нь ажил хэрэгт нөлөө үзүүлэхгүй өнгөрөх явдал байна. 

Намын хурлын шийдвэр ажил хэрэгч, оновчтой байх эсэх нь юуны өмнө хурлын бэлтгэл, хийж байгаа арга хэлбэр, коммунистуудын идэвх оролцоо. хөдөлмерийн хамт олон, мэргэжлийн боловсон хүчний шинэ сэргэг санал бодлыг аль хэр харгалзан үзсэнээс олон талаар шалтгаалдаг юм. Илтгэл, сонсгол тавьж, санал шүүмжлэл гаргаж эцэст нь хурлаас гарах протокол. тогтоол, төлөвлөгөөний төслийг танилцуулан шууд батлуулдаг хэвшмэл арга хэлбэр зонхилж байна. Зүй нь коммунистууд гарах шийдвэрийн талаар ул суурьтай шүүн хэлэлцэж санал бодлоо нэмэрлэдэг байх ёстой. Иймд хурлаас гарах шийдвэрийн төслийг урьдчилан тарааж танилцуулах нь коммунистуудын хуралд оролцох идэвхийг өрнүүлж, ажил хэрэгч оновчтой шийдвэр батлахад бүтээлчээр нөлөөлөх болно. 

Намын хурлын шийдвэр нь тулгарч байгаа зорилтыг хэрэгжүүлэх арга замыг зөв заасан, хэн юуг, хэдийд хийж гүйцэтгэж ямар үр дүнд хүрэхийг тодорхойлсон коммунист хамт олны санал бодлын төвлөрсөн илэрхийлэл байх ёстой. Шийдвэрийн нэр хүнд, амьдрах чадвар, коммунистууд, хөдөлмөрчдийн идэвх санаачилгыг дайчлан өрнүүлэх хүч чадал нь бодит боломж бололцоонд хэр зэрэг тулгуурласан, яаж төлөвлөж боловсруулсан, шинжлэх ухааны үндэслэл, шинэлэг, дайчин давшингуй, чанараас ихээхэн шалтгаална. Онож боловсруулсан дайчлагч шийдвэр нь хамт олны сэтгэл санаанд нийцэж, урам зоригийг нь бадрааж ажил хэрэгт тус нөлөөгөө өгөх болно. 

Шийдвэр, гүйцэтгэл, ам, ажлын нэгдлийг хангах намын ажлын ленинч зарчим намын хурлын шийдвэрийн биелэлтээр ил тод харагдаж байх ёстой. Гаргасан шийдвэрийнхээ биелэлтэд гүйцэтгэлийн хяналт шалгалтыг чиглүүлж, заалт нэг бүрийг тооцон сар Сүр дүгнэх, бүх гишүүдийн хуралд эргэж мэдээлэх, хэрэгжүүлэх явцад гарсан туршлага, санаачилга, шинэ эхлэлийг дэмжих, шийдвэрийг хэрэгжүүлэхэд хариуцлагагүй, хайнга хандсан хүмүүстэй хариуцлага тооцож байх нь намын байгууллагын чухал үүрэг мөн. 

Ажлын арга барилыг өөрчлөн сайжруулах зорилтоос үндэслэн намын хурлын шийдвэрийг боловсруулах, төлөвлөх, хэрэгжүүлэх ажилд оршиж байгаа хуучин арга барилаас ангижирч, шинэ аргаар ажиллахыг цаг үе хурцаар шаардаж байна. Намын XIX их хурал << Гаргасан тогтоол шийдвэр, арга хэмжээнийхээ биелэлтийг тухайн намын байгууллага өөрөө хянаж, ажлын тодорхой үр дүн, гарсан өөрчлөлтөөр өөрөө үнэлж байх ёстой >> гэж заасан нь намын байгууллага хурлынхаа шийдвэрийн хувь заяаг хариуцах хариуцлагыг өндөржүүлэх арга замыг заасан удирдамж болж байна. 

Намын их хурлын ажил хэрэгч дайчин шийдвэрийн дагуу шинээр сэтгэж, шинийг эрэлхийлж, шийдэмгий зоримог ажиллах нь юуны өмнө намын байгууллагын хурлын үйл ажиллагаа, гаргасан шийдвэр, түүнийг хэрэгжүүлэх үйлсэд биеллээ олж байх ёстой. 

