"Гэтсээр л" явна уу?

Энэ онд Монголын шинэ үеийн уран зохиолыг үндэслэгч Их Д.Нацагдоржийн мэндэлсний 100 жилийн ой болох тул зохиолчид, утга зохиол судлаачид бас төр засаг ч гэсэн зарим нэг зүйл хийх аястай байх шиг байна.
Төр, засаг уг ойд зориулж өрөвдмөөр хэдэн төгрөг гаргахаар Засгийн газрын хурлаар хэлэлцэхэд сайд Гүндалай Гүн Галуутай нутгийн суут хүүг мэддэггүй, түүний зохиол бүтээл ард түмэнд хэрэггүй хэмээн ам алдаж шуугиан тариад түүнээсээ бултаж нэг үзсэн. Гүндалай ийм үгийг унагасан ч бай, унагаагүй ч бай ерөнхийдөө Гүндалай Нацагдоржид хандаж буй хандлага төр засгийн бодлогын ерөнхий чиг хандлага болж буй бололтой. Яагаад гэвэл зарим хүний ой тэмдэглэхэд хэл амгүй 100 сая төгрөг юм бодохгүй гаргадаг хэрнээ Нацагдоржид 10 сая төгрөг гаргах болохдоо цаашаа харж уйлж наашаа харж инээнэ гэгч болж байх юм. Чоно борооноор гэгчээр Нацагдоржийг шоовдорлож байх зуур Нацагдоржийн уран бүтээлийн өв рүү хошууран дайрагчид ч сэм сэмээр бий болж байна. Нацагдоржийн уран бүтээлийг хамгаалах, хадгалах ёстой Монголын зохиолчдын хоёр байгууллага их зохиолчийн юугаар ч орлуулшгүй өвд бузар гараа дүрж, сувдаг сэтгэлийн шүлсээ дуслуулж байна. Хэл зохиолын хүрээлэнд байсан Нацагдоржийн "Улаанбаатараас Берлин хүртэл", "Шувуун саарал" зэрэг 10 гаруй зохиолын нь гар бичмэлийг Нацагдоржийн музейд тавина гэсээр уг музейг байгуулах үед авсан юм гэнэ билээ. Гэтэл зохиолчдын байгууллага хоёр хуваагдах үед музейн захирал байсан Ж.Бямба (чөлөөт зохиолчдын), зохиолч Л.Дагвадорж ("чөдөртэй" зохиолчдын) нар музейг хүлээлцэхдээ, Бямбаа нь сейфний түлхүүрээ өгөхгүй зугтаж хэл ам болоод энэхүү маргаан дунд тэнд байсан их зохиолчийн гар бичмэл алга болж, дараа нь дээрх хоёр хүн мөнх бусыг үзүүлснээр их зохиолчийн хэд хэдэн гар бичмэл дашийн шог болсон гэлцэнэ. "Учиртай гурван толгой" жүжгийн нэгдүгээр үзэгдлийн гар бичмэлийг тэр үеийн зохиолчдын хорооны дарга байсан Дожоогийн Цэдэв улсын мөнгөөр худалдаж аваад, сейфэндээ хадгалж байсан нь даргаасаа буухад уг гар бичмэлийг яасан нь мэдэгдэхгүй сураггүй болсон сурагтай. Тэр үеийн гар бичмэл хаана байгааг далан насанд ойртож яваа, урлагийн мэргэжлийн боловсролгүй СУИС-ийн захирал Дожоогийн Цэдэв тэрээр Нацагдоржийн нэр бүхий хоёр шүлгийн гар бичмэлийг нэг бэлбэсэн авгайгаас хууль бусаар авсныхаа учрыг өнөө болтол хэлэхгүй яваа гэдэг нь үнэн бололтой. Дожоогийн Цэдэв гэдэг энэ хүн Нацагдорж, Дамдинсүрэн нарын уран бүтээлийн өв дээр "тоглох" талаараа сүүлийн үед сүрхий мэргэшээд байгаа гэнэ. Ц.Дамдинсүрэнгийн бүтээлийг нэг боть ба гурван ботиор, ямар ч судалгаа шинжилгээ хийлгүй "хавтас нийлүүлэн" хэвлүүлж бас цахим номыг нь бэлтгэхэд голлон оролцож ашиг олсныг олон хүн мэднэ. Социализмын үед Нацагдорж судлалын хэсэг эрдэмтэд их зохиолчийн бүтээлийг 1955, 1961 онд хэвлэхдээ ихээхэн гажуудал гуйвуулгатай хэвлүүлснийг засч залруулж, монгол уншигчдад зохиолчийн бүтээлийг жинхэнэ эхээр нь хүргэхээр шинжлэх ухааны үндэстэйгээр хэвлэлийн эхийг хамтран бэлтгэж байтал 1990-ээд онтой золгож бүх юм эх захаа алдсан учир тэр эрдэмтэд ч уг хэвлэлийн эхээ бүрэн гүйцэд бэлтгэлгүй орхисон юм билээ. Гэтэл Д.Цэдэв албан тушаалаа ашиглан уг ажлыг зохион байгуулагч нэр зүүж байгаад өөрөө дур мэдэн 1996 онд "Зохиолын бүрэн түүвэр" гэсэн утга авцалдаа муутай нэр өгөн хэвлүүлж, өндөр үнээр борлуулж эхэлсэн юм. Орлого олох нь өнгөрлөө ч гэсэн, уншигчдад судалгаа шинжилгээ хийсэн жинхэнэ эхийг хүргэх үүргийг Д.Цэдэв биелүүлж чадалгүй дахиад л алдаа мадаг ихтэй ном хэвлүүлсэн билээ. Энэ нь ч гарцаагүй л ийм болох байсан. Яагаад гэвэл, мэргэжлийн эрдэмтэд хэвлэлд бэлтгэж байгаад дуусгалгүй орхисон эхийг Д.Цэдэв дур мэдэн өөрөө хэвлүүлсэн учраас ийм байдалд орсон юм. Эдүгээ ч Д.Цэдэв Д.Нацагдоржийн судлаач биш атлаа БСШУЯ хавиар их зохиолчийн түүврийг хэвлүүлэхээр сэмхэн "гэтэж" яваа гэнэ. Өнөөдөр их зохиолчийн 100 жилийн ойд зориулж алдаа мадаг багатай, эрдэм шинжилгээний хэвлэлийг бэлтгэн хэвлэх ажлыг Нацагдорж судлалаар мэргэшсэн эрдэмтдийн хүчээр бэлтгэн хэвлүүлж, монгол уншигчдадаа их зохиолчийн бичсэн зохиол бүтээлийг алдаа гажуудалгүйгээр хүргэх ажлыг Монголын зохиолчдын хороо болон БСШУЯ-ны холбогдох албаны хүмүүс анхаарч яаравчлан ажиллах нь улс орны өмнө, монгол уншигчдын өмнө хүлээсэн үүрэг хэмээн үзэж үүнийг бичив. 
С.ЛОЧИН 
