Монголчууд солонгос руу олон удаагийн визээр зорчино

Ихэвчлэн "харлачихдаг" болохоор ч тэр үү, манай улсын иргэдэд виз олгохоос зайлсхийдэг гэж хэлж болох хэд, хэдэн орон бий. Тэдгээрийн нэг нь БНСУ. Сүүлийн жилүүдэд манай хоёр орны харилцаа өргөжиж, улс хооронд зорчдог болон зорчихыг хүссэн иргэдийн тоо өмнөхөөсөө олширсон ч, тэдэнд виз олгох явдал хаалттай. Үүнийг нотлох ойрын нэгэн жишээг иш татъя. Дэлхийн олон оронд очиж, амьтдын талаар сурвалжилсан нэгэн сэтгүүлч ээлжит сурвалжлагаа БНСУ-д хийхээр төлөвлөсөн нь бүтэлгүйтэв. Уг нь тэрээр бусад оронд хийсэн сурвалжлага болон өөр олон баримтыг Солонгосын ЭСЯ-нд бүрдүүлж өгсөн ч тодорхойгүй шалтгаанаар түүнд виз олгоогүй байна. 
Хэн нэгэн даргыг дагаж явахгүй л бол, эсвэл Солонгос улсад хэн нэгнийг таньдаггүй л бол тийш зорчих виз авна гэдэг сэтгүүлчдэд хэцүү. Ганцхан сэтгүүлч биш өөр олон хүн ийм асуудалтай тулгарч байж мэднэ. Ямартай ч, "БНСУ-ын ЭСЯ-ныхан хүнд сурталтай" гэж ярих хүн манай улсад олон бий. 
БНСУ-ын ЭСЯ одооноос эхлээд монголчуудад виз олгохдоо уян хатан хандаж, шинэ боломжуудыг нээж байна.Бас сэтгүүлчдэд виз олгох тал дээр ч аль болох нааштай хандахаа амлалаа. Энэ талаар, мөн хоёр улсын хооронд зохион байгуулах зарим ажлын талаар БНСУ-аас Монгол Улсад суугаа Онц бөгөөд Бүрэн эрхт Элчин сайд Пак Жин Ху, Виз хариуцсан консул Ли Кан Сог нар болон албаны бусад хүмүүс өчигдөр хэвлэлийн хурал хийв.
Х.Хулан 