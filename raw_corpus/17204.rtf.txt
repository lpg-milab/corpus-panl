№301 (17204)   
1988 оны арван хоёрдугаар сарын 16.
ЭРХ ЗҮЙН ШИНЭЧЛЭЛ

Намын зохион байгуулалт, үзэл суртлын ажлыг сайжруулах шинэ зорилтын тухай МАХН-ын Төв Хорооны Улс төрийн Товчооны саналд << Хуулийг үл хүндэтгэх, завхруулах, эрх мэдэл, албан тушаалын хүчээр хуулийн хяналтын гадна үлдэх, иргэдийн эрх, хууль ёсны ашиг сонирхлыг зөрчиж хохироох, хүнд суртал гаргаж чирэгдүүлэх явдлын илрэл бүртэй хийх тэмцлийг хүчтэй болгох нь чухал байна >> гэж тэмдэглэжээ. 

Эрх зүйн нийт системд бүх талыг хамарсан шинэчлэл хийхгүйгээр энэ чухал зорилгыг бүрэн хангах боломжгүйг амьдрал одоо нотлон харуулж байна. Эрх зүйд шинэчлэл хийх талаар эхэлсэн, төлөвлөсөн зүйл нэлээд байгаа ч бүхэлд нь авч үзвэл шинэчлэлийн явц хэт удаан, хаширлах, бусдыг хүлээх, эсвэл хийснээ дөвийлгөх, тайвшрах дутагдал байсаар байна. 

Одоо олон түмний санал шүүмжлэл, хуульчдын бодол эргэцүүллийг нэгтгэн дүгнэж, зөв оновчтойг нь ил тод, зоригтой гарган тавьж, үг ярианаас амьд ажил, бүтээлч үйл хэрэгт тууштай шилжих, улс орон даяар манай нийгмийн амьдралын бүх хүрээг хамран явагдах өөрчлөн байгуулалтыг эрх зүйн талаар хангах нарийн түвэгтэй, нэр хүндтэй зорилт хуулийн байгууллагуудын өмнө тулгарч байна. 

Өөрчлөн байгуулалтын агуулга, чиглэл, хэрэгцээ, шаардлагыг БНМАУ-ын Үндсэн хуульд болон бусад гол нийтлэг хуулиудад тусгах, зарим хуулийг шинээр боловсруулж, бүтээж мөрдөх, өнөөгийн амьдралаас хоцорч хуучирсан олон хууль, тогтоомжийг өөрчлөх, хүчингүй болгох, нэн түрүүнд аж ахуйн чиглэлийн эрхийн баримт бичгүүдийг нэг мөр болгон жигдлэхэд дав даруй шилжих хэрэгтэй байна. 

Удаашралгүй, ул суурьтай ажиллаж, онол практикийн үндэслэл сайтай өөрчлөн байгуулалтын бодит шаардлагыг зөв тусгасан, ард түмний хүсэл зоригийг бүрэн илэрхийлсэн, нэн ойлгомжтой хуулийг бүтээхийн тулд хууль боловсруулах, шинэчлэн сайжруулахад хуульчдын хамт салбарын эрдэмтэн, мэргэжилтэн, хөдөлмөрчдийг өргөн оролцуулж, хамтын оюун ухааны хүч чадлын давуу талд түшиглэж байх нь чухал юм. 

Хууль тогтоох ажлыг улам ардчилж, төслийг сайтар боловсруулан ард түмнээр өргөн хэлэлцүүлж, санал бодлыг нь бүрэн тусгаад гагцхүү Ардын Их Хурлын чуулганаар баталж мөрддөг журамтай болох нь ардчиллын одоогийн шаардлагад дүйцнэ. 

Манай оронд хууль эрхийн төрөл бүрийн акт, түүний дотор салбар, яам, газрын эрх ашгийг урьдал болгосон явцуу шинжтэй журам, заавар хэт олширсон нь улс орныг хөгжүүлэх үндсэн зорилтод нэгдмэлээр үйлчлэхгүй, харин ч бие биедээ саад тотгор, гох дэгээ болдог ноцтой дутагдал лавширсан нь шинэчлэлийн бодлогыг хэрэгжүүлэхэд муугаар нөлөөлж байна. 

Эдийн засгийн шинэчлэгд нийцүүлж, санхүү, зээл, тооцоо, үнэ, статистик, тээвэр, холбоо, худалдаа бэлтгэл, нийтийн хоолны асуудлаар удаа дараа гарсан 2000 гаруй эрх зүйн актын 1500 гаруйг хүчингүй болгохоор бэлтгэж байгаа нь том ач холбогдолтой шинэ хандлага мөн. 

Нэгэнт нийтээрээ шүүн хэлэлцэж хүчин төгөлдөр болсон төрийн хуулийг бүх байгууллага, албан тушаалтан, ард иргэд үйл ажиллагаандаа нэгэн мөр удирдлага болгон ягштал мөрдсөн нөхцөлд хуулийн хяналтын гадна эрх мэдэл, албан тушаалын хүчээр хэн ч үлдэхгүй, цөм адил тэгш эрх эдэлж, нийгмийн шударга ёсны зарчмыг жигд хэрэгжүүлж чадна. 

Хэн боловч эрх, эрх чөлөөт байдлаа зүйн дагуу ухамсарлах, эрх, эрх чөлөөний тухай ойлголтод шинэ сэтгэлгээгээр хандаж түүнийг өөрөө өөрийгөө хянан, сахилгажуулах түгээмэл зарчим гэж ойлгож зөв эдэлж, ёсоор нь ашиглаж сурах нь өөрчлөн байгуулалтын шаардлага, социалист ардчилал, ил тод байдалтай нийцэх болно. 

Бие хүний эрхийг баталгаатай хамгаалах, иргэн хүн төрийнхөө өмнө, төр нь иргэнийхээ өмнө зохих хариуцлага хүлээх гуйвшгүй хэвшил тогтоохын хамт төрийн албадлагыг хэрэгцээ шаардлагагүй байтал хэт өргөжүүлэх, эсвэл ардчиллын нэрээр үгүйсгэх халдлага байж болохгүй бөгөөд хүний хүчин зүйлийг чухалчилж, иргэдийн асуудал, эрэлт хүсэлтийг ямагт ажил, анхаарлын төвд байлгавал зохино. 

Эрх зүйн системийн шинэчлэлийн гол агуулга нь хуулийн байгууллагуудын ажлын зохион байгуулалт, арга барил, хуульчдын мэдлэг, чадвар, сэтгэлгээг эрс шинэчлэх, шүүх. прокурор, мөрДөн байцаах, сэргийлэх, олон нийтийн шүүхийн бүх ажлыг өөрчлөн байгуулалтын нөхцөлд нийлүүлэн явуулах шинэ бодлого чиглэлийг сайтар боловсруулж хэрэгжүүлэх, хуульчид, хуулийн ажилтнууд аливаа нөлөөнд автахгүй байх, мэргэжлийн үүргээ биелүүлэхдээ гагцхүү хуулинд захирагдах зарчмыг бүрэн хангах, тэдэнд ийм нөхцөлийг бүрдүүлж өгөхөд чиглэх ёстой. 

Шүүхийн үйл ажиллагаанд ил тод байдал, мэтгэлцэх, тэрчлэн нотлогдоогүй бол зэм өгөхийг урьдал болгохгүй байх зарчим нэвтрүүлэх, олон нийтийн шүүх, ардын шүүгчид, өмгөөлөх байгууллага, арбитр, сэргийлэхийн зэрэг хүний эрхийг хамгаалах, хууль сахиулах, нийгмийн ёс суртахууны ариун байдал, шударга ёсыг хэвшүүлэхэд шаардлагатай бүхий л механизмуудад шинэчлэл, боловсронгуй арга ажиллагаа шаардагдаж байна. 

Ард иргэд, бүх шатны албан тушаалтны улс төр, эрх зүйн соёлыг дээшлүүлэхгүйгээр хуулийг хүндэтгэх, иргэдийн эрх, хууль ёсны ашиг сонирхлыг хамгаалан эрх зүйн шинэчлэлийг амжилттай хэрэгжүүлэхэд хүссэн түвшинд хүрч чадахгүйг харгалзан бүх нийтийн эрх зүйн сургалтыг намын үзэл суртлын ажлын идэвхтэй бүрэлдэхүүн хэсэг болгох, төр эрхийн талаар хийх ухуулга сурталчилгаа, мэдээллийг өргөжүүлэх, хууль зүйн ухааны хоцрогдлыг арилгаж, хуулийн байгууллагуудын ажлын онол, арга зүйн үндсийг сайжруулах, нийт хуульчдын мэдлэг чадварын нөөцийг нэгтгэн дайчилж, тэднийг сургаж, давтан бэлтгэж байгаа одоогийн практикийг ч боловсронгуй болгохыг шинэчлэлийн эрх ашиг шаардаж байна. 

МАХН-ын Төв Хорооны Улс төрийн Товчооны саналд тусгалаа олсон эрх зүйн шинэчлэл явуулах уйл явц нь манай оронд эрчимтэй эхэлж байгаа өөрчлөн байгуулалтыг амжилттай хэрэгжүүлэхэд идэвхтэй нөлөө үзүүлэх учраас энэ ажилд төв, орон нутгийн нам, төр, олон нийтийн бүх байгууллага, ард иргэд ихээхэн ажил хэрэгч, бүтээлчээр Оролцвол улам илүү үр дүнд хүрэх болно. 

