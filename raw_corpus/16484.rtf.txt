№207 (16484)              
1986 оны наймдугаар сарын 29.
Хаягдалгүй хураая, хаягдалгүй тээвэрлэе

Хайрт эх орны маань өгөөмөр хөрснөө талх, тариа, төмс, хүнсний ногооны арвин их ургац төлжин дэлгэрлээ. Тариаланч, механикжуулагчдын маань ариун цагаан хөдөлмөр зүтгэл, бүтээлч идэвх ч ургацын далайг улам арвижууллаа. Одоо тэр сайхан баялгийг цаг мөчтэй уралдан, шуурхай бөгөөд нямбай хурааж, үрэгдэл хаягдалгүй тээвэрлэж, хадгалан борлуулж хүн ардынхаа хэрэгцээг хангахад жинтэй хувь нэмэр оруулах зорилт энэ өдрүүдийн гол уриа болж байна. 

<< Нэгэнт үйлдвэрлэсэн бүтээгдэхүүнийг үрэгдэл хаягдалгүй хадгалах, тээвэрлэх, зөв зохистой ашиглах нь үйлдвэрлэлийг нэмэгдүүлэхээс дутуугүй үр дүн өгдөг билээ >> гэж МАХН-ын XIX их хурал дээр нөхөр Ж. Батмөнх онцлон тэмдэглэсэн юм. Намын их хурлын энэ заалтыг ажил хэрэг дээр биелүүлж, хүнсний нөөцийг арвижуулж, зорилтот программыг хэрэгжүүлэх эх сурвалжийг улам бататгах нь VIII таван жилийн суурь оны ургац хураалтаас онцгой ихээр шалтгаална. 

Нэгэнт сайхан ургасан үр тариа, төмс, хүнсний ногоог хураах, тээвэрлэх үеийн ажлын хариуцлага, технологийн сахилга доройгоос болж үрэгдэл хорогдол гаргавал тэр нь эзэн бидний нинжин сэтгэл, ажил хэрэгч чанарын ноцтой асуудал болно. Нэгтгэн тооцоолсон ургацын урьдчилсан балансаар бүх таримал ургамлын сая зургаан зуун мянга шахам тонн ургацыг зөвхөн талбайгаас хурааж, тээвэрлэх шаардлагатай болж байна. 

Тариалангийн зонхилох районд долдугаар сарын сүүлчийн арав хоног, наймдугаар сарын эхээр туйлын халуун, хуурай байснаас ургамлын өсөлт хөгжилт түргэсэн үр тариа 10 - 15, төмс 5 - 7 хоногоор эрт боловсорсон шалтгаанаар зарим аж ахуйн нэлээд талбайн үр тариа, төмсний үр, булцуу жижигрэх, үр тарианы эзлэхүүн жин багасах, өндөрлөг нутгуудад байдаг аж ахуйн тариа налж хэлсэн онцлог нөхцөл ийм болсон нь ургац хураалтын технологийг маш нарийн тохируулахыг анхааруулж байна. 

Бүх талбайн ургацын хэмжээ, хураан авах үр тариа, төмсний эгзэгтэй байдал ийнхүү мэдэгдэж байгаа учраас тухайн талбайн ургацыг ямар аргаар, хэдийд эхэлж, хэд хоногт хураах, тэнд ажиллах техникийг хэрхэн тохируулах мэтийг мэргэжлийн хэмжээнд тогтоон, түүнийг чанд мөрдөх хэрэгтэй. Сангийн болон тэжээлийн аж ахуй, хөдөө аж ахуйн нэгдлүүд ургац хураах, тээвэрлэх, цэвэрлэх. үед арав шахам төрлийн шалтгаанаар хаягдал гаргаж байсан урьд жилүүдийн сургамжаас үзэхэд ангилан хадах, цайруулах явцад тарианы үртэй түрүүг их хэмжээгээр хаях, тээврийн замд асгах, үтрэмд үрэгдүүлэх нь хохирол, хаягдлын дийлэнх хувь болж иржээ. 

Өнгөрсөн оны ургац хураалтын сүүлчээр ардын хянан шалгах байгууллагаас хийсэн үзлэгээр Төв, Сэлэнгэ аймаг, Дархан хотын арав гаруй аж ахуй, хөдөө аж ахуйн нэгдэлд гуч гаруй мянган га талбайд хаягдал гарсныг илрүүлж ургацыг дахин хураалгахад зургаан зуугаад тонн үр тарна нэмж олж авсан байна. Мөн үтрэмд цэвэрлэгээний явцад гарсан хаягдлыг дахин цэвэрлүүлж хоёр мянгаад тонн үр тариаг таваар болон тэжээлд ашиглуулсан юм. 

Ургац хураах, тээвэрлэх, хадгалах технологи зөрчсөнөөс ямар их нөөц бололцоо алддагийг ийм баримт харуулж байна. Талбайд ноднин хаягдсан тарианы тавь гаруй хувийг Сэлэнгэ аймгийн Цагаантолгой, << Найрамдал >> сангийн аж ахуй эзэлж байжээ. Дээрх дутагдлыг давтахгүйн тулд одоо юуны өмнө комбайны хадах, цайруулах ажлыг ургацын байдалтай уялдуулан сайн тохируулах, тээврийн хэрэгслийн болон комбайны чигжээсийг нягт нямбай хийх, дэл, бут үлдээлгүй хадах, ер нь комбайны хурдыг технологийн шаардлагын дагуу байнга тааруулж байх ёстой. Тарианы чийг одоогийн байдлаар харьцангуй бага байгаа учраас ангилан хадсан тариаг таваас долоо хоногоос хэтрүүлэхгүй хугацаа өнгөрсний дараа алгуурлахгүйгээр цайруулах, үүний тулд техник хүчийг тооцоотой зохион байгуулах хэрэгтэй. 

Га тутмаас авах ургацыг баталгаатай болгож, түүнийг бүрэн авахын тулд хяналтын цайруулалтыг талбай бүрт хийж, тэр ёсоор авч байгаа эсэхийг үргэлж хянаж байвал зохино. 

Нэлээд аж ахуйн ур тариа жигд болцтой, хог ургамалгүй цэвэр байгаа тул цаг хожих зорилгоор шууд хураах аргыг газар дээр нь шийдэж зөв хослох шаардлагатай байна. Харин ийм аргаар хураах үр тарианы боловсролтын үе шат, үрийн чийгийг маш оновчтой тодорхойлж аль болох цөөн хоногт гүйцэтгэх хэрэгтэй. Буудайг шууд хураах хугацаанаас тавхан хоног хэтрүүлэхэд л га бүрээс центнер хүртэл тарна хаягддагаас гадна үтрэмд тарианы хаягдал нь цагийн юмыг цагт нь хийдэггүйгээс болдог тул өдөр өдөрт нь багтаан цэвэрлэхийг зорих ёстой. 

Тээврийн замд будааг хаяхгүйн тулд талбайгаас будаа зөөх, автомашины тэвшийг хэрэв комбайны хоёр бункер будаа авахаар бол 40 см, гурван бункер будаа авбал 60 см өндөрлүүлэх шаардлагыг харгалздаггүйгээс бас их гарз гарч байна. Түүнчлэн тариан талбайгаас үтрэм, үтрэмээс гурилын үйлдвэрийн яамд үе үе тохиолддог гуу жалга, хонхор гүдгэрт зохих таних тэмдгүүд тавьж, тээвэрчдэд анхааруулга, санамж өгч хаягдлыг багасгахад тусалбал зохино. 

Ургац хураах, тээвэрлэх үеийн бүх цэгт хянан шалгах ажлыг нухацтай сайн хийж, яаж, юуг шалгах аргыг сайтар эзэмшүүлж зохих таних тэмдэг, хэрэгслээр хандах хэрэгтэй. 

Ургацаа богино хугацаанд хураах хүсэлдээ хэт хөтлөгдөн комбайны хурдыг зохисгүйгээр нэмж, барабан болон мотовиляйн эргэлт, салхин сэнсний үлээлтийг тааруулахгүй буюу цайруулах ангийн болон бүх төрлийн шнекийн таг, уртасгагч, шигшүүрийн нүх зэргээр тариа гээгдэхэд хүргэхгүй байх ёстой. 

Ургац ачих машины тэвшний чигжээс муу, комбайны вуикерийн ачигч шнек автомашины тэвшинд тохироогүй, эсвэл тэвшээ хэт дүүргэх, замын бартааг анзаарахгүй донслуулах, шавар, усанд суух зэрэг олон шалтгаанаар тээврийн жолооч нар өөрсдийнхөө болон бусдын хөдөлмөрийн үр шимийг бүрэлгэхгүй байхыг эрхэмлэх хэрэгтэй. 

Үр тарна, төмс, хүнсний ногоо хураах, тээвэрлэх, цэвэрлэх, дугаарлах, хэрэглэгчид хүргэх бүхий л үе шатанд зохих технологийг хөдөлбөргүй мөрдөх, үүнд тавих хяналтыг сайжруулахгүйгээр бид нэгэнт бий болсон ургацыг хаягдалгүй бүрэн хураахад бэрхшээлтэй болно. 

Байгаль дэлхий өгөхөө харамлаагүйг эзэн болсон бид авахдаа асгаж, цацаж, үрэгдүүлбэл хохирол нь өөр хэнд ч биш хариуцлага чармайлт султай бид бүхэндээ шууд тусна гэдгийг ургац хураалтад хамаатай хүн бүр санаж, үрэгдэл хаягдалгүй ажиллах гол уриаг хэрэгжүүлье.

