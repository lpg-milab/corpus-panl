Тэс таван голынхон

Газрын зураг дээр Тэс гол нь Булнай нуруунаас эх авч Монгол,Оросын нутгийг дамжин урссаар Увс нуурт цутгадаг нэг л голыг тэмдэглэн зурсан аж. Харин Монгол даяараа энэ голыг Тэс таван гол гэж нэрлэнэ.
Газрын зураг дээр бүхнийг тэмдэглэх боломжгүй тул үнэн хэрэгтээ Тэсийн голын хөндийд таван гол урсаж Увс нуурт цутгаж буйг тэмдэглэлгүй үлдээж, Жирээг, Их гол, Хар ус, Нарийн, Хошт эрэг гэсэн таван голын сав нутгаар Тэсийнхэн аж төрөн сууна. Тэс таван голын сав нутгийг Тэс сумын иргэдийн баян чинээлэг, аз жаргалтай аж төрөн суух бурхнаас заяасан сайхан нутаг хэмээн хэлж болно. Тэс таван голынхон тэнгэрлэг заяатай их азтай хүмүүс. Тавиад жилийн өмнө Монгол Зөвлөлтийн хилийн шугам тогтоох хэлэлцээрээр Монгол -Зөвлөлтийн хилийг Тэсийн голын цаад эргээр тогтоох болж, Тэсийн ард иргэдийн хэдэн зуун өвөлжөө, хаваржаа, эцэг өвгөдөө нутаглуулсан онгон газар шороо, миний дээр өгүүлсэн таван голын гурав нь харь нутгийн зурваст орох тун дөхсөн үе бий. Амьдралаараа дэнчин тавьсан эх оронч Аварзад сайд агсны буянаар Тэсийнхэн бид нутаг ус, газар шороондоо эзэн хэвээр үлдсэн билээ. Тэс нутгийн ортуулд нь хөлөө хатгуулж, хужир мараанд саарьтуулж, Нарийн голын усанд үеийнхэнтэйгээ өдөржин шумбаж, торгон элсэн дээр нь барилдаж, хөлбөрч өссөн хүүхэд ахуй цагаа өнөөг хүртэл дурсан санасаар байна. Алс тэртээ зүүн зүгт нүдний үзүүрт харагдах Амбан хайрханаас Увс нуурын өвгөн буурал Цагаан эрэг хүртэл зуу зуун бээрээр үргэлжлэх Тэсийн хөдөө тал хөхрөн униартсан тэр нэгэн намар нутагтаа очиж билээ. Тэс нутгийг Хойт мөсөн далайн хүйтэн жихүүн салхинаас халхлах гэж бурхнаас заяасан юм шиг хөндөлсөн сүндэрлэх Тагнын их нурууны оройгоор цас бударч байхад Тэс таван голын сав нутгаар бороо шивэрч, агь таанын үнэр хамар сэтлэм анхилж, голио царцааны дуу чихэнд хадаж, шарлаж амжаагүй өвс ногоо нь морины шилбэ ороом өндөр ургасныг харж сэтгэл уужран тавирч билээ. Хэдэн жилийн өмнө Улаангом хотод очихдоо "Баяд" цайны газарт орж арвайн гурил самарч айргийн тосоор амталсан шаргал цай оочиж, хөлс дааварлан Тэс нутгаа ахин дахин санагалзсан юм. Харин Таван Тэс голынхныг Баядын алдартай шаргал цайны эх нутаг гэж хэлж бас болох аж. Таван тамгатай хайсны /ширмэн тогоо/ тэхий дунд нь хүртэл ус юүлж, нэг атга ногоон цай орхиж, даргитал буцалгахад цайны анхилуун үнэр гэр дүүрч, намар цагийн үнээний өрөмтөж өтгөрсөн сүүг шанага шанагаар нь хийж, арвайн гурил цацан, олгойд царцаасан айргийн тос нэмэрлэн, гэрийн эзэгтэй улбар өнгийн зэс шанагаа тоонодоо тултал өргөн өргөн хэдэнтээ самрахад цай нь сайхан идээшиж, тос хөвсөн Баядын шаргал цай бэлэн болно. Өнгөрсөн зууны наяад оны үед Тэс суманд тэжээлийн үйлдвэр барьж байсан орос ах нар Баядын шаргал цай уугаад "монгол суп" /монгол шөл/ хэмээн нэрлэж, нөгөө "монгол суп"-ээ дахин нэг хийгээдэх хэмээн сэнжтэй ногоон аягаа байн байн тосдог байсан гэж нутгийнхан хуучлан ярина. Намар цагт Тэс таван гол "ёстой" диваажингийн орон ийм байдаг байх аа гэмээр юм юм нь өнгө үзэмжтэй жимс ногоо нь жигдэрч боловсрон, Тэсийн голын эрэг даган ургасан чацаргана, зэдгэнэ, долоогоно зэрэг янз бүрийн жимс байгалиас заяасан зэрлэг төрхөөрөө атал хүний гараар ургуулсан цэцэрлэгт хүрээлэн мэт харагдана. Тэсийн гол орчмын хадлангийн талбайгаар яваа морьтой хүний зөвхөн толгой нь шоволзон харагдахаар өтгөн сахлаг өвс ургасан байх нь жирийн нэг үзэгдэл. Нутгийнхан нь үүндээ дасчихсан, гойд гоц юм гэж үздэггүй. Социализмын үед Тэс таван голын сав нутгийг баруун таван аймгийг өвс тэжээлээр хангах тэжээлийн үйлдвэр барьж байгуулсан нь санамсаргүй юм биш байв. Өвс хадлан ихтэй Тэс нутагт зуд болно гэж байхгүй, зэргэлдээ сумын малчид ирж өвөлжинө. Таван Тэсийн хөндийд өвөл нь 50 хэм хүртэл хүйтэрнэ. Зун нь 40 хэм хүртэл хална. Эрс тэс уур амьсгалдаа дассан Тэсийнхэн өлчир, цаг агаарын хэр барагтай өөрчлөлтөд ажрахгүй. Монгол Улсаас Өмнөд мөсөн туйл Антарктидад очиж олон улсын эрдэм шинжилгээний экспедицид ажиллах хүмүүсийг хэдэн үе шаттай шалгаруулахад Тэс нутгийн өлчир хүү Алтангэрэлийн Батболд шалгарчээ. Ойрмогхон Соёлын төв өргөөнд "Эгшиглэнт Тэс нутаг" хэмээх цэнгүүн тоглох үед Өмнөд мөсөн туйлд очиж ажиллахаар шалгарсан А.Батболдыг дэмжиж нутгийн нь ах Лхамсүрэнгийн Дүгэржав унааны зардал хийгээрэй гэж түүнд 6000 долларыг тайзнаа баяр ёслолын байдалтай гардуулсныг үзэгчид алга нижигнүүлэн ташиж угтсан юм. Энэ нь нутгархаж сү- жирснийх биш, эх оронч үзэл Тэс таван голынхныг нэг амьтай, нийтлэг хувь заяатай болгосных. Энэ эх оронч сэтгэлгээ нутаг нэгтнээ дэмжиж туслах үзэл бодол Өмнөд мөсөн туйлыг зорьж буй нутгийн залуугаа тал бүрээс нь дэмжиж буй энэхэн нэгэн жишээгээр илэрч буйг бид харж байна. Эх орон тугалын зэл, хонины бэлчээр, байрны орц, гудамжаас эхэлнэ. Тэс таван голоос бас миний эх орон эхэлнэ. Тэсийнхэнд бахархах юм зөндөө. Тэс хэмээх ганцхан сум улсын цолтой 11 бөхтэй, заан нэг, харцага хоёр, начин наймтай билээ. Улсын хэмжээгээр 300 гаруй сумтай гэж бодоход нэг сум улсын цолтой 11 бөхтэй байгаа нь Тэсийнхний нэг бахархал. Улсын заан Д.Бумбаяр өөрөө аварга болоогүй ч, шавиа аварга болгохын төлөө зүтгэнэ гэж ярина. Энэ магадгүй, харин цаг хугацаа харуулах биз. Далай даян дархан аварга, хөдөлмөрийн баатар Х.Баянмөнх, улсын аварга О.Балжинням нар Тэсийн хүргэн. "Чингис хаан" хамтлагийн ахлагч гавьяат жүжигчин Д.Жаргалсайханы ээж Г.Бадам Тэсийнх. Хөдөлмөрийн баатар М.Цээсүрэн, Ж.Бумцэнд, гавьяат малчин Б.Раваг гээд олон хүнийг нэрлэж болно. Энэ бүхэн Тэс таван голынхны бахархал. Тэс таван голынхон 10 хол давсан эрдэмтэнтэй. Манай нутгийнхан оюунаараа бусдаас түрүүлдэггүй юм гэхэд лав баян ходоод нь болохгүй, дундаас дээш л гарна. Увс аймгийн наадам болоход Тэсийн бөхчүүд түрүүлж, Тэсийн морьд нь магнайдаж бас аман хүзүүднэ.Цэц мэргэнээ сорьсон улсын наадамд Тэс нутгийн охин Д.Норжмаа улсын мэргэн цол хүртсэн гээд тоочоод байвал нэрсийн цэс улам урт болно. Сансрын нисгэгч шалгаруулахад Тэсийн хүү шөвгийн наймд үлдэн, Өмнөд хүйтэн туйлыг зориход Тэсийн хүү л шалгарч үлдсэнийг энд дурдахад хангалттай. Мал сүргийн тоогоор Тэс таван голынхон улсад хоёрт ордог. Зургаахан мянган хүнтэй сум 250 мянган малтай. ОХУ-ын Ошина тосгоноос өндөр хүчдэлийн шугам тавьж, Тэсийн төв Тооромтын ам тэр чигээрээ цахилгаан гэрэлтэй болох гэж байна. Тэсийн 1000 гаруй өрхийн ихэнх нь зурагтын хөтөлбөрийг сансрын холбооны хиймэл дагуулаас хүлээж авдаг нарны зай ашигладаг тавган хэлбэртэй антеннтай. Тэсийн айлуудын гадаа хэд хэдэн унаа машин сойлттой байх нь сонин содон юм биш , ерийн амьдрал байх жишээтэй. Энэ бүхнийг эс өгүүлэн, миний магтаж гайхан биширсэн нэгэн үйл явдлыг уншигчдадаа дэлгэн бичье. Саяхны нэгэн амралтын өдөр Соёлын төв өргөөнд намайг "Тэс таван голынхны эгшиглэнт цэнгүүн"-д оролцохыг урьсан юм. Соёлын төв өргөөнд үзэгчид пиг дүүрсэн байлаа. Үнэнийг хэлэхэд би ойрын 15 жил үзээгүй дуу хуурыг сонсож, урлагийн ертөнцөд түрэн орж ирж байгаа Тэс таван голд төрсөн хийморлог залуусыг харж баяссаар гурван цаг гаруй өнгөрснийг ч мэдсэнгүй. Алдар цуутай ардын гавьяат дуучид л дуулж байгаа юм шиг цараатай, хүчтэй хоолойтой залуус бүгд л Соёл урлагийн их сургуулийн нэг, хоёрдугаар ангид сурч буй оюутнууд аж. СУИС,Соёлын коллежид Тэсийн 80 гаруй оюутан дуу хөгжмийн мэргэжлээр суралцаж байгаа гэж миний дэргэд суусан төрийн шагналт, эрдэмтэн Я.Нямаа ярьж суулаа. Соёлын төв өргөөнд тоглосон энэ концерт урлаг соёлын талаас нь авч үзвэл нэг сум, аймгийнх гэхэд ихдэхээр, улсынх гэхэд багадахааргүй санагдсан. Харин энэ цэнгүүнийг Тэс нутгийн "алтан бэр" гэж өөрийгөө нэрлэсэн яруу найрагч Б.Ичинхорлоо хөтөлсөн нь улам ч их хөг нэмсэн юм. Л.Болдбаатар, Г.Эрдэнэтунгалаг, Л.Банзрагч, Д.Бурмаа, С.Бооёо, А.Лхагваа, Ч.Даш гээд л урлагийн их мастеруудын шийрийг хатаах Тэс нутгийн залуус их урлагт түрэн ирж байна. Урлагийн хүрээлэн рүү Тэсийн залуучуудыг хэн дуудаж далласан юм бол гэж сонирхоход "Тэс таван голынхны эгшиглэнт цэнгүүн"-ийг тайзнаа найруулан тавьсан хөгжмийн зохиолч Довчингийн Цэцэрлэг гэж Нутгийн зөвлөлийн дарга Н.Зориг өгүүлэв. Нутгийн зөвлөлийн дарга Норолхойн Зориг удам дамжсан зохион байгуулах авьяастай нэгэн. Өвөө Сүх-Очир нь баг, сумын даргыг олон жил хашсан хүн. Тэсийн нутгийн зөвлөлийн эрхлэн гаргасан "Таван Тэс" хэмээх өнгөт сонинд нэгэн гэр бүлийн зураг нийтэлжээ. Энэ нь хөгжмийн зохиолч Д.Цэцэрлэг өөрийн хань нөхөр, охид, зээгийн хамт авахуулсан зураг аж. Тэр зургийг хараад тэдний гэр бүл тэр чигээрээ цэцэрлэг юм байна гэж бодлоо. Хөгжмийн зохиолч Д.Цэцэрлэгийн аав Довчин гэж тухайн үедээ дандаа шинэ юм сэдэж явдаг нэгэн байв. Тэрээр сумандаа анхны " Шинэ амьдрал" нэртэй нэгдэл байгуулсан их нэр хүндтэй хүн байж билээ. Довчин агсан сумын наадамд барилдаж байсан санагдана. Бөх удамтай байх. Хүү Нэгдэл нь улсын начин. Хөгжмийн зохиолч Д.Цэцэрлэг Соёлын төв өргөөний тайзнаа өөрийн багш, гавьяат багш Ж.Найдангийн хамт баян хуур хоршин тоглож, баян хуураар үзэгчдийг дуулуулж, уйлуулж, элгийг нь хөштөл инээлгэж чаддаг авьяасаа үзүүлэв. Тэс таван голынхныг хүүхэд ахуй цагаас нь хөгжмөөр хөглөж өсгөсөн хэмээн хэлж болно. Тэсийн айл болгон икэлтэй. /Морин хуурыг Тэс нутагт икэл хэмээн нэрлэнэ/ Икэл татаж хөгшин залуугүй бийлнэ.Тэсийн голын усаар ундаалж, торгон элсэн дээр нь барилдаж өссөн Тэс таван голынхон улсын дэвжээнд зодоглож, театрын тайзнаа дуулж хөгжимддөг авьяаслаг ард түмэн. Миний хүүхэд ахуй цагт нутгийн ах эгч нар Тэсийн голын улаан бурааг тэмээ нь иднэ үү ямаа нь иднэ үү өөрөө мэдэг Тэр улаан халхтай /хацар/ сэвгэрийг би авна уу чи авна уу өөрснөө мэдэг гээд л цангинатал дуулж байдаг сан. Бас Саарал халиун шанххан дэлтэй Саахтаны /сайхь/ залуу савангийн үнэртэй гэж дуулна. Энэ нь Тэс нутагт хот газрын соёл нэвтэрч байсан үеийн дуу мэт бодогддог. Тэс сумын айл болгон морин хууртай. Хуургүй айл нэг л цулгуйдаад байх шиг санагддаг. Тэс нутгийн уугуул солгой Баяр, Хо хөвүүний Цэвгээ, Балиан Гэндэн, Жаргалын Цээлээ гээд л улс даяар нэрд гарсан хөгжмийн авьяастнуудаа нутгийнхан бахархан дурсч байдаг. Тэс сумандаа алдартай икэл татдаг Хар Нингэр гэдэг хүн байсан. Тэр икэл сайхан татдаг байж билээ. Өнгөрсөн зууны жараад оны эхээр би нутагтаа очиход манайхтай айл саахалт байсан Нингэр өвгөний хараа нь муудаад хэдэн жил болж байна, одоо икэл дарахаас өөр биеэ аадуулах юмгүй болжээ гэж манайхан өгүүлдэг юм байна. Нингэр агсныг залж авчраад икэл татахыг сонсч, бид бүгдээрээ учиргүй уйлан уярч билээ. Уйлсныг бүү асуу гэдэг. Икэл хуурын аялгуун дор өссөн Тэсийнхэн нутаг ус, ах дүү өвөг дээдсээ дурсаад л, сэтгэлд хуримталсан гунигаа тайлж байгаа нь тэр аж. Нингэр агсан ертөнцийг зөвхөн дуу, чимээ хөг аялгуугаар нь ойлгодог болсон үеэс хойш түүний икэл дарахыг сонсоод тэсэж суухын аргагүй болтол хүн бүхний сэтгэлийг өөрийн эрхгүй уяраадаг болсон аж. Нингэр агсны икэлийн татлагыг би дуу хураагчид бичиж аваад Москвад аваачиж эгшигт хайрцгийн пянзанд бичүүлж , дараа жил нь хүү Төрбатад нь өгч билээ. Тэс таван голынхон тэр чигээрээ хөгжмөөр хөглөгдөж өссөн гэж зүрхлэн хэлж болно. Харин Тэс таван голынхон харьцангуй цөөхөн монгол түмний нэг хэсэг. Түмэнд нэрээ дуудуулсан үр садтай, төрийн наадамд торгон жолоо өргүүлсэн Тэсийн голын унагатай ард түмэн билээ. 
Соёлын гавьяат зүтгэлтэн, сэтгүүлч Түдэвийн Галдан 
