№201 (15850)     
1984 ОНЫ НАЙМДУГААР САРЫН 22
ЭДИЙН ЗАСГИЙН СТРАТЕГИ

ЭЗХТЗ-ийн гишүүн орнуудын дээд хэмжээнд болсон эдийн засгийн зөвлөлгөөн социалист хамтын нөхөрлөлийн орнуудын эдийн засаг, шинжлэх ухаан техникийн хамтын ажиллагааны бодит байдалд тал бүрийн гүнзгий дүн шинжилгээ хийж, цаашдын үндсэн чиглэлийг тодорхойлон заасан түүхэн шийдвэр гаргаж, дэлхийн социализмын хөгжлийн шинэ үе шатыг нээлээ. 

ЭЗХТЗ-ийн гишүүн орнуудын дээд хэмжээнд болсон эдийн засгийн зөвлөлгөөнд нөхөр Ю. Цэдэнбал тэргүүтэй БНМАУ-ын төлөөлөгчдийн оролцсон дүнгийн тухай МАХН-ын Төв Хорооны тогтоолд ЭЗХТЗ-ийн гишүүн орнуудын хамтын ажиллагааг гүнзгийрүүлж, социалист эдийн засгийн интеграцыг хөгжүүлэх Цогцолбор программыг хэрэгжүүлж ирсэн сүүлийн арав гаруй жилд хамтын нөхөрлөлийн орнуудын эдийн засаг, шинжлэх ухаан техникийн потенциал ихээхэн бэхжиж, нийгэм эдийн засгийн томоохон зорилтуудыг амжилттай шийдвэрлэгч, ард түмний сайн сайхан аж байдал хэлбэрэлтгүй дээшилж байгааг өндөр үнэлсэн билээ. 

Зөвлөлийн гишүүн европын орнууд хөгжингүй социалист нийгэм байгуулах, түүнийг боловсронгуй болгохтой уялдуулан ойрын арван жилд эдийн засгаа эрчимтэй хөгжлийн замд шилжүүлэх нарийн түвэгтэй асар том зорилтыг дэвшүүлэн хэрэгжүүлж байна. Мөн Монгол, Куба, Вьетнам улс социализмын материалтехникийн баазыг байгуулж дуусгах зорилтыг амжилттай шийдвэрлэж байна. Хөгжлийн өнөөгийн шатанд социалист эдийн засгийн интеграцын үзлэг роль, ач холбогдол улам өсч, олон улсын хөдөлмөрийн социалист хуваарийн системд эдийн засгийн хэлхээ холбоо нарийсч, аж ахуйг эрхлэх цар хүрээ улам бүр өргөжин тэлж байгаа нь ах дүү орнуудын эдийн засгийн бодлогыг улс ардын аж ахуйн гол чухал салбаруудаар уялдуулан зохицуулахыг зүй ёсоор шаардаж байна. Үүнийг хамтын нөхөрлөлийн орнуудын эдийн засгийн стратегийн гол зангилаа асуудал үйлдвэрлэлийг эрчимжүүлэх асуудалтай нягт уялдуулж байгаа юм. Дээд хэмжээний эдийн засгийн зөвлөлгөөн энэ чиглэлээр шинэ тутам алхам хийлээ. 

ЭЗХТЗ-ийн гишүүн орнуудын одоо хийж эхлээд байгаа улс ардын аж ахуйн 1980 - 1990 оны төлөвлөгөөний зохицуулалтаар гол гол салбарын эдийн засгийн бодлогыг улам уялдуулах замаар хамтын нөхөрлөлийн орнуудын хүч, нөөцийг зүй зохистой ашиглах, үйлдвэрлэх хүчний байршлыг хамгийн оновчтой хөгжүүлэх юм. Ийм зохицуулалт нь үйлчилгээний чанарыг эрчимжүүлэх зорилтыг амжилттай шийдвэрлэх угтвар нөхцөлийг бий болгож байна. 

Эдийн засгийн стратегийн гол тулгуур болсон шинжлэх ухаан техникийн дэвшлийг түргэтгэх нь үйлдвэрлэлийг эрчимжүүлэн үр ашгийг дээшлүүлэх үндэс болохыг дээд хэмжээнд болсон эдийн засгийн зөвлөлгөөн тодорхой заалаа. Иймээс ч ах дүү орнууд үйлдвэрлэлийн үйл ажиллагаанд эргэлт гарган хувьсгалжуулах чадвар бүхий шинжлэх ухааны тийм салбар, чиглэлийг түлхүү хөгжүүлэх асуудалд эн тэргүүний ач холбогдол өсч байна. Зөвлөлийн гишүүн орнууд шинжлэх ухаан, техникийн дэвшлийн 15 - 20 жилийн Цогцолбор программ хамтран боловсруулахаар шийдвэрлэсэн нь шинжлэх ухаан, техникийг хөгжүүлэх бодлогыг зохицуулах, хүч, нөөцийг нэн чухал асуудалд төвлөрүүлэн богино хугацаанд шийдвэрлэх, үр дүнг үйлдвэрлэл, практик өргөн нэвтрүүлэх сайхан боломж бий болгож байна. Мөн өсөн нэмэгдэж байгаа түлш, эрчим хүч, түүхий эд, машин, тоног төхөөрөмжийн хэрэгцээг бүрээ хангах асуудал хамтын нөхөрлөлийн эдийн засгийн стратегийг хэрэгжүүлэх гол асуудлын нэг байсаар ирсэн, цаашид ч байх болно. 

Дээд хэмжээнд болсон эдийн засгийн зөвлөлгөөнөөс БНМАУ-ын эдийн засгийн хөгжлийн түвшинг ЭЗХТЗ-ийн гишүүн европын орнуудынхтай аажмаар жигдрүүлэх үйл явцыг түргэтгэхээр заасан нь нийт хамтын нөхөрлөлийн орнуудын эрчимтэй хөгжлийг хангах хэтийн зорилтын чухал бүрэлдэхүүн хэсэг мөн. Энэ нь ЗХУ болон ах дүү бусад орны техникт, эдийн засгийн тусламжийн зэрэгцээ манай аж ахуй, соёлын нийт байгууллагын дайчин давшингуй ажиллагаа, нийгмийн үйлдвэрлэлийн эдийн засгийн үзүүлэлтүүдийг жигд тогтвортой дээшлүүлэхээс хамаарах билээ. Иймээс ч тус зөвлөлгөөнд БНМАУ-ын төлөөлөгчид оролцсон дүнгийн тухай МАХН-ын Төв Хорооны, тогтоолд ЭЗХТЗ-ийн гишүүн орнуудын дээд хэмжээнд болсон эдийн засгийн зөвлөлгөөний шийдвэрийг дэс дараатай хэрэгжүүлэх арга хэмжээ авахыг манай холбогдох байгууллагуудад даалгасан билээ. 

Иймд манай орны хөдөлмөрийн хамт олон, хөдөлмөрчин бүр улсын төлөвлөгөөг даалгаврыг хамгийн бага зардлаар дээд зэргийн үр ашигтай, чанартай биелүүлэх, улмаар давуулж, хөдөлмөрийн бүтээмжийг хэлбэрэлтгүй дээшлүүлж, үйлдвэрлэлийг эцсийн үр дүнг байнга нэмэгдүүлэх нь социалист хамтын нөхөрлөлийн орнуудын нийтлэг эрх ашигт нийцсэн ариун үүрэг болж байна. Юуны өмнө цагийн ажлыг цагт нь багтаан, дээшлүүлэх зорилтыг газар бүр бүрэн биелүүлж, жигд ажиллагааг дээд зэргээр хангаж, үйлдвэрлэлийн үндсэн фондын ашиглалтыг тууштай дээшлүүлэн, арвилан хэмнэх, бүтээгдэхүүний чанарыг сайжруулах замаар социалист байгуулалтын ололт амжилтыг улам бүр арвижуулах явдал манай аж ахуй, соёлын нийт байгууллагын хариуцлагатай үүрэг мөн. 

Үүний хамт олон улсын хөдөлмөрийн социалист хуваарь болон тал бүрийн хамтын ажиллагааны шугамаар хүлээсэн үүргийг цаг хугацаанд бүрэн биелүүлэх, аж дүү орнуудад нийлүүлэх экспортын бүтээгдэхүүний чанар, хэмжээг тогтвортой нэмэгдүүлэх нь холбогдох бүх байгууллагын нэр төрийн хэрэг мөн. 

Социалист эдийн засгийн интеграцыг хэрэгжүүлэх цогцолбор программын агуулгыг улам баяжуулж, хамтын нөхөрлөлийн орнуудын хөгжиж дэвшлийг шинэ шатанд гаргаж, хөгжингүй социалист нийгэм байгуулах, боловсронгуй болгоход чиглэсэн хамтын нөхөрлөлийн орнуудын эдийн засгийн стратеги нь бие хүний бүх талын хөгжлийг хангах, ард түмнүүдийн аж байдал, соёлын хэмжээг улам бүр дээшлүүлэхэд бүрэн чиглэж байгаагаараа онцгой ач холбогдолтой юм. 

