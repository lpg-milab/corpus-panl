Дөрвөн аймагтай болох нь монгол уламжлал мөн үү?

Сүүлийн үед түүхэн уламжлалаа сэргээн, дөрвөн аймаг байгуулах тухай дээр дооргүй ярьж бичих боллоо. Сонин сэтгүүлийн нийтлэлээс үзэхэд Халхын дөрвөн аймаг /Сайн ноён аймгийг хожим манж нар байгуулсан гэж үзвэл гурван аймаг/ нь Манжийн дарлалд орохоос өмнө байсан, уламжлалт засаг захиргааны хуваарь гэж үзэж байгаа бололтой. 
Энэ нь түүхэн үнэнд хэр нийцэх вэ, үнэхээр Манжийн дарлалд орохоос өмнө Халхад гурван аймаг байсан уу? Энэхүү өгүүлэлд түүхэн сурвалжийн мэдээнд тулгуурлан энэ асуултад хариулахыг оролдлоо. Халх түмний эзэн Гэрсэнз /1513-1549/-ийг нас барсны дараа түүний их хатан долоон хөвгүүндээ Халхын отгуудыг хуваарилан захируулснаар Халхын долоон хошуу байгуулагджээ. Анх байгуулагдах цагт хоёр гарт хуваагдаж, баруун гарт нь Ашихай /1530-? /, Ноёндой /1531-? /, Далдан /1542-? /, Саму /1544-? / нарын 4 хошуу, зүүн гарт нь Онохуй /1534-? /, Амин /1536-? /, Дара /1540-? / нарын гурван хошуу багтаж байжээ. Баруун гарыг Ашихай, зүүн гарыг Онохуй даргалж байсан бололтой бөгөөд Ашихай дархан хун тайж Гэрсэнзийн ахмад хүүгийн хувиар Халхыг ерөнхийд нь зонхилон мэдэж байв. Гэвч хожим нь Онохуйн ахмад хөвгүүн Абтай хүчирхэгжиж, Халхыг тэргүүлэн захирахыг оролдох болжээ. Абтайд III Далай лам "Очир сайн хан" хэмээх цол шагнаснаар Халхын ноёдын дотор хамгийн түрүүн "хан" цолтон буй болов. Абтайн дэд хөвгүүн Эрээхий, ач Гомбо/дорж/ нар түүний "хан" цолыг дараалан залгамжилж, тус тус "Мэргэн хан", "Түшээт хан" хэмээн нэрлэгдэж байв. Харин Абтай, Эрээхий нарын дараагаар Ашихай дархан хунтайжийн ач Лайхур "хан" цол зүүх болж, улмаар түүний хөвгүүн Субадай "Засагт хан" хэмээн өргөмжлөгджээ. Удалгүй Халхын зүүн гарын бас нэгэн ноён Шолой /1577-1652/ "Сэцэн хан" гэгдэх болов. Ийнхүү Гомбодорж, Шолой, Субадай гурвыг "нэгэн цагт гурван хан хэмээн" өргөмжилжээ. /"Илтгэл шастир"-ын 61-р дэвтэр, IV хуудас/. Урьдын адил Засагт хан нь Халхын баруун гарыг, Түшээт хан нь зүүн гарыг даргалж байв. Гэхдээ энэ нь ихэнх хүмүүсийн ойлгож байгаа шиг Халхад гурван аймаг бий болсон гэсэн үг биш билээ. Халх Манжийн эрхшээлд орохоос өмнөх үеийн сурвалж бичгүүдэд "Халхын долоон хошуу", "долоон хошууны Халх", "Долоон засгийн Халх", "/Халхын / Баруун, зүүн гар" гэх мэт нэр томъёо үзэгдэхээс бус "Халхын гурван аймаг", "Түшээт хан аймаг", "Засагт хан аймаг" гэх мэт нэр гарахгүй байгаагаас үзэхэд гурван аймаг байгуулагдсан нь хожмын хэрэг болох нь тодорхой байна. Харин тухайн үед Халх урьдын хэвээр баруун, зүүн хоёр гар, түүний харьяа хошуудад хуваагдаж байжээ. Ер нь Халхын хошуудын тоо 1686 он хүртэл 6-8-ын дотор хэлбэлзэж байсан бололтой. Тухайлбал, Гэрсэнзийн Ү хөвгүүн Дара тайж үр үгүй өнгөрсөн тул түүний харьяатыг Амин дурал мэдэх болж, Халхын хошууны тоо зургаа болжээ. Гэтэл Абтайн дүү Абахуйн угсааны ноёд нэг хошуу тусгаарлан салснаар Халх хуучин хэвээр долоон хошуутай болжээ. Мөн хожим Абтайн өөр нэг дүү Түмэнхэний удмынхан бас нэг хошуу тусгаарлан салснаар Халх найман хошуутай болсон ажээ. 1655 онд Манжийн Эеэр засаг хаан Халхын хэрэгт хөндлөнгөөс оролцож, Халхын найман засгийг батламжилсан нь Халхын зүүн гарын Түшээт хан, Мэргэн ноён /Абахуйн удам/, Сэцэн хан, Данзан лам /Түмэнхэний удам/, баруун гарын Бишрэлт хан /Засагт хан, Омбо-Эрдэнэ /Ашихайн II хөвгүүн Түмэндар дайчингийн удмын ноён./, Сэцэн жонон /Ноёндойн удам/, Хөндлөн тойн /Далдангийн удам/ нар болно. Үүнээс үзэхэд хошууны тоо ерөнхийдөө өөрчлөгдөөгүй боловч зүүн, баруун гарт харьяалагдах хошууны тоо, тэдгээрийг захирч буй ноёдын удам угсаанд өөрчлөлт гарсан байна. Тухайлбал, 1655 он гэхэд зүүн гарт дөрвөн хошуу, баруун гарт дөрвөн хошуу багтах болжээ. Баруун гарын хошуудын дотор Саму буймагийн удмын оронд Ашихайн удмын бас нэг хошуу бий болж, харин зүүн гарт Онохуйн удмынхны захирсан нэг хошуу гурав болж нэмэгдсэн байна. Дээр дурдсан засаг захиргааны хуваарь үндсэндээ хэвээр хадгалагдсаар Манжийн ноёрхлын үед хүрсэн байна. Харин 1691 онд Манжийн эрхшээлд орсноор сая Халхын гурван аймаг байгуулагдсан бөгөөд энэ тухай урьд өмнө манай түүхчид зохиол бүтээлдээ товч боловч дурдаж байсан билээ. Гэтэл сүүлийн үеийн зарим "түүхчид" үүнийг олж үзээгүй бололтой. Тиймээс асуудлыг улам тодорхой болгох үүднээс сурвалжийн мэдээг эш татъя. Халхыг Манжид дагаар оруулах 1691 оны Долооннуурын чуулган дээр Манжийн Энх амгалан хаан зарлиг буулгаж, "тэдний аймгийн /Халх аймгийн-Ц.Ц./ жонон ноён хэмээх хуучин цолыг халж ван, бэйл, тайж болгон өвөрмөц өргөмжлөөд цөм сум зохиож, засаг талбиад Чахундоржийн ханы цолыг мөнхүү агуулж, түүний олныг захиргавай. Түүнээс сая Түшээт хан аймаг хэмээн нэрийдвэй. Гучин нэгдүгээр он /1692 он/ Халхын зүүн, баруун хоёр гарыг гурван зам болгож халаад, Түшээт ханы аймгийг хойд зам хэмээвэй" /"Илтгэл шастир" 45-р дэвтэр, 14-15 дугаар хуудас/, "... тэдний харьяат ардыг сум зохиогоод Сэцэн хан өмэхэйг түүний олныг захиргавай. үүнээс сая Сэцэн хан аймаг хэмээн нэрийдвэй. Гучин нэгдүгээр он /1692 он/ харьяат аймгийг Халхын зүүн зам болгож тогтоовой." /"Илтгэл шастир" 53-р дэвтэр, 12-13 дугаар хуудас /, "Цэвээнжавыг... хошой чин ван өргөмжлөөд тэдний олныг ерөнхийлөн захиргавай. Үүнээс сая Засагт хан аймаг хэмээн нэрийдчүхүй. Гучин нэгдүгээр он харьяат аймгийг Халхын баруун зам болгон тогтоовой." /"Илтгэл шастир" 61 дүгээр дэвтэр, 11-12 дугаар хуудас / гэх зэргээр сурвалжид өгүүлжээ. Дээрхээс үзвэл манжууд Халхын засаг захиргааны зохион байгуулалтыг бүрэн өөрчилж, аймаг хэмээх шинэ нэгжийг бий болгон, урьд байсан хошууны тоог олшруулсны /34 хошуу болгосон/ дээр баруун, зүүн гар хэмээх уламжлалт зохион байгуулалтыг халж, баруун, зүүн, хойд гэсэн гурван замд хуваасан ажээ. Улмаар Манжийн Найралт төв хааны 3-р /1725/ онд Түшээт хан аймгаас Сайн ноён аймгийг таслан байгуулсан бөгөөд энэ тухай сурвалжид ийн өгүүлжээ. "... Арван есөн засгийг өөр нэгэн аймаг болгож түүний өвөг Сайн ноёны цол залгамжлуулаад захиргавай. Түүнээс Халхын дундад зам хэмээн нэрийдэж, Түшээт ханд захиргахгүй болговой. Халхад дөрвөн аймаг бүхүй нь үүнээс үүсчүхүй. " /"Илтгэл шастир" 69-р дэвтэр, 8-9 дүгээр хуудас/ Ийнхүү Халхад дөрвөн аймаг бий болсон бөгөөд 1911 хаант Монгол Улс байгуулагдсаны дараа Манжийн дарлалын үед байсан дөрвөн аймаг бүхий засаг захиргааны зохион байгуулалтыг хэвээр уламжилсан билээ. Харин Сайн ноён аймгийн нэрэнд "хан" хэмээх үгийг нэмж, "Сайн ноён хан аймаг" хэмээн өөрчилсөн юм. Тиймээс 1912 оноос өмнөх үйл явдлыг өгүүлэхдээ Сайн ноён хан аймаг гэдэг нэрийг хэрэглэх учиргүй гэдгийг тэмдэглэхэд илүүдэхгүй биз ээ. Одоо Халхын дөрвөн аймаг нь Манжийн эрхшээлд орохоос өмнө байсан монгол "уламжлал" гэсэн эндүү ойлголт чухам юунаас эхтэй байж болох талаар саналаа хэлье. Нэгдүгээрт, Манж нар Халхад гурван аймаг байгуулахаас өмнө тэрхүү гурван аймгийн нэр бүхий "хан" цолтнууд хэдийнэ бий болж, Халхын зүүн, баруун гарыг тэргүүлж байснаас гадна Засагт ханы тэргүүлж байсан баруун гарын хошуудыг манж нар өөрсдийн байгуулсан Засагт хан аймагт оруулсан, зүүн гарын хошууны ихэнхийг нь Түшээт хан аймагт оруулсан зэрэг нь хүмүүсийг төөрөгдөхөд хүргэсэн байж болох юм. Хоёрдугаарт, Монгол хэлэнд "аймаг" гэдэг үг хэд хэдэн утгатай. Я.Цэвэлийн "Монгол хэлний товч тайлбар толь"-д "аймаг" хэмээх үгийг 1. БНМАУ-ын нутгийн засаг захиргааны том нэгж 2. Хүний төрөл угсаа, зан суртахуунаар нэгдсэн холбоо гэх мэт дөрвөн утгаар тайлбарласан байдаг. Харин "Илтгэл шастир" гэх мэт сурвалжид "аймаг" гэдэг үгийг хоёр утгаар хэрэглэсэн байдаг. Гэтэл зарим хүмүүс үүнийг анзааралгүй, "Угтаа Лайхур Халхын баруун гарт дарга болоод харьяат аймгийн хүн түүнийг хан хэмээн дуудан бөлгөө." гэх буюу "тэдний аймгийн /Халх аймгийн-Ц.Ц./ жонон, ноён хэмээх хуучин цолыг халж..." гэх мэт үг өгүүлбэр дэх "аймаг" гэдэг үгийг засаг захиргааны нэгж хэмээн буруу ойлгосон бололтой. Бидний бодлоор энд гарч буй "аймаг" гэдэг үгийг засаг захиргааны нэгж гэсэн утгаар бус Я.Цэвэл абугайн тольд дурдсан хоёр дахь утгаар /овог аймаг/ хэрэглэсэн мэт санагдана. үүнийг батлахад "Илтгэл шастир"-ын "Чахундорж Халх аймгийн хүн. Боржигид овогтой" гэх буюу "Ховдод суусан захчин аймгийн илтгэл" гэсэн хоёрхон жишээг дурдахад хангалттай болов уу. Дээр өгүүлснийг хураангуйлбаас, Манжийн эрхшээлд орохоос өмнөх Халхын засаг захиргааны хуваарь нь "Гурван аймаг" бус "Баруун, зүүн хоёр гарт хуваагдсан долоон хошуу" байжээ. Гэхдээ энэ үед хошуудын тоог нэмэх зэргээр Манжийн төрөөс Халхын улс төр, засаг захиргааны хэрэгт хутгалдан оролцох явдал гарч байв. Халх Манжийн эрхшээлд орсноор манж нар 1691 онд Халхын уламжлалт засаг захиргааны зохион байгуулалтыг бүрэн өөрчилж, Түшээт хан, Засагт хан, Сэцэн хан гэсэн гурван аймгийг байгуулжээ. Улмаар 1725 онд Сайн ноён аймгийг байгуулснаар Халх Монгол дөрвөн аймагтай болсон ажээ. Иймээс дөрвөн аймаг бүхий засаг захиргааны хуваарь нь монгол уламжлал бишээр барахгүй, Манжийн төрөөс шууд авч хэрэгжүүлсэн арга хэмжээ болох нь тодорхой байна. Манайхан 18 аймаг /эдүгээ 21 аймаг/ бүхий засаг захиргааны хуваарийг Зөвлөлтийн нөлөөгөөр бий болсон зүйл хэмээн буруутгадаг. Гэтэл шинээр мөрдөх гэж байгаа /дөрвөн аймаг бүхий/ хуваарь нь гадны "нөлөөгөөр" ч биш, шууд удирдлагаар хийгдсэн зүйл байж мэдэхийг сануулахын ялдамд, "түүхэн уламжлал" нэрийн дор хэдий үеийн, ямар "уламжлал"-ыг сэргээх гэж буйгаа дахин нягтлан үзэхийг хүсье. 
Түүх судлаач, докторант Ц.Цэрэндорж 


