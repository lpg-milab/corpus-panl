"Машаан"-ы Пүрэвээ

Нийслэлээс хэдэн мянган бээрийн тэртээ орших Ховд аймгийн Буянт сумын уугуул Цогтбаярын Пүрэвийг тээврийн жолооч нар сайн мэддэг.
Нутаг усныхандаа "машины Пүрэв" хэмээн өргөмжлүүлдэг түүнийг "техникийн эмч" Пүрэвээ ч гэж дуудах хүн цөөнгүй юм. Учир нь ямар ч автомашины доголдлыг дуугаар нь оношилдог болохоор тэр. Машины эмчийн өгсөн зөвлөгөө буруу, зөрүү гарна гэж ер үгүй болохыг тэнд буй хол, ойроос зорьж ирсэн жолооч нар гэрчлэх юм. Ургах нарнаас үдшийн бүрий хүртэл үргэлжлэх энэ ажлыг эрхэлдэг түүнд хийх зүйл мундахгүй. Базаж хаясан цаас мэт үрчийж эвдэрсэн автомашиныг тэр дорхноо хэдэн тийш салгаж төмөр алхаараа нүдэж эхэлнэ. Дараа нь төд удалгүй дахин эвлүүлж байх жишээний. Энэ мэт он удаан жил хөдөлмөрлөж ирсэн Пүрэвээ гуай хөвгүүддээ ааваасаа өвлөсөн авто засварын ухааныг зааж сургасан байх юм. Том хүү Батзориг нь өнгөрсөн онд нийслэлийн техникийн захын ойролцоо авто засварын салбар нээж ажиллуулсан бол бага хүү Батзаяа нь өдгөө Ховдод аавынхаа арын ажлыг дааж тусалдаг юм байна. Энэ зун ачаалал ихтэй, үйлчлүүлэгч олонтой байсан тул хоёр хүү нь аавынхаа хамт Ховд дахь авто засварын газраа ажиллуулжээ. Пүрэвээ гуайн гаргасан онош, зааж сургасных нь дагуу хүү Батзаяагийн засаж хэвэнд нь оруулсан автомашиныг будаж шинэ мэт болгон эзэнд нь хүлээлгэж өгөх ах Батзоригийн үүрэг аж. Энэ мэтээр тэдний хийх ажил ар араасаа ундрах бөгөөд үйлчлүүлэгчдийн хувьд гэр бүлийн авто засварчдын алхны цохилтын ид шидийг гайхшран харна. Ховд аймгийн төвд буй хуучин нисэх буудлын буйрыг сахисан Пүрэвээгийнд буулгүй явах жолооч ховор. Баян-Өлгий, Увс аймаг гээд ер нь баруун бүсэд аж төрдөг жолооч нарын тогтмол үйлчлүүлдэг авто засварын төв нь тэднийх гэнэ лээ. Баталгаатай төдийгүй үнэ өртгийн хувьд ч олны талархлыг хүлээдэг Пүрэвээгийн эрхэлж буй үйл ажил олон жил жолооч явсных нь гавьяа хэмээн түүний гэргий А.Ившинхүү ярьж байсан. Хэдийгээр эрхэлж буй ажил нь эр хүний хүчээр хийгддэг ч энэ бүхэнд гэргий А.Ившинхүүгийн үүрэг нэлээд хувийг эзэлдэг юм билээ. Учир нь гэрийн эзэгтэй машинаа оношлуулахаар ирсэн жолооч болоод түүний зорчигчдыг халуун хоол, цайгаар дайлаад завгүй байдаг харагдсан. Үйлчлүүлэгчид нь заримдаа бүр хонож өнжөөд явдаг гэх. Түүгээр ч барахгүй нутгийн брэнд гэгдэх амтат тарвас зэрэгтнээр дайлна. Өдөрт заримдаа хорь, гуч, сардаа мянгаад том жижиг тэрэг гэрийн хаяанд, хашаан дотор засч түчигнүүлэн нүдэх алх,төмрийн дуу чимээнд тэд аль хэдийнээс дассан нь амьдрал өөд тэмүүлж яваа энэ гэр бүлийн тэвчээрийг шаардах мэт. Энэ чимээ, шуугианыг тэдний нялх жаалууд ч үл ажран нойрсоно. Өдгөө нас сүүдэр 60 хүрч яваа гэрийн эзэн улсад 30 гаруй жил ажиллаж "Онц тээвэрчин"-ээр тодорч явсан удаатай юм. Түүний хувьд уран дархны ухаанаараа нутагтаа толгой цохидог байсан аав Цогтбаяраас өвлөсөн зүйл гэвэл төмөр алх. Үе дамжин уламжлагдсан дарханы ухаан, төмөр алх одоо ч нэгэн гэр бүлийн олон гишүүнийг тэжээж буй нь энэ хэмээн гэрийн эзэн онцолж байв. Цаг наргүй хөдөлмөрлөх тэдний өдрийн орлого харилцан адилгүй бөгөөд сард 400-500 мянган төгрөг олдог гэсэн. Харин олсон орлогоо оюутан хүүхдүүдийнхээ сургалтын төлбөр, зэрэгт зарцуулаад зогсохгүй саяхнаас нэгэн шинэ бизнес эрхэлдэг болсон нь хиамны цех аж. Үхэр, адууны махаар хийх утлагатай хиамаар тэд өдгөө баруун аймгийн иргэдийг хангадаг байна. Баян-Өлгий, Увс, Говь-Алтай аймагт өөрийн нэрийн бүтээгдэхүүнээ өдөр алгасахгүй илгээх нь энэ гэр бүл төдийгүй баруун хязгаарынхны хөдөлмөрч занг илтгэх мэт. Ар араасаа ундрах ажлынхаа хажуугаар хийх хэд хэдэн зүйлийг тэд одоо ч төлөвлөж суух юм. Юун түрүүнд зорьж ирсэн жолооч, зочин гийчдийг хүлээж авах зочид буудал, зоогийн газар барих ажлаа эхлүүлсэн Пүрэвээ гуайнх өдгөө тариалсан ургацаа хураагаад борви бохисхийх завгүй байгаа. 
Ч.Анна
