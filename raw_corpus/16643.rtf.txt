№53(16643)      
1887 оны гуравдугаар сарын 3.
Чанараар нь хэмжье

Аль ч салбарын бүтээгдэхүүний чанарыг дээшлүүлэх асуудал юуны өмнө үйлдвэрлэлийн технологийн сахилгаас хамаарах бөгөөд хөдөлмөрийн хамт олон, хувь хүний ажлыг дүгнэх бодит илэрхийлэл мөн. 

<< Өргөн хэрэглээний болон хүнсний бүтээгдэхүүний чанар мэдэгдэхүйц сайжирч чадахгүй байгаагийн нэг гол шалтгаан нь үйлдвэр, аж ахуйн газруудын нам, захиргааны байгууллагын удирдлагын идэвхгүй, авхаалж муутай үйл ажиллагаатай шууд холбоотой. Түүнд бас хөдөө аж ахуйн гаралтай түүхий эдийн чанар жигд сайжрахгүй байгаа явдал муугаар нөлөөлсөөр байгааг тэмдэглэх хэрэгтэй >> гэж МАХН-ын Төв Хорооны II бүгд хурал дээр нөхөр Ж. Батмөнх заасан билээ. 

1986 онд мах, сүү, цөцгийн тос, үр тариа, төмс, хүнсний ногоо зэрэг олон бүтээгдэхүүний үйлдвэрлэл өнгөрсөн таван жилийн дунджаас нэмэгдэж, мал аж ахуйн гаралтай гол нэр төрлийн бүтээгдэхүүний чанар 1985 оныхоос ахиж, тэмээний хэвийн ноос, нэгдүгээр зэргийн ноолуур, арьс, шир, өлөн гэдэс, төмс, хүнсний ногоо, стандартын шаардлага хангасан үр тариа 1, 1 19, 1 хувь өссөн боловч тавигдаж байгаа зорилтыг хангах болоогүй байна. 

Бүтээгдэхүүний чанарыг сайжруулах нь үйлдвэрлэлийн эдийн засгийн үр ашгийг дээшлүүлэх нэг гол эх үүсвэр, нөөц бөгөөд түүнийг эдийн засгийн талаар урамшуулан дэмжих, улмаар хөдөө аж ахуйн нэгдэл, сангийн аж ахуй, тэжээлийн аж ахуйн эдийн засгийг бэхжүүлэх чиглэлээр үнэ, урамшууллын олон арга хэмжээг нам, засгаас авч хэрэгжүүлж байгаагийн нэг томхон үзүүлэлт нь шинэ таван жилийн эхэнд хийсэн бөөний үнийн шинэчлэлт юм. 

Өнгөрсөн оноос эхлэн хонины нарийн, нарийвтар ноос, үхэр, хонь, ямаа, адууны бэлтгэлийн үнийг 20 хувь, бүдүүн, бүдүүвтэр ноост хонины арьс, ямааны арьсны бэлтгэлийн үнийг 50 - 100 хувь нэмэгдүүллээ. Мөн мал аж ахуй, газар тариалангийн бүтээгдэхүүний цэвэр өсөлтөд урамшууллын нэмэгдэл олгох, алдагдалтай буюу бага ашигтай хөдөө аж ахуйн байгууллагуудыг бэхжүүлэх зорилгоор улсад бэлтгэн нийлүүлсэн бүтээгдэхүүнд нь тусгай нэмэгдэл олгох журам тогтоосон нь үйлдвэрлэлийг эдийн засгийн аргаар уднрдах, аж ахуйн өмнө тавигдсан зорилтыг шийдвэрлэхэд хувь хүн, хамт олны сонирхлыг нийгмийнхтэй хослуулахад хүчтэй түлхэц өгөх болно. 

Бололцоо, дэмжлэг ийнхүү өсөж байхад хөдөө аж ахуйн нэлээд байгууллагад чанарын төлөө тэмцэл сул, эдийн засгийн механизмын давуу талыг ашиглаж чадахгүй, хүний хариуцлага, санаачилга дутмагаас нөөц боломж бүрэн ашиглагдахгүй байна. Улсын аттестатчиллын дүнгээр жилд бэлтгэж байгаа ямааны ноолуур, тэмээний ноос, хонины ноос, цөцгийн тосны 20 - 30 орчим хувь чанарын нэгдүгээр ангид хамрагдаж, түүний урамшуулалд хөдөө аж ахуйн байгууллагууд 6, 5 сая төгрөгийн нэмэгдэл авч байгаа боловч энэ нь дээд хэмжээ биш бөгөөд бэлтгэлийн зүйлийн зэрэг, дугаарыг ахиулах нь олон салбарын уйл ажиллагаатай холбоотой ч шийдвэрлэж болох зорилт юм. Малд стандартын бус ноос, арьс, өлөн гэдэс гэж байдаггүй. Харин тэдгээрийг авч ашиглах, тордох, хадгалах, тээвэрлэх явцад хүний хариуцлагагүй ажиллагаанаас болж чанарыг муутгаж, түүнийгээ доод зэргийн, эсвэл стандартын бус түүхий эд гэж нэрлэж, тэгж байх ёстой юм шиг ойлгож ажиллаж ирсэн ноцтой дутагдлаас л чанарын үзүүлэлт доройтдог явдлыг нэн даруй арилгах хэрэгтэй байна. 

Ялангуяа бүтээгдэхүүн, ажил, үйлчилгээний чанарын талаар тавигдаж байгаа зорилт, шаардлагыг хүн бүрт ойлгуулах, чанар дээшлүүлэх арга ажиллагааг сургаж эзэмшүүлэх, цалин хөлс, урамшууллын хэмжээг бүтээгдэхүүний чанартай нягт уялдуулах талаар орон нутгийн нам, захиргааны байгууллага, тэдгээрийн удирдах ажилтан, мэргэжилтнүүд тодорхой ажил зохион байгуулах ёстой. Зөвхөн нэг жилд стандартын бус гэдэг нэрээр бэлтгэж байгаа тэмээний ноосыг ялгаж цэвэрлэн, шаардлагад тэнцүүлж, хонины хэвийн үргэлж ноосны хэмжээг таван хувь нэмэгдүүлэн, хоёрдугаар зэргийн ноолуурын тэн хагасыг чанар ахиулан тушаах юм бол хөдөө аж ахуйн байгууллагууд цэвэр ашгаа дөрвөн сая төгрөгөөр нэмэгдүүлэх боломжтой юм. Хөнгөн үйлдвэрийн хэрэгцээнд жил бүр нийлүүлдэг арьс ширний хорь орчим хувь нь тавдугаар зэрэгт ордгийг хязгаарлаж, орон нутагт хийдэг чанарын анхан шатны тордолт, хамгаалалтыг сайжруулж чадвал чанар дээшлүүлэхэд ихээхэн ахиц, гарна. 

Бүтээгдэхүүний чанарыг газар дээр нь хүлээн авч зэрэг дутаарын ялгаатай үнэлж, нэмэгдэл урамшууллыг бэлтгэн нийлүүлэгч байгууллага, хувь хүнд олгодог худалдаа бэлтгэлийн байгууллагын үүрэг хариуцлагыг дээшлүүлэх хэрэгтэй байна. Хөдөө аж ахуйн бүтээгдэхүүний чанарын удаа дараагийн улсын аттестатчиллаар нэлээд аж ахуйн малын гаралтай гол нэрийн бүтээгдэхүүн чанарын доод ангид орсоор ирснийг нэн даруй сайжруулж үнэ, урамшууллын өргөн боломжийг тууштай ашиглах хэрэгтэй байна. 

Дорнод аймгийн Гурванзагал, Чойбалсан, Хэнтийн Мөрөн, Батноров, Сүхбаатар аймгийн Баяндэлгэр, Дундговийн Цагаандэлгэр, Өмнөговийн Цогтцэцэй, Өвөрхангайн Баянгол, Зүйл, Булганы Бүрэгхангай, Дашинчилэн, Төв аймгийн Заамар, Сэлэнгийн Бургалтай, Зүүнбүрэн зэрэг сум, нэгдэл, сангийн аж ахуйд ноос, ноолуур, арьс шир, цөцгийн тосны чанар хангалтгүй байгааг тэндхийн нам, захиргааны байгууллага нухацтай өөрчлөх цаг болжээ. 

Хөдөө аж ахуйн байгууллагууд бүтээгдэхүүний чанарын төлөө тэмцлийг хөдөлмөрийн хамт олны өдөр тутмын үйл ажиллагааны гол хэмжүүр болгож удирдлага, зохион байгуулалт, эдийн засгийн бүхий л хөшүүрэг, механизмыг бүрэн ашиглах талаар орон нутгийн нам, захиргааны байгууллага, малчид, тариаланчид ажилдаа өөрчлөлт гаргахыг нийгмийн эрх ашиг шаардаж байна. 

