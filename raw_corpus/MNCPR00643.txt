1990 оноос хойшхи улс төрийн үйл явдлын амьд архив Н.Дугар

Нүрзэдийн Дугар 1950 онд төрсөн, эдийн засагч мэргэжилтэй. Урчуудын артель, Улсын банкны ерөнхий хороо, Үнэ стандартын улсын хороо, Төлөвлөгөө эдийн засгийн улсын хороо,
Эдийн засгын гадаад худалдаа хангамжийн яаманд мэргэжилтэн, Тээврийн эрдэм шинжилгээ , зураг төслийн студид инженер, эрдэм шинжилгээний ажилтан, УИХ-ын олонхийн бүлгийн зөвлөхөөр тус тус ажиллаж байсан. Одоо хувийн судалгааны төвтэй. Энэ судалгааны төв нь улс төр, нийгмийн чиглэлээр судалгаа хийж дүгнэлт гаргадаг. Тэрбээр 2003-2004 онд "Өдрийн сонин"-д "Ирэх сонгуулийн чимээ" буланг сэтгүүлч Г.Дашрэнцэнгийн хамт Ц.Лхагважав нэрээр хөтөлж нийтийн хүртээл болгосон юм. Энэхүү булан нь УИХ-ын 2004 оны ээлжит сонгуулиар ямар, ямар намаас хэд, хэд дүгээр тойрог дээр хэн, хэн нэр дэвшиж, сонгогдох талаар нэр устай нь гаргаж байсан юм. Түүний өөрийнхөө судалгаанд түшиглэн хийсэн уг дүгнэлт нь УИХ-ын ээлжит сонгуулийн дүн гарахад  яг тохирч байлаа. УИХ-ын ээлжилт сонгууль болохоос дөрвөн сарын өмнө МАХН- ын 76 нэр дэвшигчийн нэрийг тодруулж хэвлүүлж байсан аж. Энэ нь тус намын нэр дэвшигчидтэй яв цав тохирсон билээ. МАХН-ын нэр дэвшигчдийн нэрсийг "Өдрийн сонин"-д нийтлэгдсэний дараа тус намын Удирдах зөвлөлийнхөн нэр дэвшигчдийнхээ нэрсийг гадагш нь алдчихлаа гэж бие биеэ хардалцаж, эцэст нь тухайн үеийн УИХ- ын гишүүд тэр нууцыг задалсан гэдэг ялд унаж байсан гэдэг. Н.Дугар "Эх орон-Ардчилал" эвсэл 45 тойрог дээр ялалт байгуулна, МАХН- ын дарга Н.Энхбаяр 65 дугаар тойрог дээр ялагдана гэдгийг сонгууль болохоос өмнө судалгаагаар тогтоосон байсан юм. Харин Н.Энхбаяр тойрог дээрээ ялагдсан боловч булхай хийж УИХ-д орж ирсэн нь одоо нэгэнт нууц биш болоод байна. "Өдрийн сонин" түүнтэй судлаачийнх нь хувьд төдийгүй, 1990 онд МоАХ-ны мөрийн хөтөлбөр, Их хурлын илтгэл болон Монголын ардчилсан намын хөтөлбөр боловсруулах, бодлого тодорхойлоход нь биечлэн оролцож байсан хийгээд өнгөрсөн хугацаанд улс төрийн хүрээнд болж өнгөрсөн үйл явдал, хөшигний ард хэн, хэн юу ярьж байсан талаар цуврал ярилцлага хийх болно. -Та нарт МАХН-ыг улс төрийн тавцангаас зайлуулах, ядахдаа удирдагч Н.Энхбаярыг эрх мэдлээс нь салгаж зайлуулах ямар төлөвлөгөө байсан юм бэ? -УИХ-ын 2000 оны сонгуулиар МАХН парламентад үнэмлэхүй олонх болж намайг хэн хэлж нохойг хэн саах вэ гэж санан хууль зөрчиж, дураараа дургиж байсныг бүгдээрээ л мэдэж байгаа. Энэ нь нийгэм дэх дургүйцлийг ихээхэн өдөөсөн. 2004 оны сонгуульд ядаж парламентад суудалтай гурван намыг нэг эвсэл болгож оруулах нь зүйтэй гэдэг дүгнэлт хийж Эх орон намын дарга Б.Эрдэнэбаттай би ганцаараа 2002 оны долдугаар сард анхныхаа уулзалтыг хийсэн. Бид хоёр анх удаа уулзаж байгаа гэхэд ний нуугүй ярилцсан. Тэгээд хоёулаа ямар ч байсан МАХН улс орныг буруу замаар удирдаж байна, Н.Энхбаяр Монголд дарангуйлал тогтоох зам руу орлоо. Үүнийг засах ёстой гэдэг нэг ойлголттой болсон. Үүнээс хойш 2002 оныг дуустал хэд хэдэн удаагийн уулзалт хийж Ардчилсан намын даргыг сольсны дараа 2004 оны сонгуульд ардчиллын төлөө намууд эвсэж орж болох юм гэдэг тохиролцоонд хүрсэн. Ингээд Ардчилсан намын доторх өөртэйгээ арай ойр дотно байдаг До.Ганболд, М.Тунгалаг нартай уулзаж ярилцан намын даргыг солих тухай асуудлыг ярьж М.Энхсайханыг намын дарга болгох нь зүйтэй гэж үзсэн. -Энэ тохиролцоо шууд нэг уулзалтаар хийгдээгүй байх. Жишээ нь, М.Тунгалаг тэр үед М.Энхсайханы фракцад байгаагүй шүү дээ? -Үнээн, До.Ганболд бид хоёр нэгдмэл саналтай байсан, харин Тунгалагийн хувьд эхний үедээ Р.Гончигдорж Д.Дорлигжав нараа л дэмжинэ гэдэг хатуу байр суурин дээр зогссон. Олон дахин уулзаж учрыг ойлгуулсны дараа М.Тунгалагийг арайхийж өөрийнхөө талд эргүүлсэн дээ. Тухайн үед М.Тунгалагт яагаад ийм ач холбогдол өгсөн юм бэ гэвэл эмэгтэйчүүдийн зөвлөлийн дарга. Эмэгтэйчүүд Ардчилсан намын ҮЗХ-ны гишүүдийн хориод хувийг эзэлдэг байсан. Тэдний саналыг М.Тунгалаг багцалж барьсан байсан. Энэ багц саналыг М.Энхсайханы тал руу татаж чадвал түүнийг намын дарга болгож чадна гэж тооцсон хэрэг. -М.Тунгалагт яг юу ойлгуулж чадсан хэрэг вэ? -Ардчилсан нам одоогийн удирдлагатай УИХ-ын 2004 оны сонгуульд оролцвол ямар ч амжилт олохгүй. Эвсэл байгуулахад М.Энхсайханы үүрэг туйлын чухал гэдгийг ойлгуулсан. Ингэж М.Тунгалагыг татсаны дараа 2003 оны нэгдүгээр сард М.Энхсайхан намын дарга болсон. -Дараагийн алхам юу байсан бэ? -ИЗ-БНН-ын дарга С.Оюунтай ганцаарчлан олон удаа уулзсан. Тэр зөвлөхүүдтэйгээ ярьж байгаад шийднээ гэдэг. Шийднэ гэсээр байгаад 2003 оны нэгдүгээр сард Америк яваад өгсөн. Энэ хооронд намынх нь генсек Ганхуягтай харилцаж байсан. Ер нь С.Оюунтай ярилцаж тохироход хамгийн төвөгтэй байсан. -Яагаад? -УИХ-ын 2004 оны сонгуульд эвсэл болж орох тухай С.Оюунтай ярихад ялсны дараа би ямар албан тушаалд очих юм бэ гэдэг асуултыг байнга тавьдаг байсан. Албан тушаалын тохироогүйгээр эвсэл байгуулсаан, сонгуульд ялах, үгүйдээ л хүчтэй сөрөг хүчин болох асуудал дээр хоёр намын удирдлагыг би нэгтгэсэн гэхэд ерөөсөө үнэмшиж өгөхгүй байсан. М.Энхсайхан Б.Эрдэнэбатын захиалгаар Ардчилсан намын дарга болсон -Заавал Ардчилсан намын хоёр фракцыг  дайсан болголцолгүйгээр Д.Дорлигжав намын дарга байгаад тэр эвслийг нь байгуулж болоогүй юм уу? Ардчилсан нам ИЗН-тай 2004 оны сонгуульд хамтарч орох баримт бичигт Д.Дорлигжав дарга гарын үсэг зурчихсан л байсан шүү дээ. Түүн дээр нь МАШСН-ыг оруулаад л ирж болохгүй байсан уу? -Д.Дорлигжавыг намын дарга байхад эвсэл байгуулах боломжгүй байсан. Д.Дорлигжав тэр үед 800 сая төгрөгийн асуудлаар эрүү үүсгэгдээд явчихсан. Түүн дээр нь сонгуулийн үеэр МАХН тоглолт явуулна гэж бид үзсэн. Ийм учир Эх орон-МАШСН Д.Дорлигжавыг хүлээж авахгүй байсан. Тэгээд ч нийгэмд эрүүл зөв харагдаж байгаа нь л М.Энхсайхан байсан. Үүнийг л Б.Эрдэнэбат тооцоолсон юм шиг байгаа юм. -М.Энхсайхан Б.Эрдэнэбатын захиалгаар АН-ын дарга болсон гэсэн үг үү? -Үндсэндээ тийм гэж ойлгож болно. Эвсэл байгуулах тухай анх ярихад л АН-ын даргаар М.Энхсайханыг тавьчих юм бол би хамтарч эвсэл байгуулна гэж хэлж байсан. -М.Энхсайхан Б.Эрдэнэбат хоёр ямар ч албан тушаалын тохиролцоогүйгээр эвсэл байгуулсан гэхэд хэн ч итгэхгүй. Ямар нэг далд хэлэлцээ, ядаж ойлголцол байсан байлгүй? -Эвслийн гэрээнд гарын үсэг зуран зуртлаа энэ хоёр ерөөсөө уулзалдаж байгаагүй. Би л хоёр талд нь зуучлалын маягаар, бие биед нь зөв ойлголт өгөөд л явж байсан. Та нар эвсэж сонгуульд орохгүй бол ялах нь бүү хэл хүчтэй сөрөг хүчин болж чадахгүй шүү гэдгийг тэр хоёрт ойлгуулсан. Ялангуяа Б.Эрдэнэбатад маш сайн ойлгуулсан. М.Энхсайханы хувьд өмнө нь эвсэл байгуулж ялалт авч байсан болохоор эвслийн ач тусыг мэднэ. -Хор хохирлыг нь ч бас мэднэ шүү дээ. Эрсдэлээ тооцохын тулд албан тушаалын хуваарилалт ямар нэг байдлаар хийж байж эвсэл байгуулна биз дээ? -М.Энхсайхан албан тушаалын хуваарилалт тохиролцоо хийх маш дургүй байсан. Б.Эрдэнэбатын хувьд ялбал ингэнэ тэгнэ гэсэн тодорхой ойлголттой болсон байсан. -Яаж? -Би л ойлгуулсан л даа. -Тэр ямар албан тушаалд очих байсан юм бэ? -Мэдээж ялбал нэг нь Ерөнхий сайд, нөгөө нь УИХ-ын дарга болж таарна. Харин хэн нь Ерөнхий сайдаа, хэн нь УИХ-ын дарга болох нь тэр хоёрын асуудал шүү дээ. Миний хувьд Б.Эрдэнэбатыг УИХ-ын дарга, М.Энхсайханыг ерөнхий сайд болох нь зүйтэй л гэж бодож байсан. Хувийнхаа саналыг тэр хоёрт тодорхой хэмжээнд тухайн үед ойлгуулсан. Тийм учраас тэд улаан нүүрээрээ тулж би тийм ийм албан тушаал авна гэсэн яриа хийлгүйгээр эвссэн. -Тэгвэл албан тушаалын хуваарилалтыг та л хийчихээд байсан юм биз дээ? -Үгүй дээ, би хийгээгүй. Сонгуульд бүрэн ялах боломж байна, ялбал ийм ийм албан тушаалыг та нөхдөөс өөр хэн авах юм бэ гэж хэлж ойлгуулсан. -С.Оюуны хувьд? -Яг эвсэл байгуулах үед С.Оюун Америкт байсан. Би харин нөхөрт нь нөхцөл байдлыг тайлбарлаж түүнийг Америкаас хурдан ирүүл гэж хэлсэн юм. Тэр дагуу ч С.Оюун хугацаанаасаа өмнө, 5 сарын 17-нд ирсэн. Ирснийх нь маргааш би түүнтэй уулзсан. Эвсэл байгуулагдсан түүхэн нөхцөл байдал, цаашид юу хийх, эвсэл байгуулбал УИХ-ын 2004 оны сонгуульд ардчиллын төлөөх намууд амжилт олох бололцооны талаар л ярилцсан. -С.Оюуныг ирэхэд Б.Эрдэнэбат М.Энхсайхан хоёр Ерөнхий сайд, УИХ-ын даргаа хуваагаад авчихсан л байсан юм байна шүү дээ. Тэнд С. Оюуны эрх ашиг гэж байсан юм уу? -Үгүй дээ, тэд эрх мэдэл албан тушаал хувааж авах тухай яриагүй.Харин би тэдэнд тийм ойлголт төрүүлсэн байсан. -Тэгвэл Та С.Оюунд албан тушаалын талаар ямар ойлголт өгсөн бэ? -Тэр надаас.Б. Эрдэнэбат М. Энхсайхан хоёрын хэн нь УИХ-ын дарга, хэн нь Ерөнхий сайд болох юм бэ гэж асууж байсан л даа. Би, та гурав эвсэл байгуулаад ялбал хэн нь ч УИХ-ын дарга, хэн нь ч Ерөнхий сайд болж болно гэж хэлсэн. Би С.Оюунд "Танд нэг юм баталгаатай хэлье. Судалгаагаар бол эвсэл ялна, ялсан тохиолдолд та дор хаяж УИХ-ын дэд дарга" гэж өөрийгөө бодож явах ёстой гэсэн. УИХ-ын дэд дарга хийхгүй гэвэл та Гадаад хэргийн сайд, Хууль зүй, дотоод хэргийн сайд болж болно.Би таныг яагаад Хууль зүй, дотоод хэргийн сайд бол гэж байна вэ гэвэл С.Зориг агсны аллагын хэргийг илрүүлэхэд дөхөмтэй. Тэр хүний дүү болж төрсөн үүргээ гүйцэтгэхэд чинь хэрэгтэй гэж хэлж байсан юм. -Тэгж хэлэхэд С.Оюун гишүүн юу гэх юм бэ? -Сүүлдээ би түүний араас нь хөөцөлддөг ажилтай болсон. Ингээд арайхийж 2003 оны аравдугаар сард намынх нь генсек Ц.Ганхуягтай ойлголцож эвсэл байгуулан хамтрах нь зүйтэй гэдэг дээр нэгдсэн тохиролцоонд хүрсэн. Энэ тохиролцоонд хүрэхийн тулд Ганхуягтай их удаан ярьсан. Маргааш нь 10 цагийн үед Ганхуяг над руу утасдаж, өнөөдөр манай удирдах байгууллага хуралдаж таны хүсээд байсан шийдвэрийг гаргачихлаа, та ирж шийдвэрээ аваач гэсэн. Өглөө 8 цагт улс төрийн зөвлөл нь яаралтай хуралдаж эвсэлд нэгдэх нь зүйтэй гэдэг шийдвэр гаргасан байсан. Намын удирдлага нь л албан ёсны шийдвэрээ гаргах хурлаа л зарлахгүй байсан болохоос... Ер нь ИЗБНН-ын удирдах байгууллага эвсэх нь зүйтэй гэдэг дээр нэгдмэл байсан юм билээ. -Удирдлага гэдэг нь С.Оюун гэсэн үг үү? -Тиймээ. -Түүнийг Улстөрийн зөвлөлийн хурлаа нэг л өглөө зарлахад хүргэсэн шалтгаан нь юу байв? -Ц.Ганхуяг тодорхой хэмжээгээр түүнд нөлөөлсөн, өөрөө ч нам дотроо нөлөөтэй юм билээ. Оюун манай нам мөнгөтэй болсон гэж хэлсэн -Тэгээд та ИЗБНН-ын шийдвэрийг аваад яав? -Авангуутаа Б.Эрдэнэбаттай утсаар яриад уулзах цагаа тохирсон, тэдний намын шийдвэрийг өгсөн. Бид хоёр ИЗБНН-ыг эвсэлд ямар квоттойгоор оролцуулах вэ гэдгийг ярьж санал солилцсон. Миний санал бол УИХ-ын арван тойргийг тэдний намд сонголттойгоор олгоё. Гэхдээ эвслийг "Эх орон Ардчилал-ИЗБНН-ын эвсэл" гэдэг томьёоллоор сонгуульд оролцуулъя гэсэн. Б.Эрдэнэбат дарга ч зөвшөөрч бид гэрээнийхээ төслийг бэлэн болгосон. Ингээд орой 20 цагт Баянгол зочид буудалд гарын үсэг зурахаар болсон юм .Гарын үсэг зурах цаг болоход С.Оюун алга болчихсон. -Нөгөө хоёр нь хүлээгээд л байсан уу? -Тийм. ёслолын ажиллагаанд бүх юм бэлэн болсон байсан. Үзэг, цаас, гэрээ, плакатны зураг авах зурагчин бүгд бэлэн, ганц С.Оюун байдаггүй. Арга ядаад тэдний гэрт До /До.Ганболд/ бид хоёр очсон. Найз гэртээ харин юу ч болоогүй юм шиг, ямар ч тохиролцоо хийгээгүй юм шиг зүв зүгээр сууж байдаг байгаа. Та хорин цагт Баянголд гарын үсэг зурахаа яав аа, таныг бүгд хүлээгээд байна гэсэн чинь, "Та нар намайг хулхидах гэж байна. Би гэрээнд гарын үсэг зурахгүй, орой 18 цагт "Алтангадас" ассоциацитай хамтарч ажиллахаар гарын үсэг зурсан" гэж урдаас хэлсэн. Ингээд л тэр МАХН "Алтангадас"-ын тоглоом болох нь тодорхой болсон. -"Алтангадас"-тай ямар тохироонд гарын үсэг зурсан юм бол? -Би түүнийг нь үзээгүй учраас тодорхой хэлэх юм алга. Ямар ч байсан "Алтангадас"-тай хамтарч УИХ-ын 2004 оны сонгуульд оролцоно, манай нам мөнгөтэй болсон гэж хэлж байсан. Би үүнд нь их гайхсан. "Алтангадас" бол нам биш, зүгээр төрийн бус байгууллага. -С.Оюун эвслийн гэрээнд гарын үсэг зурахдаа ямар нэг шаардлага тавьж тохирсон гэж хүмүүс ойлгодог. Гэтэл тэр хүн яагаад хулхидах тухай яриад унасан бэ? Та нарын урьд нь тохирсон арван тойргийг Оюун зөвшөөрч байсан юм байгаа биз дээ? -Эвсэлд орвол манай намд 15 тойргийн квот өг гэж бүүр өмнө С.Оюун хэлдэг байсан. Харин тухайн үед хэн нь УИХ-ын дарга хэн нь Ерөнхий сайд болох вэ гэж асуудгаас өөр ямар нэг зарчмын юм ярьдаггүй л байсан. Эхний үед тэдний намд 15-ыг өгөх арай томдсон асуудал байсан. Үүнийг ярилцсаар байгаад 10 тойргийг сонголттой өгөхөөр тохирсон. Оюун өөрөө дурын арван тойрог сонгож авахаар болсон. Түүнийгээ өгөхгүй хулхидна л гэж хэлсэн нь тэр байх. Эвсэлд орох ИЗБНН-ын шийдвэр нь манай намд арваас доошгүй тойрог өгсөн тохиолдолд эвсэнэ гэж гарсан. Гарын үсэг зурахын өмнө бол арван тойргийг хүлээн зөвшөөрсөн байсан. Тэр орой юунаас болж тохиролцооноосоо буцсаныг би мэдэж чадаагүй ээ. Сүүлд мэдэхнээ, Р.Гончигдорж, Фортуна Батбаяр нар ятгаж С.Оюуныг эвсэлд оруулаагүй юм билээ. -Тэдний нам хаанаас ямар мөнгөтэй болсон байсан юм болоо? -МАХН, "Алтангадас", "Зүүн хойд Азийнхан" ИЗ-БНН-ыг "Эх орон-Ардчилал" эвслийг задлахад ашиглах, хоёрдугаарт, тэд өөрсдөө сонгуульд эвслээс нэр дэвшиж чадахгүй бол ИЗ-БНН-ыг ашиглаж нэр дэвшихийн тулд С.Оюунд их хэмжээний мөнгө амлаж байсан юм билээ. -Та нар эхлээд зөвшөөрөөд гарын үсгийг нь зуруулчихаад дараа нь яаж ч болно гэж ярилцаж байсан нь чихэнд нь хүрчихсэн юм биш биз дээ? -Тийм юм ерөөсөө байгаагүй. Бүх юм протоколоор, гарын үсэгтэй, баталгаажиж явж байсан. Хулхидах юм бол С.Оюун дурын үедээ эвслийг задлаад гарч болох хөшүүрэг нь түүнд хадаглагдсан. Үүнийг нь ч би С.Оюунд хэлж байсан. -Тэгээд тэр өдөр та хоёр гэрээс нь авч явж чадаагүй юу? Та хоёрыг ярьж байхад Б.Эрдэнэбат М. Энхсайхан нар хүлээгээд л сууж байсан уу? -Тэд тус тусынхаа намын байранд хүлээгээд л байж байсан. Тэр өдөр бид хоёр авч явж чадаагүй. С.Оюун гэрээнд гарын үсэг зурсан бол маргааш нь амралтын өдрүүд байсан учир Улаанбаатар хотын бүх дүүргүүдэд тэр гурвын гарын үсэгтэй том том плакатууд хадаад томоохон церемони үйл ажиллагаа явуулна гэж төлөвлөж байсан. Ийм ажиллагаандаа Б.Эрдэнэбат дарга үнэхээр шуурхай, хурдтай хийдэг юм билээ. Намайг эвслийн ерөнхий менежер болгохгүй бол намын даргаас хусах гээд байна гэж М.Энхсайхан Б.Эрдэнэбатад хэлсэн байсан -Тэгээд дараа нь С.Оюун яагаад эвсэлд орох болсон юм бэ? -2004 он өнгөрөөд үндсэндээ сонгуулийн кампани эхлэхийн өмнөхөн ИЗ-БНН дангаараа сонгуульд ороод ямар ч амжилт олохгүйгээ ойлгосон уу яасан, өөрөө эвсэлд орж ирсэн. -Энэ үед нь юу гэж хэлэв. Зүгээр л угтаад авчихсан уу? -Үгүй дээ. Би М.Энхсайхан Б.Эрдэнэбат хоёрт хэлсэн. Одоо ч бараг С.Оюуны хэрэггүй, дангаараа орсон ч болохоор шүү гэж. Тэр хоёр ч хүлээн зөвшөөрсөн. Гэтэл "Алтангадас"-ынхан цаана нь давхар тоглолт хийгээд ерөөсөө болж өгөхгүй байсан. Түүнийг эвсэлд оруулахгүй бол эвслийн дансанд "Алтангадас"-ын нэр дэвшигчид мөнгөө хийхгүй, эвслийг задална гэх мэтээр шахалтууд үзүүлсэн. Өнгөрсөн намар нь арван тойрог сонголттойгоор авах байсан бол сүүлд орж ирэхдээ таван тойрог ч үгүй шахам болсон. Бүр хоёр гурван тойрог ч хамаагүй өгөөч, бид эвсье гэж байсан биз дээ? 2003 оны намар эвслийн гэрээнд гарын үсэг зураагүйнхээ төлөөсийг ингэж л амссан. Энэ нь С.Оюунд болоод ИЗ-БНН, бүр цаашилбал ардчилалд том л сургамж, хатуухан хэлбэл гай л болсон. -Энэ үед эвсээд байсан М.Энхсайхан Б.Эрдэнэбат нарын харилцаа хэдийнэ хөндийрсөн байсан шүү дээ. Тэр хоёр гэрээгээ салгаагүй ч харилцаа нь салсан. Ер нь тэр хоёрын хөндийрсөн шалтгаан юу байсан юм бэ? -Ноцтой шалтгаан ерөөсөө байгаагүй. Хүмүүс хоорондын харилцааны юм байсан байх. Б.Эрдэнэбатад олон жил компани удирдсан аж ахуйн сайн удирдагч, хүнд итгэл өгч хүнийг ажиллуулж чаддаг нэг чанар байсан. Тэр шинж чанараараа эвслийн ерөнхий менежерээр М.Энхсайханыг томилчихоод эвслийн өдөр тутмын ажилд оролцоогүй, гадаадад олон хоног сараар явсан. Энэ бол түүний дутагдал, үүнийг нь ч би өөрт нь олон удаа хэлж байсан. Гадаадад байхад нь ч хойноос нь утасдаж, та хүрч ирж эвслийнхээ өдөр тутмын ажилд оролцоо, энэ ер нь нэг л болж өгөхгүй байна гэж байсан. -М.Энхсайханы хувьд? -Ер нь М.Энхсайханы хувьд сонгуульд ялна гэж бодоогүй, итгээгүй. Ажилласан ажиллаагүй хориод тойрогт ялалт авна, энэ нь надад хангалттай нэмэх оноо гэж тооцоолж байсан. Ер нь М.Энхсайханыг ажиллаагүй гэж хэлж болно. Сүүлдээ энэ хоёрын харилцаанаас болж тойргийн маргаанууд гарч байсан. Энэ бол хүнд асуудал байгаагүй, зохицуулж болж л байсан. Энэ хоёрын харилцаанаас илүү "Алтангадас", С.Оюуны асуудлууд хамгийн хүнд, хэцүү байсан. Б.Эрдэнэбат М.Энхсайхан хоёрын харилцааг ийм байдалд оруулах эхлэлийг тэд тавьсан. Ер нь эвсэл байгуулахын өмнө М.Энхсайхан та хоёрын хэн нь ч эвслийн ерөнхий менежер биш шүү. Эвслийн ерөнхий менежерээр До.Ганболдыг тавих хэрэгтэй. Яагаад гэвэл До.Ганболд М.Энхсайхантай ч, тантай ч, С.Оюунтай ч, Р.Гончигдорж болон "Алтангадас"-ынхантай ч ярьж харилцаж чадна. Ерөнхий менежерийн ажил бол энэ. Гаднаас ирэх улс төрийн дайралтыг До.Ганболд дээр овоолоод хоёр намын даргын хувьд та хоёр галын бай болж болохгүй шүү гэж би Б.Эрдэнэбатад хэлж байсан, Сүүлд нь Б.Эрдэнэбат М. Энхсайханыг ерөнхий менежер болгосныхоо горыг амссан. Энэ тухай сүүлд би өөрт нь сануулж хэлэхэд, М.Энхсайхан өөрөө л болъё гэсээр байгаад болсон, намайг ерөнхий менежер болгохгүй бол намайг намыг даргаас хусчих гээд байна гэж хэлсэн, би үүнд нь үнэмшээд түүнийг ерөнхий менежер болгосон гэж надад хэлж байсан. Хувь хүмүүсийн хоорондын харьцаанаас болж улс нийгэм ихээхэн хохирч болдгийг Эрдэнэбат Энхсайхан хоёрын жишээ харуулсан -"Алтангадас", С.Оюун нар М.Энхсайхан Б.Эрдэнэбат хоёрыг хөндийрөхөд нөлөөлсөн гэж та хэллээ. Яаж тэр вэ. Тэр хоёр л ойлголцож итгэлцвэл хүнээр харьцаагаа таслуулаад байх хэрэг байсан гэж үү? -М.Энхсайханы хувьд бол Ардчилсан намаа Эх орон-МАШСН, ИЗ-БНН хоёроос илүүд тавьж байсан. ИЗ-БНН, МАШСН хоёр бол Ардчилсан намтай нэг төвшинд харилцах сонирхолтой байсан. Энэ гурван нам бие биендээ ихэрхэж томрох ямар ч үндэс байхгүй, гурвуулаа л парламентад нэг нэг суудалтай байсан намууд гэж хэлэхэд М.Энхсайхан Б.Эрдэнэбат буюу жижиг намыг ингэж томруулаад хэрэггүй гэдэг байсан. Энэ бол буруу. "Алтангадас"-ынхан С.Оюун нар нийлж М.Энхсайханыг буланд шахсан. Б.Эрдэнэбатын зорилго бол "Алтангадас" ассоциацийг эвслийн дотоод хэрэгт оролцуулахгүй байх. Тэр тусмаа элдэв заваан юманд нэр нь хутгалдсан хүмүүсийг эвслийн нэрээр УИХ-ын сонгуульд өрсөлдүүлэхгүй байх гэсэн зөрчлүүдээс болж энэ хоёрын харилцаа муудсан. Сонгуульд ялахын дэргэд энэ бол жижиг зөрчил юм. -М.Энхсайханы хувьд намынхныхаа эсрэг явж болохгүй л байсан шүү дээ. Б.Эрдэнэбатын шаардлага тэр үед хүнд зүйл байсан. Хэн нь хэн бэ гэдгийг хүн бүхэн мэддэг болсон одоо үед бол өөр л дөө? -М.Энхсайханыг намын дарга болоход л "Алтангадас" ассоциаци байгуулагдсан. Энэ байгууллага яг улс төрийн нам шиг ажилласан. Түүгээр ч зогсохгүй МАХН-ынхантай сүлбэлдсэн. Энэ байгууллагын дэд ерөнхийлөгч нь УИХ-ын дэд дарга асан Бямбадорж, гишүүнээр нь гэхэд л одоогийн намын дарга М.Энхболд, Ц.Нямдорж, Д.Лүндээжанцан, Т.Очирхүү гэх мэт тухайн үеийн МАХН-ын нэр нөлөө бүхий хүмүүс л байсан. Тэр битгий хэл МАХН "Алтангадас"-ыг санхүүжүүлж байсан. Энэ өнцгөөс нь авч үзэх юм бол Б.Эрдэнэбатын тавьж байсан шаардлага зөв л байхгүй юу. Харин М.Энхсайханы хувьд бол тэд нартайгаа намынхаа дүрмийн хүрээнд харилцаж, зохицуулж чадаагүй. Тэдэнтэйгээ тэрсэлдэх тэмцэлдэх байр суурь баримталсан. Ер нь бол М.Энхсайхан Б.Эрдэнэбат хоёрын хоорондын харилцаа туйлын хүнд байсан. Хувь хүмүүсийн хоорондын харилцаанаас болж улс нийгэм ихээхэн хохирч болдгийг энэ хоёрын жишээн дээрээс би сайн ойлгож авсаан. Түүхэнд хувь хүний гүйцэтгэх үүрэг роль гэж үнэхээр байдаг юм билээ. Гэхдээ энд бас нэг юмыг хэлэх ёстой. Саяын Засгийн газрыг огцруулдаг, сайд нар томилдог хурал дээр Ардчилсан намынхан, тэр дундаа Р.Гончигдорж нарын зарим хүн Б.Эрдэнэбатаас болж л төр засаг тогтворгүй байгаа, түүнээс өөр муу муухай хүн улс төрд байхгүй байгаа юм шиг аашилж байсан. Үнэндээ бол Б.Эрдэнэбатын хүчээр эвсэл байгуулагдаж, тэд өөрсдөө УИХ-ын танхимд сууж байгаа гэдгээ даан ч ойлгохгүй байна билээ. Тэдний ухаан ч үүнийг ойлгох чадваргүй дээ. -"Алтангадас" тэр хоёрын харилцаанд яаж нөлөөлсөн болж байна? -Эвслийн ялалт их эмзэг болох нь судалгаагаар харагдаж байсан. Сонгуулийн дараах үр дүнгээр ч батлагдсан. ИЗ-БНН бие дааж сонгуульд оролцсон бол нэлээд олон тойрогт МАХН ялж, дангаараа Засгийн газраа байгуулах байсан. Зарим тойргуудад "Эх орон-Ардчилал" эвслийн нэр дэвшигчид ганц хоёр зуун саналаар битгий хэл тав, аравхан саналаар ялалт байгуулж байсан шүү дээ. ИЗН-гүйгээр "Эх орон-Ардчилал" эвсэл ялахгүй гэдгийг "Алтангадас" нэлээд сайн мэдэж байсан, үүнийг ашиглаж С.Оюунаар улс төрийн тоглолт хийж байсан. Үнэндээ Б.Эрдэнэбат М.Энхсайхан нарын хэн хэн нь С.Оюуныг авах дургүй байсан. Б.Эрдэнэбат бол өмнө нь манай намтай нэгдэж нэг нам болно гэсэн тохиролцооноосоо ухарч намайг хуурсан гээд огт хүлээж авахгүй байсан. Харин М.Энхсайханы хувьд яагаад авахгүй гээд байсныг би сайн мэдэхгүй. Сүүлд "Алтангадас"-ын шаардлагаар С.Оюуныг авахад Б.Эрдэнэбат дургүйцсэнээс тэдний харилцаанд суусан ан цав бүр гүнзгийрсэн. Нэгэнт тойрог хуваарилагдсан хойно С.Оюун орж ирсэн, тэгээд л тойргийн маргаан үүссэн л дээ. -Аль нь тойргоосоо өгөх вэ гээд л эхлээ биз дээ? -Тэгсэн. Б.Эрдэнэбат анхнаасаа тодорхой заасан 15 тойрог дээр л манай нам нэр дэвшүүлнэ гэж байсан. Түүнийг нь М.Энхсайхан эвдчихсэн. Бүр нэг ч тойргийг үлдээгээгүй, 15-ууланг нь, тэгэхдээ Б.Эрдэнэбатын дөрвөн жил ажилласан тойргийг хүртэл өөртөө бусдыг нь намдаа аваад өгчихсөн. Тэгэнгүүт л мань хүн тойргийнхоо тоог нэмж 25 болгож нэмсэн юм. Гэтэл "Алтангадас"-ынхан энэ жижиг намд 25-ыг өгөх гэлээ гээд л М.Энхсайханд шахалт үзүүлж эхэлсэн. -М.Энхсайхан тойргийг ганцаараа шийдэхгүй шүү дээ. Эх орон-МАШСН арай даварсан биш үү. Тэдэнд 25 бүү хэл 15 нэр дэвшигч ч олдохгүй л байсан биз дээ? -Б.Эрдэнэбатын хувьд 2000 оны сонгуулийн дараагаас эхлээд нэр бүхий 15 тойрогт өрсөлдөнө гэсэн бодолтой бүр үйл ажиллагаагаа явуулаад эхэлчихсэн байсан юм аа. Миний хувьд 15 тойргийг нь Эх орон намд өгөх л ёстой байсан, нэр дэвшигч байна уу байхгүй юу тэр бол асуудал биш. Ардчилсан намын шийддэг, ярьдаг зүйл ч биш. М.Энхсайханд 15 тойргийг нь шийдчих боломж байсан. Шийдээгүй л байхгүй юу. Асуудал нэлээд хурцдаж, бараг л эвсэл задрах бутрах дээрээ тулсан хойно До.Ганболд бид хоёр Б.Эрдэнэбаттай очиж уулзсан. Сонгууль нэгэнт хаяанд ирчихсэн энэ эгзэгтэй үед тойргийн асуудлаа хурдан шийдэж сонгуулийн кампанит ажилдаа хурдан орох тухай ярилцаж ойлголцсон. Ингээд Б.Эрдэнэбат, анхны тохиролцсон 15 тойргийн ихэнхийг манай намд өгөх юм бол би заавал 25-ыг авна гэхгүй ээ, хэрэв үүн дээр тохирвол одоо 14 цагт тойргийн тохиролцоон дээр гарын үсэг зурахад бэлэн байна гэсэн. Тэндээс гарангуутаа До М.Энхсайхан руу утастаж, тойргийг маргаангүйгээр шийдэх боломж байна, хуучин тохиролцоон дээрээ Эрдэнэбат 14 цагт гарын үсэг зуръя гэж байна гэж хэлсэн. Гэтэл юу болсон гээч? Тэгж хэлсээр байтал үдийн цайны цагаар М.Энхсайхан Б.Эрдэнэбат дээр очоод 25 тойрог дээр гарын үсэг зурчихсан байдаг юм. -Эвслийн ерөнхий менежер байсаар байтал До та хоёр л өмнөөс нь хамаг гол шийдвэр гаргаад байхаар хэн ч дургүйцнээ дээ. Өөрсдөө гол дүрд тоглохын оронд тэр хоёрыг уулзуулж ойртуулж болохгүй байсан уу? -Энэ хоёрын хоорондын зан ааш, харилцаа, баримталдаг зарчим тэнгэр газар шиг ялгаатай юм билээ. М.Энхсайханы хувьд ерөнхий менежер хүний хувьд ямар ч төвшингийн хүнтэй харилцах ёстой, тийм чадвар муутай юм билээ. Б.Эрдэнэбатын хувьд УИХ-ын гишүүн, хөрөнгө мөнгөтэй, эдийн засгийн хувьд хөл дээрээ зогссон гэсэн бардамнал байсан. Ингээд л бие биедээ ихэрхсэн л улсууд байсан. Ийм улсууд уулзалдахаараа ямар ч үр дүн гаргадаггүй юм. Ийм улсуудыг уулзуулж босгосон юмаа эвдүүлж байсан дор бол хооронд нь уулзуулахгүйгээр зохицуулж байсан нь дээр. -Тэгээд нэг юм тойрог хуваарилж дуусаад сонгуульд оролцсон. Таны судалгааны дүнтэй тохирсон уу? -2003 оны зун би чамд судалгаагаа үзүүлж байсан даа, 2004 оны сонгуульд ардчилсан хүчин эвсэл болж орвол дор хаяж 44, 45 тойрогт ялалт байгуулнаа гэж. Чи нэг л ойлгож үнэмшиж өгөхгүй л байсан шүү дээ. Та бараг зүүдээ ярьж байна л гэх гээд байсан. 2003 оны хавар гэхэд МАХН ялагдах нь судалгаагаар харагдаж байсан, гэхдээ эвсэл болсон тохиолдолд. Эвсэл бололгүй дангаар орвол ардчиллын төлөөх намууд нийлээд л 17-18 тойрогт ялалт байгуулахаар л байсан. Энэ судалгааныхаа материалыг би ганц чамд ч үзүүлсэн юм биш. Төрийн өндөр албан тушаалтай зарим нэг хүнд өгч байсан. Тэд ч бас чам шиг үнэмшиж өгөхгүй. Харин сүүлд сонгуулийн дараа чиний судалгаа дүгнэлт үнэхээр зөв байсан байна лээ шүү гэж хэлсэн дээ. -2002, 2003 онд бол таны 45 суудалд хэн ч үнэмшихээргүй л нөхцөл байдалтай байсан шүү дээ. Сонгуулийн өмнө бол өөр болсон байсан л даа? -1997, 2001 оны Ерөнхийлөгчийн, 2000 оны УИХ-ын сонгуулийн үр дүн бол миний судалгааны дүнтэй үндсэндээ тохирч байсан учраас 2004 оны сонгуулийн үр дүн ямар гарахыг ерөнхийдөө судалгаагаар тогтоочихсон байсан. Нэгэнт МАХН ард түмний өмнө амласан амлалтын худал хуурмаг нь батлагдсан. Тийм учраас ард түмний дотор нэр хүнд нь унасан. Нөгөө талаар МАХН-ын удирдлагын зүгээс явуулж байсан бодлого, үзэл суртал нь өөрөө ард түмэнд ерөөсөө таалагдаагүй. Дээр нь УИХ-ын дэд дарга Ж.Бямбадоржийн чуулган дээр тавтиргүйтсэн араншин бүр хүчтэй нөлөөлсөн. Энэ фактор нь МАХН-ыг ялагдалд хүргэхэд хангалттай байсан. -Эвсэл байгуулахад Танаас өөр хувь хүний хүчин зүйл байгаагүй юм шиг ярилаа. Та бүхнийг ганцаараа зохион байгуулчихаагүй биз дээ? -Ямар ч байсан эвсэл байгуулах санаачлагыг би гаргасан. Миний гаргасан томьёоллоор л эвсэл байгуулагдсан. Б.Эрдэнэбат, М.Энхсайхан нар цаанаа өөр ямар хүмүүстэй харилцаж байсныг би мэдэхгүй ээ. Би мэдэх л юмаа ярьж байна. С.Оюун нэг удаа УИХ-ын дэд дарга болсон хойноо, эвслийн автор нь та шүү. Ямар ажил төрөлд очих гэж байна, санал онолоо яриарай л гэж албан өрөөндөө хэлж байсан. Тэр цагаас хойш би С.Оюунтай уулзаагүй явна. -Тэгвэл та их л хэврэг эвсэл байгуулсан байна даа? -Эвсэл хэврэг байсан юм биш. Эвслийг хэврэг болгох улс төрийн хүчин, хувь хүн байсанд л асуудлын гол нь байсан юм. . Тухайлбал, МАХН түүний дарга Н.Энхбаяр, "Алтангадас" ассоциаци, С.Оюун нар эвслийг хэврэг болгосон доо. -Би санал нийлэхгүй байна. Гаднын хүчин зүйлээс хамааралгүй бат бөх эвсэл болж чадаагүй. Одоо задарч бутарчихаад хүнээс буруугаа хайх нь угагүй юм биш үү. -Эвслийг бүрдүүлэгч намуудын лидерүүдийн хэт амбиц дээр л МАХН тоглочихсон юм л даа. Сонгуулийн дараа Н.Энхбаяр эвслийг бүрдүүлэгч намуудын удирдлагатай ярилгүйгээр шууд "Алтангадас" ассоциацитай хуйвалдаад УИХ, Засгийн газраа байгуулаад явсан. Үүнд Б.Эрдэнэбат, М.Энхсайхан нар зүй ёсоор дургүйцсэн. Энэ дургүйцэл, Б.Эрдэнэбатын амбиц дээр Н.Энхбаяр дахиад л тоглож эвслийг задалсан. Ер нь 1996-2000 оны эвслийн Засгийн газрын огцролтууд дандаа хувь хүний амбиц л байсан. Тэр амбицыг сөрөг хүчний удирдагч Н.Энхбаяр болон МАХН чадамгай ашиглаж байсан. Энэ бол Монголын төрд туйлын хорлонтой улстөр. -За тэгээд сонгуульд хэн нь ч ялсангүй, гажиг нөхцөл байдал үүслээ. Таны нөгөө 45 тойрог ч байхгүй боллоо. Тэгээд ямар гарц та нар ярьж байсан бэ? Бодвол М.Энхсайхан, Б.Эрдэнэбат, С.Оюун бүгдтэй нь та харилцаж байсан? -Ялаагүй биш ялсан. Чи бодоод үз л дээ. 76 тойргийн 36-д нь МАХН ялсан . Ялсан ч гэж зарим нэг тойрогт булхай хийж байж 36 суудалтай болсон. Намын дарга Н.Энхбаяр тойрог дээрээ унасан байсан. Үүнийг нь ч өөрийнх нь "Прогноз" судалгааны төв нь тогтоосон байсан. Нэгэнт намын даргаа унахаа мэдмэгц Н.Энхбаярыг аврах хөдөлгөөн МАХН дотор өрнөсөн. Үүнийхээ хүчинд Н.Энхбаярыг арай чүү луйвраар ялуулсан. Миний судалгаагаар Н.Энхбаяр тойрог дээрээ унахаар гарч байсан. Би үүнийг нь МАХН-аас нэр дэвшиж төрийн өндөр албан тушаалд ажиллаж байсан хүнд хэлсэн. Тэр хүн эхэндээ үнэмшихгүй байсан. Сонгууль болохоос тав хоногийн өмнө намайг дуудаж уулзаад, чиний хэлж байсан үнэн байна, МАХН 44 тойрог дээр ялагдах нь, Н.Энхбаяр, С.Төмөр-Очир, Д.Идэвхтэн нар тойрог дээрээ унахаар үр дүн судалгаагаар гарсан байна. МАХН дотор тэднийг аврах хөдөлгөөн өрнүүлж байна гэсэн. Би тэднийг авраад яах юм бэ, унаж яваа юмыг татаж босгоод хэрэггүй, тэр чигээр нь унагачих гэхэд хариуд нь, Н.Энхбаяр ялагдлаа л бол энэ нам хэдэн хэсэг задарна. Энэ нам ялагдлаа л бол дахиж улс төрийн тавцан дээр гарахгүй. Чи Н.Энхбаярыг унагааж болохгүй, энэ намыг ялагдуулж болохгүй гэж надад зөвлөсөн. Би түүний зөвлөлгөөг авсан. Энэ нь миний алдаа болсон байна. -МАХН-ын уналт нэр бүхий нэр дэвшигчдийг тойрог дээрээ ялагдахаар байна гэдгийг ямар үндэслэлээр хэлсэн юм бэ? -Тэр үеийн миний хийсэн судалгаагаар тогтоогдож байсан. Түүндээ би итгэлтэй байсан учир зарим хүн хэлж байсан нь тэр.Гэхдээ МАХН-ын тухайн үеийн удирдлагуудын хэнд нь ч хэлээгүй. Тэд харин надаас асуудаг байсан. Ер нь МАХН-ыг 90, 96, 2004 онуудад түүхийн тавцангаас арчих боломж байсан юм. Яаж хэрэгжүүлэх тухай ч тодорхой хүрээнд бид ярьж тохирсон байсан. Н.Энхбаярыг хэн бэ гэдгийг Монголын ард түмэн төрөлхийн хар ухаанаараа таньж мэдсэн байсан. Сонгууль шударгаар явагдсан бол Н.Энхбаяр юун Их хурлын гишүүн, юун Их хурлын дарга, юун Ерөнхийлөгч. Гудамжинд өшиглөх лаазгүй хоцрох байсан. МАХН, "Алтангадас" нийлж М.Энхсайханыг Ерөнхий сайд болгохгүйн төлөө үхэн хатан ажилласан -Ямар ч байсан сонгуулийн үр дүн нь дангаараа хэн нэг нь Засгийн газар байгуулах боломжгүй болсон? -Дангаараа Засгийн газар байгуулах боломж бүрэн байсан. Б.Эрдэнэбат М.Энхсайхан С.Оюун гурвын нэгдмэл байр суурьгүйгээс гадна дунд нь "Алтангадас" будлиантуулаад улс төрийн бохир тоглолтуудыг хийснээр Засгийн газрыг дангаараа байгуулах боломжоо алдсан. Дээр нь М.Энхсайханы санаачилгагүй, зөрүүд, Б.Эрдэнэбатын чигээрээ, С.Оюуны "Алтангадас"-ыг Н.Энхбаярыг дагасан тоглолтууд ялалтыг балласан юм. Засгийн газрыг дангаараа байгуулах маш олон хувилбар байсан, тэр бүгдийг хэн нь ч тоож үзээгүй. Маш олон хувилбарыг би тэдэнд санал болгож хэлж байсан. Сүүлдээ МАХН-ынхан шоокноос гарч санаачлагыг гартаа авч эхэлсэн. Ингэхдээ хамгийн хорлонтойгоор эргүүлсэн. -Эвсэл Засгийн газрыг дангаараа байгуулах ямар ямар хувилбар байсан гэж? -МАХН-ын маргаан үүсгэсэн 24, 59-р тойргийн асуудлыг богино хугацаанд шургуу тавьж өөрсдийн талд шийдвэрлүүлэх бүрэн боломж байсныг ашиглаагүй. Өөрийн намаас бие дааж дэвшээд ялалт авчирсан гурван гишүүнтэйгээ тохиролцож чадахгүй байсан. Үүнээс гадна БНН-тай тулж ажиллах ёстой байсан. Тэр бүх үйл ажиллагаа явагдаагүй. Ийм эгзэгтэй мөчид МАХН аргагүй наяад жилийнхээ туршлагад тулгуурлан "Эх орон-Ардчилал" эвслийг задлах бодлого явуулсан. Үүнийгээ ч сайн хэрэгжүүлж чадсан даа. -Арай тодруулбал? -МАХН нэгдүгээрт хамтарсан Засгийн газар байгуулахыг зорьсон. Тиймээс бие даагч гурвыг аль болох Ардчилсан нам руу оруулахгүй байх, хоёрдугаарт, МАШСН-тай нийлж Засгийн газар байгуулах, гуравдугаарт маргаантай хоёр тойргийг хүчээр өөрсдөө авч БНН-тай нийлж Засгийн газраа байгуулах, дөрөвдүгээрт "Алтангадас" фракцтай нийлж Засгийн газар байгуулах хувилбарууд дээр тэд ярилцсан. Гэхдээ М.Энхсайханыг Ерөнхий сайд болгохгүйн төлөө, өөрсдөө УИХ-ын даргыг ямар ч үнээр хамаагүй авна гэж л ажилласан. -УИХ-ын дарга тэдэнд яагаад тийм үнэтэй байв? -МАХН-ын дарга Н.Энхбаярын хувьд л үнэтэй байсан. Харин намын нь хувьд үнэ цэнэтэй зүйл байгаагүй. -Н.Энхбаярын хувьд яагаад үнэтэй гэж? -Тэр УИХ-ын дарга болж Засгийн газрыг хянаж байх, УИХ-ын даргын сэнтийгээс Ерөнхийлөгчийн сэнтийд суух амархан л гэж тооцоолсон. Хамтарсан Засгийн газрын Ерөнхий сайдаар өөрөө томилогдох юм бол хэцүү гэдгийг мэдэрсэн. Өөрийн нь засаглалын үед авч хэрэгжүүлсэн арга хэмжээний гор гарч ирж өөрт нь муу нэр зүүнэ гэдгээс айсан. Үүнээс гадна, хамтарсан Засгийн газрыг удирдаж чадахгүй гэдгээ ойлгосон байх. Олон намын оролцоотой Засгийн газрыг удирдах хэцүү. Тийм учраас тэр ямар ч хамаагүй аргаар, хуйвалдаад ч хамаагүй УИХ-ын дарга болохын төлөө үхэн хатан зүтгэсэн. Мань эр шооконд байсан уу яасан, намайг хүртэл дуудаад, "Би УИХ-ын дарга болмоор байна, Та М.Энхсайхан, Б.Эрдэнэбат, С.Оюун гуравтай ярьж өгөөч" гэж хүртэл гуйж байсан. Ямар ч эрх мэдэлгүй хүн тэр гуравтай яриад л Н.Энхбаярыг УИХ-ын дарга болгочих юм гэнээ. Тийм л хэмжээний сэтгэлгээтэй л хүн байхгүй юу. Усанд живж байгаа хүн дэрсний үзүүрээс шүүрдэг гэдэг шиг л юм болсон. Тэрээр УИХ-ын дарга болсны дараа Ардчилсан хүчнээс Ерөнхий сайдыг ямар ч аргаар яаж ч авч болно гэж тооцсон. Их хурлын дарга болохын тулд нам дотроо үхэн хатан зүтгэж байсан. Мань нөхрийн хувьд тэгэхээс ч өөр зам байгаагүй. Хэрэв УИХ-ын дарга болж чадахгүй бол тэр сул гишүүн болох байсан. Намын дарга ч үгүй, Ерөнхий сайд ч үгүй. Энийгээ бол харин сайн ойлгож байсаан. МАХН Н.Энхбаярыг Их хурлын дарга болгох, эсвэл сул гишүүн болгож улс төрийн хариуцлага тооцох ийм хоёр замын хамгийн муу замыг нь сонгосон. Ингэснээрээ МАХН-ын нэр хүнд ард түмний дунд туйлын хорлонтойгоор унасан. Тэр Ерөнхий сайдаар наймаалцаж санасан даа хүрч чадсан. С.Оюун "Эх орон-Ардчилал" эвслийн бүлгийн даргыг "Алтангадас"-ын тусламжтайгаар аваад, үдээс хойш нь Н.Энхбаяртай зөвшилцөх ажлын хэсгийг С.Баярцогтоор ахлуулан томилсон. Энэ ажлын хэсэг Н.Энхбаярыг УИХ-ын даргад Ц.Элбэгдоржийг Ерөнхий сайдад нэр дэвшүүлэх хуйвалдаан хийж Үндсэн хууль зөрчсөн дөө. -Та Энхбаяртай уулзаж зөвлөгөө өгөөгүй юу? - Ямар зөвлөгөө? -Их хурлын даргаа авсан нь танд дээр гэж? -Үгүй ээ, бид хоёр сонгуулийн дараах, долоо хоногт уулзсан. Бүр гэрчийн этгээдтэй уулзсан. Намайг "Эх орон-Ардчилал" Эвслийг байгуулж манай намын эсрэг ажилласан, эвсэл маш муухай луйвар хийлээ, манай нам дор хаяж тавин хэдэн тойрог дээр ялах байсан, та судалгааныхаа материалыг надад өгсөнгүй, таны тухай надад мэдээлэл өгдөг хүмүүс бий гэх мэтээр утга учиргүй загнах байхын хооронд бүтэн цаг гаруй бухимдсан. Эцэст нь Б.Эрдэнэбат М.Энхсайхан С.Оюун гурвын хэнтэй нь Засгийн газар байгуулах асуудлыг ярих вэ гэсэн. Та зуучилж зохицуулж өгөхгүй юу гэсэн. Би, зохицуулж чадахгүй, та нар өөрсдөө уулзаж ярилц. Ер нь "Эх орон ардчилал" эвсэл ялсан.Дангаараа Засгийн газраа байгуулах эрхтэй. Танай нам сөрөг хүчин болж ажиллах хэрэгтэй. Тэгээд ч та манай нам ялж,ялагдаж сурсан бид сөрөг хүчин болж ажиллана гэж сонгуулийн маргааш мэдэгдсэн. Хэрэв эвслийн Засгийн газар байгуулбал та өнгөрсөн дөрвөн жил Ерөнхий сайдаар ажиллаж улс орны эдийн засгийг хөл дээр нь босгосоон гэж хэлдэг. Тэгвэл одоо та найман жил хийчих юм бол улс орон, ард түмэнд хэрэгтэй юм бишүү, та Ерөнхий сайдаа хий л дээ гэж хэлсэн. Хоёрдугаарт, таны ярьсан ярианаас миний хүлээх, хүлээхгүй ч юм байна. Эвслийг байгуулахад гол үүрэг гүйцэтгэснээ хүлээн зөвшөөрнө. Харин МАХН-ын эсрэг ажилласан гэвэл хүлээн зөвшөөрч чадахгүй ээ. Эвсэл маш муухай луйвар хийлээ гэж та ярьж байна. Харин эвсэл ямар ч луйвар хийх боломжгүй. МАХН-ынхан зарим тойрогт тодорхой хэмжээний луйвар хийснийг би хэлж чадна. Та өөрөө луйвраар гарч ирсэн. Судалгааны материал танд өгөөгүйн хувьд гэвэл би танай намын өндөр албан тушаалын хүнд өгч байсан. Түүгээрээ дамжаад та нарыг үзэх юм байх гэж бодсон гэж хэлсэн. Бид ямар гадаадаас зуучлагч аваад зуучлуулалтай биш. Монгол хүмүүс байна, өөрсдийнхөө хэн нэгнээр зуучлуулаад засаг төрөө байгуулмаар байна. Би Их хурлын дарга болмоор байна, та бидэнтэй хамтарч ажиллаач гэсэн. Би хариуд нь, хувь хүний өмнө, бичил орчин дотроо худлаа хэлж чаддаг хүн ард түмний өмнө худлаа хэлж чаддаг юмаа. Та бол тийм хүний нэг. Би зуучилж луйвар хийж чадахгүй.Та болон танай нам ялагдсан хариуцлагаа хүлээж сур гэж хэлээд салсан. Б.Эрдэнэбат УИХ-ын дарга болсон бол Н.Энхбаярт хариуцлага тооцох байсан -Таны өмнө нь хийсэн тохироогоор Ерөнхий сайдыг М.Энхсайхан авах ёстой биз дээ? Та яагаад Н.Энхбаярыг Ерөнхий сайд болох ёстой гэж хэлсэн юм бэ? -Эвслийн удирдлагуудын өөрсдийн нь олхиогүйгээс тэр тохиролцоо эвдэрсэн. Би Б.Эрдэнэбатыг УИХ-ын дарга болгоно гэсэн ойлголттой байсан учраас түүнийг УИХ-ын дарга болгох ёстой гэсэн байр сууриндаа байсан. Адилхан парламентад суудалтай хоёр намын тэр нь том, энэ нь бага гэх ямар ч шаардлага байгаагүй. Өнгөрсөн парламентад адилхан л нэг нэг суудалтай л байсан. Б.Эрдэнэбат Их хурлын дарга болбол тийм тийм юм хийнэ гээд бид хоёр ярьчихсан, авах арга хэмжээнүүдээ ч төлөвлөчихсөн байсан. -Ямар арга хэмжээ авах байсан юм бэ? -МАХН, түүний дарга Н.Энхбаяр нарт улс төрийн хариуцлага тооцох тухай байсан. -Яаж хариуцлага тооцох байсан гэж? -Нэгэнт биелэгдээгүй төлөвлөгөөг яриад яахав дээ. Гэхдээ МАХН-ын удирдлагаас Н.Энхбаярыг зайлуулах, тус намын улс төрийн үйл ажиллагаа явуулахыг хорих гэх мэт. -Н.Энхбаяр таныг тэгж удаан загнах тийм дотно харилцаа та хоёрын дунд байдаг юм байна, тийм үү? -Хувь хүнийхээ хувьд бид хоёр гэмгүй харилцаатай байсан. Санал онолоо солилцдог л байсан. Миний хувьд зарчмын байр суурь баримталдаг байсан. Бид хоёрын хооронд ямар нэгэн үл ойлголцсон асуудал байхгүй ээ. 1997, 2001 оны Ерөнхийлөгчийн сонгууль, 2000 оны УИХ-ын сонгуулийн судалгааг би Н.Энхбаярт өгч байсан. Уул нь би энэ судалгаагаа Ардчилсан намын удирдлагуудад анх өгсөн. Тэд, тийм юм байхгүй ээ, чиний наад судалгаа чинь худлаа байна, Ерөнхийлөгчийн сонгуульд бид ялна, УИХ-ын сонгуульд бид ялна, харж байгаарай гээд судалгааны маань материалыг урдаас шидэж байсан улсууд. Судалгаа бол өөрөө шинжлэх ухаан. Шинжлэх ухааныг хэн нь ч ашиглаж болно. Шинжлэх ухааныг намчирхахыг би тэвчээгүй учраас л Л.Энэбиш, Н.Энхбаяр нарт өгсөн. Тэр байтугай Н. Энхбаяр өөрийнхөө нэр дэвших тойргийн судалгааг дөрөв таван удаа надаар хийлгүүлж байсан. Энэ бүх судалгааны дүн сонгуулийн үр дүнгээр батлагдсан учраас надад тийм ч муу байгаагүй. Зарчмын асуудлуудаас болж бид хоёрын харилцаа муудсан. Ерөнхий сайд байхад нь би хэд хэдэн удаа уулзсан. Засгийн газраас явуулж байгаа бодлого чинь буруу байна, таны ажлын чинь арга барил биш байна л гэж шүүмжлэлтэй хандсан, 2001 оны Ерөнхийлөгчийн сонгуулиар Багабандийг дэмжихгүй байхыг надаас хүссэн. Түүнийг нь би хүлээж аваагүй. Үүнд их дургүйцсэн байх. -Саяын огцордог Засгийн газрын хуваарилалт мөн л таны оролцоотой хийгдсэн үү? -Би Б.Эрдэнэбат, М.Энхсайхан,С.Оюун нартай ярилцаж хоорондоо тохиролц гэж би Н.Энхбаярт хэлсэн. Харамсалтай нь Н.Энхбаяр тэдэнтэй ярилцалгүй "Алтангадас"-тай хуйвалдаж УИХ, Засгийн газраа байгуулаад явсан. Ямар ч байсан сонгуулийн дараахан МАХН "Эх орон-Ардчилал" эвслийг задлах нь зүйтэй гэсэн том шийдвэрийг Удирдах зөвлөлөөсөө гаргасан юм билээ. Ингээд түүнийхээ дагуу ажилласан нь тодорхой байдаг. МАХН-ынхан эвслийн ерөнхий менежер удирдлагуудтай Засгийн газар байгуулах талаар нэг ч удаа ярилцаагүй. Үүнд МАХН-аас Ц.Нямдорж онцгой үүрэг гүйцэтгэсэн.Тэрбээр МАХН-ын Удирдах зөвлөлийн хурал дээрээс Ардчилсан нам, ИЗН, МАШСН-тай нийлж Засгийн газар байгуулахгүй.Харин "Алтангадас"-тай хамтарч Засгийн газар байгуулна. Би үүнийг хийж чадна. Н.Энхбаяр УИХ-ын дарга байх ёстой гэж хэлээд хаалга саваад гарсан байдаг. Удахгүй эргэж ирээд "Алтангадас"-тай тохирчихлоо. Ц.Элбэгдоржийг Ерөнхий сайдад зөвшөөрвөл Н.Энхбаярыг УИХ-ын дарга болоход нь дэмжинэ гэлээ гэж хэлсэн байдаг юм. Тэгээд бүх зүйл Ц.Нямдоржийн зохиолоор явсан. Үүнийхээ үр дүнд ч өнөөдөр УИХ-ын дарга хийж яваа. "Алтангадас"-тай нийлж Засгийн газар байгуулсан нь эвслийн задрах эхлэлийг тавьж өгсөн. -Одоо таны үүрэг улс төрд ямар байна? -Одоо миний улс төрд үүрэг гүйцэтгэнэ гэж юу байхав дээ. Гэхдээ бас ч гэж бодсон юм бий. Одоо бүх юмыг ил гаргачихаж болохгүй биз дээ? Цаг нь болохоор л тодорхой болог. Ерөнхийлөгч Багабанди улс төрийн тэтгэвэрт ийм эрт гарахгүй байлгүй дээ -Таныг Ерөнхийлөгч асан Н.Багабандитай гайгүй харилцаатай гэдэг. Та хоёрын харилцаа хэвээрээ биз дээ? -Ерөнхийлөгч бид хоёр зарчмын байр сууринаас л харилцдаг байсан болохоос найз нөхдийн харилцаа байгаагүй. Бид хоёрын харилцаа хэвийн байгаа. Өнөөдөр ч Ерөнхийлөгч Н.Багабандийн улс төрийн орон зай нийгэмд байгаа гэж би үздэг. Бид хоёр санаа бодлоо ний нуугүй ярилцаж илүү сайн ойлголцдог. -Н.Багабанди гуай тэр орон зайгаа хэзээ ирж эзлэх юм бол доо? -Хэзээ орон зайгаа эзэлж авахыг тэр хүн өөрөө мэдэх биз ээ. Гэхдээ энэ талаар бидний хооронд ярилцсан юмнууд байдаг аа. -Түүний хэрэгтэй цаг яг одоо л юм шиг санагдах юм. Хэрэв одоогийн нийгмийн буруу булхай бүхний эсрэг хөдөлгөөнүүд, нам эвслүүд нэгдэж зохион байгуулалтад ороод түүнийг удирдан чиглүүлээчээ гэвэл Н.Багабанди гуай зөвшөөрч чадах болов уу? -Наад асуултаа Багабанди гуайд өөрт нь тавь л даа. Би түүний өмнөөс хариулт өгч чадахгүй ээ. Нийгэмд түүний орон зай үгүйлэгдэж байна гэдгийг л би баттай хэлж чадна. -Тэр хүн жирийн нэг иргэн Н.Багабанди биш шүү дээ. Түүний тухай санаа бодлоо хэн ч хэлж болно. Та өөрийнхөө бодож байгаагаа хэлж болно шүү дээ. -Ерөнхийлөгч асан Н.Багабанди ардчиллын үндсэн суурь зарчимыг өнөөгийн лидерүүдийн хэнээс ч илүү сайн мэддэг, маш сайн боловсрогдсон боловсон хүчин гэдгийг л би баттай хэлж чадна. Энэ хүн тийм эрт улс төрийн тэтгэвэрт гарахгүй байлгүй дээ. Ямарваа нэг юманд цаг хугацаа гэж байдаг, тэр цаг хугацаагаа л хүлээгээд сууж байгаа байхаа. -Та АН, МАХН, ИЗБНН, Эх орон МАШСН гээд бүгдэд нь зөвлөгөө өгөөд л яваад байсан байна. Өөрөө бол яг хаана нь байсан юм бэ? -Миний МАХН-д зөвлөгөө өгнө гэж юу байхав дээ. Судалгаа шинжилгээний талаар юм асуувал мэдэх юмаа хэлээд л зарчмын байр сууринаас хандаад л явдаг байсан. 2004 оны сонгуулийн хувьд бол харин "Эх орон-Ардчилал" эвслийг би илүүтэй дэмжиж байсаан. Тэгэхээс ч өршөө зам байгаагүй . Яагаад гэвэл МАХН хэт олонхдоо бардаж өөрөө буруу замаар явж эхэлсэн. Үүнийхээ горыг одоо амсаж эхэлж байгаа биз дээ? МАХН буруу замаар явна гэдэг Монголын төр буруу замаар явна л гэсэн үг. Үүнийг засч залруулах хэрэгтэй. Би1990 онд сонгож авсан ардчиллынхаа зам дээр байна. Энэ зам дээр надтай цуг явсан олон хүн хазайсанд би харамсаж байдаг. Ардчиллын замаар тууштай замнаж байгаа аль ч улс төрийн хүчнийг би дэмждэг. -Ер нь ардчилсан хөдөлгөөн үүссэн 1990-ээд оноос эхлээд, доктор Нэргүй гуай та нар хамт явсан гэдэг. Тэр үеэс эхлээд таны эрх ашиг хаана явсан болж таарч байна? -Нэргүй доктор бид хоёр, тэр дундаа би өөрийнхөө эрх ашгийг нийгмийн эрх ашгаас илүү тавьж байгаагүй ээ. Энэ улс орон, зөв замаар тууштай явж нийгэмд шударга ёсыг тогтоох нь л чухал гэж би ойлгож байсан. Энд л миний эрх ашиг байсан байх. -1996 оны сонгуулийн дараа "Ардчилсан холбоо" эвслээс ямар нэг албан тушаал, ажил санал болгоогүй юу? -Тэр үеийн УИХ-ын дэд дарга байсан Ц.Элбэгдорж тодорхой ажил санал болгож байсаан. Би энэ удаад яахав дээ, дараа учир нь олдоно биз дээ л гэсэн. Харин МСДН тодорхой албан тушаал өгөхөөр улс төрийн зөвлөлийн шийдвэрээ гаргачихаад түүнийгээ биелүүлээгүй хаясан юм. -Тэр нь ямар ажил албан тушаал байсан юм бэ. Яагаад биелүүлээгүй юм бол? -Ямар албан тушаал байсан нь одоо бол сонирхолтой биш, шийдвэрээ яагаад биелүүлээгүй вэ гэдэг нь сонирхолтой асуудал. 1996 оны сонгуульд ялсны дараа би Р.Гончигдоржид хоёр гуравхан л юм хэлсэн. Монголын нийт сонгогчид "Ардчилсан холбоо" эвслээс талхны мөнгө гуйж санал өгөөгүй шүү, нийгэмд ардчилал шударга ёсыг тогтоож өгөөрэй гэж итгэл найдвараа өгсөн, тэр л итгэл найдварыг алдахгүйн төлөө дөрвөн жил нойр хоолгүй ажиллах хэрэгтэй. Хэрэв тэгж ажиллаж чадвал бидэнд засгийн эрх хорин жилийн хугацаатай байгаа. Тэгж ажиллаж чадахгүй бол 2000 оны сонгуульд бид зургаан суудал ч үгүй хоцорч магадгүй шүү гэсэн. Р.Гончигдорж үүнд л их дургүй нь хүрсэн юм шиг байгаа юм. Надад хэлэхдээ, зургаан жил тэмцээд засгийн эрхийг авчихаад байхад 2000 оны сонгуульд зургаан суудалгүй хоцрохыг чи мэддэг юм уу л гэж хариу барьсан. Бид хоёрын хооронд ийм л яриа болсон, өөр ямар ч яриа болоогүй. Намайг тэр албан тушаалд тавих нь тэдний эрх ашигт тохирохгүй байсан юм билээ. -Тэр нь ямар чухал албан тушаал болохоороо тэдний эрх ашгийг хөндөх гээд байсан юм бэ? -Дугарыг энэ албан тушаалд тавьчихвал бидний тохиролцоо эвдэрчихнэ, тийм учраас тавьж болохгүй гэж Р. Гончигдорж нар хоорондоо ярьсан байдаг юм. Тэдний хоорондын эвдрэх гээд байсан тохиролцоо нь нийгмийн эрх ашгаас гадуур л юм байсан. Ер нь Р.Гончигдорж тэргүүтэй Ардчилсан хүчний лидерүүд 1996 оны намар Үндсэн хуулийн замаар явах уу, Үндсэн хуулийн бус замаар явах уу гэдэг салаа замын бэлчирт ирсэн. Харамсалтай нь, Үндсэн хуулийн бус замыг сонгосон. Имперүүд задардаг шиг МАХН-д байнгын задрах процесс явагдаж байна -Тиймээ, МАХН, Ардчилсан намынхан найдваргүй нь одоо батлагдсан. Харин өнөөдрийн энэ хөдөлгөөнүүдэд, шинээр байгуулагдаж байгаа Л.Гүндалайн намд нийгмийг өөрчлөх чадвар, чадамж байна уу? -Гүндалайн нам 2000 онд байгуулагдсан бол үнэхээр ач холбогдолтой байсан. 2000 онд Л. Гүндалай Ардчилсан намд оролгүй шууд бие даагчийнхаа байр сууринаас явж байгаад шинээр нам байгуулсан бол том амжилт болох байсан. Би энэ тухай 2000 оны сонгуулийн дараа Ардчилсан намд орохгүй байхыг өөрт нь зөвлөсөн. Сая нам байгуулаад гарахад нь би энэ тухай сануулж хэлсэн, буруугаа хүлээж байна лээ. Ардчилсан намд ороод, дахиж шинээр нам байгуулаад явахад бол ачаалал нь үнэхээр хүнд болчихож байгаа юм. Гэхдээ санамсаргүйгээр, санаанд оромгүйгээр үр дүнд хүрэхийг үгүйсгэх аргагүй. Энэ олон хөдөлгөөнүүдийг гол нь нэгтгэж зангидаж өгөх хэрэгтэй. Тэгвэл амжилтад хүрнэ. Энэ олон хөдөлгөөнүүдийг удирдаж яваа тэр хүмүүс нь нийгмийн, улс эх орны эрх ашгийн үүднээс тэр хувийнхаа амбицыг орхиод нэгдсэн зохион байгуулалтад орох хэрэгтэй. Тэгэх юм бол амжилтад хүрнэ. МАХН доторх жигүүр, залуучуудын хөдөлгөөн, сэхээтний хөдөлгөөн, нэг юм яриад байна. Энэ чинь МАХН задрах бас нэг дохио өгч байна. Энэ задрах процесс эцсийн туйлдаа хүрч байж л зогсоно. Ардчилсан хүчин дотор бол байнгын нэгдэх процесс явагдаж байгаа, МАХН-д бол задрах процесс явагдаж байна. -Ардчилсан нам нэгдэж чадахгүй байгаа юм биш үү? -Энэ чинь өөрөө гэнэтхэн ирээд олон үзэл бодолтой хүнийг нэгтгэчихээр нэг өдөр гараас өргөс авчихсан юм шиг аятайхан болчихгүй,тодорхой үе шатыг дамжина. Нэгдэж , задрах гэж байгаа, олон толгойтой ч юм шиг харагдах нь нийгмийн шалгуураар нэгдэх процесс руу явж байгааг харуулаад байна.. МАХН ийм замыг дайраагүйгээр өнөөдрийн төлөвшилд хүрчихсэн гэж бодож байна уу? МАХН дотор бие биенээ алж талах, баруунтан зүүнтэн болж нугалаа завхрал гаргах гээд л өчнөөн л юм болж байсан, өнөөдөр ч болж байна. Ер нь бол имперүүд задардаг . Түүхэнд Египетийн, Чингисийн гээд, ойрмогхоны жишээ ЗХУ-ын имперүүд задарлаа. Түүн шиг нам гэдэг чинь нийгмийн нэг импери учраас түүхэн тодорхой хугацааны дараа задрах нь зүй ёсны л үзэгдэл. -Уул нь 90-ээд онд МАХН-ын үйл ажиллагааг бүр мөсөн хориглож хаах байсан тухай ярьдаг? -МАХН-ын үйл ажиллагааг хориглох боломж байсан. 1991 онд Орост Ельцин гарч ирээд ЗХУ-ын коммунист намыг татан буулгалаа. Тэрүүн шиг тийм үйл ажиллагааг Монголд явуулж болох байсан . Явуулах тийм төлөвлөгөө байсан. Гэтэл түүнийг хийгээгүй, Ардчилсан намыг хийх байх гэж харсан хийгээгүй. Хийгээч гэхэд тэд хүлээж аваагүй. Харин МАХН аягүй их сандарч байсан. Энэ бол яг манайд нэвтэрнэ, Ардчилсан хүчнийхэн МАХН-ын үйл ажиллагааг таслан зогсооно. Тийм нөхцөлд МАХН-ын сан хөмрөг мөнгө төгрөгийг хааш нь яаж байршуулах тухай хэд хэдэн хувилбар тус нам дотор яригдаж байсан. Энд тодорхой баримтууд ч хэлж болно. -Хувьсгалт намыг хориглох нь ямар ач холбогдолтой юм бэ? -Энэ Хувьсгалт нам 80 жил нийгмийг удирдан жолоодож явлаа. Зөв ч буруу ч замаар явсан л байх. Тэдний үзэл баримтлал, үнэт зүйл нь нийгмийн харилцаанд тохирохоо байчихлаа . Энэ нь улс орны хөгжилд сөрөг нөлөө үзүүлнэ. Олон жил нэг үзэл бодлоор явсан энэ механизм өөрөө шинэ механизм руу ороход аягүй төвөгтэй. Үзэл бодлоосоо салаад улс орныг аятайхан зөв аваад явчихаж бас чадахгүй. Тэгээд л нийгмийн эсэргүүцэлтэй тулгар ч үйл ажиллагаа нь зогсоно. Ер нь МАХН-ын улс төрийн үйл ажиллагааг зогсоох ёстой байсан. Үүний дараа дахиад Хувьсгалт нам байгуулагдаж болно. Тэгвэл жинхэнэ тэр үзэл бодолдоо нэгдэж нягтарсан шинэ нам л гарч ирнэ. Одоо зүүн Европ, ОХУ арай зөв замаар яваад байгаа нь тэдний 1990 онд авч хэрэгжүүлсэн арга хэмжээнд л байгаа юм. Польш, Герман, Румын, тийм ээ. Эд нар чинь бас ч гэж манайхаас арай дээр, зөв яваад байгаа. Энэ утгаар нь авч үзэх юм бол МАХН-ын үйл ажиллаагааг хориглох нь зөв л байгаа байхгүй юу -МАХН-ыг зогсоох тухай ярихад сандралдаж байсан гэлээ. Танд ямар тодорхой баримт байгаа юм бэ? Ер нь МАХН-ын архив гэдэг чинь Монгол Улсын түүх, одоо хаана явдаг юм бол? -Яахав, би тэр тодорхой баримтуудыг энэ удаа орхиё. Сан хөмрөгөөс нь, мөнгөнөөс нь тэрүүнд өгчих, энүүнд өгчих, над руу шилжүүлчих гэж байсан. Ер нь МАХН-ын архив бол Монгол Улсын түүх, тийм учраас Улсын төв архив руу шилжих ёстой. Өнөөдөр МАХН өмчлөөд явж байх эрх байхгүй. Тэрийг Ардчилсан хүчин шаардаад шаардаад авч чадахгүй . 1990 онд ч юм уу, 1991 онд ч юм уу МАХН-ын үйл ажиллагааг таслан зогсоож, архивыг нь Монгол Улсын төв архивт авах л байсан МАХН тэр архиваа яаж өөрчилж, яаж залруулж өөрсдийгөө түүхээс цэвэр цагаан авч гарах аргаа хийж байгааг бид мэдэхгүй. -Ер нь та энэ олон жилийн дараа яагаад гэнэт ил гарахаар шийдэв? -Би нээг их нуугдмал байсан юм байхгүй. Улстөрийн хүрээнийхэн бүгдээрээ намайг мэддэг. Тиймээ, түүнийг улс төрийн хүрээнийхэн сайн мэддэг. Зарим нэг нь 1990 оноос хойшхи улс төрийн хүрээнд болж өнгөрсөн үйл явдлын амьд архив гэж хүртэл хэлэх юм билээ. Үнэхээр олон тийшээ харчихсан намуудын дарга, лидерүүдийг эвлүүлдэг, зуучилдаг хүнийг олон улсын хүрээнд улс төрийн кординатор гэж нэрлэдэг гэж зарим судлаачид хэлж байна. Н.Дугар тийм хүмүүсийн тоонд орж чаджээ. 
З.Ядам
