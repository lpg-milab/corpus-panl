Хадгаламжийн банкны дуулиан У.Хүрэлсүхийн дэглэсэн жүжиг биш биз

Сергей Горомовын "Хадгаламжийн банк"-наас 10 сая ам.доллар дутаж гэнэ ээ. Монгол Улс 23,8 тэрбум төгрөгөөр хувьчилж орхисон банкны бараг 50 хувьтай тэнцэх энэ мөнгийг үрэн таран хийсэн хэргээр Ц.Чимэдцэрэн гэдэг нөхөр "Ганц худаг"-т хоригдчихоод байгаа. Өдгөө зөвхөн түүний нэр дуулдаж байгаа хэдий ч араасаа хэн хэнийг чирэхийг бүү мэд.
У.ХҮрэлсҮх Яагаад зугтсан бэ Өнгөрсөн долоо хоногийн бямба гаригийн шөнө УМБГ-ын Авлига, албан тушаалын гэмт хэрэгтэй тэмцэх хэлтсийн мөрдөн байцаагчид Ц.Чимэдцэрэнг гэрээс нь гэнэтхэн баривчилжээ. Эл баривчилгаанаас хоёр хоногийн өмнө МАХН-ын санхжүүлдэг "Өглөөний сонин" хэмээх өдөр тутмын шар сонинд "Монголбанкны Ерөнхийлөгч асан О.Чулуунбат Хадгаламжийн банкны ерөнхий менежер Ц.Чимэдцэрэнг дагуулан Солонгост казино тогложээ. Ц.Чимэдцэрэн банкныхаа 10 сая ам.долларыг алдсан учраас амиа хорлох гэж оролдсон байна. Одоогоор Солонгост эмчлүүлж байгаа" гэсэн сэжиг бүхий мэдээ нийтлэгдсэн байлаа. Гэвч тэр мэдээлэл сүртэй дуулиан тарьсангүй. Хүн үнэмшсэн ч үгүй. Гэтэл бямба гаригт нөгөө Солонгост байгаа гэгдэх Ц.Чимэдцэрэнг нь гэрээс нь баривчилж дуулиан тарив. Төрийн эрх барьж буй МАХН-ын дэргэдэх АСЗХ-ны Удирдах зөвлөлийн гишүүнд дураараа халдаж хорих эрх мэдэл цагдаад байхгүй нь мэдээж. Тиймээс энэ бол өмнөөс зохион байгуулсан ажиллагаа гэдэг нь ойлгомжтой байлаа. Харин түүнийг хориулсан нь анхаарал татахаас өөр аргагүй юм. УИХ-ын гишүүн, Мэргэжлийн хяналтын сайд У.Хүрэлсүх тэргүүтэй АСЗХ-ны Удирдах зөвлөлийн гишүүд Далай ламд мөргөхөөр Түвдийг зорьсон гэх. Аяллын бүрэлдэхүүнд уг Ц.Чимэдцэрэнгийн нэр байж. Гэвч үл мэдэгдэх шалтгаанаар Ц.Чимэдцэрэн үлдэж бусад нь замдаа гарчээ. Буцаад ирэхэд нь тэр баригдаад хоригдчихсон байв. Ирэнгүүтээ АСЗХ-ны-хон яаран сандран мэдэгдэл хийлээ. "Улс төрийн зорилготой гүтгэлэгт манай холбоог хутгаж байгааг эсэргүүцэж байна" гээд хэвлэл мэдээллийн хэрэгсэл бүхэнд ил захидал илгээсэн байв. Хулгайч л хулгайчийг бариарай хэмээн хамгийн түрүүнд хашгирдаг гэдэг шиг Хүрэлсүхийн цэргүүд ийн бачимдахын учир юу байв. Ер нь яагаад У.Хүрэлсүх гэнэтхэн. чимээ сураггүй алга болсон юм бэ? МАХН-ын Удирдах зөвлөл М.Энхболдын Засгийн газрыг унагахаар хуралдаж улс төрийн амьдрал даргилан буцалж байх үеэр мань хүн гэнэтхэн чимээ сураг алдарсан. Удирдах зөвлөлийн гишүүд түүнийг хайгаад олоогүй. Гэтэл тэрбээр АСЗХ-ны Удирдах зөвлөлийн гишүүдээ бараг бүгдийг нь дагуулаад Түвдийг зорьсон нь тэр байж. У.Хүрэлсүхийг Далай лам руу одсон өдрөөс хоёр хоногийн дараа "Өглөөний сонин"-д Ц.Чимэдцэрэнтэй холбоотой мэдээ гарсан. Тэгээд цагдаагийнхан түүнийг баривчилсан. Үйл явдал гайхалтай уялдаж байгаа биз. МАХН дахь У.ХҮрэлсҮхийн нӨлӨӨ Хадгаламжийн банкнаас мөнгө дутсан уу, дутсан. Холбогдогч нь тодорсон уу, тодорсон. Тэгэхээр Ц.Чимэдцэрэн 10 сая ам.доллараар юу хийсэн хэрэг вэ? Анх 26-хан хүнтэй байгуулагдаж байсан энэ холбоо эгнээндээ мөнгөтэй, албан тушаалын хэнээтэй "бацаан"-уудыг элсүүлж эхэлсэн. Нэг мэдэхэд У.Хүрэлсүхийн холбоогоор дамжихгүйгээр албан тушаалд хүрэх сачий МАХН-ын залуу гишүүдэд байхгүй болсон гэх. Намын Удирдах зөвлөлийн болон УИХ-ын гишүүд нь АСЗХ-доо тал алдахгүй байхыг хичээх болсон байв. Учир нь энэ холбоо намын дэргэдэх залуучуудын байгууллага гэх даруухан хаягтай боловч хамаг л муу муухай, бузар булай бүхнийг зохион байгуулдгаараа гаршжээ. Мөн намын бага хурлын гишүүдийн дийлэнх нь тус холбоонд данстай байдаг болохоор намын удирдлагууд нь нэлээн жийрхэх болсон гэнэ. Өөрөөр хэлбэл, У.Хүрэлсүхтэй муудалцвал нам дотроо дэмжлэгээ алдахтай адил болж. Тиймээс хоёр ч Засгийн газарт дараалан томилогдож, УИХ болон Удирдах зөвлөлийнхөө хуралд юу дуртайгаа хашгирах эрх түүнд олгогдсон хэмээн намынхан нь ярилцах болсоор удсан. Өнгөрсөн арванхоёрдугаар сард Монгол Улсын Ерөнхийлөгчийг Оросын холбооны улсад айлчлах үеэр У.Хүрэлсүх казинод олон арван мянган ам.доллар тоглож алдсан нь хэний мөнгө байсан юм бол. Энэ бас л эргэлзээтэй асуудал. Ер нь АСЗХ-г Хүрэлсүхийн мөнгө угаах машин ч гэж ярих хүмүүс олон бий. Мөн О.Чулуунбатын бүрэн эрхийн хугацаа дуусгавар болж Монголбанк удирдлагагүй болсон дөрвөн сарын хугацаанд У.Хүрэлсүх А.Батсүхийг томилуулахаар ил далд нэлээн хөөцөлдсөн хэмээн эх сурвалж мэдээлж байна. Харин ямар барьцаа, аваа, өгөөгөөр тэр УИХ-ын даргатай үгссэн нь өнөөг хүртэл тайлагдашгүй оньсого хэвээр байгаа юм. О.Чулуунбат уу, А.БатсҮх ҮҮ Банкны активаас дутсан мөнгийг хэн хариуцах ёстой юм бэ гэсэн асуулт гарч ирж байгаа юм. Тэр эзнийг олох эрэл өнөөдөр цагдаагийн байгууллагын өмнө тавигдаад байгаа. Нэгдүгээрт, банкийг хувьчлахаас өмнө аудитын шалгалт хийсэн "Далайн ван аудит" хэмээх хувийн аудитын байгууллага байж болно гэсэн таамаг байгаа. Тэд хэн нэгний даалгавраар шалгалтын дүнг хуурамчаар гаргасан байж болно. Хоёрдугаарт, Монголбанкны ерөнхийлөгч асан О.Чулуунбат будлианы эзэн байх магадлалтай гэсэн хардлага төрж байна. Учир нь түүнийг Монголбанкны ерөнхийлөгчөөр ажиллаж байхад хадгаламж зээлийн хоршоонууд шил даран дампуурч олон мянган хүний амь амьдралыг сүйтгэсэн. Тэдэнд бас л Монголбанк хяналт тавих ёстой байлаа. Гэвч гуравдугаарт хардаж болох бас нэг хүнийг энэ хэргээс сугалж үлдээгээд байгаа нь ажиглагдаж байна. Тэр хүн бол Монголбанкны одоогийн ерөнхийлөгч А.Батсүх. Түүний үед Хадгаламжийн банк хувьчлагдсан. Бэлтгэлийг түүний үед хангасан. Хувьчлагдахаас өмнөх сүүлчийн хяналт тооцоог түүний үед хийсэн. Энэ бол хоёр хоёрын дөрөв гэдэг шиг гарцаагүй хариулт. Гэтэл яагаад ноён А.Батсүх хэргээс мултарч нэр цэвэр үлдэх гээд байна вэ? Түүнийг тус банкны ерөнхийлөгчөөр томилоход хэн хэн чухал үүрэг гүйцэтгэснийг эргэн санах хэрэгтэй. Тэгэхээр энэ бүхний ард дахиад л өнөөх У.Хүрэлсүх түүний АСЗХ. Үйл явдал цаашаа өрнөх тутам ганцхан гаргалгаа гараад байгаа нь сонин. Тэгэхээр Ц.Чимэдцэрэн бол зүгээр л гүйцэтгэгч байсан юм биш үү. Мөнгө олж намдаа хандивлаж санхүүжүүлж байсан хөөрхийлөлтэй нэгэн байж болох. Яагаав нөгөө гаалийн Баатар шиг. Харин түүний Монголбанк дахь дархлаа нь А.Батсүх байсан байх. Тэгэхээр тэр хоёрын ард байж ашгийг нь хүртэж байгаа нууц эзэнтэн нь У.Хүрэлсүх биш гэж үү. Тэрбээр "Өглөөний сонин"-д мэдээ өгч хэрэг явдлыг О.Чулуунбат, Чимэдцэрэн нартай холбох гэж оролдсон байж болох юм. Учир нь О.Чулуунбат бол одоо МАХН-д ямар ч дархлаагүй болчихоод байгаа. Түүнийг шоронд явуулах ашиг сонирхол тус намын том албан тушаалтнуудад ил далд их бий. Үүнийг У.Хүрэлсүх олж харсан байж болно. Тиймээс зөвхөн Чимэдцэрэнг золигт гаргасан чигээр нь гаргаад А.Батсүхийг авч үлдэхийг хүсч байх магадлалтай. Тийм ч болоод АСЗХ-ны нэр хүндэд халдлаа энэ тэр гэж мэдэгдэл гарган юун түрүүнд Чимэдцэрэнг түлхэх анхны алхмыг хийсэн болов уу. Гэвч сар шинийн баяр тохиож буй өдрүүдэд тэд ямар зохиол бичиж найруулах нь сонирхолтой юм. Юу ч гэсэн үйл явдлыг цааш нь ажиглах л хэрэгтэй. 
Л.Мөнхбаясгалан
