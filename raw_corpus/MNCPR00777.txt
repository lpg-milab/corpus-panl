Эх орны хишгийг 50 мянган төгрөгөөр эхлүүлэх саналыг засгийн газар д

Нийгмийн халамжийн тэтгэвэр 
авахад ядуу гэсэн шалгуур тавихгүй.
Ашигт малтмалаас олсон орлогоо ард түмэндээ хүртээхээр "Эх орны хишиг" сан байгуулах тухай хуулийн төслийг Засгийн газар дэмжсэн. Энэ талаар Нийгмийн хамгаалал, хөдөлмөрийн дэд сайд С.Чинзоригтой ярилцлаа. Мөн УИХ-ын намрын чуулганаар батласан Нийгмийн хамгааллын багц хуулиудын тухай ярилцсан юм. 
-"Эх орны хишиг" сан байгуулах хуулийн төсөл олны анхаарлыг татаж байгаа. Энэ төслийн талаар дэлгэрэнгүй тайлбарлаж өгнө үү?
-Баялгаас олж буй орлогыг иргэддээ тэгш хүртээх тухай сүүлийн жилүүдэд нэлээд ярьж байгаа. Ерөнхийлөгч, Ерөнхий сайд ч энэ тал дээр байр сууриа илэрхийлсэн. Үүнтэй холбоотой Сангийн болон Хууль зүй, дотоод хэрэг, Нийгмийн хамгаалал, хөдөлмөрийн яамнаас хамтарсан ажлын хэсэг гарсан. Ажлын хэсэг нийгмийн баялгийг иргэддээ тэгш, шударгаар яаж хүртээхийг судалж хуулийн төсөл боловсруулан Засгийн газрын хуралдаанд оруулсан. Гадаадын олон оронд нийгмийн баялгаа иргэддээ хүргэдэг хуримтлал, хөрөнгө оруулалт, эрсдлийн сангууд байдаг юм байна. Жилд олгох мөнгөний хэмжээ нь өөр байдаг. Бусад орны туршлагаас судалж "Эх орны хишиг" сангийн хуулийн төсөл боловсруулсан. Сангийн орлого нь стратегийн ач холбогдол бүхий орд газруудаас улсын төсөвт орж буй орлогоос бүрдэнэ. Мөн ордыг ашиглаж байгаа аж ахуйн нэгжийн албан татварын тодорхой хувь ч орох юм. Байгалийн баялаг гэдэг ашиглаад дуусдаг сэргээгддэггүй. Тиймээс ашиглаж байгаа энэ үедээ дууссаны дараа орлого олдог эх үүсвэр бий болгох ёстой гэсэн зарчмаар ажилласан. 
-Стратегийн ач холбогдол бүхий орд газруудаас олсон ашгаасаа ард түмэндээ жил бүр хүртээх юм уу? 
-Бүгдийг нь жил тутамд тараахгүй. Олон улсын хөрөнгийн зах зээл дээр эргэлтэд оруулж ашиг олох түүнээсээ иргэддээ хуваарилах замаар шийдэхээр төсөлд тусгасан. 
Тавантолгой, Оюутолгойн гэрээ шийдэгдвэл улсын төсвийн сан сайжрах төлөвтэй байна. Одоо ч гэсэн төсвийн дийлэнх хувийг уул уурхайн орлого бүрдүүлж байна. Хуулийн төсөлд зааснаар иргэдэд тараах хишиг жил бүр олсон орлогоосоо хамаарч өөр өөр байх бөгөөд түүнийг Засгийн газрын саналыг үндэслэж УИХ тогтооно. 
-Эх орны хишгээс иргэн бүрт 50 мянган төгрөг хүртээж энэ жилээс эхлэх байна. Хэрхэн яаж түгээх бол?
-Сангийн тухай хуулийн төслөөс гадна УИХ-ын тогтоолын төсөл боловсруулж оруулсан. Ингэхдээ "Эх орны хишиг" сан байгуулна, үүнтэй холбогдуулж хишиг түгээх ажлыг энэ тогтоолоор эхлүүлэх бодолтой байгаа. Нөгөө талаар Иргэний бүртгэлийг сайжруулж, бичиг баримтын зөрчилгүй хүмүүст хишгийг түгээж эхэлье гэж тогтоолын төсөлд тусгасан юм. Засгийн газар хуулийн болоод тогтоолын төслийг дэмжсэн. Засгийн газар удахгүй УИХ-д өргөн мэдүүлэх байх. 
-Тавантолгой, Оюутолгойн гэрээ, Ашигт малтмалын тухай хууль батлагдахыг хүлээхгүйгээр 50 мянган төгрөг иргэдэд хүртээнэ гэсэн үг үү? 
-Бидний өргөн барьсан хувилбарт гэрээг хүлээхгүйгээр хуулиа гаргаж, хишиг түгээх сангийн ажлаа эхлэе гэсэн байгаа. УИХ хаврын эсвэл ээлжит бус чуулганаар хэлэлцэх эсэхээ шийднэ. 
-Ажилгүй иргэд тэтгэврийн насанд хүрэхээсээ өмнө тэтгэвэр тогтоолгох хүсэлтэй байдаг. Ийм боломж бий юү? 
-Ийм хүсэлтэй иргэд олон байдаг. Нийгмийн даатгалын хуулиараа 20-иос доошгүй жил шимтгэл төлсөн бол 55 насанд хүрч эсвэл дөрөв ба түүнээс дээш хүүхэдтэй эмэгтэй 50 нас хүрч тэтгэвэрт гардаг. Ийм нөхцөлгүй хүн тэтгэвэрт гарах боломжгүй. Харин халамжийн тэтгэвэр авах эрх бий. 16 хүртэлх насны дөрвөөс дээш хүүхэдтэй, өрх толгойлсон 45 хүртэлх насны эх халамжийн сангаас тэтгэвэр авах эрх нь бий. 
-Энэ оны эхнээс цалин, тэтгэврийн доод хэмжээг тогтоосон. Цалин 110, тэтгэвэр 81 мянган төгрөгт хүрч өссөн. Зарим суманд цалин, тэтгэврийн нэмэгдэл жигдрээгүй гэж байсан?
-Цалинг цагаан сараас өмнө олгосон. Дорноговь аймгийн 5-6 суманд тэтгэвэр олгоогүй асуудал гарсан. Энэ нь тус аймаг нийгмийн даатгалын шимтгэлээ тэндээ зохион байгуулдаг учраас орлого нь саатсан байсан. Одоогоор тэтгэврийн нэмэгдэл жигд очиж, хугацаандаа олгож байгаа. 
-Нийгмийн халамжийн тухай багц хуульд нэмэлт өөрчлөлт оруулсан. Ямар өөрчлөлт оров? 
-Нийгмийн халамжийн тухай хууль, ахмад настны нийгмийн халамжийн тухай, Хөгжлийн бэрхшээлтэй иргэдийн нийгмийн хамгааллын тухай хуульд нэмэлт, өөрчлөлт оруулсан юм. Нийгмийн халамжийн тэтгэвэр авдаг хүмүүст тавих шалгуурууд нэлээд өөрчлөгдсөн. Одоогийн мөрдөж байгаа хуулиар хөдөлмөрийн чадвараа 70-аас дээш хувиар алдсан хүн тэтгэвэр авдаг бол үүнийг 50-иас дээш хувь болгож өөрчиллөө. 
Тэжээгчээ алдсан хүүхэд 18 нас хүртлээ тэтгэмж авна. Нөгөө талаар халамж, хөнгөлөлт, тусламж үзүүлэхэд ядуу, нэн ядуу гэсэн шалгуурыг тавьдаг байсныг хассан. Халамжийн тэтгэвэр авах дөрөв ба түүнээс дээш хүүхэдтэй өрх толгойлсон 45-аас дээш настай эмэгтэй, 50 насанд хүрсэн эрэгтэйд нэн ядуу гэсэн шалгуур байсныг хассан. Мөн Нийгмийн халамжийн сангаас өгдөг хөнгөлөлтүүд бий. Тухайлбал ахмадуудад түлээ нүүрсний үнийн хөнгөлөлт сувиллын зардлыг олгохдоо нэн ядуу гэсэн шалгуур байсныг хаслаа. 
-Яагаад ядуу гэсэн шалгуурыг хассан юм бэ?
-Тухайн хүн зайлшгүй дэмжлэг, тусламж, хөнгөлөлт авах шаардлагатай бол түүнд нь тулгуурлаж халамжийн үйлчилгээ үзүүлдэг байх ёстой гэж үзсэн юм. Шалгуурыг өөрчилснөөс биш тухайн хүн тэтгэвэр авах эрх нь хэвээрээ. Нийслэлээс 1000 км-ээс алс байдаг орон нутгийн ахмад настнууд эмчилгээнд ирж, очих унааны зардалд хөнгөлөлт үзүүлэхээр болсон. 
Мөн хөгжлийн бэрхшээлтэй иргэдэд холбоотой хэд хэдэн өөрчлөлт оруулсан. Хөгжлийн бэрхшээлтэй хүүхдийн рашаан сувилал, зусланд амрах эрхийн бичгийн 50 хувийг Халамжийн сангаас олгодог байхаар хуульд оруулсан. Нийгмийн даатгалын сангаас оршуулгын тэтгэмж авах эрхгүй ганц бие, хөгжлийн бэрхшээлтэй хүн нас барахад оршуулгын зардалд тусламж үзүүлэх тухай шинэ заалт нэмсэн. Хөгжлийн бэрхшээлтэй хүүхдийн дотооддоо хийлгэх протезийн үнийг гурван жилд нэг удаа, том хүнийхийг таван жилд нэг удаа 100 хувь нөхөн олгохоор тусгасан. Нийгмийн халамжийн хуульд сангийн хэмжээг 20 тэрбум төгрөг нэмэх хэрэгтэй байгаа. 15 тэрбумыг энэ оны төсөвт тусгасан. Үлдсэнийг төсвийн тодотголоор шийднэ.
М.Ганаа 