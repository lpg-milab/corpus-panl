Сониуч үзгээр

Дөрвөн гар, дөрвөн хөлтэй охин мэс заслын дараа хөлд орлоо Энэтхэгийн хойд Бихар мужид дөрвөн гар, хөлтэй охин төрсөн тухай мэдээлэл дэлхийн хэвлэл мэдээллээр цацагдсан. Өнгөрсөн оны арванхоёрдугаар сард эмч нар түүнд мэс засал хийсэн юм. Мэс засал амжилттай болсноор охин өнгөрсөн долоо хоногт хөлд орсон байна.
"Охин минь юм түшин явж эхэлсэн. Өөрийнхөө хөлөөр анхны алхмаа хийж байгаа нь түүнд маш их таалагдаж байгаа" гэж охины ээж Пуунам Татма хэлсэн байна. Охинд мэс засал хийхээс өмнө эцэг эх нь түүнийг гэр бүлд нь илгээсэн бурхны элч хэмээн боддогоо хэвлэлийнхэнд хэлж байсан. Тэд охиноо хэзээ нэгэн цагт хэвийн хүүхэд болно гэдэгт итгэдэггүй байж. Хоёр настай Лакшми Татмагийн илүүдэл хоёр гар, хөлийг салгахын тулд 30 мэс засалчийн хамтарсан групп Энэтхэгийн Банглор хотын "Спарш" эмнэлэгт мэс засал хийжээ. Зөвхөн мэс ажилбар л гэхэд 24 цаг үргэлжилсэн байна. Охины эцэг, эх Бихар мужийн маш ядуу дүүрэгт амьдардаг учраас охиндоо мэс засал хийлгэнэ гэдэг боломжгүй зүйл гэж өмнө нь ярьж байсан юм. Одоо охины эрүүл мэндэд ямар нэгэн хүндрэл ажиглагдахгүй байгаа бөгөөд булчингийн ажиллагаа, хөл, гар нь хэвийн гэж эмч нар мэдэгджээ. Н.Пагма Т.Сэр-Одын тоглолт ямар ч нэргүй СУИС-ийн багш, "Морин хуур-2007" наадмын тэргүүн шагналт хөгжмийн зохиолч Т.Сэр-Одын шилдэг уран бүтээлийн тоглолт маргааш "Улаанбаатар палас"-ын концертын их танхимд болох гэж байна. Урьд нь таван ч удаа тоглолтоо толилуулсан түүний энэ удаагийн тоглолт дан хөгжим, тайз дэлгэц, нийтийн дууны гэсэн гурван хэсгээс бүрджээ. Улсын филармонийн симфони найрал хөгжим, морин хуурын болон ятгын чуулга хөгжимдөж, хөгжмийн зохиолч төгөлдөр хууртайгаа оролцох энэ тоглолтын тасалбарын үнэ 8888 төгрөг гэсэн. Хүүхдийн "Улаан бүч" чуулга, ардын жүжигчин Б.Жавзандулам, гавьяат жүжигчин Э.Бүрнээбаяр, Х.Үнэнхүү, соёлын тэргүүний ажилтан С.Жавхлан, Т.Баясгалан, Г.Эрдэнэтунгалаг, Л.Чулуунбаатар, Б.Энхмэнд нарын дуучид ая дуугаа өргөхөөр болжээ. Т.Сэр-Од тоглолтдоо ямар нэгэн нэр сонгоогүй агаад аль нэгэн дуугаараа нэрлэвэл учир дутагдалтай болох байсан гэнэ. 
Л.Батцэнгэл 

