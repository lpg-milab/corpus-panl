Ар Монголын боловсрол Өвөр Монголынхоос хоцорчээ

Саяхан би Өвөр Монголын өөртөө засах орны багш Гэрэлтэй хэмээх нэгэн өвөрлөгч багштай ярилцав. Энэ багш манай улсын боловсролын талаар судалгаа хийж яваа агаад намайг зориуд сураглан олж уулзаж байгаа ажээ. Тэр багштай уулзаад надад дараахь итгэл үнэмшил төрсөн юм.
Нэгэн зүйл. БНХАУ нь боловсролоо оюунжуулах талаар аль 1980 оны үеэс анхаарч иржээ. Эдүгээ зүүн урд талын Шанхай хавийн сургуулиуд боловсролын оюунжилтаар бусад бүсүүдээ дагуулж байгаа гэнэ. Боловсролыг оюунжуулах гол цэг нь ерөнхий боловсролын сургуулиуд гэж үздэг юм байна. ЕБС-ийн сургалтын хөтөлбөр, агуулгад оюун-сэтгэлгээний хичээлийг хамгийн чухалд тооцож, сурагчдын оюун ухаан аль сэргэлэн байх өглөөний цагуудаар ордог гэнэ. Шанхай хавийн ЕБС-иуд нь оюун-сэтгэлгээний хичээлийг "Сэтгэхүй хөгжүүлэх ажил" нэрээр долоо хоногт дөрвөн цаг ордог байна. ӨМӨЗО-ы ЕБС-иудад "Сүвэгчлэх ухаан" гэдэг нэрээр оюун сэтгэлгээний хичээл ерөнхийлсөн хөтөлбөрт нь орж, долоо хоног бүр заана, бас ЕБС-ийн захирал нь сургуулийн мэдлийн цагаараа эдгээрийг өргөтгөн сонгож үзэх боломжийг багш нартаа нэмж олгожээ. Өвөрлөгч багш надад "Таны ярьдаг латерал-визуаль сэтгэлгээ гэдэг чинь маний ярьдаг сүвэгчлэх ухаан юм. Хүмүүсийн оюуны сүв бөглөрөх маш аюултай, танай боловсрол хэтэрхий хийсвэр юм шиг надад санагдсаан. Танай хүүхдүүд их мэдээ цээжилжээ, түүний хэрэг бага болсоон. Сэтгэх сүв нь нээгдээгүй байхад хүүхдийг тэгж их мэдээгээр булах нь юу л бол. Хүүхдийн оюуныг хэрэггүй мэдээллээр хамаа намаагүй их дарвал сэтгэх сүв нь нээгдэх бус харин ч бөглөрнө, бүтээлчээр сэтгэх чадвараа гээнэ. Тийм хүүхэд том болохоороо бодитой биетэй юм хийхийн оронд хэрүүл уруул гаргагч болдог. Сэтгэх сүвний хэмжээ нь хумигдаж ганцхан цонхоор бүх юмыг хардаг гаж сэтгэхүйн гай гарч байгаа нь тэр. Тийм хүн бусдыг шүүмжлэх ажилтай болдог. Манай Хятад оронд 1960-аад оны үед Зөвлөлтийн боловсролыг дагаснаас үүдэн их хуй салхи гарч, олон хүн хэцүүдэн зовсоон. Улаан хамгаалагчид чинь хийсвэр боловсролоос л амилсан шүү дээ. Ийм аюулаас дэлхий даяараа сэргийлж байна. Манай дундад улсын боловсрол багачуудаа аль болох оюунжсан, бүтээлч сэтгэдэг эрүүл хүн болгоход онцгойлон анхаарч байна" гэхчилэн зөвлөлөө. Би сонсоод л суух. Танайд энэ талын ажил гайгүй явцтай байгаа юу гэж асуухаар нь хариулах үг ч олдсонгүй, тийм, ийм гэж ямар худал хэлэлтэй нь биш. Нэгэн зүйл. "Танайд эрүүл хүн гэж ямар хүнийг ойлгодог бол? Манайд эрүүл биетэй л бол эрүүл хүн гэдэг, ийм нэртэй том ажлыг Монголын Засгийн газар хэрэгжүүлж байгаа" гэж би өөрийгөө өмөөрөв өө. Өвөрлөгч багш "Бие эрүүл байх нь төрийн ажил гэхээсээ өөрийн ажил болсоон,... харин иргэнээ ухаан саруул, сэтгэлгийн сүвийг нь нээлттэй болгох нь төрийн ажил юм " гэж байна. Тэрээр цааш нь "Эрүүл биетэй атлаа бүтээлч бус сэтгэлгээтэй, ухааны сүв нь хогон мэдээгээр бөглөрсөн жижиг хүмүүс төрд шургалбал тун аюултай. Тийм муу хүмүүс л төрийг тамирдуулдаг, тэд ярьж чадах боловч хийж үл чадна, улаан хамгаалагчид биднийг самарсан" гэсэн. Тэгэхээр нь би бас мөчөөгөө өгөхгүй "Манай боловсрол 12 жил рүү шилжиж байгаа" гэв. Өвөрлөгч багш" 12 гэдэг бол тоо, та нар хүүхдийн оюун сэтгэлгийг бөглөдөг хогт мэдээ төдий хуучны агуулгаа 10 биш 12 жил заавал бүр дордоно. Манай Зүүн өмнөд Азийн найз Шинэ Зеланд, Тайвань зэрэг орнуудад 12 жилийн боловсролыг зургаан жилд өгнө гээд туршиж байна. Таны лекцэнд энэ талаар жишээ байгааг би олж үзсэн шүү" гээд намайгаа таг болгов. ТВ-25 телевизээр миний уншсан лекцийг энэ багш олоод хуулаад авчихаж. Нэгэн зүйл. ӨМӨЗО-ы сургалтын төлөв байдлыг манай Дорнод аймгийн ИТХ-ын тэргүүлэгчдийн дарга Ц.Шинэбаяр гярхай ажиглажээ. Түүнд хөрш Чита мужийнх нь орос дарга "Энэ хятадууд хол хөгжих нь гээч.Танай хөрш Хөлөнбуйр аймгийн ЕБС-ийн сурагчдаас "Чи ирээдүйдээ ямар мэргэжилтэй болох хүсэлтэй вэ" гэсэн асуултаар саналыг нь сонсоход арван хүүхдийн найм нь "оюунт профессор болно" гэж хариулсан байх юм. Тэд л Хятадын ирээдүй шүү дээ. Харин манай оросууд бол өөр сэтгэхүйтэй хүмүүс, бараг бүгдээрээ гадаад гарна гэж л хэлнэ дээ" хэмээн ярьсан байна. Хөлөнбуйр аймгийн хүүхдүүд хичээлдээ гайхалтай мэриймтгий гэж Шинэбаяр дарга өөрөө үзсэнээ хэлээд дуу алдаж байсан. Надад бас манай нэгэн судлаач Монголын зарим ЕБС-ийн төгсөгчдөөс дээрхтэй төстэй асуултаар судалгаа авснаа танилцуулж байсан. Түүний судалгаанаас харахад "Манай ЕБС-ийн төгсөх ангийн арван сурагчийн хоёр нь гаалийн байцаагч, хоёр нь татварын байцаагч, нэг нь цагдаа, нэг нь хяналтын албаны байцаагч, бас нэг нь авлигын албаны мөрдөгч, нэг нь цахиур Төмөр шиг сайн эр болно, харин хоёр нь гадаадад гарна "гэж хариулжээ. Бүтээдэг хүн, оюунлаг хүн, үгүй ядахнаа багш болно гэсэн хүүхэд ганц ч алга шүү дээ. Нэгэн зүйл. Монгол Улсын бүх аймаг, нийслэлийн Боловсрол, соёлын газрын бага ангийн сургалтын менежерүүдээс бүрдсэн 27 хүнтэй том баг энэ зун БНХАУ-ын Шанхай хотын Taupu, Shixi, Ju VI, Vucai, Shangle Experimental school зэрэг бага, дунд сургуулиар орж, туршлага судлах ажлаар яваад олз омогтой иржээ. Энэ чухал ажлыг БСШУЯ зохион байгуулсанд талархах нь зүй билээ. Vucai сургууль нь гэхэд Хятад даяар сүлжээтэй том цогцолбор гэнэ. Эдгээр сургуульд сурагчдын оюун сэтгэхүйг хөгжүүлэхэд онцгойлон анхаардаг бөгөөд ялангуяа тэднийг бүтээлч сэтгэлгээтэй болгоход илүү чиглэдэг байна. Оюун нь хөгжсөн, сэтгэлгээ нь задарсан, аливааг олон өнцгөөс харж чаддаг болж төлөвшсөн хүүхэд л ирэх зуунд Хятадыг авч явна гэдгийг манай урьд хөрш маш сайн ухаарчээ. Тийм ч учраас долоо хоногт энэ төрлийн хичээлийг тэгж олон цагаар заадаг юм байна. Хүүхэд багачуудын сэтгэх сүвийг нь өргөтгөж, нээж байгаа нь тэр юм гэж өвөрлөгч багш хэлнэ лээ. 
Нэгэн зүйл. Манай ЕБС-ийн захирал багш нар нөхцөл байдал муудсаар байгааг гадарлаж, түүнийг засах талаар бас ч гэж зүтгэж байгаа. Гагцхүү БСШУЯ нь тэдэнд итгэхгүй, гар хөлийн хүлээсийг нь тавихгүй өдий хүрлээ. БСШУЯ бодлогоо зөв тунхагласан атлаа зөв үйлдэл хийх боломж олгохгүй байна. Гэтэл БНХАУ-ын ӨМӨЗО-ы ЕБС-иуд үнэхээр биднээс урагш тасарсан байна. Тэнд сурагчдын оюун сэтгэлгээг хөгжүүлэх, тэднийг бүтээлч сэтгэлгээнд сургаж, оюуны сүвийг нь нээж тэлэх ажлыг төрийн бодлогоор дамжуулан төлөвлөгөөтэй хийж байна. Харин манай БСШУЯ болохоор сурагчдын оюун сэтгэлгээг боож хүлэх ажлыг л төлөвлөгөөтэйгөөр хийж байна. Ар монголчууд тунхагладаг, Өвөр монголчууд үйлддэг. Ар Монголын боловсрол доошилдог, Өвөр Монголын боловсрол өөдөлдөг. Ар ба Өвөр Монголын боловсролын ялгаа нь энд буй. Энэ талаар БСШУЯ дорвитой алхам хийх цаг нь болжээ. 2000-2004 онд овоо өндийх янз орсноо 2004 оноос дахиад л таг чиг. Байдал энэ янзаараа удвал манай Ар Монгол даан удалгүй БНХАУ-ын ӨМӨЗО-ы дагуул нь болно. Би муу амлаагүй шүү. Сүв нь бөглөрсөн Ар Монголыг сүвэгчлэх ухаанд суралцсан Өвөр монголчууд тоодог бол уу, яадаг бол? Бараг л тоохгүй болов уу даа, бид л гуйж таарах вий. Бидэнд Монголоо гэсэн сэтгэл үнэхээр дутагдаж байна. Эцэст нь ажил хариуцсан нөхдөөс ам асууж, хариуцлага тооцох цаг ирэх нь ч ирнэ шүү гэдгийг хатуухан ч болов хэлмээр байна. 
Доктор, профессор Ц.Дэмбэрэл 


