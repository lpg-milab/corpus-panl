Ц.ДАМДИНСҮРЭН

ХОЁР ЦАГААН ЮМ

	Зуны халуунд Говь-Алтай сүрлэг хяраар цагаан цас бууралтаж байна. Ар талаар нь ургасан бага сага тахир яргайнаас өөр ой мод, өвс ургамал бараггүй баргар их хадан оргил тэнгэрийг хатгаж үргэлжпээд, завсраар нь харанхуй хавцал бүрэлзэж байна. Сэрвийсэн сэхийсэн өндөр оргилуудыг ажиглахад үр ач нартаа уурлаж загнах занчихыг завдаж байгаа зэвхип царайтай буурал өвгөн шиг харагдах тул аргагүй сүрдэж ямар ч хүний зүрх шимширч сэтгэл ширвээдэж, царай барайх юм.
	Газрын сүрлэгээс гадна, замын бэрх нь даанч хэцүү юм. Зам бэрх учраас нутгийн ардад тэрэг байдаггүй,  юмаа малын нуруунд ачиж нүүдэг байна. Уулыг хөндлөн давахад бас гайгүй, харин уулын энгэрээр нь олон сархиаг хижиж явахад тун хэцүү байдаг юм. Тэр жил би Говь-Алтайн өврөөр олон сархиаг хижиж, өртөө улаа хэрэглэж, албан хэргээр нэг явж билээ. Цавчим хяр, гүн жалга хоёр ээлжилж гарын хуруу шиг буюу дээлийн хуниас шиг байх юм. Нэг хянгыг мацаж авирч арай гэж давахад цаана нь гүн хавцал харагдах юм. Гүн хавцлын хайрга чулууг бүдчүүлж байж арай гэж гатлахад бас нэг цавчим эгц хяр тулгарах юм. Нарийн харгуйгаар хадан дундуур ингэж өгсөх уруудах гэдэг мөн ч хэцүү байлаа.
	Зуны  нажир  халуун  цаг  юмсан.  Хөх тэнгэрт алтан нар гялалзаж байлаа. Гэвч тэнгэрийн дор үрчгэр Алтайн баржгар хад арзайж миний сэтгэлийг тунирхуулж байв. 
	Замын бэрхээс биеийн хүч тамир шавхагдаж бүр ядарч байлаа. Өгсөх уруудах эгц буюу нарийн хавцал газар би мориноос бууж явган явсаар байгаад сүүлдээ бүр их ядарлаа.  Харанхуй халилын ирмэгээр явахад зүрх агшиж, толгой эргэх юм. Миний улаач хашир  өвгөн,   ав   ажиггүй  түрүүлээд л шогшоод байх юм. Би түүнээс хоцрохгүйг хичээх хэрэгтэй байлаа. Уул хаднаас айж байна гэж хэлэлтэй ч биш. Унасан морин дээрээ тогтож ч чадахгүй нь гэж хэлэлтэй биш. Би ч тэгээд хадан дундуур, халилын ирмэгээр өөд уруугаа явж жаахан сурлаа. Бас их зүдэрсэн учраас ямар ч хэцүү газар дайралдлаа ч гэсэн мориноосоо буухаа болиод эмээлийнхээ бүүргийг л чанга атгаж явдаг боллоо. Наранд улайдсан хүрэн чулуу, бараан уулыг харсаар яваад нүд чилж байлаа. Нэг ч цайвар өнгөтэй юм дайралдахгүй юм. Ядахдаа ганц ширхэг ногоо өвс буюу нэг бөөм цагаан чулуу ч дайралддаг болоосой гэж бодогдож явав.
	Гэтэл миний санасныг дагнасан юм шиг бидний чанх дор цавчим хавцлын ёроолд нарийн булгийн хөх ус жирэлзэн урсаж цэнхэр торгон утас шиг эмжиж
УРГАСАН ХАРАГДЛАА.  Тэр ногоон зүлгийн дунд лавай шиг хоёр цагаан чулуу харагдав. Урьдын өвгөдийн ярьдаг, уул хаданд нуусан морин толгойн чинээ молор эрдэнэ энэ биш байгаа гэж миний санаанд орж ирлээ. 
	Хүрэн хадан уулын завсарт байгаа тэр хөх ус, ногоон зүлэг, цагаан чулуу гурвуул нийлж үзэсгэлэн сайхан зураг буюу хээ угалз шиг харагдав. Гунихарсан санаа арилж гиюүрсэн сэтгэл сэргэж, миний бие хөнгөрөх шиг боллоо. Тэнд шууд хүрээд очиж арай болохгүй. Бидний дор хальт гишгэвэл унах хад    байна.     
	Гэвч хавцлыг аятайхан тойроод   явбал   тэр  ус   чулуунд   хүрч болмоор шиг санагдаж байв. 
Өвгөн улаачид:
	- Тэр усан дээр очъё гэж би хашхиран хэлэв. Өвгөн царайгаа барайлгаж гараараа зангаж тийшээ очиж яасан ч болохгүй гэж мэдэгдээд амандаа нэг юм дүнгэр дүнгэр уншихаас өөр хариу юу ч хэлсэнгүй. Бодвол тарни уншиж байх бололтой.
	Энэ аймхай өвгөнийг ахиж гуйгаад дэмий гэдгийг би мэдлээ. Ганцаараа тийш явъя гэсэн ч зам харгуй мэдэхгүй болохоор аргагүй өвгөнөө дагаад л гэлдэрч явлаа. Аюултай замаар арай гэж явахдаа би өрөөсөн нүднийхээ булангаар тэр үзэсгэлэнт гурван юмыг ажиглаж явав. Нарийвчилбал хоёр цагаан юмны нэг нь дүгрэг, нөгөө гонзгой нь юм. Дүгрэг нь усны ойр байх ба нөгөө гонзгой нь түүнээс жаахан дээш налуу хажууд байна. Сайн хараад ирэхлээр тэр хоёр цагаан юмнаас гэрэл цацарч байх шиг байна. Сайн хараад ирэхлээр учиртай юм даа гэж би бодов. Нээрээ энд эрдэнэ байгаагаас зайлахгүй. Тэгээд энэ өвгөн над хэлэхгүй, намайг сүрдүүлэн айлгаж энэ эрдэнийг үзүүлэхгүй өнгөрүүлэх гэж байна гэж бодогдов. Эсвэл ямар айхтар чөтгөр шуламтай энэ тэр гэж ярьдаг газар юм болов уу гэж ярьдаг газар юм болов уу гэж эргэлзэж байлаа. Би тэнд очихсон гэж их бодоод замаа жаахан 
уужрахтай зэрэг өвгөнийг гүйцэж очоод:
	- Тэр цагаан юм юу юм бэ? Өвгөн гуай хэлж  өгөөч   гэж   гуйсанд   өвгөн   нүүрээ үрчийлгэж намхан дуугаар:
	-  Байз, байз хүү минь. Түүний   тухай энд ярьж болохгүй. Түүнээс далд ороод хэлж өгье гээд амандаа бас л ном уншиж залбирсаар байна. 
	Энэ өвгөн ч намайг тэнд дагуулж очихгүй нь дээ гэж миний зориг мохож байлаа. Ганцаараа явна гээд зүтгэхэд ч бас хаашаа юм дээ гэж эргэлзэж явлаа.
	Тэгээд жаахан явж байтал хоёр цагаан юм ч далд оров. 
	Зам ч нэлээд уужирч, хоёр хүн зэрэгцэж явж болохуйц боллоо. Тэгэхэд өвгөн улаач ийш тийш эргэн тойрон харж тэр хоёр цагаан юмыг харагдахгүй болсон гэдгийг магадалж мэдээд шившин уншиж явсан уншлагаа аажимхан дуусгаж цагаан юмны учрыг над хэлж өгөв.
	Түүний ярьсан нь: 
	-Манай нутагт Гомбо гэж залуу хархүү байсан юм. 
	Эцгээсээ өв хөрөнгө нэлээд хэдэн  малтай үлдсэн  юм.  Үхэр, хонио эх нь малладаг байлаа. Хэдэн адуугаа Гомбо өөрөө малладаг байлаа. Маллах ч байх вэ, тамладаг байсан юм. Хэдэн унаанд нь нуруу нуруутай юм нэг ч байгаагүй. Арьс яс болсон хэдэн юм байж байгаад үрэгдсэн дээ. Хэдэн адуугаа дуусаад үхэр, хониор хүнээс морь худалдаж авдаг боллоо. Гомбо шилбэлзсэн догшин ууртай амьтан сан. Унаж явсан мориныхоо толгой руу үргэлж ташуураар зодож явдаг хүн сэн. Морийг их муухай эдэлдэг учраас морины заяаг гомдоосон юм гэдэг. Түүнд ер унаа тогтдоггүй сэн. Нэг юм олж аваад унахад тэр нь чононд идэгдэх, эмгэг өвчнөөр үхэх, алдагдах зэргээр заавал үрэгддэг байв. Манайхны Жамбал гэдэг түүнд хөгшин Цагаан морь худалдсан юм. Гомбо тэр морийг толгой руу нь цохих зэргээр алхиж тамлаж байхыг үзээд Жамбал "Яах гэж морио Гомбод худалдлаа" гэж гэмшиж байсан. Тэгээд буцааж авъя гэхэд Гомбо өгсөнгүй. Гомбод өөр унах морьгүй болохоор яаж буцааж өгөх вэ дээ. Тэр цагаан морь бас л удалгүй үхэж үрэгдсэн байх. Гомбод ташуур ер тэсдэггүй байсан. Хятадын сайн чанарын хулсан ташуур ч олон жил эдлүүлдэг эд дээ. Тэгэхэд Гомбо, хятад хулсан ташуурыг хагас жил хүрэлгүй бяц цохидог байсан юм. Тийм өөдгүй хүн байсан юм. Гомбод морь худалдах хүн ч олдохгүй болов. Нэг хоёр өдрөөр ч гуйж унах морь түүнд олдохгүй болов. Хэн морио түүнд тампуулъя гэж бодох вэ? Гомбо хэдэн жил морьгүй явган явдаг байв. Наадам найр болоод залуучууд морьтой давхиж явахад Гомбо явган алхаж байдаг болов. Баахан хаширч гэнэтхэн нэг буурал морьтой боллоо. Тэр морийг хэнээс авсныг мэдэхгүй. Түүний өөрийн нь хэлэхээр бол замын аянчнаас авсан гэдэг байлаа. Тэр нь үнэн байж болох юм.   Түүний   тэр   буурал   морь нүцгэн газраас ч өвс олж иддэг хуурай сайраас ч ус олж  уудаг, жигтэйхэн бөх номхон сайн морь байв. 
	Тэгээд Гомбо минь сайхан буурал морь унаад ханхалзаж явдаг байв. Нутгийн хөгшид Гомбод хэлдэг байлаа:
	Энэ морио л хайрлаж эдэл гэцгээв. Би ч гэсэн Гомбод хэлсэн юм:
	-  Эр хүнд мориноос илүү сайхан хань ховор  байдаг.  Чи явган явж хаширлаа шүү дээ.  Одоо ухаан  орох цаг болжээ. Урьдынхтайгаа       адил       томоогүйтэж мориныхоо    толгой     түрүү    рүү    учиргүй битгий    балбаж    бай.     Морио сайхан арчилж яв гэж байгаад сургаж л байлаа.
	Гомбо ч:
	-  За, за гэдэг байлаа.
	- Би одоо биеэ нүднийхээ цөцгий шиг хайрлаж эдэлнэ гэж бидэнд ам тангаргаа өгсөн юм. 
	Гомбо ч нээрээ засарсан юм шиг байлаа.   Буурал   морь   нь   нэлээд   өнгөлөг сайхан, бүтэн хөл нуруутай явдаг байв. Гомбо мориндоо гамтай болж гэж хүн  бур ярьдаг байв. Эх нь анхандаа Гомбын ташуурыг авч нуугаад өгдөггүй байсан гэдэг. Сүүлдээ хүүгээ засарч хүмүүжсэнийг мэдээд ташууры нь өгчээ. Гомбо эзгүй газар мориныхоо толгой руу хааяа нэг цохидог байсан байх. Гэвч хүний    дэргэд     морио     зодож цохихгүй хайрлан хамгаалж явдаг болов.  
Түүнийг "засарч" гэж бид магтацгааж байв. Гэтэл гэнэт нэг булай хэрэг гараад ирэв. Гомбо нэг өглөө морио хазаарлах гэсэнд яагаад ч юм мэдэхгүй морь нь хазаарлуулж өгөхгүй байж гэнэ. Тэгэхлээр Гомбын уур гэнэт хүрээд бүдүүн ташуураараа морины толгойг цохижээ. Гай болж ташуур нь морины нүдэн дээр тусаад өрөөсөн нүдий нь хага цохичихжээ. Гомбо их гэмшиж "Энэ муу ёрын баруун гараас боллоо" гэж баруун гараа зүүн гараараа зодож байсан гэдэг. Тэр нь ямар тус болох вэ! Морь нь тэгээд өрөөсөн нүдгүй болсон юм. Буурал морь нь ташуур мод гозолзохтой зэрэг далдирч үргэх ийм зантай болжээ. 
	Гомбо өрөөсөн нүд сохор буурал морио бас нэг хоёр жил унасан байх. 
Зургаа   долоон   жилийн урьд нэг зун сумын наадам болсон юм. Наадамд очих хэдэн   залуус   энэ   нарийн   харгуйгаар цувалдан явж байжээ. Хамгийн түрүүнд нэг  хүн   түүний   дараа   Гомбо  буурал морьтойгоо явж байж. Гуравдугаарт манай нутгийн Буян гэдэг хархүү уургатай явж байжээ. Замын хавцалд уургыг гартаа эгэлдрэн чирч болохгүй үчраас уургаа морин дээрээ гартаа барьж явсан юм гэнэ. Буянгийн уургын сүүдэр Гомбын буурал морины толгой дээр тусахтай зэрэг ташуураар толгой руу нь цохих гэж байна гэж далдираад өрөөсөн нүд нь сохор юм болохоор намын ирмэгийг харсангүй           халтирч, Гомботойгоо хамт өнхрөн нисэж үхсэн юм. Тар няр хийгээд л, дөрөө нь хангинаад л бүдүүн чулуутай дээр доороо ороод л өнхөрч ойчсон юм гэнэ билээ, бурхан минь. Түүнээс хойш нэлээд жил өнгөрч Гомбын гавал буурал морины толгойн яс хоёул гялалзаж хэвтсээр байна. Өнөөх хоёр цагаан юм чинь тэр шүү дээ. Нэг сонирхолтой нь, хоёр толгойн ясны байгаа газраас уг нь Гомбо нэлээд цаана ухаж үхсэн юм гэдэг. Эмээл хувцасны үлдэгдэл нэлээд дор цаана бий. Гагцхүү хоёр толгой нь газрын өөд урсгалыг өгсөж дээшилсээр байгаа юм гэдэг. Морины толгойн яс нь Гомбын гавлаас зугтааж дальдран сайн  язгуурт амьтны яс болохоор өөд өгсөж айлахад ойртоод байдаг юм гэж хүн ярьдаг юм. Үнэн ч байж магадгүй. Муу хүн гэдэг үхсэн хойноо ч хортой байдаг шүү.
	Энэ   устай,   хагдтай   газар   урьд   айл амьтан нутаглаж нутаглаж байсан юм. 
	Гомбыг үхсэнээс хойш больжээ. Амьтан хүн ойртвол хорлож мэднэ. Би их зэвүүидэг юм. Түүний бузар ясыг харагдаж байхад танд учры нь яриагүй юм гэж өвгөн яриагаа дуусгав.
	Өвгөн морио давираад шогшиж эхлэв. Би дагаад л явлаа. Өвгөн нэг ч үг дуугарахгүй явсаар дараалан өртөөн дээр ирсэн билээ. Өвгөний яриаг сонсоод тэр сонирхолтой цагаан юм бол гашуудалтай ба сургаалтай нэг явдлын дурсгал байна гэж мэдэв. Түүнээс хойш би морины толгой байтугай гуяыг ч ташуурдахаа болгоомжилдог болсон.
	Малыг муухай эдэлдэг хунийг хармагц Алтайн хүрэн хад, нарийн харгуй, харанхуй халил, хоёр цагаан юм зэрэг санагдах болсон юм. Өвгөний ярьсан зүйл мэр сэр нэмэртэй байж болох боловч гол зүйл нь гарцаагүй үнэн баримггай хэрэг юм. Малчин ардууд морь малдаа их хайртай байдгийг өвгөний яриа ч тодорхойлж байна.

1945                                                                                                                                                                                                                                  
                                                                                                                                                                                                                                    