№127 (16404)       
1986 оны тавдугаар сарын 28.
Намын дээд байгууллага

Манай нам, ард түмний амьдралд тохиолддог уламжлалт том үйл явдалтай их хурал өнөөдөр арван ес дэх удаагаа эх орны нийслэлд ажлаа эхэлж байна. Хайрт эх орны маань зүг бүрээс, ажил, үйлдвэрлэлийн салбар болгоноос үйлс бүтээлийн тэргүүний сайчууд 800 гаруй төлөөлөгч монголын коммунистуудын дээд чуулгад хүрэлцэн иржээ. 

<< Монгол Ардын Хувьсгалт Намын дээд байгууллага бол намын их хурал дээд >> гэж манай намын дүрэмд заасан билээ. Намын энэхүү дээд байгууллагын шийдвэр нь монгол орныг шинэчлэн хөгжүүлэх, социализм амжилттай байгуулах үйлсийн тухай тухайн үеийн хүүхэн зорилтыг хэрэгжүүлэхэд нам, нийт коммунистууд, бүх ард түмний бүтээн босгох үйл ажиллагааны улс төрийн удирдамж болж амьдрал, үйлдвэрлэлд хэрэгжсээр ирсэн сайхан уламжлалтай. Намын их хурал бүр манай хөгжил дэвшлийн тодорхой хугацааны ололт амжилтыг нэгтгэн дүгнэж, нийгмийн туршлагыг танин цэгнэж, нөөц бололцоо, хүч чадлаа бүртгэн үзэж, бэрхшээл, дутагдлыг ч мөн нэгэн адил шүүмжлэлтэйгээр шинжилж, арилгах замыг тодорхойлон, цаашдын зорилтыг тал бүрээр, ул суурьтай, биелэх бодит үндэстэйгээр дэвшүүлэн тавьдаг юм. Энэчлэнгээр өчөгдрийн сургамж, өнөөдрийн дүгнэлт, маргаашийн зорилтыг намын ээлжит XIX их хурал олон талаас нь ажил хэрэгчээр хэлэлцэж, бүтээлч бөгөөд холч мэргэн шийдвэр гаргана гэдэгт нам, ард түмэн гүн итгэлтэйгээр их хурал нээгдэх баярт өдөртэй золголоо. 

Аливаа ажлын амжилт бэлтгэлээсээ шалтгаалдаг жамаар намын их хуралд нийт ард түмэн, коммунистууд эртнээс шургуу, идэвхтэй бэлтгэж, намын анхан шатны байгууллагуудын бүх гишүүдийн хурлаас эхлэн аймаг, хотын намын бага хурлуудыг үзэл суртал, зохион байгуулалтын өндөр хэмжээнд хийж үйлдвэр, аж ахуй, соёлын анхан шатны нэгж бүр дээр ажлаа дүгнэн, гол зангилаа асуудлуудыг ажил хэрэгчээр тодорхойлон ярилцсан юм. 

Ээлжит их хуралд бэлтгэх явцад манай хөдөлмөрчид намынхаа түрүүчийн их хурлын шийдвэрийн хэрэгжилтийг эзний ёсоор тайлагнаж, хурлын өмнөх өдөр, сар, улирал бүрт хөдөлмөр бүтээлийн дээд амжилт гаргах эх оронч эрмэлзэл, санаачилга өрнүүлсэн билээ. Үнэхээр тэр бүхний үрээр коммунистууд, манай хөдөлмөрчид намынхаа их хуралд сэтгэл хангалуун өргөн барих амжилт бүтээлийн сайхан дүнд хүрч долдугаар таван жилийн төлөвлөгөөт зорилтын гол үзүүлэлтийг үндсэнд нь биелүүлж, шинэ таван жилийг эрчимтэй эхлэх суурь дэвсгэрийг бий болгож чадлаа. 

Бид бүхний хамтын хүч хөдөлмөрийн үр дүнд хүрсэн өндөрлөг маань шинэ таван жилд үндэсний орлогын үйлдвэрлэлийг 26 - 29 хувь нэмэгдүүлж, улс ардын аж ахуйн хөрөнгө оруулалтыг өмнөх таван жилийнхээс 24 - 26 хувь өсгөн, материаллаг үйлдвэрийн салбаруудыг хөгжүүлэх бололцоог олгох болно. Нэгэнт бий болгосон ихээхэн потенциал, нөөц бололцоогоо дээд зэргээр ашиглан, хүний хүчин зүйлийг иж бүрнээр дайчлан, удирдлагын арга барилыг боловсронгуй болгож нийгмийн үйлдвэрлэлийн үр ашиг, бүтээгдэхүүний чанарыг дээшлүүлж, улс ардын аж ахуйн бүх салбарт арвилан хэмнэлтийн горимыг нарийн чанд баримтлах нь намын XIX их хурлаас дэвшүүлэх өргөн хүрээтэй том зорилтыг нэр төртэй хэрэгжүүлэхэд гол хөшүүрэг болох ёстой. 

Нийгмийн түүхэн хөгжлийн шинэ өндөрлөгийг тодорхойлохдоо ард түмний бодол санаа, туршлага, социалист байгуулалттай бодит бололцоонд тулгуурлаж, шинжлэх ухааны үндэстэй, тал бүрээр цэгнэн боловсруулсан хамтын шийдвэр гаргахыг эрхэмлэдэг манай намын дээд зарчим ээлжит XIX их хурлын мөн чанар байх нь дамжиггүй юм. 

МАХН олон улсын коммунист, ажилчны хөдөлгөөний салшгүй бүрэлдэхүүн хэсэг, манай улс дэлхийн социалист системийн бүрэн эрхт гишүүний хувьд монгол нутагт социализм байгуулах үйлсийг амжилттай шийдвэрлэх явдлыг үндэсний болоод интернационалч ач холбогдолтой түүхэн зорилт гэж үздэг юм. Манай амжилт ололт, туршлагыг анги нэгтэй хань нөхөд маань ах дүүгийн ёсоор, онол, зорилго нэгтний ёсоор ямагт анхааран үзэж, бүтээн байгуулах үйлсээ хэрэгжүүлэхэд чин сэтгэлийн туслалцааг бидэнд үзүүлж, нийтлэг үйлсийн фронтод хамтран зүтгэж байдаг уламжлалаараа тус их хуралд ах дүү намууд төлөөлөгчөө ирүүлсэнд монголын ард түмэн халуун баяр хүргэж байна. 

Хүн төрөлхтний гуравны нэг гаруйг хамран олон улсын хүчирхэг цогцос болсон дэлхийн социализм өндөр хөгжсөн эдийн засаг, шинжлэх ухаан, техникийн дорвитой бааз, цэрэг улс төрийн найдвартай потенциалд тулгуурлан хөгжиж, хамтач, нөхөрсөг харилцан туслах, эв нэгдлээ бэхжүүлэх зарчмаар бүхнийг ялагч аугаа их сургаал марксизм - ленинизмээр удирдлага болгон түүхийн их далайд итгэл төгс урагшилж байна. 

ЗХУКН-ын XXVII их хурлын үзэл санаа, ажил хэрэгч гүн гүнзгий шийдвэр, ах дүү намын удаа дараа хуралдсан их хурлууд социалист хамтын нөхөрлөлийн орнуудын сүр хүчийг цаашид улам бататгах, дэлхий дахинд бат бэх аюулгүй байдлыг бий болгоход үнэлж баршгүй чухал ач холбогдолтой боллоо. 

Социалист ертөнцийг нэгтгэж байгаа бид бүхний хамгийн нийтлэг зорилго - социализм амжилттай байгуулах үйлсийг тууштай хэрэгжүүлэх нэг гол нөхцөл нь бүх нийтийн энх тайван, аюулгүй байдал бөгөөд социализм гагцхүү энх тайвны нөхцөлд л зорилтоо биелүүлж чадах учир дайны эсрэг, зэвсэглэлээр хөөцөлдөхийн эсрэг цуцалтгүй тэмцэх нь МАХН, монголын ард түмний язгуурын чухал эрмэлзэл байсаар ирсэн, байсаар ч байна. 

Манай нал түүхийнхээ туршид гагцхүү ард түмнийхээ санаа бодол, эрх ашгийг илэрхийлсээр ирсэн эрхэм дээд уламжлал ёсоор юуны урьд хөдөлмөрчин түмнийхээ сайн сайхан аж байдлыг дээшлүүлэх, түүнд шаардлагатай бүх нөхцөлийг бүрдүүлэх, материаллаг болон оюуны амьдралыг чанарын шинэ шатанд гаргаж, эх орны сүр хүчийг зузаатгаж, социалист бүтээн байгуулалтыг урагш давшуулахад чиглэсэн чухал шийдвэр их хурлаараа боловсруулах нь эргэлзээгүй юм. 

Монголын ард түмэн төрөлх намынхаа хамтын оюун ухаан, мэргэн жолоодлогоор ирээдүйгээ тод харж, бололцооныхоо бодит хөрснөөс урган гарсан аугаа их зорилтынхоо хэтийн төлөвд бат итгэж, түүнийг хүч хөдөлмөр, авьяас чадвар, идэвх зүтгэлээрээ төгс дүүрэн хэрэгжүүлэхийг нэр төрийн хэрэг гэж үзэж байна. 

