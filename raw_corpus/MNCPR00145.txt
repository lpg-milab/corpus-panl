Д.А.Медведевтэй уулзсан эхний Ерөнхийлөгч Монголынх

Ерөнхийлөгч Н.Энхбаяр Израиль улсын Ерөнхийлөгч Шимон Пересийн урилгаар энэ сарын 13-15-нд Иерусалим хотноо төрийн тэргүүн нарын "Маргаашийг угтаж" нэртэй бага хуралд оролцсон. Ерөнхийлөгчийн гадаад бодлогын зөвлөх Д.Цогтбаатар өчигдөр айлчлалын талаар мэдээлэв.
Төрийн тэргүүн нарын бага хурал нь Израиль улс байгуулагдсаны 60 жилийн ойн хүрээнд болж бүс нутгийн 30 гаруй асуудлаар санал солилцжээ.
Бага хуралд Албани, АНУ, Буркина-Фасо, Гүрж, Латви, Польш, Хорват, Словени, Украин, Того упсын Ерөнхийлөгч, Словак улсын Ерөнхий сайд, Казахстаны Сенатын дарга, ОХУ-ын Холбооны хурлын Холбооны зөвлөлийн дарга зэрэг 20 орчим улсын төр, засгийн тэргүүнүүд оролцсон байна. Монгол Улсын Ерөнхийлөгч бага хурлын "Төрийн тэргүүн нар ирээдүйн талаар" сэдэвт бүгд хуралдаанд "Даяаршил ба ирээдүй" сэдвээр үг хэлжээ.
Израиль улсын Ерөнхийлөгч Шимон Перес, Ерөнхий сайд Эхуд Олмерт, Шадар сайд бөгөөд Гадаад хэргийн сайд Тзипи Ливни нартай Н.Энхбаяр уулзаж хоёр талын харилцаа, хамтын ажиллагааны талаар санал солилцсон. Уулзалтын үеэр хөдөө аж ахуй, боловсролын салбарт хамтран ажиллах талаар ярилцсан байна.
Ерөнхийлөгч Н.Энхбаяр бага хуралд оролцоод Израилиас буцах замдаа ОХУ-д ажлын айлчлал хийж Ерөнхийлөгч Д.А.Медведев, Холбооны хурлын Холбооны зөвлөлийн дарга С.Миронов, Хөдөө аж ахуйн сайд бөгөөд Засгийн газар хоорондын комиссын оросын хэсгийн дарга А.В. Гордеев нартай уулзаж, хоёр орны харилцаа, хамтын ажиллагааны асуудлаар санал солилцжээ. 
Дашрамд дурдахад Д.А.Медведевийг Ерөнхийлөгчийн сэнтийд заларснаас хойш анхны гадаад зочин нь Германы Гадаад хэргийн сайд байсан бол анхны Төрийн тэргүүн Н.Энхбаяр болжээ. "ОХУ-ын шинэ Ерөнхийлөгч гадаадын улс орны Төрийн тэргүүн нараас хэнтэй нь эхэлж уулзахаа тооцож, манай Ерөнхийлөгчийг онцолсон байх" гэж Д.Цогтбаатар зөвлөх хэллээ.
М.Ганаа