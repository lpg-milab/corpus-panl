С.ЭРДЭНЭ
 
ГОВИЙН ХҮҮ УХААДАЙ, АЛТАН ЭВЭРТ ГУНАН УЛААН УГАЛЗ ХОЁРЫН ҮЛГЭР 

Эрт цагийн эцэс, энэ цагийн эхэнд юм гэнэ лээ. Говийн хүү Ухаадай Гурван сайхан уулын хөх сүмбэр оргилд гарч эрээлэн бараалах хязгааргүй говь нутгаа, усан цэнхэр зэрэглээ жирвэлзэн намирсан газар тэнгэрийн савсалган хүртэл эргүүлэн тойруулан харж суудаг байжээ. Тийнхүү Ухаадай хүү Гурван сайхны хөх сүмбэр оргилд байн байн гарч, их говио сэтгэл талбиун халиаж, хүн амьтны амьдрал байгаль дэлхийн жам ёсыг эрэгцүүлэн, орчлонгийн гоо сайхныг танин баясна. Хүний хүү бие гүйцэж ухаан суухад байгаль ертөнц уужран тэлдэг билээ. Аяа хан хорвоогийн магнай болсон энэхүү уужим сүрлэг галав гангийн говь нутаг дөрвөн цагийн эргэлтэнд юутай гайхамшиг. Зуны дэлгэр цагт аргалийн зоо шиг алаглах говь талын дээгүүр үүлэн сүүдэр алгуурхан нүүж агснаа хааяахан аадрын үүл хуралдан, нарны гэрэл тэрхүү үүлсийн нүх сүвийг олж нар газрыг холбосон илдэн цагаан зурвас буугаад, аадар борооны саарал хөшиг татан мөнхүү үүл газрыг холбон цахилгаан гялбаж, тэнгэр хүрхрэн нүргэлэх нь урамтай бөгөөд сүрлэг. Намрын налгар шаргал говь гэгч чухамхүү ертөнцийн чимэг ээ! Мөнөөхөн зуны аадрын өнгөрсөн зурвасуудад таана хэнзлэн ногоорч, тэнгэр цэлмэн газар тэнгэрийн савслага тэлэн цэлийж, өглөөний нарнаар элсэн манхнуудын алтан зооноос хөх тэнгэр өөд гэрэл цацран, наран жаргах үеэр булаг шандыг зорин хатирах хулангийн хөлөөр боссон тоос томсон цагаан дээс шиг эрчлэн зурайна. Тийнхүү намраар говьд түмэн цагаан зээр нүүдэллэн ирж байршин бэлчих нь шар ногоон хивс дээр орхисон шагай мэт ярайх бөгөөд умардын хангайгаас буцах хун галуу говийн өндөр хөх тэнгэрт зэл татан ганганалдана. Ухаадай хүү энэ бүхнийг харан баясаж, тэрхүү түмэн цагаан зээр, уул хаданд сүрэглэн цахилах аргаль, янгир, жигүүртэн шувуу тэргүүтний чөлөө жаргалыг эзний ёсоор өмөөрөн, эрт урьдын цагт харь газрын Хүйлэн хар уулснаас хөх чонын сүрэг довтлон ирж ан амьтныг түйвээн хөнөөж байсныг өвгөд настнаас сонссоноо санаж явдаг ажээ. Гэлээ ч энэ цагийн сайханд ээрэм шаргал говийн түмэн цагаан зээрийг хэн хаанаас заналхийлэх билээ гэж сэтгэлээ тайтгаруулна. Гэтэл энэ ертөнцөд хорон санаа ховдог шуналтан байсаар бөгөөд хөх чонын сүрэг дайран ирэх юу магад гэж басхүү сэрэмжилнэ. Ухаадай хөвгүүн арван тавныхаа намар нэгэн удаа Гурван сайхны хөх сүмбэр оргилд гарч иржээ. Намар намрын дундаас сайхан намар болсон юмсанж. Гэтэл нэг л юм дутаад байлаа. Юу билээ энэ чинь гээд алсыг харагч алд цагаан дурангаа сунган харсан чинь, мөнөөхөн шар ногоон хивс дээр орхисон шагай мэт бэлчиж байдаг түмэн цагаан зээр ор сураггүй ажээ. Байгалийн хувирал амьтны жам нарийн учир нүүдэл гүйдэл нь хожигдож дээ хэмээн бодож Ухаадай хүү өнжин хонон хүлээлээ. Гэтэл өмнөдийн, шаргал говь амь орохгүй униартан цэлийж байв. Тав дахь хоногийнхоо нарнаар босоод харсан чинь хар дарсан зүүд шиг үзэгдээгүй юм болж байв. Намраар өмнөдийн говийг нөмрөн ирдэг түмэн цагаан зээрийг Хүйлэн хар уулын хөх чононууд самнан ирж хэсэг бусгаар нь таслан, ховдог шунахайн туйлд хүрч улангасан хоолой багалзуурыг нь тас хазан, говийн сайр судгаар цусан гол урсгаж байв. Говийн хүү Ухаадай ухаан алдтал хирдхийн цочиж, : 
- Хүйлэн харын хөх чононууд түмэн цагаан зээрийг минь барьж байна ямар их аюул хөнөөл говь сайхан нутгийг минь нөмрөн ирэв ээ! Түмэн цагаан зээрийн минь үр үндсийг таслах аюулт дайсныг яах вэ та минь! Газар тэнгэр минь хайрлан өршөөж, хэлээд өгөөч! Гэж Гурван сайхны асга хаданд цуурай хадтал гаслан дуудав. Тийн байтал хадны араас. 
- Говийн хүү Ухаадай минь би чамайг эртнээс таних билээ. 
Юуны учир асга хад цууриаттал гаслан дуудав? гэхэд эргэн харвал алтан угалзтай гунан улаан угалз зогсож байв. 
Алтан эвэрт угалз минь! Өмнөдийн шаргал говийн түмэн цагаан зээрийг маань Хүйлэн харын хөх чононууд намнаж ирээд хөнөөж байна! Анчин гөрөөчнийг цуглах хүртэл үр үндсийг нь таслах нь, Аврах ухаан юу байна ? гэв. Гунан улаан угалз алтан эврээ өглөөний наранд гялбуулан сэжилж алсыг ширтээд, 
Ухаадай минь! Говь сайхан нутагтаа, ан гөрөөсөндөө хайртайгий чинь би мэднэ. Хүйлэн харын хөх чононуудыг дарах аргыг би мэднэ. Одоохон Гурван сайхны мянган улаан угалзыг сүрэглүүлэн авчиръя. Ухаадай чи уулын бэл рүү хар хурдаараа гүйж буу! гээд алтан эврээ ар шил дээрээ тавиад, ангал хавцлыг харайн одов. Ухаадай хүү хөх сүмбэр оргилоос уухайлан хурайлан гүйж буухад Гурван сайхны асга хад, ангал хавцлаас тоос манан татаад, их үер буух мэт чимээ гарч архайж дархайсан эвэртэй мянган улаан угалз хошууран орж ирлээ. Алтан эвэрт гунан улаан угалз тэргүүлэн ирж <<Ухаадай найз минь, алтан эврийн минь угалзнаас атгаж сайн бариарай. Хүйлэн харын хөх чононуудыг хөнөөн дарцгаая>> гэж байдаг тэнхээгээрээ уухайлан урагш довтлох нь тэр. Ухаадай ч байдаг хоолойгоороо уухайлан, хойноос нь мянган улаан угалз усны их үер мэт ханаран дагалаа. Шаргал говийн түмэн цагаан зээрийг улангасан хөнөөгч чононууд тэдний сүр барааг үзэнгүүт сүүл хавчин зугатавч хол харайсангүй. Мянган улаан угалз шуналт хөх цөөврүүдийг харвасан сум шиг дайран, элсэн манханд шигдтэл мөргөж Говийн хүү Ухаадай гунан улааныхаа алтан эврийг тэврэн <<Шуналт хөх чононуудыг хөнөөн дарцгаая! Эх сайхан говь нутгаа, түмэн цагаан зээрээ аврах ямар их хүч бидэнд байна вэ? Түмэн хөх чоно ирэвч түүрдэлгүй дарцгаая! Наран гэрэлт говь нутгаасаа сүг сүүдрийг нь арчин арилгая>> гэж уухайлан хурайлан явав. Ингээд Ухаадай хөвүүн Алтан эвэрт гунан улаан угалз тэргүүлэн, Гурван сайхны мянган улаан угалз Хүйлэн харын хөх чононуудыг хөнөөн дарж, өмнөдийн говийн түмэн цагаан зээрээ авраад буцжээ. Гунан улаан угалз анд нөхөр Ухаадайгаасаа салахдаа амар амгалан болсон говийн үд дундын наранд алтан эврээ гэрэл цацруулан сэжилж, 
Хоёулаа ах дүү мэт нөхөрлөн говь сайхан нутгаа харуулдан хамгаалж явъя. Санаагаар болзсон өдрөө Гурван сайхныхаа хөх сүмбэр оргилд уулзаж байя гэжээ. Говийн хүү Ухаадай алтан эвэрт угалз гунан улаанаа хүзүүдэн, 
- Дайснаа дарсан ид шид маань эх нутагтаа элэг зүрхнээсээ хайртайнх бизээ. Хүйлэн харын хөх чононууд шиг газар дэлхийн энх амгаланг түйвээн гай зовлон таригчдаас сэрэмжлэн явж насан үүрд нөхөрлөе гэжээ, 
Говийн хүү Ухаадай, Алтан эвэрт гунан улаан угалз хоёрын нөхөрлөсөн шашдир ийм буюу. 



 
 

 
 
  
