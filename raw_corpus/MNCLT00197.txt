Ж.ЛХАГВАА 

САРНЫ ШОРОО 

"Сайншанд - Улаанбаатар" гэсэн галт тэрэг буудалд ирж зогсов. Угтах хүнээ хэддүгээр вагонд ирснийг мэдэхгүй би бээр арваад вагоны хаалгаар гарч ирэх болгоныг харах гэсэн ер болдог юм биш. Тэгэхээр нь өөрөө үзэгдэхүйц газар зогсох нь зөв юм байна гэж бодоод хүний сийргийг харсаар буудлын байшингийн чанх ард очиж хүлээлээ. 
Хүмүүс гарч дуусахад миний тоссон хүн үгүй тул дэмий л гайхаж, буудлын давцан дээгүүр нааш цааш холхин тамхи татаж явлаа. Гэтэл нэг настай өвөө, жаал хүү хоёр вагоноос буух гэж хирэндээ тэвдэж байгааг хараад туслахаар очив. Сэгсүүргэн дээлтэй, чихэвч малгайтай улаан хацартай арван гурав, дөрвөн насны жаал хүү, үзүүрсгэн дээлтэй, лоовууз малгайтай ясархаг байрны бөгтөр өвгөнийг сугадан ирж шатан дээр гишгүүлэхэд өвгөн дороо сууж, суугаагаараа гулгах гэсэнд би яаран түшиж буулгав. Өвгөн миний мөр толгойг эв хавгүй тэмтэрч нэг үзсэнээ: 
- Хэний багачуул вэ? гэж өөд харан чагнаж зогсов. Хараа муутай хүн бололтой. 
- Та танихгүй байхаа. Би Санжмятав гэдэг хүний хүүхэд гэвэл өвгөн жаахан бодлогоширч байснаа: 
- Ямар Санжмятав? ... Хар эрүү юу? 
- Үгүй ээ, Би Хөвсгөл сумын хүн шүү дээ. Та аль нутгийн хүн байнаа? 
- Аа тэгвэл танихгүй ээ, Би Далан Жаргалангийн унага. Гэхдээ эцэг чинь цэрэгт хэдэн онд байсан юм болдоо. Би ч "Цагаан энгэрийн" застав, "Ханги"-ийн застав гээд л танай нутгийн цаахнуур алба хааж явсан л хүндээ... гээд өвгөн сүрхий сэргэж ирлээ. Би тэр урманд нь: 
- Аа. Та "Ханги"-ийн заставт байсан хүн бий. Хангийн булаг мөн сайхан газар шүү гэвэл өвгөн: 
-Хай, тэгэлгүй яахав. Чулууны нь сайхныг яана даа. Барилгын бэлэн материал шүү дээ... Дандаа засчихсан юм шиг гээд санаа алдав. 
Өвгөний сүүлийн үг их л танил мэт санагдахад нь би нүүр царайг нь сайтар ажиглаж харлаа. Нулимс гоожсон улаан нүд, монхордуу хамар, оочны жаахан сахал, том мөнгөн товчтой хүрэн хилэн хантааз, төө хиртэй нударган дороос цухуйх байлдааны хүрз шиг том гар сэлтийг нь нэгэнтээ гүйлгэж хараад дэмий л: 
- Та нар аймгаас суув уу? гэвэл өвгөн: 
- Үгүй дээ, Далангаас... 
- Ингэхэд таны алдар хэн билээ? 
- Намайг Дүгэр гэдэг 
Дүгэр... Дүгэр ... энэ нэрийг сонсонгуут байлдааны хүрз шиг гарыг нь дахиад нэг ажив. Яг мөн дөө. Одоогоос арваад жилийн өмнө Даланжаргаланд сурвалжлагаар явж байгаад уулзсан Дүгэр... Чулууны Дүгэр байх нь гэсэн бодол тархинд харван орж 
-Чулууны Дүгэр гуай мөн үү гэвэл өвгөн ихэд сэргэн дээш олилзож: 
- За бас чадалтай үед тэгж л байсан юм гээд өврөөсөө даалин гаргаж тамхилав. Улаан цацтай гартаам хөөргийг нь ч би танилаа. 


Даланжаргалангийн намжаа толгод, цагаан дэрст хөндий өвлийн цасанд дүмбийн хаана нь өндөр, хаана нь хонхор газар байгаа нь дасаагүй нүдэнд төдий л сайн ялгарч үзэгдэхгүй бөгөөд сайн ажвал цасны сүүдэр цэнхэр өнгөтэй тул хонхор газар ягаан цэнхэр өнгөөр гэрлэн ший тоглож нүд илбэднэ. 
Хаа нэгтээ өвөлжөөний бууц харлан энэ их талын амь амьсгаа болох бөгөөд яраглан хэвтэх олон хониноос өглөөн жаварт уур савсан байх нь жигнүүртэй бууз шиг холоос үзэгдэв. Хөрзөнгөөр дулаалан доторлосон тохилог чулуун хашааг харах бүрий нүдэнд үзэгдэх чулуугүй энэ ухаа гүвээ, дэрст хөндийн хаанаас нь ийм их чулуу гараад ирэв гэсэн бодол байн байн төрсөөр хамт яваа хүмүүсээс асуувал надтай цуг явсан нутгийн хоёр хүн: 
- "Дүгэрийн чулуу", "Дүгэрийн чулуу" хэмээн ам булаалдан хариуллаа. "Их газрын чулуу", "Бага газрын чулуу", "Сүнтэй Бударын чулуу", "Оцол Сансарын чулуу" зэрэг алдартай чулууны нутгийг багагүй дуулсан боловч Дүгэрийн чулуу гэж дуулаагүй тул энэ нутагт тийм нэгэн газар байдаг байжээ хэмээн бодож: 
-Эндээс хол уу гэж асуув 
Хамт явсан хоёр хүн өөд өөдөөсөө нэг харснаа над руу гайхан эргэж 
- Та юу асуугаад байна? ... 
- Яагаа вэ "Дүгэрийн чулуу" гэдэг чинь 
- Аа... ? гэснээ мань хоёр дахиад л бие бие рүүгээ харж, юу гэж хэлэхээ мэдэхгүй юм шиг чимээгүйхэн явах нь мэдэх гэсэн миний хүслийг улам гижигдэж , би: 
- Дүгэрийн чулуу чинь хаа байгаа юм бэ? гэж бараг зандрах шахам асуудаг байгаа. 
Ийм янзын асуулт асууна гэж огт бодоогүй явсан малын эмч залуу хий л тулгамдан чимээгүй явсан бөгөөд надаас хэд ах бололтой сумын орлогч миний огцом ширүүн дуунд дургүйцэв уу яав: 
- Дүгэрийн чулуу юу? ... Хашааныхаа ёроолд байдаг юмаа гээд жуумалзав. 
Гэтэл малын эмч залуу санаа зовов бололтой, барилгачин хүн хана өрөхдөө хоёр чулууны ам даруулах эвтэйхэн хавтгай чулуу эрж байгаа юм шиг үгээ цэгнэн бодолхийлж: 
- Дүгэрийн чулуу л гэж бид яриад сурчихсан юм... гадны хүнд учрыг нь гаргаж хэлэхгүй бол яаж ойлгох вэ дээ... Манай энд Дүгэр гэж нэг өвгөн бий. Энэ хавийн бүх хашааны чулууг тэр л өвгөн бэлтгэсэн, тэгээд ч Дүгэр гуайн гаргасан чулуу бусад хүний гаргасныг бодвол барилгад илүү тохиромжтой байдаг болохоор нь "Дүгэрийн чулуу" гэж ер нь сайн чулуугаа л хэлэх юм шив дээ. Өөрийг нь бас Чулууны Дүгэр гэдэг юм. 
- Мөөн, мөн одоо тэр Дүгэр гуай хаана байгаа вэ? 
- Уг нь сумын төв дээр, туслах бригадад чулуу хийдэг юм. Одоо тэндээ хийх ажилсаад байх юмгүй. Өвгөн ямар зүгээр сууж чадах биш. Аягүй бол бидний очих суурь дээр ч байж мэднэ. 
- Тэнд юу хийж байх вэ? 
- Хойд тэжээлийн цэгийн ахлагч нэг өвгөн дүү нь юм, тэднийхээ ажилд туслахаар ирсэн байж ч мэднэ. 
- Дүгэр гуай чинь хэдий настай хүн байна даа. 
- Энэ жил далан тавтай 
- Тэтгэвэрт гардаггүй ээ? 
- Тэр ярихгүй ээ, тэтгэвэрт гарна гэдгийг санадаг ч үгүй хүн байх шүү. 
Ийн ярилцсаар тэжээлийн цэг дээр хүрэлцэн очвол хэд хэдэн хүн гэрээс гарч биднийг угтлаа. Гэрээс урагш хөрзөн хороо сэлбэж байсан нэгэн том өвгөн эргэж хараад биднийг чиглэн алхах нь манай нутагт байдаг Мөнхийн хүрэн цохио амь орчихоод надтай золгохоор айсуй мэт санагдав. Энэ лав Дүгэр гуай мөн гэж сэтгэлд шивнэсэн миний зөн хуурсангүй. 
- За Дүгэр гуай сайн уу? хэмээн малын эмчийг мэндлэхэд би ч бас хэзээ язааны танил юм шиг нэр алдрыг нь дуудан золголоо. Дүгэр гуай байлдааны хүрз шиг том алгаа дэлгэн мэндэлж баруун хацар дээр минь үнссэнээ: 
"Ингэхэд ер нь хэний багачуул байнаа? гэсэн янзтай сүрхий харж улаан цацтай гартаам хөөрөг гарган тамхилаад хүн танихаа болио юу даа хэмээн өөрийгөө зэмлэх мэт чимээгүйхэн дагалдаж явав. 
Биднийг хашаа пүнз эргэн үзэж байх хооронд Дүгэр гуай нөгөө л хороон дээрээ буцаж очоод аяганы ширээн шиг дөрвөлжин дөрвөлжин хөрзөн тэврэн өргөж ажлаа үргэлжлүүлэв. Би тэжээлийн цэгийн ажилтай танилцаж дуусаад Дүгэр гуайтай очиж ярилцлаа. Ажилдаа халууцаж, хөлс дааварласан буянтай хүрэн царай нь ундрам адил гялтганах агаад цагийн саалтанд номхроо нь үгүй бор нүд, монхор хамар, цахлайн даль шиг цагаан сахал тэнхлүүн биеийн сүр хүчийг илтгэнэ. 
- Хөрзөн бол хүрздээд авчих амар эд юм даа. Энд ч чулуу олно гэдэг амаргүй биз хэмээн намайг үл өдөхөд Дүгэр гуай. 
- Газар дэлхийн хишиг хаа мундах вэ? Хүү минь 
- Гэхдээ л ... ухаан нь энд гэхэд нохой чулуудах чулуу алга шүү дээ... 
Шороо байсан газар чулуу байдаг юмаа. 
- Бидний саяын үздэг хашааны чулууг та хаанаас гаргав? 
- Ойрхноосоо, хүү минь. Тэрүүхэн урдаас ухсан юм гэж гар нь завгүй тул эрүүгээрээ заав. 
- Усны шинжээчид худаг гаргах газар олдог шиг, чулуу гарах газрыг бас шинжиж олно биз. 
-Тэгэлгүй яахав. Тэгэхдээ зүгээр нэг чулуу ихтэй газрыг эрж олох биш, гаргаж болох чулуу хаа байна гэдгийг мэдэх хэрэгтэй. 
- Гарах чулуу, гарахгүй чулуу гэдгийг яаж мэдэх вэ? 
- Ярьж л мэднэ дээ. Чулуунд чинь бас өөрийн хэл гэж байдаг юм. 
- Та чулууны хэл сайн мэдэх үү? 
- Яах вэ, ойлголцоод л байдаг юм. 
- Та чулуутай юу ярилцдаг вэ? 
- Алив ажилд арга эв олохыг чулуунаас сурсан гэж би боддог. Чулуу гэмээ нь зодож нүдэхэд дургүй, эв ширхгийг нь олбол хэдэр хүнээс ч амархан. Чадал тэнхээ сайтай, залуу зандан үед багаж зэвсгийн сайнаар чулуу гаргаж байлаа. Томхон царил даахааргүй болсон энэ насанд багаж шилэхээ больж, тамхиа татаж байгаад л өдрийн арван гүүб хийчихдэг юмдаа. Үүнийг би чулуутай хэл ам авалцдаг болсных гэж санадаг шүү. 
- Тамхи татах бас чулуу хийхэд хэрэг болноо? 
- Хүн залуудаа ажлыг чадлаар хийнэ, насжаад ирэхлээрээ бодлоор (ухаанаар ч гэх юм уу даа) хийнэ. Залуу хүн суугаад босохдоо чадал сэлбэдэг бол настай хүн тамхиа татах бүр ухаан сэлбэнэ. Өөрөөр хэлбэл "Яаж хийх вэ?" гэж бодох бүр тамхиа асаадаг юм шүү дээ. Өвөгцүүлийг хараад л байгаарай. 
- Дийлэхгүй чулуу гэж байх уу. Дүгэр гуай? 
- Хүн бодно. Чулуу бодохгүй. Гучаад жил чулуу хийхдээ би авъя гэсэн чулуугаа авч л явлаа. Харин ноднин Дэлгэрцогтын шовх гэдэг газар гэрийн буйрны дайтай нэг чулуу авах гээд болохгүй болохоор нь хорондоо дэндийлж байгаад дороос нь ухчихсан. Мөн ч олон тэрэг чулуу авсан даа. Тэр чулуугаа яаж авахыг бодож өвөлжин тамхи татлаа. Одооноос л нэг санаанд багтаж байна. Ирэх зун авна даа. Тэгээд ч би л чулуучин хүн билээ гэж газар газар онгичоод шарх сорви шиг юм үлдээж явах дургүй. Уул бүхэн, дов бүхэн өөрийн нүүр царайтай, би ер нь насандаа ганц ч толгойн нүүрэнд сорви үлдээгээгүй гэж боддог... 
Худаг дээр ажил гараад Дүгэр гуай явах болсон тул бидний яриа ийнхүү тасарч билээ. 
Хад цохио шиг энэ тэнхлүүн өвгөн лужир том биендээ огт түүртсэн юмгүй алхсаар худгийн зүг одоход би хойноос нь харан харсаар зогсохдоо: "Говийн толгод эрдэнийн чулуугаар дүүрэн, орон газар үнэ хаялцан наймаалцдаг мана, гартаамаар хүүхэд тоглож нохой чулуудаж байхыг алийг тэр гэхэв. Газрын өнгөт чулуу нүд булаах нь үгүй боловч эх дэлхийн сүр хүчийг хадгалах тул энгийн бөгөөд аугаа их, ямар ч зориулалтанд бэлэн байдаг. Дүгэр гуай мөн тийм нэгэн хүн юм даа" хэмээн бодож билээ. 


Ийнхүү бид хэзээний танил хүмүүс байлаа. Нүд нь хараагүй болж сүрхий турснаас биш янзаараа ажээ. Түрүүнээс хойш бидний хажууд чимээгүйхэн зогссоор байсан бүлтгэр улаан хүүг сая л анхаарч: 
- Дүгэр гуай, энэ танай хүү юү? 
- Өө тийм. Манай ач ухаантай юм. Нүд болж л яваа юм даа чухам гээд тэмтрэн олж толгойг нь илэв. 
Галт тэргээр ирсэн хүмүүс тус тусын унаанд суугаад буудлын талбай дээр бид гурав л үлдсэн байлаа. Угтах гэсэн хүн мань ирээгүй ч гэсэн авчирсан унаагаараа өвгөнийг хүргэе гэж шийдээд: 
- Аль орцгоох вэ? би хүргээд өгье гэвэл өвгөн хүүгийнхээ ханцуйнаас чангааж " чи л хэл" гэх мэт урдаа гаргаад: 
- Юу билээ, хүү минь гэхэд хүү 
- Үзэсгэлэн гэж товчхон хариулаад над руу харлаа. 
- Ямар үзэсгэлэн гэж намайг гайхахад өвгөн 
- Нөгөө... сарны шороо үзүүлж байгаа газрыг чинь одоо юу гэдэг вэ 
Хүү хажуугаас нь 
- Зөвлөлтийн шинжлэх ухаан, техникийн үзэсгэлэн гэж надаас урьтан хариулав. Бид гурав тэргэнд орж суугаад үзэсгэлэнгийн зүг хөдөллөө. 
Машин хөдлөнгүүт би ам нээж: 
- Дүгэр гуай хотод удах уу? 
- Удахгүй ээ, энэ хүүхэд хичээлтэй, би ч гэсэн хэвтэрт байгаа хүн шүү дээ. Амжвал өдөртөө буцах санаатай. 
- Та хоёр чинь тэгээд тэр газраас зөвхөн л үзэсгэлэн үзэх гэж ирсэн улс уу? ... 


Дүгэр гуай хараа муудсанаас хойш алив юманд түүртэн уцаарлах болж, ажил хийж чадахгүйдээ бухимдан шаналж, сүүлийн жил ихэд туржээ. Хүүхдүүд нь он гаргаад аавынхаа наян тавны найрыг хийе гэж гэнэт шийдээд өөрт нь дуулгаж гэж өдөр халж ядан байснаа өнөөдөр дуулгавал өвгөн: 
-Юуны чинь найр... урдах ажлаа барахгүй байж юун найрсаг юм бэ? би ер нь хар багаасаа элдэв найр хийж, халамцуу хүнээс худлаа магтаал сонсож байх дургүй. Би чадахаасаа чадахгүйгээ хүртэл барилгын чулуу хийсээр энэ боллоо. Газар дэлхийдээ би их өртэй хүн. Одоо миний чадах юм гэвэл ганц гүүб чулууны зай бөглөж газар шороондоо нойрсох л үлдэж. 
Би чулуугаар овоглож, чулуунд нэрээ өгсөн хүн. Чулуу шиг энгийн чигтээ дуусаж, газар шороондоо чулуу шиг орших болно. Харин та нар намайг хөдөөлүүлэхийн цагт элдэв авс, даавуу шувуунд боож новшруулав. Чулуу газартаа ямар байдаг вэ тэр л янзаар ... чармай нүцгэн булчихаарай хэмээн омогдоод оройжин дуу гарсангүй. Хүүхдүүд нь элдвээр аргадаж, амьдралынх нь инээдтэй хөгтэй явдлаас ярьж инээлгэх гээд чадсангүй. Басхүү <<нэгдлийн дарга заавал найрыг нь хий>> гэсэн гэж зохиож яриад ч бүтсэнгүй. 
Дүгэр гуай энэ үгийг дуулаад: <<Нэгтгэлийн дарга ажлаа хийлгэхээ л мэддэг юм байгаа биз. Найраа хийх үгүйгээ би өөрөө мэдье>> гээд буруу харан хэвтжээ. 
Маргааш өглөө нь хүүхдүүд босоход Дүгэр гуай аль хэдийн хувцаслачихсан тамхи татаж суулаа. 
- Аав яасан эрт босоов? Гэж охиноо асуухад 
- Та нар яасан орой босдог юм бэ? хэмээн аг яг хийгээд - Шалав явж шар ат барьж ир, тэгээд нэг нь намайг суман дээр хүргэж өг гэлээ. 
- Аав та сум орж яах нь вэ? гэж цаадуулаа гайхахад: 
- Хот явна гэж ганцхан үг хэлээд эргэнэг түшин босоод гарч одов. 
Хүүхдүүд нь гайхан шуугилдаж, яах гэж гэнэт хот орох болсныг нь таах гэж оролдоод өөрөөс нь асуувал: 
- Араажуу сонсдоггүй юмуу, цаана чинь хотод сарны шороо үзүүлж байна гэнэ шүү дээ. Очиж үзнэ гэжээ. 


Үзэсгэлэнгийн их шилэн ордны үүдэнд буугаад өвгөнийг хөтлөөд явахад тэр бээр таягаа сугандаа хавчуулж хөлөө дээр дээр өргөн чагнаж, өвөөдөө зогсох гэж буй хүүхэд шиг ч гэмээр юм уу, түмэн алтан бурхны дунд орсон мөргөлчин л ийм байдаг болов уу гэмээр бишрэн хүндэлсэн, сэтгэл догдолсон байдалтай ажээ. 
Үүдний гонхонд орж "Гурван билет авъя" гэсэн миний үгийг Дүгэр гуай сонсоод их л сандарсан байдалтай. 
- Хэрэггүй хүү минь, би өөрөө авна гээд баринтагтай ном шиг юм өврөөсөө гаргаж ирлээ. 
- Яахав, яахав Дүгэр гуай, би авчихая, надад ойрхон задгай цаас байна гэж намайг хэлэхэд, Дүгэр гуай ханцуйнаас минь чангааж 
- Хэрэггүй хүү минь өвөөд нь нэг ухаан байна гээд нөгөө <<баринтаг>>- аа задлан том хар түрийвч гаргаж 
- Алив Боржин, миний хүү, эндээс ажаадаа зуун цаас аваад аль! гэв 
Жаал хүү зуун төгрөг сугалан гарт нь бариулбал өвгөн өөрөө цонхны зүг тэмтчин явж: 
- Алив, хаа байна... Билет... гэхэд би хөтлөн аваачиж цонхны ирмэгээс бариулав. 
Дүгэр гуай цонхны зүг чихээ далжийлган, зуун төгрөгөө сарвайж 
- Билет авъя нэг гэлээ 
Кассын худалдагч буржгар үстэй тарган цагаан хүүхэн мөнгийг авч, цонхруу ч харалгүй 
- Задгай байхгүй юм уу. би наадахыг тань задлахаар хариулт нь гэж хачин бутархай юм очих нь байна шүү дээ гэхэд өвгөн: 
- Яахав яахав, би хариулт авахгүй. 
Хүүхэн алиалж байна гэж бодов бололтой нэг муу инээмсэглэснээ, баруун гарынхаа эрхий долоовор хоёр хурууны үзүүр лүү хальт нулимаад нэгт, гуравтын дэвсгэрт голдуу хуучин цаас тоолж гарав. 
Дүгэр гуай тэр битүү шажигнах чимээг чагнан нилээд зогссоноо: 
- Нөгөө билет маань бүтэв үү хүү минь? 
- Байз л даа, би таныг харсаар байтал зүгээр байгаагүй шүү, хариултыг чинь тоолж байна. 
- Би чамаас хариулт авахгүй гэж хэлээд байна шүү. Алив тэр билет шалавхан өгөөдөх! 
Хүүхэн кассынхаа цонхруу ухасхийн хараад хөдөөний байртай сохор өвгөн байхыг үзэв бололтой: 
- Тэгээд зуун билет авах юм уу? 
- Гурван билет авна. 
Хүүхэн тоолж байсан төгрөгийнхөө тоог мартчихав бололтой ширээн дээрээ чулуудчихаад: 
- Нэг билет нэг төгрөгийн үнэтэй ... ойлгож байна уу? 
- За яахав тийм л байж. Гэхдээ би зуун цаас өгчихье л дөө. 
- Та ер нь ямар санаатай үйлчилгээнд чирэгдэл учруулаад байна вэ? энэ өвөөтэй хамт яваа хүмүүс байна уу? гэж хүүхнийг хангинахад би очлоо. Кассны хүүхэн намайг хяламхийж хараад: 
- Наад өвгөн чинь яах гээд байгаа юм бэ? учрыг нь хэлээд өгөөч 
Би Дүгэр гуай руу эргэж: 
- Та тэгээд хариулт авахгүй гээд байгаа юм уу? 
Дүгэр гуай нилээд гомдонгуй дуугарч: 
- Хүүхдийн үс авч байгаа айлд ороход хүртэл арван янчаан тавьдаг байхад тэртээ сар наранд очиж ирээд олз омог үзүүлж байгаа улсын үзэсгэлэнд би ганц зуун цаас өгөхөд ер нь яадаг юм бэ? битгий хариулж аваарай гэв. 
Би жаахан бодож байснаа кассны хүүхэнд: 
- Энэ хүн Дорноговь аймгаас зөвхөн энэ үзэсгэлэнг үзэх гэж ирсэн юм байна. Одоо ингэсхийгээд 11 цагийн галт тэргээр буцна. Ийм сайхан үзэсгэлэн байгуулсанд нь талархаж хувийн бэлэг өгч байна. Аятайхан, таарсан бэлэг аваад энэ хүний нэрнээс үзэсгэлэнгийн захиргаанд бэлэглэчихээрэй гээд цаасан дээр "Дорноговь, Даланжаргалан. Чулууны Дүгэр" хэмээн бичиж өгөв. 
Үзэсгэлэнд ороход балт зөгий үүр шиг олны шуугиан дундаас "Миний төрсөн уудам нутаг, ногоон мод усаар элбэг" хэмээн дууны уянгалаг санаашрангуй эгшиг сонсдож, энд тэнд тайлбарлагчийн цовоо дуу сонсогдоно. 
Дүгэр гуай: 
- Хаа байна нөгөөх чинь... гэж босго алхангуут хэлсэн тул би шууд хөтлөн явсаар шилэн хоргонд тавиастай дээжийн дэргэд авчрав. 
Дүгэр гуай гучин жил чулуу ухаж, баргийн чулуунаас зөөлөнгүй болсон гарынхаа аварга том алгаар бөмбөгөр шилэн хоргыг хэдэндээ илээд: 
Ээ элээ. Битүү юмаа даа гэж их цөхрөнгүй өгүүлэхэд нь би өрөвдөж: 
- Би танд шинж байдлыг нь хэлж өгөх үү? Гэлээ. Өвгөн адар ширтэн олилзож 
- За даа, шороог чинь барьж л үзэхгүй бол үзсэн болохгүй л дээ. Тэгэхдээ ямар шүү янзын юм байна? 
- Хар саарал өнгөтэй... бүдүүвтэр ширхэгтэй.. 
- Аа тэгвэл орос дарьлхуу байх нь ээ? 
- Орос дарьнаас арай нарийн ширхэгтэй, шимэлдэгний шаар шиг ч гэх юмуу, нунтаглачихсан кокс шиг л юм байна шүү дээ. 
-Аа мөн мөн, тэгвэл "Хөтөл усны хар" шиг газар байх нь гэснээ ачийнхаа толгойг илэх адил нөгөө бөмбөгөр шилийг дэмий л оролдон зогслоо. 
Миний тайлбар тус болсонгүй ээ. Би жаал гайхалзан байснаа өвгөн, хүү хоёрыг хүлээж бай гэж хэлээд үзэсгэлэнгийн тайлбарлагчтай очиж уулзав. 
Дүгэр гуайн явдлыг бүгдийг нь хэлж, сохор өвгөний санааг амраах арга чарга байна уу гэж намайг хүсэхэд хонгор шар үстэй, украйн аялгуутай өндөр хүүхэн их л анхааралтай сонсож аваад: 
- Одоохон гэсээр гүйж одов. 
Төдөлгүй лагс биетэй, сайхан зантай хижээл насны хар хүн дагуулсаар гарч ирээд: 
Үзэсгэлэнгийн захирал гэж тэр хүнийг танилцууллаа. Захирал мэнд мэдэлцсэний дараа Дүгэр гуай, хүү бид гурвыг өрөөндөө урин оруулаад өвгөний нутаг ус, аж байдлын тухай лавлаж, сарны дээж үзэх гэж тэгтлээ зүтгэсний учир байдлыг сонирхоход би хэлмэрчилж өглөө. 
Өвгөн хөөргөө гаргаж тамхилаад: 
- Миний хийж чаддаг ганц юм бол шороо ухаж, чулуу гаргах л байлаа. Нүд юм үзэхгүй ч гэсэн шороог би имэрч үзээд таньдаг ухаантай юм. Энэ сарыг би наян хэдэн жил харж явахдаа хүн дээр нь очиж болно гэж ухаан санаанд багтахгүй байлаа. Тэр мөртлөө хэлтэрхий, хэсгийг нь авч ирээд би өөрөө гар хуруугаа хүргэж, мэдэрч болно гэж зүүдэлсэнгүй... 
Үзэсгэлэнгийн захирал энэ үгийг их л анхааралтай сонсож байснаа, төмөр авдар онгойлгон жижиг шилэн хайрцаг бүхний сарны дээш гаргаж ирээд 
Алив юмсын учир утгыг танин мэдэх гэсэн хүний хүсэлд орон зай, он жилүүд саад болж чадахгүй. Хүн төрөлхтөн мэдэхийн хүсэлд автан дэлхийгээс сар хүртлэх замыг туулсан юм. Зөвхөн манай үзэсгэлэнг үзэхийн тулд таны туулж ирсэн зам ч дэлхий сар хоёрын хоорондох зайнаас богиногүй юм гэж үзэсгэлэнгийн захиргаа үзэж байна гэж хэлээд сарны дээж, дурсгалын тэмдэгний хамт Дүгэр гуайд гардуулав. 
Дүгэр гуай дээжийг хоёр гардан аваад духандаа нэг хүргэж 
- Алив, Боржин миний хүү тагийг нь онгойлгооч гэлээ. 
Боржин тагийг нь нямбайлан авч: 
- Онгойлголоо. Ажаа! 
Дүгэр гуай нударгаа хойшлуулан жижиг шилэн хайрцагны ирмэгийг тойруулж нэг үзсэнээ чичрэнгүй хуруугаар хайрцагны дотрыг тэмтчин хэдэн үртэс сарны дээжид гар хүрлээ. Тэр бээр удтал имрэн үзэж алсын чимээ чагнах мэт гилжийн зогсох бөгөөд нүүр нь үзтэл гэрэлтэн гийж, нялх хүүхэд шиг баярлан хөхив. 
Дүгэр гуай, сарны дээжийг ач Боржинд гардуулж: 
- Алив нөгөө орос хүү хаа байна хэмээн үзэсгэлэнгийн захирлыг барьж духан дээр нь үнсээд 
- За хүү минь өвөөгийнхөө насыг аваарай. Өвөө нь он гараад наян тавныхаа найрыг хийнэ. Наян таван нас чинь учир утгагүй ч юм биш байна. Би чинь зүгээр нэг "Чулууны Дүгэр" биш, сарны шороо барьж үзсэн Дүгэр шүү хэмээн тэнхлүүн цовоо дуугарч инээх аядахад нь битүү байгаад мохоо хутгаараа огтолж гаргасан юм шиг улаан нүднээс сүүтэй цайны ганц дусал шиг цэхэр нулимс бөмбөрөн унав. 