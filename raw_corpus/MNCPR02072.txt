Алаг цоогтой Хяргасын бор өдрүүд

Би Хяргас нуурын эрэгт эхээс хүй тасарсан. Утаатай бор гэрээсээ мөлхөж гараад их далай ээжийнхээ чийглэг зөөлөн салхиар шуналтайяа амьсгалж хүн болсон.
Элсэн дээр мөлхөж явсан нярай цагийн минь мөр одоо ч арилаагүй. Миний хувьд, эх орон их нуурын минь шорвог дусал бүхнээс, элсний нь ширхэг бүхнээс, сая сая жилийн нар, хурын шимийг дээжилсэн нутгийн минь амьд чулуун ширхэг бүхнээс эхэлдэг. Нэг зах руу нь орсон цагаан адуу нөгөө захаас нь бараан өнгөтэй болж гарч ирдэг нуурын эрэг хавийн их дэрснээс эхэлдэг. Тэнд зөгий балаа хураадаг болоод л тэр. Эдүгээ Хөх дэрсэнд хамар хатгах ч өвсгүй, хулгана гүйх нь заан шиг тод харагддаг гэж өвгөд ярихдаа хөмсөг атируулдаг болжээ. Хан хөхийн холбоо мөнгөн оргилууд, дөрвөн талд нь дөрвөн их цахир хадан суурьтай буурал Цагаанхайрханаас минь эхэлдэг. Үүрээр, наран ургахаас өмнө энэ хайрханы орой дээрээс бүх ертөнц харагддаг. Арван хэдэн өртөө газрын тэртээх Ховдын Чаргатай харагдана. Мянгадын Хөхий ч харагдана. Эндхийн агаар болор шиг тунгалаг, дэлхийн хамгийн цэвэр агаар гэж газар газрын мэргэд хүлээн зөвшөөрчээ. Хожим нь би том болсон хойноо өндөр Кавказ, Тэнгэр, Гунибын уулсаар аялж яваад ирсэн чинь бага насны минь сүрлэг уулс миний өвдөгцөө намхан ухаа толгод болж хувирсан байлаа. Миний нутгийн Давхар усан, Цагаан гол, Тариа, Зээрэн, Билүү, Байцаа, Хангилцаг гээд л олон арван гол горхи бий. Эдгээрийн аль нь ч газрын зурагт ороогүй. Гэхдээ Парчин туульчийн ерөөл, магтаалд олонтаа гардаг юм. Бас нутгийн хэрсүү бор өвгөд "Элэгсэй" хэмээн дууддаг Тюмений тариачин хүү Бурдуковын дурсамж зохиолын мөр бүхэн манай нутгийн уул усаар амьсгалж байдаг юм. Баатарлаг туульсын оронд хориод жил амьдарсан энэ орос хүн ч "соёлын их уурхай" гэж Хяргасыг нэрлэжээ. Төвдөөс залсан Гачин лам өндөр олбог дээр Будда шиг заларч, жакар хурал хийж, цам харайлгаж байсан ар Монголын цорын ганц хийд энд л байсан. Лам хуврагууд бурхдын дүрд тоглож, сүсэгтнүүд төдийгүй, охид, залуусыг хөгжөөн баясгадаг байж. Одоогоор бол дуурь бүжгийн театр л гэсэн үг. Хангилцагийн голд төрж өссөн Тайся охин нь хожим профессор болчихоод "Миний хоёр дахь эх орон Хяргас" гэж хэлжээ. Эцэг нь хожим орос газар торны цаана суухдаа "хань хамсаатан чинь хэн бэ?" гэхэд нь "Хангилцагийн голынхон" гэж хариулсан. Тэдний нэг нь Парчин байв. Хайлсан туульсыг нь дэлхийд анх таниулж, намтар, гэрэл зургийг нь түүхэнд мөнхөлсөн их ачтан. Парчин тууль хайлахад саахалтын газар бэлчиж явсан ботгоо алдсан ингэ гэрийн гадаа тэшиж ирээд буйлж байжээ. Хүний насыг хорвоод өнгөрүүлсэн он жилээр нь биш, юу хийж бүтээв, ямар дуу аялж, ямар буян үйлдэв гэдгээр нь тоолдог болохоор Парчин одоо амьд байгаа, яг 153 настай. Бараг нэгэн зууны тэртээ идэрхэн Парчин "Бум Эрдэнэ"-ийг хайлсны дараа халх, цахар, барга, ойрад цэргүүд Ховдыг чөлөөлж, манжийн амбаныг хөөж явуулсан түүхтэй. Хожим нь генерал Бакичийг буулгаж авахад ч Парчин хуураа барьж явжээ. Түүний хайлсан баатарлаг туульс сум, бөмбөгнөөс ч илүү хүчтэй байв. Гэвч хаант төр түүнд гавьяа шан хүртээсэнгүй. Харин өргөн түмэн түүнийг Амарсанаагийн гуч, Маралбаш хөлөглөсөн Махгал бурхны хойт дүр хэмээн өргөмжилжээ. Бүтэн гурван өдөр, гурван шөнө зогсолтгүй тууль хайлдаг, дэлхийд данстай ховор авьяастныг "Хан хөхийн Гомер" гэж би ч бас нэрлэв. Хожим нь ардчилсан төр миний сурч байсан Хяргасын дунд сургуулийг түүний нэрээр овоглов. Сургууль маань анх ердөө л хоёр эсгий гэртэй байж. Нэг нь хичээлийн, нөгөө нь дотуур байр. Багш гүү малаа сааж, эмнэг хангалаа сургасан хойно гэрт яаралгүйхэн орж ирээд "нэгдүгээр анги баруун талд, хоёрдугаар анги зүүн талд нь сууцгаа! гээд л анхны хичээлээ эхэлж. Нэхий дээлтэй, даавуун цүнхтэй, бүсэндээ чөдөр юмуу, ногт хавчуулсан олон халтар жаал өвдөг дээрээ цомцойн суугаад үнсэн самбар дээр хулсан үзгээр А гэж бичжээ. Хар багаасаа эрийн цээнд хүрчихсэн энэ жаалуудын дундаас тодорсон алдар цуутан олон. Тэдний нэг нь Жамбын Батмөнх. Түүнийг хожим нь Монголын төрийн тэргүүн болоход "Бяцхан бор гэрт их хүн төрдөг" хэмээн Хөшөөтийнхний нэрмэлд халсан үеийн өвгөчүүл нь бахархан ярьдаг байж. Ирж байгаа цагийн амьсгааг соргог мэдэрсэн энэ буурьтай хүн өөрийн толгойлж байсан нэг намын дэглэмд сүүлчийн цэг тавьсан. Энэ бол түүхэн гавьяа. Дайсан нь хүндэтгэдэг, нөхөд нь хайрладаг ховор хүний нэг болж түүхэнд үлджээ, Жамбын Батмөнх. Догшин шударга, халамжит их хүн Рагчаа гуайг "баярлаж явдаг хүн бүхний бурхан" гэж улс даяар дээдэлдэг юм. Энэ бурхан хилс хэргээр торны цаана ч сууж үзсэн, нам, төрийн өндөр албанд ч заларч үзсэн. Эдүгээ ер гарсан өвгөн сайд хүнд өөрийгөө таниулж, хүнд хэрэг болж аж төрөхийн сайхныг биеэр үзүүлсэн хүн. Эдүгээ ч ярьдаг нь ажил, зөвхөн ажил, бас дахин ажил... сайхан дурсамж... Дайны үед Чуйн замаар Бийскийг зорьсон Монголын жингийн цувааг шалгаж явснаа дурсана. Гаансны үнс цохих газаргүй, бүгчим юм, ярьшиг хэмээн зочид буудалд оролгүй гадаа нь даавуун майхнаа татаад махаа чанаад суучихдаг хээгүй монгол жинчдээ дурсана. Чик Атаманы давааны өндрийг бас дурсана. Хамгийн түрүүчийн тэмээний хоргол хамгийн сүүлчийн тэмээний хамар дээр подхийтэл унадаг тийм л өндөр даваа гэж дурсана. Чичирсэн гартаа эв хавгүйхэн барьсан хуучин үзэг нь сайхан дурсамжаар амьсгална. Бид бүгдээрээ л даваа өөд мацаж явна. Оргилд гарахын тулд эхлээд бэлд нь мөлхөж, явж сурсан болохоор өөр өөрсдийнхөө давааны дээр гарахдаа л нэг гарна. Баянмөнх хүүхэд байхдаа "Өглөө" гэдэг шүлгийг биднээс нууж, тооны дэвтэр дээрээ бичсэн юм. Би түүнийг нь сэм харчихаад ирээдүйн дэлхийн аваргын алганы амтыг үзсэнээ мартаагүй. Гэвч би дор нь хариугаа авсан даа: Баянмөнх Каакаан салаанд мод бэлтгэхээр явах хооронд нь Хорлоо гуайнд очоод шүлэг уншиж өгөв. Өөрийг нь ерөөж уншив. Баярласан ээж хүүдээ өгөхөөр модон аяганд хийж хойш тавьсан ямааны цувдайгаа надад өгчихөж билээ... Миний их анд тавдугаар ангид байхдаа тооны багш, нэртэй бөх Чулууныг тонгорч унагасан. Зургадугаар ангид байхдаа сумын дөрвөн зааныг хаяж, аймагт очоод Тэсийн "улаан гуталт"-ыг дийлэв. Баянмөнх алдрын оргилд хүрэх замаа Хяргасын ширээний ард нууж бичсэн "Өглөө" шүлгээсээ эхэлсэн. Хүн бүхэнд амьдралын эхний гараа гэж байх юм даа. Гучаад жилийн хойно Байконураас Гүррагчаа, Жанибеков хоёр сансарт нисэхийг харж зогсохдоо морины уяанаас сансрын буудалд хүрсэн урт замаа би эргэн харж байв. Миний амьдралын аяны эхний буудал нь морины уяа байв. Хяргасчуудын хувьд эх орон нь баг бүрээсээ, өвгөдийн утаатай бор гэр бүхнээс эхэлдэг. Ядамсүрэнгийхэн, Доржийнхон, Довчингийнхон, Дагданыхан, Ганжаагийнхан... гээд л зуу зуун өрх бүрээсээ эхэлдэг. Тэдний хэн нэгний нь морины уяа дүүрч, дуу хуур болох юмуу, авгай хүүхнүүд асгартал уйлах чимээ сонсогдвол зөвхөн тэр гэр бүлд төдийгүй, тэр баг, сум, аймагт, бүх улс оронд, бүхэл бүтэн тив, түүгээр ч барахгүй дэлхийд ямар нэг шинэ сэргэг үйл явдал болсны тэмдэг... Баянмөнх дэлхийн аварга болж гэнэ... Батмөнх төрийн тэргүүн болж гэнэ... Нөгөө Жачингийн Цэрэндэлэг мөсөн тивд хөл тавьсан анхны монгол хүн гэнэ... Ногоон Дамирангийн ач хүү Батбаяр Көкөөшүүзаан болж гэнэ... Нутгийн номт өвгөн Раваг дайдаа хэмээх угийн намуухан дуутай, халамцуу бор өвгөний дуу энэ удаа бүхнээс тодорч, тэр сумочийн даахийг нь анх үргээснээ бахархан ярихад төмөр шиг дуутай Минжүүр адиа ч тас тас хөхөрнө. Ийм л дүр зураг харагдах юм даа. Эд бол алдарт Нууц товчоонд гардаг Малиг баягуудын үр сад юм. Рагчаа гуайн ярьснаар, гол төлөв хурдан, жороо морин дээрээ хазгайдуухан суусан, мөнгөн тоногтой хэт хутга, тэнзэн ташууртай, намхан пагдгар, хөөргөндүү, шартай эрсийн дүр төрх харагдана. Тэд дэндүү цайлган, гүндүүгүй, бүдүүн хадуун, шулуун шударга, ил тод хүмүүс. Бүр дарга, захирал нь хүртэл. Бөхийн өлгий болоод ч тэр үү, Цэрэнсамбуу захирал хичээлийн завсарлагаар сурагчидтайгаа барилддаг байлаа. "Төрийнхөө жолоог та мэд, төлөгнийхөө толгойт би мэдье" гэсэн алдарт үгийг "гаргүй Бадам" анх хэлсэн юм шүү дээ. Нэг гараа Халхын голд үлдээсэн энэ домогт дайчин Хяргас болон зэргэлдээ хорин долоон сумдыг толгойлж, сумд нь аймагтаа байнга тэргүүлдэг байв. Түүний гараар орсон "хийтэй" нэг нь шахсан бяслаг шиг болоод л гарна. "Соёлын довтолгоо"-ны ид үеэр соёл түгээх гэж гаргүй Бадам үйлээ үзжээ. Жорлон бариад өгөхөд дотор нь орж заншаагүй хүмүүс гадна талд нь гадаалсаар байж. Аргаа барсан дарга нэг эмэгтэйн хормой дээр гишгэчихээд "Хүүе, өлөгчид өө, ингэхээ болиоч!" хэмээн бухимдаж байжээ. Энэ ховор хүн хорвоог эрт орхижээ. Их ч нэр хүндтэй, орос эмч Тувагаас онгоц хөлөглөн ирж түүнд тариа хийж байв. Дөрвөн хоног тэссэнсэн бол Хяргас дахиад нэг баатартай болох байв. Гэвч миний Хяргаст алдар цуутан цөөндөөгүй. Нэрийнхээ урд "Баатар", "Ардын", "Гавьяат" гэсэн тодотголтой хүмүүс гуч гарч, докторууд хагас зуу хол давжээ. Мянгат малчид ч тоогоо алдаж. Мал сүрэг нь хөндий дүүрч байвал тоо бүрэн гэж үздэг алдарт Иргэл, "фронт Бадам" нарын шийрийг хатааж яваа хүмүүс шүү, эд нар чинь. Танайхан толгойтой юмаа, толгойтой юм, уул уснаасаа болдог байх шүү гэж зарим нь асууна. Тийм ч байж болох л юм. Дэлхийн дэвжээг хотолзуулж яваа их аваргууд маань Хангилцаг, Тариа, Зээрэнгийн голоос ууж өссөн. Тэсийн голынхны хувьд гэвэл наадамд тав давж үзээгүй хүнийг эр хүн гэдэггүй, хүүхнүүд нь гоо үзэсгэлэнгээрээ, хүлэг морьд нь хурднаараа гайхуулна. Нутаг усныхан минь баяр хөөртэй байхыг өвгөн Дэдээ минь хараад "Зовлонгийн эцэст жаргал" гэсэн үг хааяа унагадаг байв. Тэгээд яаж зовсон юм бэ гэхэд тэр "Зовлонгоо ярьж болдоггүй, бас мартаж болдоггүй" гэнэ. Харин нэрмэлд халсан хойноо Жа лам Тагийн булагт хиймэл нуур байгуулахаар нутаг хушууныхны үйлийг үзэж, хутагт хувилгаадаар зуухныхаа цогийг хормойлуулж байсан тухай ярина. Өөртэй нь сөргөлдсөн нэг гэлэнгийн арьсыг нэг ч зүс юм ярина. Гай зовлон нэгээр дуусах биш дээ, ямар. Далан жилийн тэртээ Тэрмэйн сайд цэхэр Доржийнд болсон үйл явдал улс орны минь бараг бүх айл өрх бүрт болж байв. Сараахай хочтой Гарам гуай ширээний цаана сууж буй хүний дүрс бүхий балинг арвайн гурилаар хийж "Хурай, хурай" хэмээн даллага авч байсан тэрхэн мөчид төрийн сайд агсан, миний авга ах Ширнэнгийн зүрх шар хаданд тугалгаар хүндрэн унаж байв. Түүний гэрэл зургийн нүдийг нь сохолжээ. Хэрэг дээрээ хүү нь биш, нам, төр нь бодлого нь маршал нь өөрсдөө сохорсон байв. Миний өвөөгийнхөөс холгүйхэн Бураагийн хавчигт Саар гуайн хар гэрт бас л даллага авч, төрийн сайд агсан, хүү Галиндэвийг нь хотод буудан алж байв. Намайг багад талийгаачийн ясыг өндөлзүүлнэ гээд тэрийг нь хэлдэггүй байж. Би багаасаа "Ноос", "Элээ" гэдэг үгийг хэлж үзээгүй, хэлүүлдэг ч үгүй, миний хувьд энэ үгс ой тойноос арилсан байв. Учрыг асуухад Дэдээ минь "Бидний удам сударт сайдын суудал зохидоггүй" гэсэн битүүхэн утгатай хариу өгнө. Хожим сонсоход Бураагийн хавчигт бас л даллага авч, Төв Хорооны тэргүүлэгч гишүүн, гучхан настай нагац ахын зүрхэнд тугалга зоосон байв. Ноостын элээ нь гэж хэлэхээс цээрлэж байсны учир тэр юмсанж. Энэ зовлонг амсаагүй айл өрх миний Хяргаст байдаг болов уу. Гурван айл байлаа гэхэд эхнийхэд нь орвол "Муу өвөөг минь барьдаг жил..." гээд л үүх түүхээ эхэлнэ. Хоёрдахь нь "Хүүг минь хорьдог жил.." гэнэ. Гурав дахь нь "хөнөөдөг жил..." гэнэ. Ирдэг жил гэж байхгүй! Харин үнэн бүр хожим нь төөрсөн хүү шиг буцаж ирсэн. Яг л Рембрандтын зурагт байдаг шиг. Энэ бол эзэнгүй үнэн байв. Эзэд нь хэн байв? Хорин долоохон настай аймгийн даргаас эхлээд 76 настай Дандай мэргэн хүртэлх 120 лам, занги, сайд, малчин, багш. Тугалгаар хүндэрсэн 120 зүрх! Бидний хувьд чихэр шиг амттай ч бай, давс шиг гашуун ч бай, энэ бүхэн өөр хэний ч биш, зөвхөн миний, зөвхөн бидний түүх юм. Тойрч биш дайрч өнгөрсөн түүх юм. Хувь тавилан юм. Миний эх орон хэлмэгдэгсдийн шархнаас гоожсон цусан дуслаас бас эхэлжээ. Үлдэгдсдийн зүрхний шарх ч аниагүй, он жил улиран өнгөрсөн ч зүрхний цус гоожиж дуссдаггүй аж. Миний Хяргас ихийг алдсан гэлээ ч үлдсэн нь их юм байна. Хаан, бурхан хоёрын хэнтэй нь ч цэц сорьдог шо-дарга зан төрх нь үлдсэн. Цагийн салхинд өгөршиж байгаагүй хүний мөс, түмний үрсийг алагчилдаггүй өгөөмөр баян сэтгэл, цайлган сэтгэл нь үлдсэн. Бүтэн хагас зууны тэртээ дайн дажнаас дүрвэж, Шинжаанаас ирсэн казакын үзэсгэлэнт охидын үр удам энд тасраагүй. Хайр энэрэл, амар амгалан, хүний төлөө цохилж, явдаг аав дээдсийн минь бор зүрх тэднийг алсаас даллан дууджээ. Миний нутгийн хамгийн үзэсгэлэнтэй охидын үр удам энд тасраагүй. Хайр энэрэл, амар амгалан, хүний төлөө цохилж явдаг аав дээдсийн минь бор зүрх тэднийг алсаас даллан дууджээ. Миний нутгийн хамгийн үзэсгэлэнтэй, онгон дагшин тахилгат уул Цогтхайрханы наран ээвэр сугад Монголын тусгаар тогтнолын нэгэн хурц од эдүгээ ч гэрэлтэн гийсээр байна. Энэ бол их Монголын шадар сайд, их шавийн харъяат, төв халхын хүү. Энэ бол Нарангэрэлт, түмэн наст Богд хааны зарлигийн сайд Доо лам Цэрэнчимэд. "Тулгар төр байгуулахад зүтгэсэн их гавъяат, шударга сайдад их журмыг илэрхийлсүгэй" гэсэн үг гэрэлт хөшөөн дээр нь сийлээстэй. Хяргасчууд энэ ариун дурсгалыг бараг нэгэн зууны турш хүндэтгэн хамгаалсаар ирсэнд би баярлаж явдаг. Хот улс гэж байдаг шиг Хяргас бол сум улс юм. Нэгэн онигоо маягийн юмыг нутгийн сэтүүлч, доктор Моломын Баяртогтох надад ярьж билээ. "Хяргас сумын хоёр хүн хоорондоо хөөрөлдөж байх юм гэнэ. -Энэ хорвоод Хяргас сумаас өөр сум байдаг болов уу? -Ер нь ганц нэг байгаа. Гэхдээ Хяргас сумаас өөр Хяргас сум гэж байхгүй. -Өөр дарга бол ер нь ганц нэг байгаа. Гэхдээ Цэдэв даргаас өөр өөр Цэдэв дарга гэж байхгүй" Чухамдаа гаргүй Бадам, эрүүгүй Цэдэв гэдгээрээ алдаршсан энэ гайхамшигт, эрхэм хүмүүсийн үеэс л Хяргас цэцэглэн мандаж эхэлсэн. Холын холд явахдаа анх намайг нуруун дээрээ бүүвэйлж өсгөсөн их нуурынхаа цэнхэр давалгааг зүүдэлдэг байлаа. Олоон жилийн хойно "Манай хөлөг Хяргас нууран дээгүүр нисч явна" гэж үйлчлэгч зарлахад нь Кембрийн галавыг шохойн чулуут их уулсын дундах цэнхэр сувд Хяргас их далай ээжээ цонхоор харж таниад нүдний минь нулимс асгарч байв. Би нутаг устайгаа хүйн холбоотой. Хүний нэг мөрөн дээр чөтгөр, нөгөө мөрөн дээр нь бурхан сууж явдаг гэдэг. Харин миний хоёр мөрөн дээр хоёуланд нь бурхан сууж, намайг хайр ивээлдээ багтаасар өдий хүрчээ. Бурхантай нутгийн бурханлиг хүү болгожээ. Би уг нь тийм ч томоотой хүүхэд байгаагүй. Багш нарын зөвлөлийн хурлаар оруулахад Цэзэн багш намайг ядуу ардын хүү, бүтэн өнчин гэж өмөөрөв. Сургуулиас хөөх нь бүү хэл, "сургуулийн Цэмбэл" гэгддэг болов. Улирал бүр дэвтэр, харандаа үнэгүй цохож өгдөг байсан. Цэвээн захирал маань чөлөөлөх дайны баатар эр явсныг хожим сонсоод сүрдэж байж билээ. Сургуулиараа, нарийндаа яривал төр, засгаараа овоглосон дүрсгүй жаал намайг "Энэ хүн болохгүй" гэж эмээ минь таягаараа балбадаг байв. Харин Дэжээлингийн хийдэд жүд лам байгаад харласан өвгөн Дэдээ минь "Энэ хүү том болоод нэг юм дуулгана" гэж намайг зад хамгаалдаг байна шүү. Түүний хөрөг эдүгээ миний гэрийн ханан Далай ламын хөрөгтэй хамт залаастай байгаа. Намын гишүүдээс нууц гүрэм хийдэг, баригдаж, байцаагдаж, тууварт хөөгдөж явсан өвгөн Дэдээ минь миний хувьд далдыг харагч Далай лам л гэсэн үг. Тийм лам манайд олон байв. Зууны тэртээ Дэжээлингийн цогчин дуганы гол нуруунаас нөгөө аймшигт Жа лам Түвдэн, Раваг дайдаа, Зунгарав дэдээ, ловон Дандар байна. Бидний өнгөтэй, өөдтэй яваа маань тэр их хүмүүсийн хураасан буяны ач, одоогийн ойголтоор бол эерэг энерги бидэнд шингээсэн улс. Би нэг удаа чөтгөр намайг харалгүй дэргэдүүр минь зөрж өнгөрлөө гэж зүүдэлснээ санаж байна. Намайг хараагүй, харсан ч тоож хэрэгсээгүйдээ ч биш, намайг харах чадваргүй болоод л тэгсэн байх. Лам нарыг толгой дараалан шахам барьж хядаж байсан аймшигт үеийг эд эсэн мэнд туулсан. Таван хошуутай олон ногоон малгай, олон чөтгөр, олон үхэл тэдний хажуугаар зөрж өнгөрсөнд бүү гайх. Тэд чинь чөтгөрөөс хүчтэй бурхад, үхлээс хочтой амьдрал байв. Кремлийн хананы цаанаас эхэлсэн ардчилал сибирийн салхитай хамт манай нутагт шуугин орж ирэхэд олон ширээ, сандал хийсч, олон хүн үхтлээ айцгаав. Наад салхиа барьж тогтоо гэцгээв. Харин үхэхэээс бусдыг үзсэн тэр бурхад "хүүхдүүд минь, ёстой юм ёс жамаараа л болж байна, ирж байгаа цагийн өөдөөс сөрж болдоггүй юм" хэмээн сургаалаа айлдчихаад мөнхрөл рүүгээ явцгаасан даа. Яг л Жамбын Батмөнх шигээ. Авга ах Дандар маань их, дээдэд ороогүй, академи төгсөөгүй, хамгаалаагүй. Чөдрийн ганц морьтой, хэдэн ишигтэй ямаатай ядуу малчин байв. Тэгсэн атлаа нутаг усандаа их номтой, авралын бурхан гэгддэг байв. Доголон мөртлөө хөлтэй биднийг дагуулахгүй, хүрэхгүй газар гэж үгүй. Дээд шүүхэд түүний бичсэн хилэнт өргөдөл бүхэнд "цагаатгав" гэсэн ганцхан хариу л ирнэ. Олон ч хүнд буян үйлдсэн дээ. Харин тэдний сэтгэлийг цайлгаж дийлээгүй гэдэг. Хэлмэгдэгсэд эргэж ирээгүй юм чинь. Манайхан иймэрхүү л хүмүүс. Том болоход миний хэн болсныг тэдний минь, эцэг, эхийн минь ариун сүнс мэдэх болтугай. Хүүхэд насанд байдаг юм бүхэн надад ч бас байсан. Би эхлээд хүн болсон. Дараа нь сэтгүүлч болсон, зохиолч болсон. Тиймгүйсэн бол би хэн ч болохгүй байсан. Өөрийн гэсэн бодомж, өөрийн гаргасан жим, өөрийг тоосон ухаан, мэдрэмж хүн бүхэнд хэрэгтэй, эх оронд минь хэрэгтэй. Эх орон минь надаас эхэлдэг. Бас Танаас, биднээс эхэлдэг. Хүнээс эхэлдэг. 
Д.Цэмбэл (МУ-ын Соёлын гавъяат зүтгэлтэн, доктор, профессор) 

