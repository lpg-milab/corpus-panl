Өвсний гэгээ шивнэх нүүдэлчдийн намар

Намар цаг гадаа иржээ. Харсан зүг бүхэн алтан дэлхийн шар мандал долгиотон өвс салхины аясаар исгэрэн шуугих авай.
Хээр уулын хөтлөөр хөтөлгөө морьтой хүмүүн дарцаглан хийссээр давж одно. Зүсэрсэн урт бороо орж хангай дэлхийн өнгийг угаан сэгсэрнэ. Гэрийн яндан хонгинуулан салхин жимбүүрдэнэ. Намрын өнгө захаасаа тийм л ажгуу. Малгай шатаам хурц халуун нарнаас айхын зовлонгүй сэрүүн тунамал намар цагийн сайханд амарч зугаалах хүмүүн ч цөөнгүй. Эх нутгийг маань зорин зүглэх гадаад ертөнцийн зүсэн зүйлийн хүмүүний бараа ч тасрахгүй цувсаар л байнам. Дэлгэр сайхан намрын өнгийг тольдож Архангай нутаг руу зүглэвээс өмнөөс байгаль, түүх, соёлын ямар ахуй анир тосч угтах нь бас сонин юм. Зүгээр л айраг, дарс эргүүлж явахыг амралт гэхээсээ илүү ядрал хэмээн нэрийддэг болсон. Тэрэн дор очсон газрынхаа сонин сайхныг хэрэг болгон эргүүлдэж яваад буцах нь хамаагүй сайхан амралтыг өгдөг. Архангай нутагт үзэж харах юм бишгүй бий. Ерөөс ХХ зууны Монголын шилдэг туурвил "Тунгалаг тамир" романаас уншиж хүртсэн тэр л гайхам тунгалаг орон зай тохиох ажгуу. Тунгалаг тамирын Эрдэнэ мэт Тайхар чулуунаа бэдрэн хүрвээс газраас ургасан аварга том чулуунаа цаг цагийн хүмүүний зурж үлдээсэн дүрсгүйтлийг уншиж тайлах үүрэг тохоогдоно. 150 гаруй янз бүрийн бичээс байдгаас 70 орчмыг нь худам монгол бичгээр бичиж үлдээсэн байдаг. Тэдгээр үй олон бичээсийн хагас хугасыг шинжихэд XV-XVII зууны Монголын төрийн зүтгэлтэн Ойрадын Хуухай даюу, халхын Цогт хун тайжийн нэрс уншигддаг болохыг судлаачид тэмдэглэжээ. Тайхар чулуунд бичиг сийлж үлдээсэн хүн заавал нэрээ бичиж, алдар цол, хэний харьяат болохоо тэмдэглэдэг байсан аж. Бичээсүүд дотор хоёр манж бичээс байдаг нь гойд анхаарал татан уншигдсан байна. Эхний бичээст "Дайчин улсын Энх-Амгалангийн жардугаар он, гурван сарын арван дөрвөн Равдан куя зэрэг коминд тархаав" гэсэн утга гарчээ. Үүнийг Манжийн Энх-Амгалангийн жардугаар он буюу 1722 онд ямар нэгэн бичиг зарлигийг Равдангаар хүргүүлсэн тухай өгүүлсэн гэж тайлдаг. Дараагийн бичээст мөн л "Гриний хоёр мянган цэрэг Равдангаар" гэсэн байна. Судлаачид эл хоёр бичээсийг Хятадын зүүн хойд Грин мужийн хоёр мянган цэрэг Улиастай явж өнгөрсөн байж болох юм. Равдан гэгч нь халхын Засагт хан аймгийн зүүн гарын дундад хошууны Жодва бээлийн хоёрдугаар хөвгүүн мөн бололтой гэж үзсэн байдаг. Дээрх бичээсүүд дотор мөн түрэг болон хятад бичээсүүд цөөнгүй тохиож ямар нэгэн түүхийн хэлхээг тайлаач гэх шиг өнгө ялгаран дурайх ажгуу. Мөнөөх л ном зохиолд ядуус, золбин нохой хоёроор дүүрч дүрслэгддэг Заяын хүрээ Эрдэнэбулган сумын нутаг Булган уулын энгэрт 1631 онд үүсгэн байгуулагджээ. Заяын хүрээнд 1696 онд байгуулсан Гүдэн нэртэй сүмийг хоёрдугаар Зая бандид Лувсанпэрэнлэй өөрийн лавиран болгон сууж байжээ. Гуравдугаар Зая бандид Лувсанжигмэддоржийн үед буюу 1802 онд Зүүн, Баруун Сэмчин хийдийг барьж байгуулсан нь хоёр давхар асар бүхий түвд уран барилгын хийц загварыг илэрхийлдэг. Заяын хүрээ нь хоорондоо таван км зайтай дээд, доод хүрээ болгон хуваарилж байгуулсан бүгд 26 сүм дугана, лам нарын орон сууцаас бүрдсэн томоохон суурьшил байсан бололтой. Тухайн цагтаа 1000 гаруй лам хурал хуран суудаг байсан хийгээд нэг жилд болох хэд хэдэн удаагийн хурлын үеэр хурал хурах лам нарын тоо 4000-аас хол давдаг байсан байна. Заяын хүрээнээс үлдсэн барилгуудыг 1997 онд аймгийн, 1994 онд улсын тусгай хамгаалалтад авсан түүхтэй. Эрдэнэбулган сумын төвөөс баруун урагш Хануй голыг гатлахад эртний нэгэн хотын үлдэгдэл дайралдахуй Хар хул хааны балгас хэмээнэ. Хотын оршин байсан газар дөрвөлжин том хэрэм, том том барилгын ор сууриуд нүднээ тодрон өнгөрч одсон түүхийн ул мөр тодорно. Хэрэм нь хааш хаашаа 400 метр шахам бөгөөд, дундаж өндөр нь гурван метр гаруй байсан гэдэг. Хар хул хааны балгасыг шинжлэн үзэхэд хотыг түүхийн хэд хэдэн үед дахин сэргээн барьж байсан нь мэдрэгддэг аж. Судлаачид энэхүү эртний хотыг Хархорум хотын цэцэглэн хөгжиж байсан тэрхүү цаг үетэй нэгэн үед байгуулагдсан гэж үзжээ. Хар хул хааны балгаснаа амран сууж хээрийн цай уух аваас хад чулуудыг нэвтлэн ургасан өвс ногоо тэнгэрт сүүмийн гийж он цагийн хүч юунд ч үл сатаардгийг сэтгэлд дүрсэлнэм. Улаанбаатараас Архангай аймгийн зах руу орох сацуу Хашаат сумын нутагт үүх түүхийн нэгэн дурсгалт орон газар байдгийг мартаж болшгүй. Энд Шорвог нуур, Хунт нуур, Дойт нуур, Цагаан нуурын жижиг толин мандал цайвалзана. Таван жижиг толь мэт энэхүү нуурын дундах Дойтын толгойн оройн тэгш талбайд нэгэн дурсгал бий юмсанж. Хорь гаруй барилгын туурь бүхий энэ хотоос олдсон эд өлгийн зүйлс нь Хархорум дахь Өгөдэй хааны ордынхтой тун адил юм. Тиймээс ч 1996 онд ЮНЕСКО-гийн "Эртний Хархорум хотын туурийг хамгаалах нь" төслийг хэрэгжүүлэхэд оролцсон Монгол, Японы археологичид Өгөдэй хааны "Гэгэчаган орд" мөн болов уу гэж таамаглажээ. Юань улсын судрын Тайзугийн бүлэгт "Өгөдэй есдүгээр он, улаан тахиа /1237/ жилийн зун Цэцэг цагаан нуурт авлажээ. Зуны дөрвөн сард Саолин /суурин/ хотыг цогцлоод Гэгэчаган харш байгуулжээ" гэж тэмдэглээд уг орд нь Хархориноос умар зүг 70-аад ли зайд байрладаг байсан тухай өгүүлсэн байна. Манай нэрт археологич Х.Пэрлээ гуай Дойтын толгойн балгасыг шинжиж XIII-XIV зууны үед холбогдох томоохон дурсгал болно хэмээжээ. Энэ мэт гайхам содон дурсгалуудаас ч зарим талаар илүү гарахуйц янз бүрийн булш, буган хөшөөд Архангай нутагт нэлээд олон тохиох ажгуу. Хайрхан сумын нутаг Хүнүй голын урд бие болон Бөхөн шар уулын эргэн тойронд 300 орчим хүннүгийн булш тохиодог нь нэн сонин. Судлаачид дээрх булшны заримыг сонгон малтахад төмөр эдлэлийн зүйлс, модон иштэй төмөр шорон хутга, оюу шигтгээ, хазаарын чагтан зуузайтай амгай, шавар ваар, хүрэл тогоо, зэс аяга, тана, номин эрхи, мөнгөн горхин чимэг, хаш чулуугаар хийсэн шагай, нумын гичир зэрэг содон зүйлс олджээ. Энэ газраас олдсон хүний эд өлгийн зүйлсийг шинжилж одоогоос 2100 жилийн тэртээ буюу МЭӨ II зууны үед холбогдож байгааг нотолжээ. Хайрхан сумын Хүнүй голын дэргэдэх Хана уулнаа ч мөн Түрэгийн үеийн, Хунт нуурын хойд дэнж Наймаа толгойд Хүннүгийн үеийн булшнууд илэрсэн. Энэчлэн ижил төстэй, Батцэнгэл сумын нутаг дахь "Хүннү толгойн хүннү булш", Хашаат сумын нутаг дахь "Хутаг уулын хиргисүүр" зэргийг ч дурдаж болох юм. Аливаа түүх, соёлын дурсгалынхаа үнэ цэнийг мэдэж, хадгалж хамгаалж чадваас тэр нь улс үндэстний түүх, тусгаар тогтнолын бас нэгэн том цайз бэхлэлт болдог буюу. Монгол нутаг дахь янз бүрийн цаг үед хамаарах булш бунхнууд нь амар хялбар ашиг олз хайгч тонуулчдын гайгаар судлаач, шинжээчдийн гар хүрэхээс өмнө сүйтгэгдэн үгүйрсээр байгаа нь харамсалтай юм. Эдүгээ Туркүүд хүрэх замыг нь тавьж, хашилт хамгаалалт, асар исэр бариулж байгаа гайхамшигт сод дурсгал ч чухамхүү энэ л нутгийн өнгөнд цогцлон үлджээ. Түрэгийн Билгэ хаан, цэргийн зүтгэлтэн Культегин нарын гэрэлт хөшөө Хашаат сумын нутаг Хөшөө цайдамд буй нь өдгөө олон жуулчин гийчдийн очиж үздэг чухал газрын нэг болсон. Хархорин хотоос хойш 47 километр газар Хөгшин Орхоны зүүн эрэг, Цайдам нуурын өмнө эл хоёр хөшөө сүндэрлэн бий. Өөрийн дүү Культегины гэгээн дурсгалд зориулан Түрэгийн хаан Билгэ гэрэлт хөшөөг босгуулсан түүхтэй. Хөшөөний бичээсийг Культегины ач Йолуг Тегин хорь гаруй хоног ухаж сийлсэн ажээ. Бичээст VIII зуунаас эхлэн түрэгүүд төр улсаа байгуулж байсан хийгээд Культегины алдар суу мандаж наран ургахаас наран жаргах хүртэлх уудам нутгийг захиран суусныг уран яруу өгүүлжээ. Билгэ хааны гэрэлт хөшөө ч мөн биширч гайхам түүхийн дурсгал юм. Уг хөшөөний бичээст "Дээд хөх тэнгэр, доор бараан дэлхий үүдсэний завсар хүний хөвгүүд буй болсон гээд Буман хааны байгуулсан улсын алдар гавьяаг тоочин өгүүлж Могилян Билгэ хаан хэмээн алдаршихад дөрвөн зүг, найман зовхисоос ард түмэн, ноёд бүгдээр цугларч аугаа их магтаал хийсэн" тухай олон үйл явдлыг дурджээ. Хөшөөний бичээсийг Йолуг Тегин нэг сар дөрвөн өдөр суун бичсэнийг ч мөн тэмдэглэжээ. Монгол Улсад төр улсаа байгуулж асан их хаадын үлдээсэн хэл чимээг ийн зуун зууны цаанаас сонсном. Найгах өвсний ширхэг бүхэнд өвгөд дээдсийн сүнс оршин ахуй шиг гэгээн бодол зурсхийнэ. Монгол гэрээс аргалын цагаан утаа сунайх нүүдэлчний намраар аялахуй тийм л сайхан угтана. 
Л.МОЛОМЖАМЦ 
