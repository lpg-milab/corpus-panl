Зөрчил чухам хаана байна вэ?

Зарим нэгэн хүмүүс Засгийн газар ард түмний өмч болох Оюу толгойн ордыг Канадын "Айвенхоу майнз" компанид өгөх гээд байна гэж хардаж байна. Энэ хардлага олон нийтийн дунд бухимдал үүсгэн, улмаар тэр нь хүрээгээ тэлсээр байна. 
Бухимдалд автсан хүмүүсийн тоо олширч, нийгмийн амгалан байдал алдагдав. Энэ бол тоглоом биш. Үүнээс үүдэн энэ онц байдлыг үүсгэсэн учир шалтгаан юу болохыг сонирхон сурвалжиллаа. Үнэхээр Засгийн газар үнэт эрдэнийн арвин нөөцтэй орд газрыг гадаадынханд "худалдах" гээд байна уу? Хаа байсан ертөнцийн нөгөө талд орших АНУ-аас экс Төрийн нарийн бичгийн дарга Ж.Бейкер нисэн ирсэн явдал тун саяхных. Дэлхийн санхүүгийн зах зээлд "харшил үүсгэхгүй" байхыг тэрээр Монголын Засгийн газарт сануулаад одсон. Ингэхдээ "Айвенхоу майнз"-тай байгуулах тогтвортой байдлын гэрээ гурван жил гацаж байгааг тодорхой өгүүлэн, одоо хүчин төгөлдөр байгаа "Ашигт малтмалын тухай" Монгол Улсын хуулийн дагуу уг гэрээг байгуулахыг үнэндээ тулган шаардсан. Ноён Ж.Бейкерийн дээрх мэдэгдлээс "Айвенхоу майнз" хүчилж, Засгийн газар гэдийж буй дүр зураг харагдаж байна. Бүр гурав дахь жилдээ гэдийж байгаа нь харагдаж байна. Тэгэхээр Засгийн газар гадаадын компанид орд газраа өгөх гээд байна гэсэн "төв талбайд суугчдын" хардлага эндүүрэл болж таарч байна. Тэр ч бүү хэл ноён Ж.Бейкерийг дөнгөж буцангуут ар гэзгэн дээр нь Үндэсний эв нэгдлийн Засгийн газар шаардаад явснаас нь яг эсрэг арга хэмжээг авав. Оюу толгойтой холбоотой асуудалд анхнаасаа л анхаарал хандуулж, хоёр сар гаруйн хугацаанд Засгийн газрын хуралдаанаар хоёр ч удаа хэлэлцсэн байна. Тогтвортой байдлын гэрээ байгуулах ажил гацаанд орсны гол шалтгаан нь ноён Ж.Бейкерийн онцгойлон дурдсан "Ашигт малтмалын тухай" хууль юм. Тийм ч учраас Үндэсний эв нэгдлийн Засгийн газар юуны өмнө эрдэс баялгийн салбарыг хөгжүүлэх үзэл баримтлал, Засгийн газрын түвшинд уялдуулан зохицуулсан бодлогын баримт бичиг боловсруулах ажлыг зохион байгуулахыг Шадар сайдад даалгасан Засгийн газрын албан даалгавраар ашигт малтмалын хайгуулын болон ашиглалтын лицензийг шинээр олгох, шилжүүлэх, сунгах, барьцаалахыг түр зогсоох асуудлаар УИХ-ын шийдвэрийн төсөл боловсруулахыг Үйлдвэр, худалдааны сайдад үүрэг болгожээ. Түүнчлэн Оюу толгойн орд газрыг ашиглах талаар тогтвортой байдлын гэрээ хийх хэлэлцээний ширээнд сууж, харилцан ашигтай нөхцөлийг тохиролцохыг Сангийн болон Үйлдвэр, худалдааны сайд Б.Жаргалсайхан нарт даалгажээ. Ингэхдээ яриа хэлэлцээ хийх ажлын хэсгийг байгуулж ажиллуулан, тогтвортой байдлын гэрээг Татварын багц хууль, Ашигт малтмалын тухай хуульд оруулах нэмэлт, өөрчлөлттэй нийцүүлэхээр тохирохыг удирдамж болгосон байна. Одоо хүчин төгөлдөр мөрдөгдөж байгаа Ашигт малтмалын тухай хуулийн 20 дугаар зүйлийн 1-д "... эхний 5 жилд зөвхөн Монгол Улсын нутаг дэвсгэрт оруулах хөрөнгө оруулалт хоёр саяас доошгүй доллартай тэнцэхүйц бол тухайн этгээдийн үйл ажиллагаа явуулах орчныг нь урт хугацаанд тогтвортой байлгахын баталгаа болгож тогтвортой байдлын гэрээг байгуулна" гэсэн заалт бий. Энэ хууль 1997 онд батлагдсан. Мөн оны үед Монголын эдийн засагт гадаадын хөрөнгө оруулалт ямар чухал байсныг хэн хүнгүй санаж байгаа. Эдийн засгийн эрх зүйн бүхий л зохицуулалтын дотор хөрөнгө оруулалтыг нэмэгдүүлэх, хөхиүлэн дэмжих механизмыг суулгаж өгдөг байсан тэр үеийн "нийтлэг сэтгэлгээ"-нээс үлдсэн үлдэгдэл нь дээрх заалт. Харин одоо нөхцөл байдал өөр болсон. Оюу толгойн орд газрыг нээсэн явдал нь өөрөө энэ өөрчлөлт нь ч байж мэдэх юм. Өгүүлэн байгаа Засгийн газрын шийдвэрт Оюу толгойн орд газрыг ашиглахад монгол ажилчдыг ажиллуулах, тэдэнд зориулсан мэргэжлийн сургалт явуулах, олзворлосон зэсийг түүхий эдээр нь биш боловсруулж бүтээгдэхүүн үйлдвэрлэж экспортлох үүднээс үйлдвэр байгуулах, эрчим хүчийг дотоодын эх үүсвэрээс авах, мөн "Айвенхоу майнз" компанийн хувьцааг монголчууд эзэмших боломж олгохын тулд энгийн хувьцаагаа Монголын хөрөнгийн биржээр арилжаалах зэрэг асуудлыг Тогтвортой байдлын гэрээнд тусгахыг удирдамж болгосон байна. Гэрээ байгуулах асуудлаар хэлэлцээний ширээнд Засгийн газрыг төлөөлөн суух хүмүүс энэ удирдамжийг л баримталж ажиллана. Өөрөөр хэлбэл Монголын Засгийн газрын Оюу толгойн орд газрын ашиглалтын асуудлаар баримталж байгаа байр суурь энэ. Энэ нөхцөлүүдийг тохиролцож чадвал бүх талаараа манай улсад ашигтай. Орд газрын ашиглалт далайцтай ажил байх болохоор тийм ч цөөхөн биш ажлын байр нэмэгдэх нь дамжиггүй. Дээр нь боловсруулах үйлдвэрийг нэмж тооцох хэрэгтэй. Энэ нь зөвхөн ажлын байр төдийгүй манай эдийн засгийн чадавхийг хэдэн арван хувиар нэмэгдүүлэх үндэсний үйлдвэр болон хөгжих бололцоотой. Уул уурхайн нарийн мэргэжилд монгол ажилчдыг сургах нь боловсролын салбарт оруулах хөрөнгө оруулалт болох учиртай гэж Засгийн газар тооцсон бололтой. Түүнчлэн Оюу толгойд өрнөх олзворлолт, үйлдвэрлэлийг цахилгаан, эрчим хүчээр хангаж ажиллана гэдэг энэ салбарын өнөөдрийн түвшнийг урагш ахиулна. Засгийн газрын байр суурийг ийнхүү задалж улам нягтлаад байхаар төв талбайд суулт зарлаад байгаа хөдөлгөөнүүдийн тавиад байгаа шаардлагын үндсэн агуулгаас төдий л зөрөхөөргүй байна. Хавар болж, хүмүүс гадаа гарчээ. Хөдөлгөөнүүд Сүхбаатарын талбайд сууцгаана. "Оюу толгой бол Монголын баялаг, ард түмний өмч" гэсэн лоозон бичжээ. Энэ үгийг тэд Засгийн газарт хандан хэлж байна. Гэтэл Засгийн газар яг тэдэнтэй адил "Оюу толгой бол Монголын өмч" хэмээн Канад уурхайчны өмнө гэдийж сууна. Чухам Засгийн газар, иргэний хөдөлгөөнүүдийн хоорондын ашиг сонирхлын зөрчил нь хаанаа байгаа юм бол? 
Ш.Санаа
