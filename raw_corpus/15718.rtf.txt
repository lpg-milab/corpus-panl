№69(15718)
1984 ОНЫ ГУРАВДУГААР САРЫН 21
Ази тивийн одоо, ирээдүй

Дэлхийн хүн амын тал илүү нь аж төрдөг өргөн уудам нутагтай Ази тивд нийгмийн байгуулал, эдийн засгийн хөгжил, соёл иргэншил, шашин шүтлэгээрээ өөр өөр дөч гаруй улс оршин тогтнож байна. Ази тив бол соёлын баялаг өв сантай, эдийн засгийн асар их потенциалтай бүс нутаг, Азийн ард түмэн ч хэзээнээс энх тайвныг эрхэмлэн дээдэлж ирсэн уламжлалтай. 

Дэлхийн хувьсгалын их жолоодогч В. И. Ленин <<Дорно дахины дарлагдсан ард түмэнд эрх чөлөө, үндэсний тусгаар тогтнол зайлшгүй хэрэгтэй бөгөөд тэдгээр ард түмний чин үнэнч холбоотой нь ялгуусан пролетарийн орон Зөвлөлийн Засагт Холбоот Орос Улс байх болно>> гэж сургасан билээ. Аугаа их Лениний энэ алдарт сургаал өнөөдөр амжилттай хэрэгжиж байна. ЗСБНХУ болон социалист бусад орон Ази тивийн энх тайван, аюулгүй байдлыг ханган бэхжүүлэх үйлсэд дорвитой хувь нэмэр оруулж, тус тивийн аюулгүй байдлыг хангах асуудлыг энэ тивийн улсуудын хамтын чармайлтаар шийдвэрлэхийн төлөө байна. Энх тайвныг хамтран хамгаалах үзэл санаа бол социализмын орнуудын гадаад бодлогын гол агуулгыг илэрхийлж, социалист байгууллын мөн чанар, түүний үндсэн шинж болсон хамтач ёс, пролетарийн интернационализмын үзэл санаанаас урган гарсан юм. Энэ нь орчин үеийн дэлхий дахины хөгжлийн шаардлагад яв цав нийцэж байна. 

Дэлхийн энхтайвны стратегид Ази тивийн энх тайван, аюулгүй байдлыг ханган бэхжүүлэх асуудал онцгой байр суурь эзлэх ёстой. Дэлхий дахины байдал ээдрээтэй, түгшүүртэй байгаа одоогийн нөхцөлд энэ асуудал бүр ч чухал ач холбогдолтой юм. Өнө удаан хугацаагаар буун дуу тасраагүй ойрхи Дорнод, сүүлийн жилүүдэд мөргөлдөөний талбар болсон Дундад Дорнод, түгшүүртэй байдлын голомт болж байгаа Алс дорнодын ерөнхий байдал тус тивийн нийт улс түмний энх тайван, аюулгүй байдалд нөлөөлж, ард түмний сэтгэл санааг түгшээж байна. Ойрхи Дорнодын хямралыг энэ бүс нутгийн ард түмний, тухайлбал палестины ард түмний язгуурын эрх ашгийг хамгаалан, хууль ёсных нь эрхийг эдлүүлэх, израилийн эзлэн түрэмгийлэгчдийг арабын нутаг дэвсгэрээс хөөн гаргах үндсэн дээр улс төрийн аргаар шийдэх ёстой. Хөрш зэргэлдээ Орших улс түмний хооронд зөрчилдөх, дайсагналцах ажиллагаа олон улсын харгис хүчинд тэдгээр улсын дотоод хэрэгт хөндлөнгөөс оролцох боломж олгох аюултай юм. 

3үүн өмнөд Азийн аюулгүй байдлыг ханган бэхжүүлэх, энэ бүс нутгийг энх тайван, хамтын ажиллагааны талбар болгохын төлөө БНСВУ, ВНАЛАУ, БНКАУ-ын тавьж байгаа хүч чармайлт, санаачилга Азийн ард түмний хүсэл зориг, сэтгэл санаанд бүрэн нийцэж байна. Энэтхэг хятадын хойгийн гурван орны энх тайвныг эрхэмлэгч бодлого 3үүн өмнөд Азийн орнуудын ард түмний талархал хүлээж байгаа юм. Энэтхэг хятадын хойгийн социалист орнууд АСЕАН-ны орнуудтай сайн хөршийн найрсаг харилцааны үндсэн дээр харилцан ашигтай хамтын ажиллагаагаа хөгжүүлж, бүс нутгийн болон нийт Ази тив, дэлхий дахины энх тайван, аюулгүй байдлыг хангахад чиглэсэн бодлого баримталж байна. 

Ази тивд зэвсэглэлээр, ялангуяа цөмийн зэвсэглэлээр хөөцөлдөх явдал дэлгэрэхийн эсрэг, америкийн дунд тусгалын цөмийн шинэ хэрэгслүүдийг тус тивийн нутаг дэвсгэрт байрлуулахын эсрэг тэмцэх нь нийт Азийн аюулгүй байдлыг хангахын төлөө тэмцлийн бүрэлдэхүүн хэсэг байх ёстой. Ялангуяа Вашингтон - Токио - Сөүлийн гурвалсан холбоо идэвхжиж, Японд милитаризм сэргэж, АНУ-ын цөмийн хэрэгслийг Алс Дорнодод, Японы арлуудад байрлуулахаар зэхэж байгаа одоо үед энх тайвны төлөө, дайныг эсэргүүцсэн өргөн олны хөдөлгөөнийг өрнүүлэх явдал онцгой ач холбогдолтой байна. Үүнийг одоогийн нөхцөл байдал шаардаж байна. 

Маргаантай асуудлыг эв зүйгээр шийдэх, улс гүрний хооронд харилцан ойлгох, итгэлцэх явдлыг хангах зорилгоор яриа хэлцээ, зөвлөлдөөн хийх нь чухал ач холбогдолтой юм. Чухам энэ үүднээс Зөвлөлт Холбоот Улс Хятадтай тус хоёр орны харилцааг хэвийн болгох зорилгоор хоёр талын зөвлөгөө хийж байна. Энэ зөвлөгөө нь Азийн хоёр том гүрний харилцааны асуудалд төдийгүй, Ази тив, дэлхий дахины энх тайван, аюулгүй байдлын эрх ашигт нийцэх ёстой. Тэгээд ч ЗХУКН-ын Төв Хорооны ерөнхий нарийн бичгийн дарга Константин Черненко энэ оны гуравдугаар сарын хоёрын өдөр сонгогчидтойгоо уулзаж хэлсэн үгэндээ, << Бүгд Найрамдах Хятад Ард Улстай харилцаа хэвийн болбол олон улсын амьдралд социализмын ролийг дээшлүүлэхэд тус дөхөм болох нь мэдээж. Бид уг харилцааг хэвийн болгохын төлөө тууштай тэмцэж байна. . . Бид гурав дахь улс орныг хохироох замаар хэлэлцэн тохироход зөвшөөрөхгүй>> гэж эрс тууштай мэдэгдсэн юм. Энэ талаар манай баримталж байгаа байр суурь бодитой бөгөөд нэн тодорхой билээ. 

МАХН-ын XVIII их хурал << Азийн энх тайван, аюулгүй байдлыг азийн улсуудын хамтын хүч чармайлтаар бэхжүүлэхэд зүйл бүрээр тус дөхөм үзүүлэх, Азийн орнуудтай улс төрийн яриа хэлэлцээг цаашид өргөжүүлэх, янз бүрийн салбарт эрх тэгш хамтын ажиллагааг хөгжүүлэхийн төлөө тэмцэх болно гэж Ази тивийн талаархи БНМАУ-ын гадаад бодлогыг тодорхойлсон юм. БНМАУ Ази, Номхон далайн улсуудын хооронд харилцан үл довтлох, хүч үл хэрэглэх тухай конвенц боловсруулж байгуулах, энэ зорилгоор бүс нутгийн улс орны бага хурлыг хуралдуулж, НҮБ-ын Аюулгүйн Зөвлөлийн байнгын гишүүн бүх гүрнийг урьж оролцуулах санал дэвшүүлсэн билээ. Манай улсын энэ санал Азийн олон орны талархал дэмжлэгийг хүлээж байна. 

Ази тивийг цөмийн дайны аюул заналаас сэрэмжлэн хамгаалах, цөмийн зэвсгийн талбар болгохгүй байх санаачилга, хүч чармайлт тавих нь тус тивийн хүн бүрийн эрхэм үүрэг байх ёстой. Энэ хариуцлага Ази тивд оршдог бүх улсад, тэдгээр улсын нийгмийн байгуулал, хөгжил, , эдийн засгийн потенциалаас хамаарахгүйгээр ногдох учиртай билээ. Чухам эндээс Ази тивийн ирээдүй шалтгаална. 

