Ямар мэргэжил эзэмшвэл ажилтай болох вэ?

Ерөнхий боловсролын сургуулийн элсэлтийн ерөнхий шалгалт эхлэхэд цөөхөн хоног үлдлээ. Харин шалгалтын бүртгэлийн ажил улсын хэмжээнд өнөөдрийг хүртэл үргэлжилсэн хэвээр байна.
Өнөө жилээс ерөнхий боловсролын сургуулийн элсэлтийн ерөнхий шалгалтын бүртгэлийг улс даяар онлайн, интернэт хэлбэрээр хийж байгаатай холбоотой. Ингэлээ гээд, урд урдын жилүүдээс ялгагдах зүйл одоогоор хараахан алга аж. Ялангуяа нийслэлийн сурагчид төдийлөн бүртгүүлж чадалгүй хугацаа алдаж байгаа тухай багш, эцэг эхчүүд онцолно лээ. Нөгөөтэйгүүр, бүртгэлийн хураамжийн үнэ нэмэгдсэн. Дээр нь төлбөр тооцоогоо банкны виза картаар хийх ёстой гэж заасан гэх мэтчилэнгээр эцэг, эх, сурагчдын зүгээс гомдоллох зүйл багагүй гарах болов. Юутай ч бүртгэлийн ажил энэ сарын 15-ны 18 цагт дуусна. Энэ хүртэл бүртгүүлэхгүй бол их, дээд сургууль, коллежид элсэх боломжгүй болно. Дашрамд дурдахад, багш нарын хувьд санаа зовинож буй бас нэгэн асуудал буй нь өнөө жил шалгалтын зааланд хяналтын камер байрлуулахгүй болсон явдал аж. Тэгээд ч өнгөрсөн онд сурагчдын шалгалтын дүн буруу, зөрүү үнэлэгдсэнээс багагүй бужигнаан үүссэн. Энэ бүхнийг "Боловсролын үнэлгээний төв"-ийнхөн дахин давтахгүй байхыг тэд сануулж байна. Их, дээд сургуульд шинээр элсэгчдийн хувьд ямар мэргэжил сонгохоо мэдэлгүй эргэлзэх явдал бишгүй л гардаг. Мөн хүссэн мэргэжлээрээ сурахаар хэдэн жилийн өмнөөс шийдвэр гаргасан ч хэн нэгний үгэнд итгэж сэтгэлээсээ "урвах" зэрэг шалтгаанууд бодит амьдрал дээр тохиолддог шүү дээ. Сонирхуулахад, Оюутны хөдөлмөрийн бирж нь их, дээд сургуульд суралцагч оюутан залуучуудыг хичээлийн бус болон амралт чөлөөт цагаар нь хөдөлмөр эрхлүүлэх, төгсөгчдөд мэргэжлийнх нь дагуу ажилд зуучлах гэсэн чиглэлээр үйл ажиллагаа явуулдаг. Монгол Улсад жилд дунджаар 25 мянган оюутан их, дээд сургуулиа төгсдөг. Мөн төдий чинээ сурагч шинээр элсдэг байна. Түүнчлэн нийслэлд буй улсын болон хувийн хэвшлийн 170 гаруй их, дээд сургуулиудад жилд 150 мянга орчим оюутан залуус сурдгийн 53 мянга гаруй нь хөдөө орон нутгаас ирдэг аж. Тиймээс элсэгчдэд зориулж "Монголын оюутны холбоо"-ныхон мэргэжлээ хэрхэн сонгох талаар зөвлөж байна. Ингэхдээ Монгол Улс одоогийн байдлаар ямар мэргэжлээр дутмаг бас илүүдэлтэй байгаа талаар судалгаа хийсэн байх юм. Манайд нэн шаардлагатай мэргэжлүүд 1. Хөдөө, аж ахуйн салбар (агрономич, менежер) 2.Анагаах ухаан 3.Багшлах боловсон хүчин 4.Техник-компьютерийн мэргэжилтэн 5.Уул уурхайн нарийн мэргэжилтэн (инженер) 6.Гадаад харилцааны мэргэжилтэн 7.Нарийн мэргэжлийн ажилтан (цахилгаанчин, токарьчин замын ажилтан, гагнуурчин, оёдолчин, лифтчин) Харин Монгол Улсад буй ажлын орон тооноос илүү ихээр бэлтгэгдсэн илүүдэлтэй мэргэжилд 1.Хуульч 2.Хэрэглээний эдийн засагч 3.Нягтлан бодогч 4.Түүхч, философич, улс төр судлаач 5.Сэтгүүлч, нийгэм судлаач зэрэг нь багтжээ. Энэ жилийн хувьд төрийн өмчийн болон хувийн их, дээд сургуулиудыг нийт 29576 оюутан дүүргэх гэнэ. Төгсөгчдийн 6559 нь эдийн засагч, 4031 нь хуульч, эрх зүйч, 5544 нь техник технологи, 2086 нь анагаах ухаан, 3123 нь гадаад хэл, 388 биеийн тамир, 788 урлаг, 2476 нь хүнс, хөдөө аж ахуй, 2960 улс төр, 574 байгаль орчин, 637 нь аялал жуулчлалын чиглэлээр суралцаж байгаа юм байна. Эдгээр төгсөгчдийн 63.8 хувь нь буюу 18902 нь эмэгтэй оюутнууд аж. "Топ 100" мэргэжлийн шилдгийн шилдэг нь тодорЧээ Сонирхуулахад, дэлхий дээр шинжлэх ухааны онолоор 330 гаруй төрлийн мэргэжил байдаг аж. Харин манай улсын хувьд зөвхөн 100 гаруй төрлөөр мэргэжилтэн бэлтгэдэг байна. АНУ-ын хөдөлмөр эрхлэлтийн албанаас саяхан "ТОП-100" мэргэжлийг тодруулсан бөгөөд эдгээрээс шилдгийн шилдэг гэсэн долоон мэргэжлийг зарлажээ. Үүнд, нэн түрүүнд анагаах ухааны салбарыг онцолсон байна. Түүнчлэн өндөр настнуудад үйлчлэх үйлчилгээний салбар, багш сурган хүмүүжүүлэгч, компьютерийн салбар, инженер, аялал жуулчлал, тамирчин зэрэг мэргэжлүүд удаах байруудад жагсчээ. Танд Ямар мэргэжил тохирох вэ? Хүссэн мэргэжлээрээ сурч, амжилтад хүрэхэд тухайн хүний хувийн зан чанар нөлөөлдгийг эрдэмтэд тогтоожээ. Өөрөөр хэлбэл, ганцаараа ажиллах дуртай, шаргуу хөдөлмөрч хүмүүст онгоцны үйлчлэгч, аялал жуулчлалын ажилтан зэрэг мэргэжил тохирдоггүй гэнэ. Хэрэв дээр дурдсан шиг зантай бол эрдэм шинжилгээний ажилтан, судлаач, менежер илүү амжилтанд хүрэх нь. Мөн өөртөө итгэлтэй, эелдэг харилцаатай хүмүүс нийгмийн ажилтан байх нь элбэг хэдий ч өмгөөлөгч, нэвтрүүлэгч, багш байвал зохимжтой гэнэ. Харин хичээнгүй зүтгэлтэй зорьсондоо хүрдэг бол цагдаа, хуульч, эмч, загвар зохион бүтээгч, нарийн бичгийн дарга болоорой. Сэтгэлийн хөдөлгөөн ихтэй хүмүүс дийлэнхдээ урлагийн салбарт хүчээ сорьдог гэдэг нь судалгаагаар тогтоогдсон байна. Ингэхдээ зохиолч, сэтгүүлч мэргэжлийг сонгох нь зүйтэй аж. Түүгээр барахгүй хурдан шалмаг, зан сайтай бол онгоцны үйлчлэгч, аялал жуулчлалын ажилтан, байцаагч зэрэгт хүчээ сориод үзэхэд гэмгүй аж. 