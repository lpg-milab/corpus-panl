Улангассан В.В.Магдей төмөр замыг хөмрөх нь

ТӨМӨР ЗАМЫН УДИРДЛАГУУД ШАЛГАГДАЖ ЭХЭЛЛЭЭ Хойноос ирээд хот манайх, хотонд ирээд хонь манайх гэгчээр хойд хөршөөс ирсэн орос ах, "Улаанбаатар төмөр зам"-ын шинэ дарга Василий Васильевич Магдей хоёр улсын хувь
нийлүүлсэн өмчид гар дүрсэн хэргээр Улсын мөрдөн байцаах болон Эрүүгийн цагдаагийн газарт шалгагдаж эхэлжээ. Тусгаар тогтносон вант улс адил хаагдмал байдаг Улаанбаатар төмөр замын шинэ удирдлага авилгалын хэргээр өдгөө шалгагдаад байгаа гаалийнхны араас ийн орохдоо мөнгө угаасан хэргээр сэжиглэгдэж байгаа юм. Эл хэрэгт зөвхөн В.В.Магдей ч биш тус байгууллагын нэгдүгээр орлогч дарга Л.Пүрэвбаатар ч хамрагдаж байна. Түүнчлэн Төмөр замын зүтгүүрийн албаны дарга Х.Лхагвасүрэн, Материал техник, худалдаа хангамжийн албаны дарга Т.Өлзийбүрэн нарыг өнгөрсөн баасан гаригт байцаасан сурагтай. Цагдаагийнхан Т.Өлзийбүрэнгийн ажлын өрөөнд орох гээд чадалгүй өнгөрсөн хоёр өдөр үүдийг нь сахисан гэсэн мэдээллийг зарим эх сурвалж өглөө. Учир нь тэрбээр өрөөгөө лацдаад даваа, мягмар гаригуудад ирэлгүй гадуур ажлаа хийсэн гэнэ. Харин Л.Пүрэвбаатарыг шалгах явцад чамгүй мөнгийг өөрөөс нь илрүүлсэн байж магадгүй гэдгийг нэрээ хэлэхийг хүсээгүй төмөр замын нэгэн ажилтан нь ярьсан. В.В.Магдей, Л.Пүрэвбаатар нарт Эрүүгийн хуулийн 150 дугаар зүйл буюу бусдын эд хөрөнгийг завших, үрэгдүүлсэн гэдгээр эрүү үүсгээд байгаа. Дээрх зүйл ангиар аж ахуйн нэгж байгууллага, иргэдийн өмчийг итгэмжлэгдэн хариуцсан этгээд завшсан буюу үрэгдүүлсэн эсвэл албан тушаалаа урвуулан ашиглаж эрх мэдлээ хэтрүүлэн бусдын эд хөрөнгийг шамшигдуулсан нөхцөлд ялладаг аж. Цагдаагийнхан сэжигтнүүдийг шалгах явцдаа албан тушаалаас нь түр түдгэлзүүлэх, эсвэл түр саатуулах асуудлаар Улсын ерөнхий прокурорт хандсан боловч зөвшөөрөөгүй хариу сонсоод байна. В.В.МАГДЕЙ МӨНГӨ ЯАЖ УГААСАН БЭ? Орос, Монголын хөрөнгө болох Төмөр замыг нэг жилийн өмнө түүнд хоёр тал даатгахдаа хурдан түргэн үрэн таран хийгээрэй гэж захиагүй нь лавтай. Гэвч эрхэм В.В.Магдейны шуналын аазгайг тус байгууллагын жил бүр 40 орчим сая ам.долларын сэлбэг хэрэгсэл импортоор авдаг нь хөдөлгөсөн бололтой. Эрхэм "хойд аав"-ыг Төмөр замын вант улсад томилогдож ирээгүй байхад тус байгууллага сэлбэг хэрэгсэл нийлүүлэгч Оросын үйлдвэрүүдтэй гэрээ хэлэлцээрээ шууд хийж, өгч авалцдаг байсан гэнэ. Гэтэл В.В.Магдей ирснээр сэлбэг хэрэгсэл нийлүүлэгч үйлдвэр, сэлбэг хэрэгсэл авагч байгууллагын дунд зуучлагч компани гэгч гарч иржээ. Гэхдээ энэ зуучлагч компанийн тоо нэгээр тогтохгүй, нэлээн хэд бий гэдгийг эх сурвалж мэдэгдлээ. Тухайлбал, Төмөр зам Хонконгийн нэгэн компаниас 4000 тн дизелийн түлш худалдан авах гэрээ байгуулжээ. Гэтэл түлшний үнэ хоёр сая 340 мянган ам. долларыг Хонконг руу биш ОХУ-ын Сибнефть компанид шилжүүлжээ. ОХУ руу шилжүүлсэн дээрх ам.долларыг зургаа хоногийн дараа буюу энэ оны тавдугаар сарын 26-нд буцаан авч, өдөртөө Хонконг руу шилжүүлсэн гэнэ. Шууд Хонгконг руу шилжүүлчих мөнгийг чухам яах гэж Орост хэд хоног байлгав гэдэг нь хэн хүний сонирхол татах асуудал. В.В.Магдей гэдэг орос ахын бэлийг зузаатгах энэ арга нь олон улсын хэмжээнд мөнгө угаадаг хар бизнесийн олон аргуудын нэг аж. Түүнийг ийн ийш тийш нь вальют гүйлгэж байх хугацаанд төмөр замчид цалингаа авч чадахгүй хэд хонож байжээ. Түүнчлэн Төмөр зам Оросын Дорянскийн заводоос сэлбэг хэрэгсэл авахын тулд Литва улсын Панам хотод байрлах Латин Америкийн RED BERG UNION INK гэгч компанид энэ оны тавдугаар сард мөнгө шилжүүлжээ. Дээрх компани нь зуучлагч компани гэх. Ингэж зуучлуулсны гавъяа гэвэл үйлдвэрээс нэг ширхэгийг нь нэг ам.доллараар авдаг байсан "ТАМ" хэмээх пуршийг 182 дахин өсгөж 182,3 ам.доллараар худалдаж авахаар болсон байх жишээтэй. Литвад дэлхийн бохир мөнгө угаадаг сүлжээний нэг хэсэг нь төвлөрдөг гэсэн мэдээллээс үзвэл дээрх сэлбэг хэрэгслийн мөнгө угаагджээ гэж үзэж болохоор байна. В.В.Магдей Төмөр замын мөнгийг гадаадад гаргаж тоглоод зогсохгүй Жаргалант хотхон, Богд уулын Богины аманд түүний нэртэй хэдэн арван мянга, зуун саяар үнэлэгдэх орд харш сүндэрлэж буй гэнэ. "МӨНГӨ УГААГЧ"-ИЙН ЗАМЫГ ЗАСАГЧ НЬ ЭЛЭГ НЭГТНҮҮД Хоёр улсын хувь нийлүүлсэн "Улаанбаатар төмөр зам" нийгэмлэгийн Оросын талын ерөнхий хувь нийлүүлэгч, ОХУ-ын Төмөр замын агентлагийн дарга нь М.П.Акулов гэгч байдаг бөгөөд тэрбээр ажлаас гарах хүсэлтээ саяхан ОХУ-ын Ерөнхий сайдад тавиад байгаа юм. Төмөр замчдын эрх ашгийг хамгаалах түр хорооныхон энэ сарын 16-19-ны хооронд Улаанбаатар хотноо болсон ерөнхий зөвлөлийн гишүүдийн хуралдаанд ноён В.В.Магдейн мөнгө угааж буй асуудлыг мэдэгдэж арга хэмжээ авахыг шаарджээ. Гэвч хоёр талаас гурав гурван хүний бүрэлдэхүүнтэйгээр байгуулагдсан ерөнхий зөвлөл улиралд нэг удаа хийдэг ээлжит дээрх хуралдаанаараа энэ асуудлыг хөндсөнгүй. Учир нь оросын Төмөр замын агентлагийн дарга М.П.Акулов нь Улаанбаатар төмөр замын дарга В.В.Магдейтэй цуг ажиллаж байсан, сайн найзууд, дээрх ажилд томилсон гол хүн нь. Тиймээс орос ахыг огцруулах саналтай байсан түр хорооныхны санал дээшээ тэнгэр хол доошоо газар хатуу гэгч болон үлджээ. Харин М.П.Акулов чимээгүй өнгөрөөсөн мөнгөний хэрэг хожим өөрт гай авчирч болзошгүйгээс сэрэмжилсэн үү, ямартай ч эргэж очоод огцрох хүсэлтээ тавьсан байна. В.В.Магдейн зам мөрийг засч өгч буй бас нэг хүн нь С.Колочко. Магдей Москва хот дахь Монголын төмөр замын төлөөлөгчдийн тэргүүнээр С.Колочко гэгчийг томилжээ. "Чингис хаан" банкны зөвлөх байсан түүнийг өөрийн зөвлөхөөр түр ажиллуулаад ийнхүү эрх мэдэл өгч Москва руу илгээж. Түүнийг очсоноос хойш Улаанбаатар төмөр замын худалдан авах сэлбэг материалын жагсаалтыг үндэслэн хаанаас ямар үнээр авах вэ гэдэг гэрээ Москвад боловсруулагдан Улаанбаатарт гарын үсэг нь зурагдах болжээ. Тэр гэрээнд санал оруулах, засч янзлах, шүүмлэх, өөрчлөх аавын хүү Монголд байдаггүй юм байна. ВАСИЛИЙ ВАСИЛЬЕВИЧ МАГДЕЙ ГЭГЧ ХЭН БЭ? 1946 оны арваннэгдүгээр сарын 20-нд Ивано-Франковский мужийн Лисецкий районы Пацикиев тосгонд төрсөн. Украйн үндэстэн. Новосибирскийн төмөр замын дээд сургуулийг 1976 онд төгссөн. Төмөр замын ашиглалтын инженер. Красноярскийн төмөр замын техникумыг 1966 онд төгсөөд өртөөний жижүүрээр ажиллаж байжээ. 1967-1969 онд Зөвлөлтийн армид алба хаасан. 1969 оноос Дорнод Сибирийн төмөр замд Чуна өртөөний даргын туслах, Торея Акульшет, Соснавые родники өртөөдийн дарга, 1980 оноос Дорнод Сибирийн төмөр замын Тайшет тасгийн хөдөлгөөний хэлтсийн орлогч дарга, 1988 онд Тайшет өртөөний дарга, 1989 оноос Братск тасгийн дарга, 1997 оны гуравдугаар сараас арванхоёрдугаар сар хүртэл баруун Сибирийн төмөр замын орлогч дарга бөгөөд Кузбасск тасгийн дарга, 1997 оны арванхоёрдугаар сараас өнгөрсөн оны арванхоёрдугаар сар хүртэл Зүүнд өмнөд төмөр замын орлогч дарга бөгөөд тээврийн албаны даргаар ажиллаж байсан гэнэ. Гэхдээ зарим эх сурвалж сүүлийн жилүүдэд нь ажилгүй байж байгаад манай улсад хоёр улсын хувь нийлүүлсэн Улаанбаатар төмөр замын даргаар найзын ивээлээр томилогдож ирсэн хэмээн мэдээлж байна. В.В.Магдей ямартай ч нэг жилийн хугацаанд төмөр замын зарим ажилтнуудаа учир шалтгаангүйгээр халсан гэсэн хэл аманд өртөөд намжаагүй байхдаа мөнгө угаасан байж болзошгүй хэрэгт эрүү үүсгэгдэн шалгагдаж эхэлсэн байна. Гэхдээ хэрэг үүсгээд шалгаж нягтлах нь тодорхой хэдий ч шамшигдуулсан, хоёр улсын хөрөнгийг угаан илүү гаргаж авсан бол мөнгийг буцааж яаж авах вэ гэдэг асуудал бүрхэг байна. 
