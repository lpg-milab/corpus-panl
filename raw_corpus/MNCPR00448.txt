Шилдэг дүрийн эмэгтэйг Амбийгийн хамтлаг урилаа

Оюутны урлагийн "Venus" их наадам хоёр өдөр үргэлжилж дүнгээ гаргалаа. Уг наадмыг Д.Жигжидийн нэрэмжит Кино урлагийн дээд сургуулийн санаачилгаар соёл, урлаг, тайз дэлгэцийн чиглэлээр боловсон хүчин бэлтгэдэг мэргэжлийн их, дээд сургуулийн оюутнуудын дунд хоёр жилд нэг удаа уламжлал болгон зохиож иржээ. 
Оюутнууд бүрэн хэмжээний жүжиг, богино хэмжээний баримтат болон уран сайхны кино, бэсрэг жүжиг гэсэн дөрвөн номинацийн төлөө өрсөлдөв. Дэлгэцийн төрөлд "Гүүр", Цаг, Гүнжийн домог", "Хилэнцэт шөнө", "Эмилягийн хүсэл" бүтээлээр, бүрэн хэмжээний жүжгийн төрөлд Шекспирийн "Отелло", "Макбет, "Бэртэгчний хурим" бүтээлээр КУДС, УДЭТ-т зохион явуулсан байна. Шүүгчээр нь УДЭТ-ын ерөнхий найруулагч Б.Баатар, жүжигчин Ж.Оюундарь, И.Одончимэг Монголын урлагийн ажилтны холбооны тэргүүн Б.Тунгалаг, нэрт оператор Шаравдорж нарын хүмүүс ажиллажээ. Шагнал гардуулах танхимд оюутнуудын бүтээлийн үзэсгэлэн дэлгэгдсэн харагдана. Шүүгчид оюутнуудын бүтээлийг өнөө жил хавьгүй бүтээлч, шинэлэг болсон хэмээн үнэлсэн. Мөн тэд "бид та нарын бүтээлийг шүүхдээ инээхдээ инээж, уйлахдаа уйлж байлаа" гэсэн нь тэдэнд өгсөн том үнэлгээ байлаа. Оюутны наадмыг ивээн тэтгэгчид ч өнөө жил нэмэгдсэн нь цар хүрээ нь улам өргөжин тэлж байгааг харуулах бизээ. Тухайлбал, Монголын урлагийн ажилтны холбоо, Монголын оюутны холбоо, Баянзүрх дүүргийн Засаг даргын Тамгын газар гээд олон газрыг нэрлэж болох юм. Наадмын дүнг танилцуулахад танхимд нам жим боллоо. Бүрэн хэмжээний шилдэг бүтээлээр КУДС-ийн оюутнуудын тоглосон "Отелло" жүжиг шүүгчдийн 100 хувийн санал авч шалгарсан байна. Шилдэг эрэгтэй дүрийн эзэн нь мөн жүжгийн Отелло болсон юм. Радио, телевизийн дээд сургуулийн оюутан Д.Ренцэнмядаг Макбет хатагтайн дүрээрээ бүрэн хэмжээний жүжгийн шилдэг эмэгтэй дүрийн эзэн боллоо. "Амбий &Захилгат инээд" хамтлагийн ахлагч Амбий шилдэг эмэгтэй дүрийн эзнийг ирэх сард хийх шинэ тоглолтондоо урьсан. Учир нь тэдний хамтлагт эмэгтэй жүжигчин тун ховор гэнэ. Шилдэг зураачийн шийдлийн шагналыг "Мюзик холл" сургуулийн "Бэртэгчин" жүжиг авсан бол бэсрэг жүжгийн шилдэг бүтээлийн шагналыг Радио, телевизийн дээд сургуулийнхан гардав. Богино хэмжээний уран сайхны киноны шилдэг бүтээлээр КУДС-ийнхан "Цаг" бүтээлээрээ тэргүүлсэн бол энэ төрлийн шилдэг дүрийн эзнээр Радио, телевизийн дээд сургуулийн оюутан Тулга шалгарсан юм. Мөн шилдэг зураглаачийн шагнал КУДС-ийн О.Энхбаярт ирлээ. Наадмын Гранпри шагналыг КУДС-ийн оюутан О.Баасанжаргал богино хэмжээний уран сайхны киноны найруулгаараа хүртлээ. Үүнээс гадна "Venus-III" наадамд оролцсон оюутнуудад тэр өдөр шагналын хур буусан гэвэл болохоор байсан. Учир "Зориг сан"-гийн тэтгэлэгт хөтөлбөрийн тэтгэмж, МОХ-ны "Манлайлагч оюутан" алтан медалиар энгэрээ цөөнгүй хүүхэд энгэрээ цоолсон билээ. Дашрамд дуулгахад, "Venus-III" наадмыг амжилттай зохион байгуулж, идэвхтэй оролцсон КУДС, Радио, телевизийн дээд сургуулийг Монголын урлагийн ажилтны холбооны хүндэт өргөмжлөлөөр шагнасан юм. 
Д.Ариун
