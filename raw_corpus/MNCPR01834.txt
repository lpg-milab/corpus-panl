Орон нутаг руу онгоцоор зорчиж чадахгүйд хүрч мэднэ

Хөдөө аймгууд руу онгоцоор зорчих гэсэн иргэдэд билет олдохгүйд хүрсэн гомдол байна. Нэгэнт өнөө маргаашгүй зорчих тасалбар олдохгүй бол дараагийн хамгийн ойрын нислэгийг сонирхвол бүр арванхоёрдугаар сарын 10-д хүртэл бүх суудал захиалгатай байна гэхчилэн бухимдаж байна.
Ингэхдээ дийлэнх суудлыг аймгуудад салбар, төлөөлөгчийн газартай томоохон компани, аж ахуйн нэгжүүд захиалан авсан тухай ч гомдоллон өгүүлсэн юм. "Аэромонголиа" компанийн нислэг үйлдэх эрхийг түдгэлзүүлээд их биш ч багагүй хугацаа өнгөрлөө. Багагүй хугацаа гэхийн учир "Аэромонголиа" нь дотоодын агаарын тээврийн 95 орчим хувийг дангаараа үүрдэг байсан. Отгон авиакомпани "Изинис Эйрвэйс" бага хувийг нь авснаар "Аэромонголиа" нислэг үйлдэх эрхээ цуцлуулах хүртэл дотоодын агаарын тээврийн 70 хүртэл хувийг хариуцаж ажиллаж ирсэн гэгддэг. Тэгэхээр 70 хүртэл хувийг эзлэх зорчигчдыг МИАТ, "Изинис Эйрвэйс" рүү хичнээн шингээгээд ч онгоцоор нисэх эрхээ эдэлж чадаагүй зорчигч гарах нь тодорхой. Суудал олдохгүй бухимдаж байгаа иргэдийн хувьд "Аэро-монголиа"-гийн нислэг үйлдэх эрхийг нэг хоног хаасан байсан ч асар их хугацаа гэж болно. "Аэромонголиа"-г нислэг үйлдэх тун боломжгүй, зөрчил доголдлоо удаан хугацаанд засахгүй байна хэмээн мэдээлэхдээ Иргэний нисэхийн ерөнхий газрын (ИНЕГ) холбогдох албаныхан агаарын тээврийн үйлчилгээнд хүндрэл бэрхшээл гаргахгүйгээр зохион байгуулж ажиллах тухайгаа өгүүлсэн. МИАТ-ийн холбогдох албаныхны хэлснээр тэднийх "Аэромонголиа"-гийн зогсолт хийсэн хугацаанд дотоодын агаарын тээврийн ачааллаас төдийлөн үүрэлцээгүй бололтой. "АН 26" онгоцоороо өмнө ажилладаг байсан хэмжээндээ л нислэг үйлдэж байгаа, нэмж өөр чиглэл рүү зорчигч тээвэрлэх боломж ч байхгүй гэж хариулсан. Ингэхээр дотоодын агаарын тээвэрт нь "Изинис Эйрвэйс"-ийнхэн л нэлээд чардайж ажиллаж байгаа дүр зураг харагдаж байна. Тус компанийн Маркетингийн хэлстийн менежер Б.Билэгсайханы хэлснээр одоогоор хөдөө орон нутаг руу зорчих суудал байгаа гэж хариулав. Гэхдээ зарим нэг чиглэлийн хувьд зорчигчдын ачаалал их болох өдрүүд тохиолдож эхэлжээ. "Аэромонголиа" компани Улаангом, Ховд, Өлгий, Улиастай чиглэлд үйлчилж байсан. Нислэг үйлдэх эрх нь цуцлагдсанаас хойш "Изинис Эйрвэйс"-ийн хувьд Улаангом, Улиастайн чиглэл хэвийн байгаа ч Өлгий, Ховд руу ачаалал нэлээд нэмэгдсэн гэж хэлсэн. Үнэхээр зорчигчдод эрсдэлгүй үйлчилгээ амлаж чадахгүй бол ямар ч авиакомпанийн үйл ажиллагааг зогсоох хэрэгтэй л байх. Гэхдээ алдаа доголдлыг нь засч, аль болох хурдан үйлчилгээнд оруулахын тулд авиакомпанийнхан, ерөнхий газрынхан ч сэтгэл зүтгэл гаргахгүй бол иргэдэд улам бүр бухимдал авчрах шинжтэй. "Нислэг үйлдэх эрхийг маань ойрын хугацаанд олгох юм шиг байсан атал гэнэт болиод одоо хойшилчих шиг боллоо. Нэлээд удаан хугацаанд агаарын тээвэрлэлтэд оролцохгүй нь бололтой" гэхчилэн "Аэромонголиа"-гийн хариуцлагатай албаны хүн өгүүлсэн байсан юм. Дотоодын агаарын тээврийн хүндийг үүрдэг компанийн эрх хэзээ сэргэх боломжтой талаар "Аэромонголиа"-гийн удирдах албаныхнаас тодруулсан. Тэдний хэлснээр компани нь нислэг үйлдэх бүрэн боломжтой аж. Техник хэрэгслийн доголдлоо засч сэлбэсэн, 30-40 насны 32 нисгэгч бэлэн байдалд байгаа гэлээ. Гэтэл нислэг үйлдэх эрхийг нь хаасан шалтгаан техник хэрэгслийн бүрэн бүтэн байдал, боловсон хүчний хангалт хүрэлцээтэй огт хамаагүй шахам явдал болчихоод байгаа гэж ярив. "Аэромонголиа" компани "Фокер 50" онгоцоор хөдөө орон нутагт нислэг үйлддэг. Энэ онгоцоо 2003 оноос эхлэн "Монгол даатгал" компанид даатгажээ. Ингэснээр жил тутам 660 мянган ам.доллар төлөх ёстой. Харин "Монгол даатгал" компани дэлхийн хэмжээний томоохон компанид зуучлан "Фокер 50" онгоцыг давхар даатгах байдлаар эрсдлийг тооцож ажиллаж ирсэн тогтолцоотой. Гэтэл даатгалтай байх хугацаанд "Фокер 50"-ийн багагүй хэсгээр ачааны техник хэрэгсэлтэй мөргөлдүүлсэн, моторын ажиллагаа доголдсон зэрэг эвдрэл гарсан хэрэг. Үүнийгээ тус компани өөрсдийнхөө хөрөнгөөр онгоц засварын нэртэй компани болох Германы "Люфтханза"-д хүргэн засварласан юм байна. Улмаар эвдрэлийг засахад зарцуулсан хөрөнгийг дэлхийн хэмжээний даатгалын компаниасаа олж өгнө үү хэмээн зуучлагч "Монгол даатгал"-аас удаан хүссэн ч онгоцны эвдрэлийн төлбөрийг барагдуулаагүй аж. Үүнээс болж "Аэромонголиа" ч жил тутмын даатгалын төлбөр болох 660 мянган ам.доллараа төлөхдөө хойргошсоныг "Монгол даатгал" компани ИНЕГ-т албан бичгээр мэдэгдсэн юм байна. Одоо "Аэромонголиа" нислэг үйлдэх бүрэн боломжтой ч "Монгол даатгал"-д барагдуулах өрнөөсөө болоод эрхээ хураалгаж, сул зогсчээ гэж ойлгож болох. Хурдан нислэг үйлдэхийн тулд даатгалын төлбөрийг барагдуулъя гэсэн ч хөрөнгө санхүүгийн боломж нь хязгаарлагдмал гэсэн. Тэгэхээр "Монгол даатгал", "Аэромонголиа"-гийн хоорондын өр шир дуусвал эсвэл тохиролцож, зөвшилцсөн цагт дотоодын агаарын тээврийн ачаалал, иргэдэд суудал олдохгүйд хүрсэн хүндрэл арилах нь бололтой. 
Б.ХАЖИДМАА