ТӨМӨРТЭЙН ОРДНЫ АРДАХ ТӨРИЙН ТОМЧУУЛ ХЭН БЭ?

Социализмын материал техникийн баазыг барьж байгуулахын тулд Монгол Улсад ОХУ-аас овоо их төмөр орж иржээ. Үүнийг цуглуулж урагш нь гаргах гэж манайхан зах зээлийн эдийн засагт шилжсэн тэр мөчөөс ёстой л хөлтэй нь хөлхөж хөлгүй нь мөлхөж байсан сан. 
Тэр үед хаягдал нэртэй нүсэр том тоног төхөөрөмж, сэлбэг хэрэгсэл байсан болохоор хэр баргийн төмөр авна гэж үгүй, голдог байж билээ. Та бараа баазын хашаанаас ган шарикийг хүрздэж ачиж байсан гээд л бод доо. Цул ган шарик олдож байхад нимгэн төмрөөр хийж бараанклагдсан гэрийн яндан зуухны төмрийг хэн тоож авах юм бэ. Ингэж л төмрийг шилж авдаг байсан юм. Одоо бол голсон юм голд оров гэгчээр сорогдож зэвэнд идэгдсэн гэрийн яндан, зуух хүртэл төмөр хүлээн авах цэгүүд дээр цуглуулдаг болсон байна. Дархан-Уул аймгийн хар төмөрлөгийн үйлдвэрийнхэн хаягдал төмрийн баас их гардаг болсон. Түүнийгээ дагаад төмрийн гарц муудаж байгаа хэмээн хэлж байна билээ. Уг нь хар төмөрлөгийн үйлдвэрийг Монгол оронд байгаа хаягдал төмрийг эхний жилүүдэд хайлуулна. Улмаар Дархан, Сэлэнгийн бүсэд баяжуулах фабрик барьж төмрийн хүдрийг баяжуулж, жилд 300 мянган тонн жижиг цувимал үйлдвэрлэхээр төлөвлөсөн аж. Тийм дээрээс ч тухайн бүс нутгийн төмрийн ордуудыг тус үйлдвэрт эзэмшүүлэх төр, засгийн шийдвэрүүд шат шатандаа гарчээ. Харамсалтай нь тус үйлдвэр эхний жилүүдэд эдийн засгийн хувьд хүндэрч газрын төлбөр төлж дийлэхгүй нэрээр төмрийн орд бүхий газар эзэмших эрх нь хоёрдмол утгатай болж бүр үнэгүйдэн бусдын гарт шилжсэн байна. Энэ боломжийг хар төмөрлөгийн үйлдвэрийн даргаар хэсэг хугацаанд ажиллаж байсан Л.Нацагдорж, ах, дүү хамаатан садангийнхаа хүрээнд өөрийн эзэмшлийн болгон авсан байх юм. Энэ бол төрийн гэгддэг өмч тун удалгүй дарга хэмээх албан тушаалтны хувийн өмч болдог гэдгийг харуулсан хамгийн ойрхны  жишээ. Садангуудын нэр дээр очсон өндөр агууламжтай төмрийн хүдэр хаягдал төмөр шиг өмнөд хөршийг давж эхлэх нь тэр. Арай л хаягдал баяжмал гэж байдаггүй байх. Иймд тэр өндөр агууламжтай байгалийн баялгийг ачуулж ашиг олж байгаагаа хүмүүс хаягдал түүсэн гэж арай ч хэлж чадахгүй биз ээ. Хар төмөрлөгийн үйлдвэрт хайлуулж цувимал болох ёстой байсан хар төмөр урт богино гартнуудын гараар орон төмөр замаар хаягдал гэсэн хаягтай урд хөршийг зориод дуусна. "Төмөртэйн хүдэр", "БЛТ" компаниуд өндөр агууламжтай төмрийн хүдэр агуулж байсан эх орны сүрлэг сүрлэг уулсыг хил давуулан нүүлгэж байсныг "Миний Монголын газар шороо" хөдөлгөөнийхөн зам дээр нь хөндлөн хэвтэж байж болиулсан гэх. Хүний юманд хүн ширүүн, үхсэн амьтанд нохой ширүүн гэгчээр эзэн нь зөвшөөрсөн нэрээр урд хөршийнхөн хайр гамгүй хам хум ачиж байсан юм билээ. Эзэн нь зөвшөөрсөн ч гэж дээ Үндсэн хуулиар газрын хэвлийн баялаг бүх ард түмний өмч. Гэтэл Төмөртэйн ордыг хар төмөрлөгийн үйлдвэрийн даргыг түр хугацаагаар хийж байхдаа Л.Нацагдорж садангийн Л.Баярцогт, Л.Туяа нарын нэр дээр болгон "БЛТ" компани байгуулан хувийнх болгосон байх юм. Эндээс Үндсэн хуулийн зарчим алдагджээ гэдгийг харж болно. Хэдийгээр хүн газар эзэмших эрхтэй боловч байгалийн баялгийг борлуулах нэрийн дор эх орны уул, усыг хил давуулан нүүлгэх нь зөв үү, буруу юу гэдгийг хараахан шийдээгүй байгаа. Харин иргэдийн хувьд ийм үйлдлийг хүлээн зөвшөөрдөггүй. Үүнийг өнгөрсөн жилүүдэд өрнөсөн иргэний хөдөлгөөнүүдийн тэмцлээс харж болно. Тэнд үг хэлсэн хэн боловч газрын хэвлийн баялгийг хил давуулан ачуулах нь байтугай, гадаадын иргэдэд давуу эрхээр эзэмшүүлэхгүй гэж хэлж байсан. Ийм үзэл бодолтой хүмүүс "БЛТ", "Төмөртэйн хүдэр" зэрэг компаниудын уулыг урагш нь нүүлгэсэн энэ үйлдлийг хүлээн зөвшөөрөхгүй. Гэхдээ энэ үйлдлийг төр, засгийн байгууллага албан тушаалтан хараахан шийдээгүй байна. Шийдэх ч үгүй байж мэдэх юм. Төмөр хилээр гаргах мафийн үйлдэл эдүгээ төмрийн хүдэр гаргах хэлбэрээр өөрчлөгдөөд байна. Гаалиар 107 тэрбум төгрөгийн хар төмөр хууль бусаар гарсан гэдэг тоо бий. Харин одоо хэдэн тэрбум төгрөгийн төмрийн хүдэр гарсан бэ гэдгийг нягталж шалгасан албан байгууллага, албан тушаалтан алга байна. Уул ус, даваа гүвээгүй алга болж байгаа юм болохоор 107 тэрбумаар ч тогтохгүй байж мэдэх юм. Төмөр их хэмжээгээр хил давсан үйлдэл эмхлэгдэхгүй байсаар дууссан. Түүний араас Төмөртэйн төмрийн хүдэр зөөж байгаа үйлдэл нь эмхлэгдэхгүй байсаар төгсөх вий. Төмөртэйн төмрийн ордын ард УИХ-ын гишүүн, Гадаад хэргийн, Үйлдвэр худалдааны сайд асан Ц.Мөнх-Оргил, Сү.Батболд нарын төрийн томчуул бий гэх. Тэгэхээр энэ бол төмрийн, хүдрийн ч асуудал, төрийн ч асуудал мөн. Тэдгээрийг төр шийдэхгүй бол эх орон нүүж мэдэх нь. 
Г.Эрдэнэбат
