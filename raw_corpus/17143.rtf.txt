№240 (17143) 
1988 оны аравдугаар сарын 6.  
НАМРЫН ТОР

Намрын налгар өдрүүдийг өвлийн бэлтгэл хангах хариуцлагатан шахуу дайчин шуурхай, өндөр бүтээл, өвлийн бэлтгэлийг хангах гавшгай хөдөлмөрийн цаг болгохыг нийтээр чармайж байна. Ялангуяа малчдын хувьд бол мал сүргээ сайн тарга хүч авахуулж, чамбайруулахын тулд намрын отрыг жигд сайн хийх хойшлуулшгүй чухал ажил тулгараад байна. 

Мал аж ахуйн суурь, хэсэг, бригадад малын хашаа байр, худаг, уст цэгийг засаж додомдох, дулаалах, бэлтгэсэн өвс, тэжээлээ тээвэрлэж нөөцлөх зэргээр өвлийн бэлтгэлээ ид базааж авсан төдийгөөр санаа амраад малдаа отроор тарга хүч авахуулах талаар дутуу хандвал өвлийн бэлтгэл өрөөсгөл болно. 

Мал сүрэгтээ өөхөн тарга гүйцэд авахуулах, сойлгыг тохируулж, тарга хүчийг тогтоох ажлыг цаг хугацаатай уралдан хийж чадаагүй бол хахир улиралтай тулгарахын цагт хохирол үзэхэд шууд хүрнэ. Тэрчлэн бэлчээр нутгийн байдлаас шалтгаалж олон мянган мал өөр аймаг, сумын нутагт өвөлжих шаардлагатай болж байгаа өнөөгийн нөхцөлд уг ажлыг маш хариуцлагатай, чанартай хийх хэрэгтэй нь мэдээж боллоо. 

Намрын отроор мал таргалуулах ажилд жил жилээр туршлага хуримтлуулж амжилт олж байгаа Боловч аймаг, орон нутагт отрын ажил жигд сайжирч бас л чадаагүй байна. 

Булган аймаг сүүлийн хоёр жилд мал таргалуулах ажилд ахиц өөрчлөлт гаргах талаар зохион байгуулалтын нэлээд арга хэмжээ авч, ач холбогдлыг нь малчид, хөдөлмөрчдөд сайн ойлгуулж, нам, улс, аж ахуй, хяналтын байгууллагын хүчийг чиглүүлж ажиллаад энэ оны эхний есөн сард малын хорогдол харьцангуй бага, тарга хүч илүүтэй, тухайлбал үнээний дундаж жин 25, бяруу 13, хонь, ямаа, төлөг, борлон 13 килограммаар тус тус улсын дунджаас дээгүүр болоод байна. 

Мал аж ахуйн үйлдвэрлэлийн эцсийн үр дүнд шийдвэрлэх нөлөөтэй оторлолтын ажлын чанарыг газар бүр жигд болгож, чанаржуулбал үр дүн нь дорхноо гарч ашиг орлого нэмэгдэнэ. Наймдугаар сарын сүүлчийн байдлаар үзэхэд олонхи аймагт мал таргалуулах ажлыг сайн зохион байгуулж мал аж ахуйн Шим суурийн ер гаруй хувь оторт гарсан харагдана. 

Гэвч Өмнөговь, Баянхонгор, Хэнтий, Дундговь аймагт мал аж ахуйн сууриуд үндсэндээ бүгд оторт гарсан мөртөө тэдгээрийн 64 - 82 хувь малын тарга хүч нэмэгдүүлэх даалгаврыг биелүүлсэнгүй, малын жин бусад аймгийнхаас мэдэгдэхүйц бага, тарга хүч нь нимгэн байна. 

Архангай, Төв, Завхан аймагт хонины, Өмнөговь, Дундговь аймагт ямааны жин улсын дунджаас гурваас дөрвөн килограммаар доогуур байна. Бэлчээрийн сөл тасрахаас өрсөж цагийн дулаан дээр малын тарга нэмэгдүүлэх, нэгэнт авсан таргыг нь тогтоох ажлыг улам сайн зохион байгуулах хэрэгтэй болж байна. 

Сум, нэгдэл, аж ахуй бүр улсын төвлөрсөн бэлтгэл, орон нутаг, иж ахуйн дотоодод хэрэглэх малыг оторлож, тэжээж бордож сайн таргалуулж чадвал махны хэрэгцээнд зарцуулах малын тоог хэмнэж, эх малыг өсгөх нэмэгдэл бололцоо олж авна. 

Хээлтэгч мал өсгөхийг онцгой анхаарч энэ жилийн мал, мах бэлтгэлийн хэмжээг ихээхэн багасгаж зохицуулалт хийсэн тул ийнхүү бий болсон боломжийг ашиглаж нийт малын тоо, түүний дотор эх малын нөөцийг нэмэгдүүлэх талаар орон нутгийн байгууллагууд тооцоотой хандаж, нарийн хяналт тавих шаардлагатай юм. 

Цөцгийн тос бэлтгэдэг нэгдэл, аж ахуйд ажлын зохион байгуулалт сулаас болж үнээ, тугалыг намар орой болтол сүүний тасагт байлгаж олигтой тарга хүч авахуулдаггүй дутагдал жилийн жилд давтагдаж тэр нь үхэр сүргийн өсөлтөд хохирол учруулсаар байна. Зунжин сүүний тасагт байлгасан үхрийг онцлон анхаарч оторт гаргаж тарианы гуурстай талбай, хашсан бэлчээр, бэлчээрийн ногоон сөл дагуулж тарга тэвээрэг авахуулах хэрэгтэй байна. 

Мал маллагааны уламжлал, тэргүүний малчдын туршлагаар бол намрын отрыг маш сайн хийж, малыг хүйтэнд аажмаар дасган өлчиржүүлж өвлийн улирал туулахад мал сүргээ бэлтгэдэг болохоор намар цагийн мал маллагааны өвөрмөц технологийг чадамгай эзэмшсэн туршлагатай, хашир малчидтайгаа сайн зөвлөж малын төрөл, насны онцлогт тааруулан бэлчээр, усыг тохируулах ажлыг нухацтай сайн хийвэл зохино. Ялангуяа эхээс нь ялгаж суурилсан хурга, ишигний маллагааг онцгой анхаарах шаардлагатай. 

Улсын хэмжээгээр одоо таван сая гаруй хурга, ишгийг ялган суурилаад байгаа учраас тэдгээрийг бэлчээрт түргэн дасгаж, арчилж таргалуулж, өлчиржүүлэх ажил онцгой анхаарал татах ёстой. Ялгасан төлийн 650 шахам мянга нь хорин килограммаас доош жинтэй хурга, 10 кг хүрэхгүй жинтэй ишиг байгааг харгалзан үзэж арчилгаа маллагааг ихээхэн сайжруулах ёстой. Баянхонгор, Өмнөговь, Дундговь, Говь-Алтай, Хөвсгөл аймагт давжаа ишиг, хурга олон байгаа тул дээрх аймгийн хөдөө аж ахуйн байгууллагууд зориуд анхаарч төл малыг өвөлжүүлэх бодлого, арга замаа урьдаас сайтар боловсруулж хэрэгжүүлэх нь чухал юм. 

Олон сум, аймаг үндсэн өвөлжөөнөөс нь сууриудыг шилжүүлж өөр газар нүүлгэх төлөвтэйг харгалзан мал тарга хүчээ алдахгүй, нүүдэлд зутрахааргүй байхаар бэлтгэл зохион байгуулалтыг одооноос эхлэн сайтар хийх хэрэгтэй байна. 

Намрын мал оторлолтод байнга хяналт тавьж тэргүүний малчдын арга туршлагыг нийтээр хэрэглэх, ололт амжилтаа өргөн сурталчлах, хөшүүн хойрго, хэлбэрдэн, оромцоглох, нүд хуурах аливаа илрэлтэй хатуу тэмцэл хийж намрын отрыг өгөөж сайн зохион байгуулах нь хөдөө аж ахуйн байгууллагууд нийт малчдын зөвхөн өнөөгийн төдийгүй ирэх оны ажлын үр дүнг шийдэх эцсийн асуудал болж байгааг онцгой анхаарах шаардлагатай болж байна. 

