№125 (16402)      
1986 оны тавдугаар сарын 23.
Намдаа өргөх рапорт

МАХН-ын XIX их хуралд өргөн барих хөдөлмөрийн хамт олон, хувь хүмүүсийн хөдөлмөр бүтээлийн ажиллах рапорт эх орны дөрвөн зүг, найман зовхисоос энэ өдрүүдэд зогсоо зайгүй цуурайтсаар Байна. Ажилчин ангийн их хурал угтсан гавшгай хөдөлмөрийн өдрүүдэд социалист уралдааныг хөдөлмөрийн бүтээмж, бүтээгдэхүүний чанар дээшлүүлэх, дотоод нөөц бололцоог ашиглах, түүхий эд, материал, хөрөнгө арвилан хэмнэх, техник төхөөрөмжийн ашиглалтыг сайжруулах, хэмнэсэн материал, түлш, түүхий эдээр хурал нээгдэх өдөр үйлдвэрлэл, үйлчилгээ хийх уриан дор өрнүүлэн ноднингийн мөн үеийнхээс 145, 9 сая төгрөгийн бүтээгдэхүүн илүү үйлдвэрлэсэн дүнгээр их хурлаа угтаж байна. Малчид төлийн хорогдлыг өнгөрсөн оныхоос эрс бууруулан 8, 3 сая гаруй төл бойжуулж, Баян-Өлгий, Увс, Ховд, Сүхбаатар аймгийн олон сум, нэгдэл нэг ч төлийн хорогдолгүй уралдааныг хошуучилж байна. Тариаланчид намын их хурлын өмнө хаврын тариалалтыг хугацаанд нь технологийн нь дагуу өндөр чанартай хийхээр шамдан гол ажлаа амжилттай дуусгаж байна. 

Төв аймгийн тээврийг удирдах газар, Увс аймгийн барилга угсралтын трест, Дорнод аймгийн хүнсний комбинат, Улаанбаатар хотын гурилын комбинат зэрэг 1300 гаруй үйлдвэр, аж ахуйн газар, байгууллага, Хөвсгөл аймгийн ахуйн үйлчилгээний комбинатын оёдолчин Т. Дариймаа ахлагчтай оёдлын цех, Увс аймгийн усны аж ахуйг удирдах газрын Б. Ванчинсүрэн ахлагчтай бригад зэрэг 6780 гаруй цех, тасаг, бригад их хурал угтсан уралдааны үүргээ урьдаж биелүүлэн хөдөлмөрийн гарамгай амжилт гаргалаа. 

Арьс ширний үйлдвэрийн нэгдлийн савхин эдлэлийн үйлдвэрийн эсгүүрчин, төрийн шагналт, коммунист Б. Дүгэрсүрэн VII таван жилд зургаан жил найман сарын ажил гүйцэтгэж хослол эсгүүрийн дэвшилт аргыг хэрэглэснээр хэмнэсэн материалаараа 973 савхин дээл эсгэж, үйлдвэртээ 157 мянган төгрөгийн ашиг хэмнэлт оруулсан байна. 

Сэлэнгэ аймгийн Зэлтэрийн сангийн аж ахуйн салааны ахлагч, МАХН-ын XIX их хурлын төлөөлөгч П. Чинзориг VII таван жилд гагаас 27, 5 центнер ургац авч төлөвлөгөөг 107 хувь биелүүлж, салаагаараа таван жилд найман жил гаруйн ажил хийжээ. Эдний салаа VIII таван жилд есөн жилийн ажил хийх өндөр үүрэг аваад шамдан ажиллаж байна. Өвөрхангай аймгийн Бат-Өлзий сумын << Батзам >> нэгдлийн саальчин, намын гишүүн П. Даваасүрэн намын XIX их хурлын жилд сүү бэлтгэх үйлдвэрлэлийн даалгаврын наяад хувийг одоо биелүүлээд байна. Сэлэнгэ аймгийн Зүүнбүрэнгийн сангийн аж ахуйн тракторч - комбайнч, хөдөлмөрийн баатар Ж. Нацагдорж, Улаанбаатар хотын цахилгаан шуудан холбооны газрын ажилчин А. Даваахүү, Дорнод аймаг дахь геолопган удирдах газрын өрөмдөгч, хөдөлмөрийн баатар Ж. Сүрэнхүү нарын олон зуун коммунист VII таван жилд өндөр амжилт гаргаж уралдааны үүрэг амлалтаа нэр төртэй биелүүлсэн дүнгээр намынхаа их хуралд бэлэг барилаа. Улаанбаатарын автобусны комбинатын нэгдүгээр паркийн жолооч, хөдөлмөрийн баатар, кОммунист Д. Дамдинсүрэнгийн бригад төлөвлөгөөгөө 109, 4133 хувиар биелүүлж, парк ашиглалтын коэффициентийг 0, 82, техникийн бэлэн байдлыг 0, 90-д хүргэж, намын их хурал угтаж эхний хагас жилийн төлөвлөгөөг 20 хоногийн өмнө биелүүлээд шинэ таван жилд бригадынхаа нийт гишүүдийн 40-өөс доошгүй хувийг аваргуудын амжилтад хүргэхээр зорьж байна. Саяхан болж өнгөрсөн аймаг, хотын намын бага хурлаас намын хамт олны оюун ухаанаар нягтлан боловсруулсан тодорхой зорилт дэвшүүлсний дотор Ховд, Баянхонгор, Өвөрхангай аймаг улсын тэргүүний аймгийн зэрэгт хүрэх, Дорнод аймаг мал аж ахуйд учирсан хохирлыг богино хугацаанд нөхөх, Хэнтий аймаг мал аж ахуйн үйлдвэрлэлд эргэлт гаргах тухай хариуцлагатай тодорхой шийдвэр гаргажээ. 

Тэрчлэн аймаг, хотын намын бага хурал дээр үг хэлсэн хагас мянга шахам коммунист шинэ таван жилд нөөц бололцоо ашиглах, төлөвлөгөөгөө давуулан биелүүлэх, хөдөлмөрийн бүтээмжээ нэмэгдүүлэх талаар дайчин шахуу үүрэг авцгаалаа. Эх орон даяар янз бүрийн ажил мэргэжлийн олон мянган коммунист таван жилийн амжилт бүтээлээ намдаа илтгэж шинэ таван жилд улам ихийг хийх үүрэг амлалт авч байгаа улс төр, хөдөлмөрийн их өрнөлтийн энэ өдрүүдэд бид бас дүгнэлт, шүүмжлэлтэйгээр амлалт үүрэгтээ хандах ёстой. 

Намын XVIII их хурлын нэр хүндтэй индрээс тоо хэмжээтэй тодорхой сайхан үүрэг амлалт авсан мөртлөө түүнийгээ хэрэгжүүлэх, зохион байгуулах ажлыг дутааснаас үүргээ ихээхэн хэмжээгээр тасалсан урагшгүй явдал Архангай, Баянхонгор, ГовьАлтай зэрэг аймгуудад гарсныг бид санаж, ам, ажлын ийм зөрөөг давтахгүй байхаар бодит тооцоотой ажиллах ёстой. Коммунистуудын удирдсан хамт олны ажил үйлс, амлалт үүрэг заавал хэрэгжин биелэх хуультай байж, түүнээ хэрэгжүүлэхийн тулд тэргүүн туршлагыг төлөвлөгөөтэй нэвтрүүлж хөдөлмөрийн бүтээмжийг нэмэгдүүлэх, хөдөлмөр, санхүү, эд материалын нөөц, түлш шатахууныг арвилан хэмнээд зарцуулах, машин тоног төхөөрөмж, ажлын цагийг бүрэн дүүрэн ашиглах, барилгыг хугацаанд нь ашиглалтад өгөх зэрэг үйлдвэрлэлийн үр ашиг, чанарыг дээшлүүлэх зангилаа асуудалд их хурлын өмнөх болон дараахь үеийн уралдааныг бүрэн чиглүүлж нам, төр, олон нийтийн бүх байгууллага ажилдаа үндсэн өөрчлөлт гаргах ёстой. 

Манай орны коммунистууд, нийт хөдөлмөрчин төрөлх хайрт намынхаа XIX их хурлыг угтаж өрнүүлсэн эх оронч хөдөлгөөн, социалист уралдааныхаа эрч хүчийг улам нэмж Ардын хувьсгалын 65 жилийн ой, БНМАУ-ын Ардын Их Хурлын арван нэг дэх удаагийн сонгуулийг хөдөлмөр бүтээлийн арвин их амжилтаар угтах, их хурлынхаа түүхэн шийдвэрийг хэрэгжүүлэх үйлсийг манлайлах нь дамжиггүй билээ. 

