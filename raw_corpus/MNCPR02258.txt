Хугацаагүй албаны "байлдагч"

Олон улсын сэтгүүлч, яруу найрагч, гүн ухааны доктор, профессор Бизъяагийн Дашзэвэгийг Монгол эх орон нь төдийгүй дэлхий нийт танина. Өнөөдөр эх орондоо байсан тэрбээр маргааш нь дэлхий, ертөнцийн нөгөө бөөрөнд аль хэдийнэ оччихсон алхаж явдаг нь түүний хувьд ердийн үзэгдэл. Түүнийг улс төрийн тоймч гэдгээр нь төсөөлдгөөс өөр ямар их ажил амжуулдгийг нь тэр бүр хүн мэддэггүй л болов уу. Ийм бодлын үүднээс их ажил үйлсийнх нь сэлүүргүй далайд цухасхан аялаадахъя. 
ОХУ-ын Батлан хамгаалах аюулгүй байдлын судлалын академийн "Академич" гээд л түүний цол гуншинг цааш тоочоод байвал цаг, цаас их орно. Алтай нутаг, алдарт "Бурхан буудай" уулын өврөөс балчирхан далавчаа дэлгэн хөөрсөн энэ шувуухай дэлхийг тойрон нисэх хүчит далавчаа өөрөө нөр их зүтгэл, эрдэм мэдлэгээрээ ургуулсан юм. Тэр үзэг барин, гэрэл зураг, бичлэгийн аппарат мөрөвчлөн таван тив, дөрвөн их далайг гатлан ниссэн билээ. Хэдийгээр түүний насан ахив чиг одоо ч мэдээ хүргэх, дэлхийг тойрох далавч нь хүчирхэг хэвээрээ байна. 
Сэтгүүлч Б.Дашзэвэг НҮБ-ын хуралдааны танхимаас, Сансрын хөлгийн гарааны талбайгаас, төр засгийн тэргүүнүүдийн уулзалтын өргөөнөөс, дайн тулалдааны талбараас, Олимпийн тоглолтын аваргын тавцангийн дэргэдээс, НАТО-гийн төв штабаас, Варшавын гэрээний байгууллагын хуралдаанаас радио, телевизийн шууд нэвтрүүлэг хийж, эгшиглэнт дуу хоолой, эгэл дүрээрээ хүмүүсийн зүрх сэтгэлд хоногшин үлдсэн хүн гэж бахархан хэлэхээс аргагүй нэгэн билээ. Түүний бичсэн ном, бүтээсэн кино, шүлэглэсэн дуу нь хэдэн арваар тоологдоно. Говь-Алтай аймгийн Цогт сумын уугуул тэрбээр "Би бурхан Буудай уул, Ээж хайрхан хоёрын дунд төрж, өссөн болохоор  мөнхийн ээж, аавтай хүн" гэж бахархан ярих дуртай. Тэрбээр зүгээр ч нэг сэтгүүлч биш, Олон улсын харилцааны асуудлаар мэргэшсэн хүн. Бас нэртэй орчуулагч, зохиолч, яруу найрагч, эрдэмтэн, багш хүн. "Б.Дашзэвэгийн бүтээл туурвилыг зүгээр л тоочиход ихээхэн цаг, цаас орно" гэж нэртэй орчуулагч, ахмад дипломатч Ц.Гомбосүрэн хэлсэн байдаг. Тэр төрөлх монгол хэлээ төдийгүй орос, герман, англи, франц хэлийг унаган хэл шигээ эзэмшиж, "Новости Монголий" зэрэг сониноос эхлээд гадаадын олон мянган уншигчдад монгол мэдээ хүргэх албанд ч хүчин зүтгэсээр ирсэн, одоо ч зүтгэсээр байгаа "хугацаагүй албаны байлдагч" юм. Төр засаг нүдээ олж ийм л "Хугацаагүй албаны байлдагч"-д Монгол Улсын Соёлын гавьяат зүтгэлтэн" гэдэг эрхэм дээд шагналаа хүртээсэнд баярлаад ч баршгүй. Нас хэвийх үедээ Олон Улсын бизнес Технологийн "Зохиомж" дээд сургуулийн оюутан болж, энэ эрхэм хүний эрдэм мэдлэгийнх нь шимээс хүртэж, "Олон Улсын сэтгүүлч" гэдэг хүндтэй сайхан мэргэжил эзэмшсэн ахмад шавь, бас уран бүтээлийн андын хувьд мянга, мянган шавь нарынх нь өмнөөс сэтгэлийн мялаалга өргөх гэсэн маань энэ. 
Олон Улсын сэтгүүлч, зохиолч Гомбын Баатарнум 
