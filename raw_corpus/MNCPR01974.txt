Үнэт цаасаар баяжиж, үлгэрт гардаг шиг амьдарна гэсэн яасан бэ

Ардчилсан улсууд хөрөнгөө хувьд шилжүүлж, хувьцаа гаргах замаар хөлжсөн түүхийг Монгол аль 1990 онд "хуулбарласан". Өдгөөг хүртэл 17 жилийн хугацаанд төрийн өмчид байсан үйлдвэрүүдийг цэнхэр, ягаан тасалбараар иргэдэд үнэ төлбөргүй даатгасан билээ. Харин өнөөдөр Монголын хөрөнгийн бирж дотор 382 компанийн олон мянган хувьцааг дилерүүд арилжиж байгаа. Иргэд үнэт цаасаар баяжиж, үлгэрт гардаг шиг амьдарна гэж хүлээж суутал өнөөх аж ахуйн нэгжүүдээс 166-ийнх нь үйл ажиллагаа аль эрт зогссон хэдий ч амь бөхтэй хувьцааг нь арилжсаар байсныг Санхүүгийн зохицуулах хорооноос өчигдөр мэдэгдлээ. Уг нь дэлхийн томоохон улсуудад хөрөнгийн биржид нэрээ бүртгүүлнэ гэдэг багагүй шалгуур давдаг бөгөөд их нэр хүнд дагуулдаг. Ардчилсан Монголын эхэн үед төрийн өмчит компаниудыг ямар ч шалгуур үзүүлэлтгүйгээр хөрөнгийн биржид бүртгэсний гай ийн гарав. Хувьцааны зах зээлд чамгүй амжилттай яваа гэгддэг компаниудын тэн хагас нь дампуурч, татвараа төлөхөө больж, хувь нийлүүлэгчдийн хурлаа ч "мартаж". Арилжаанаас ашиг хүртэх тухай мэдлэг нимгэнтэй хувьцаа эзэмшигчид нь ч эдлэх эрх, үүргээ бас хангалттай ухамсарлаагүйн "гавъяа". 
"Хөрөнгө оруулагчдыг хохироосон компаниудын хувьцааны арилжааг зогсоосон. Ингэснээр цаашид биднээс тавих хяналт, шалгалт сайжирч буйн илрэл" гэж Р.Содхүү захирал хэлж байсан. Харин нүдээ бүлтийтэл хувьцааныхаа ногдол ашгийг хүлээж, араас нь удтал хөөцөлдсөн иргэдийн хувьд эл үг тийм ч эергээр буухгүй. Хөрөнгийн зах зээлийн хөгжлөөс хойш татсан компаниудын санхүүгийн тайлан, хэтийн төлөв, хөрөнгийн чадал чансааг тодорхойлж, хүмүүст үнэн зөв мэдээлэл өгөх нь хяналт, шалгалтын байгууллагын үүрэг байлтай. 
Хувьцаа авч хав дарсан хөгшчүүд, үнэд хүргэнэ гэж санасан залуусын мөнгийг салхинд хийсгэсэн хатуу чихтнүүдтэй ямар хариуцлага тооцох нь ч тодорхойгүй байна. 
"Компаниа нухацтай судалж байж хувьцаа худалдан ав, алдах юм бол бид хүлээхгүй шүү" гэж хөрөнгийн биржээс сануулдаг. Жирийн хүн хэн боловч хичнээн сайн судлаад ч өнөөх компанид нь тавих хяналт шалгалт дутвал хэнд бурууг тохох вэ. Санхүүгийн зохицуулах хорооноос 21 аймаг, найман дүүргийн аж ахуйн нэгжүүдэд шалгалт хийх ажил 20 хүрэхгүй байцаагчийн нуруун дээр тохогддог. Үүнээс гадна хувьцаа гаргагч компаниудад санхүүгийн тайлан, тооцоогоо явуул гэж сануулаад ч ажиг сураггүй байх нь ч цөөнгүй. Мэргэжлийн боловсон хүчин, эрх зүйн орчны "хомсдол" хөрөнгийн зах зээлийг ийн өвчлөхөд хүргэжээ. 
Бирж дээрх эзэнгүй хувьцаа арилжсан хэвээр байсан бол хэчнээн олон хүний, зуу зуун мянган төгрөгийг авч одох байсныг таамаглахад бэрх. 
Монгол Улс зах зээлийн эдийн засагт шилжээд 17 жилийг ардаа үдсэн ч сурах юм их байна даа, их байна. 
Ж.Цогзолмаа 