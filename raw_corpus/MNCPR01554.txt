БНАСАУ-ын 30 мэргэжилтэн манайд ажиллана

Бүгд найрамдах солонгос улсад (БНСУ) ажилладаг монголчуудын асуудал өнөөдөр манайд нэлээд яригдах болсон.
Тэнд "хар"-аар ажиллаж эхэлсэн болон одоо зуучлах товчоогоор гарч байгаа нийлээд олон монгол иргэн тэнд ажиллаж эх орон руугаа орох валютын урсгалыг нэмэхийн дээр гэр бүлдээ маш их хөрөнгө оруулалт хийж байгаа хэмээн холбогдох албаныхан тайлбарладаг. Харин Бүгд найрамдах ардчилсан солонгос ард улсаас (БНАСАУ) манайд ажилчин орж ирэх талаар яриа гараад тасарсан билээ. Манайхан БНСУ руу их мөнгө хураахаар ажилладаг шиг Ардчилсан солонгосын мэргэжилтнүүд манай ажлын хөлсийг боломжийн гэж үнэлээд ирж байгаа эсэх асуудалд бас эргэлзмээр. БНАСАУ-ын Сангийн сайд, Хөдөө аж ахуйн сайдын хэлснээр монголд аль болох олон хүн оруулж ажиллуулах сонирхолтой байгаа гэсэн. Сангийн сайд нь Солонгос-Монголын найрамдлын даргын ажлыг хамт хашдаг аж. Юутай ч манайд ажиллах хойд солонгосчууд бидний цалин хөлсний хэмжээгээр ажиллахаар тохирсон тухай Хүнс, хөдөө аж ахуйн (ХХААЯ) дэд сайд Н.Ганхуяг тайлбарласан. Тэдний мэргэжилтнүүдээр эх орондоо цагаан будааны тариалах эрхлүүлэх чиглэлээр эрчимтэй хөөцөлдөж эхлээд тун удаагүй байна. Энэ хүрээнд тариалан эрхлэгч мэргэжилтнээр монголчуудыг сургахын тулд хоёр улсын гэрээний дагуу эхний ээлжинд 30 хүн ирэхээр болжээ. Тэд будаа тарьдаг нарийн мэргэжлийн хүмүүс байх аж. Мэргэжлийн талаасаа өндөр чадвартай байхын дээр ажилчид эрүүл байх тал дээр хоёр улсын талаас хийсэн гэрээнийхээ хүрээнд өндөр шаардлага тавьж байгаа гэсэн. Тэдэнд насны хязгаар ч тогтоож байгаа аж. Солонгосын талаас ирүүлсэн мэргэжилтнүүдийн ажлын үр дүн хэрхэн гарснаас шалтгаалж дараа дараагийн, тухайлбал барилгын салбарт мэргэжилтэн оруулж ирэх эсэх талаар ярилцах аж. Эхний ээлжийн мэргэжилтнүүд Дорнод аймгийн Баянтүмэн, Халх гол суманд суманд будаа тариалж эхлэнэ. Монголд цагаан будаа тариалвал хэд хэдэн газарт илүү ургана гэдгийг туршилтаар батлаад байгаа аж. Шаамар, Сэлэнгэ аймгийн Мандал сум, Ховд аймгийн хэсэг газарт туршилтууд хийгджээ. Хэдийгээр тариалалт эрхлэх боломжтой ч монголчуудын арга технологи нь тэр бүр таарахгүй, сайн үр дүн үзүүлэхгүй байгаатай холбоотойгоор солонгосоос мэргэжилтэн оруулж ирэхээр хэлэлцжээ. Цагаан будаа нь асар их усалгаа, арчилгаа шаарддаг, тариалалт эрхлэх талбай нь хүртэл нарийн хэмжээстэй явагддаг зэргийг нь нарийн мэргэжлийн асар их туршлагатай хүнээс суралцах гарцаагүй шаардлагатай байгаа гэж тус ажлыг зохион байгуулагчид онцолж байна. Нэгэнт мэргэжилтнүүд ороод ирвэл Дорнод аймгийн тал газрын салхинаас хамгаалсан хаалтууд хийх хэрэгтэй гэнэ. Сангийн сайдыг байцаасан чуулган УИХ-ын чуулганы өчигдрийн үдээс хойшхи хуралдаанаар Монгол Улсын эдийн засаг, нийгмийг 2006 онд хөгжүүлэх үндсэн чиглэлийг баталлаа. Дараа нь ирэх оны Төсвийн тухай хуулийн тухай гуравдугаар хэлэлцүүлгийг явуулж баталлаа. Мөн Монгол Улс Олон улсын хөгжлийн ассоциацийн хооронд байгуулсан "Хувийн хэвшлийг хөгжүүлэх хоёр дахь төсөл"-ийн хөгжлийн зээлийн гэрээг соёрхон батлах тухай хуулийн төслийг хэлэлцлээ. Зээлийн гэрээний талаар гишүүдийн асуултад Сангийн сайд Н.Алтанхуяг Монголбанкны төлөөлөгч Ганбаатар нар хариулт өгч байлаа. Гишүүн Б.Мөнхтуяа, зээлийн хүүг өндөр байна гээд гэрээнд тусгаснаар зээлийн хүү нь анхнаасаа 10 гаруй хувьтай ийм өндөр байгаагүй, багасгах боломж байхгүй юу? Шахааны зээл биш биз дээ гэж асуухад Сангийн сайд, харин ч 20-22 хувийн хүүтэй авдаг байсан зээл өнөөдөр 10-12 хувийн хүүтэй болж ирж байгаа нь том амжилт гэж үзэж байгаа. Хувийн хэвшлийн зээл ямар ч шахаа байхгүй, дамжуулагч этгээд нь арилжааны банк байна гэлээ. Харин Д.Арвин гишүүн, банкуудыг бид эндээс дэмжээд боломж олгоод байдаг. Тэд хувийн хэвшлийнхэн буюу жижиг бизнес эрхлэгчдэд зээл олгохгүй, том том аж ахуйн нэгжүүдэд зээл олгоод байна. Тухайлбал, "Хас" банк амьдрал дээр хүүгээ дөрвөн хувиар бодож өгдөггүй. Үүнийг нь эсэргүүцээд хэлэхээр банкны дотоод асуудалд оролцлоо гээд бөөн хэрүүл болдог. Ийм дээрээ тулах юм бол банкныханд боломж олгосон хувийг бид батлаад яах юм бэ? гэж эсэргүүцлээ илэрхийллээ. Гишүүн Д.Дэмбэрэл үүнийг мөн дэмжиж аль болох жижиг бизнес эрхлэгчдийг хөхүүлэх боломж байхгүй юу гэж асууж байсан. Н.Алтанхуяг сайд 181 мянган жижиг зээл авагчдад "ХААН" банк зээл олгосон. Энэ бага тоо биш шүү дээ хэмээн эвтэйхэн булзааруулж байлаа. Ямартаа ч цөөн хэдэн асуултад хариулсны эцэст дараа тэрээр, нэгэнт энэ зээлийн гэрээ шийдэгдсэн асуудал өнөөдөр зөвхөн соёрхон батлуулах гэж оруулж ирсэн шүү дээ гэж бэлэг тэмдгийн чанартай л хууль гэсэнтэй утга нэгтэй зүйл хэлээд амжив. Чуулган ид хуралдаж байх үед гадаа оюутнууд ордныг бүслэн жагсацгааж гишүүдийн машин дээр "100 саяа өг" гэх мэтээр бичиж мөн машины шил, ордны цонхуудыг хагалж байсан юм. Эрхэм гишүүн С.Отгонбаяр хуралдаан завсарлахаас өмнө "Гадаа байгаа оюутнууд арай дэндэж байна. Ордны цонх хагалах, ордон руу орж яваа хэн рүү ч хамаагүй юм шидэж байна. Миний толгой руу юу нь мэдэгдэхгүй зүйлээр цохисон. Одоо хавдчихсан байна. 15 минут хэртэй гадаа оюутнуудад татуулж чангаалгаж байхад ордны харуул хамгаалалтынхан хаачсан юм бэ? Харсаар байж хамгаалалтын албаныхан ямар ч арга хэмжээ авсангүй. Тиймээс төрийн хамгаалтын албатай ч хариуцлага тооцохыг хүсч байна. Бид нар ажлаа хийгээд байж байхад иймэрхүү дайралтад өртөж байгаа юм чинь, мөд УИХ-ын дарга, Ерөнхий сайд, Ерөнхийлөгчийн амь насыг ч бүрэлгэж магадгүй юм биш үү? Гадаа байгаа машинуудын дугаарыг авч, цонхыг нь хагалж, машиныг чинь эвдэж байна. Хууль хүчний байгууллагууд хаана байна бэ? УИХ-ын гишүүний халдашгүй байдалд иймэрхүү байдлаар хандаж байхад юу ч болоогүй юм шиг байж болохгүй гэж УИХ-ын дарга болон гишүүдэд анхаарууллаа. Гэвч энэ тухай хэн ч тодорхой зүйл эрхэм гишүүнд хариу болгож хэлсэнгүйгээр хуулиа баталцгаалаа. Төрийн ордноос гарахад тийм ч амаргүй байлаа. Цөс нь хөөрч, дуу нь чангарсан оюутнууд ордны зүүн талд машин зам хааж ордны зүг чулуу нүүлгэсээр байв. Орой 18.30 цаг өнгөртөл оюутнууд ордон руу довтолсоор л байсан юм. Ордны эргэн тойронд цагдаа нар битүү зогсоцгоосон харагдана билээ. 
