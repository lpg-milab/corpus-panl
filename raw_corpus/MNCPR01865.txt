Шүүгч Т.Уранцэцэгийг унагаав уу?

Зарим аймаг, Нийслэлийн шүүхийн ерөнхий шүүгчийн албан тушаалд өрсөлдсөн шүүгчид саяхан шалгалт өгсөн.
Шүүхийн мэргэшлийн хорооноос авдаг энэ шалгалтад таван шүүгч оролцсоноос дөрөв нь аймгийн шүүхийн ерөнхий шүүгчид, нэг нь Нийслэлийн шүүхийн ерөнхий шүүгчид нэрээ дэвшүүлсэн шүүгч нар байжээ. Хэдийгээр аймаг, нийслэлийнх гэдгээрээ өөр сонсогдож болох ч, давж заалдах шатны шүүх гэсэн утгаараа адил шатны шүүх гэж үнэлэгддэг байна. Эдэн дотроос Нийслэлийн шүүхийн ерөнхий шүүгчээр хэн томилогдох нь олны анхаарлыг зүй ёсоор татаж байгаа үйл явдал. Нийслэлийн шүүхийн ерөнхий шүүгчээр ажиллаж байсан С.Батдэлгэр Дээд шүүхэд очиж, улмаар Монгол Улсын Дээд шүүхийн Ерөнхий шүүгчээр томилогдсоноос хойш энэ мест шинэ эзнээ хүлээж байсан гэхэд болно. Нийслэлийн ерөнхий шүүгчид анх гурван хүн нэрээ дэвшүүлжээ. Баянгол дүүргийн шүүхийн шүүгч эмэгтэй нэрээ татсанаар өдгөө Нийслэлийн шүүхэд шүүгчээр ажиллаж буй Ц.Зориг, Сонгинохайрхан дүүргийн шүүхийн ерөнхий шүүгч Т.Уранцэцэг нар үлдсэн байна. Харин шалгалтад Т.Уранцэцэг шүүгч ганцаараа оржээ. Энэ нь ч аргагүй юм. Яагаад гэхээр давж заалдах шатны шүүхийн шүүгчид нэр дэвшигчээс авах эрх зүйн шалгалт байсан болохоор тэр. Тэгэхдээ адил шатны гэдэг утгаар аймгийн шүүхийн ерөнхий шүүгчид нэр дэвшсэн дөрвөн шүүгчийн хамт шалгалт өгсөн байна. Хамгийн гол нь Нийслэлийн ерөнхий шүүгчид өрсөлдсөн Т.Уранцэцэгээс бусдаас нь өөр тестээр шалгалт авсан явдал байгаа юм. Тэгэхдээ Мэргэшлийн хорооны дарга нь өөрөө шалгалт эхлэхийн өмнө "Нийслэлийн ерөнхий шүүгчид өрсөлдөгчөөс авах шалгалт арай хүнд" гэж хэлж байгаад өөр дугтуй задалж шалгалт авчээ. Уг нь анхан шатны, давж заалдах шатны, хяналтын шатны гэсэн гурван ангилалтайгаар шалгалт авах ёстой болохоос бус адил шатны шүүхэд өрсөлдөж буй хүмүүсийг хооронд нь ялгаж өөр өөр тестээр шалгалт авах учиргүй гэнэ. Ингэж ялгавартай хандсанаар Шүүхийн мэргэшлийн хорооны дүрмийн 4.4-т заасан заалтаа дарга нь өөрөө зөрчсөн хэрэг аж. Будлиантай шалгалтын дүн гарахад Нийслэлийн шүүхийн ерөнхий шүүгчид өрсөлдсөн Т.Уранцэцэг шүүгчийг тэнцэлгүй "унасныг" хэлээд дараачийн шат болох ярилцлагад оруулаагүй байна. Ингээд Нийслэлийн ерөнхий шүүгчид нэрээ дэвшүүлсэн Ц.Зориг цор ганцаараа тунаж үлдэх нь тэр. Шүүгч бүсгүй шалгалтын материалтайгаа танилцах хүсэлт гаргасан ч тодорхой бус шалтгаанаар түүнд үзүүлээгүй байна. Тиймээс Мэргэшлийн хорооны шалгалт булхайтай болсон гэж үзсэн Т.Уранцэцэг шүүгч Шүүхийн ерөнхий зөвлөл (ШЕЗ)-д хандаж гомдол гаргажээ. Мөн Мэргэшлийн хороонд ч гомдлоо уламжилсан байна. Гомдлын хариу яаж гарах нь одоогоор тодорхойгүй ч, ингэж ялгавартай хандсан нь нэр дэвшигчийг өрсөлдөгчгүйгээр ШЕЗ-ийн хуралдаанаар хэлэлцэх гэсэн хуйвалдаан гэж үзэж буйгаа шүүгч бүсгүй хэлсэн. Нийслэлийн шүүхийн ерөнхий шүүгчийн асуудлыг энэ сарын 15-нд шийдвэрлэх ёстой. Тийм болохоор шалгалттай холбоотой маргаан анхаарал татах нь зүйн хэрэг. Харин энд олныг үл нуршаад Нийслэлийн ерөнхий шүүгчид нэрээ дэвшүүлсэн шүүгчдийн талаар товчхон мэдээлэл хүргэхээр шийдлээ. Ц.Зоригийн хувьд МУИС-ийг хуульч мэргэжлээр төгссөн. Сэлэнгэ аймгийн шүүх, БГД-ийн шүүх, Нийслэлийн шүүхэд шүүгч, арбитраар ажиллаж байсан, ШЕЗ-ийн хүндэт тэмдгээр шагнагдаж байсан шүүгч аж. Харин Т.Уранцэцэгийн тухайд ОХУ-ын Эрхүүгийн Хуулийн их сургууль төгссөн. Мэргэжлээрээ 24 жил ажиллаж байгаагаас 15 жилд нь нийслэлийн гурван дүүргийн шүүхийн дарга, ерөнхий шүүгчээр ажиллаж байгаа. ШЕЗ-ийн тэргүүний ажилтан цол тэмдэг, "Алтан гадас" одонгоор шагнагдаж байсан. Түүнчлэн 1998 онд анхан шатны шүүхийн бүртгэлийн программыг санаачлан боловсруулж, СБД-ийн шүүхэд хэрэгжүүлсэн нь одоо улсын хэмжээний бүх шүүхэд нэвтрээд байгаа аж. Мөн ажиллаж буй дүүргийнхээ шүүхүүдийг анхан шатны загвар шүүх болгож байсан нь түүний ажил мэргэжлийн ур чадвартай нь холбоотой нь мэдээж. Ийм хоёр шүүгч Нийслэлийн ерөнхий шүүгчид нэрээ дэвшүүлж өрсөлджээ. Шалгалт өгсөн хүмүүсээс тусад нь тест задалж авсан ч өөрийнхөө хариултад итгэлтэй байгаа Т.Уранцэцэг шүүгчид яагаад шалгалтынх нь материалыг үзүүлэхгүй байгаа юм бол. Энэ бүхнээс үзэхэд Т.Уранцэцэг шүүгчийг санаатайгаар "унагаав уу", "унав уу" гэдэг нь удахгүй тодрох биз ээ. 
Н.Саранчимэг
