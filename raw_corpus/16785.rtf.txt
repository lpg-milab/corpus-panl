№195 (16785)       
1987 оны наймдугаар сарын 15.
Ажилчин ангийн эрх ашиг

Монголын үйлдвэрчний Эвлэл ( МҮЭ ) байгуулагдсаны 60 жилийн ойг өнөөдөр манай орны өргөн олон хөдөлмөрчид ёслон тэмдэглэж байна. Ой тэмдэглэхдээ бид туулсан замаа эргэн харах нь зүй боловч шийдвэрлэгдээгүй асуудал, хүрээгүй байгаа өндөрлөг, биелүүлэх ёстой зорилтынхоо зүг хараагаа хандуулах нь чухал байна. << Өнөөгийн шаардлагын үүднээс авч үзвэл үйлдвэрчний эвлэлийн үйл ажиллагаанд ашиглагдаагүй нөөц багагүй байгааг тэмдэглэх хэрэгтэй. Үйлдвэрчний эвлэлийн анхан шатны байгууллаГын ажлын арга хэлбэрийг улам боловсронгуй болгож, хөдөлмөрийн хамт олны өмнө тавигдсан үйлдвэрлэлийн болон нийгмийн зорилтыг амжилттай шийдвэрлэхэд түүнийг чиглүүлэх хэрэгтэй байна >> гэж МАХН-ын XIX их хурал дээр нөхөр Ж. Батмөнх хэлсэн билээ. 

Нийгмийн үйлдвэрлэлийг давшингуй хөгжүүлэх, үр ашгийг нь дээшлүүлэх, эдийн засгийн хөгжлийг эрчимжүүлэхэд манай аль ч үйлдвэр, аж ахуйн гүнд нь ажиллаж байгаа үйлдвэрчний эвлэлийн анхан шатны байгууллага одоогийнхоо идэвх чармайлтыг хэд дахин нэмэгдүүлж чадвал ихээхэн үр нөлөө үзүүлэх боломжтой юм. 

Үйлдвэрлэлийг удирдахад олон түмнийг оролцуулах чухал хэлбэр болсон социалист уралдааныг өрнүүлэх арга барилаа төгөлдөржүүлэн, өөрчлөн сайжруулах үүний тулд хэлбэрдэх, кампаничлах, тооны хойноос хөөцөлдөх, цаастай зууралдах зэрэг улиг болж хоцрогдсон зуршлыг халж арилгах хэрэгтэй. Хөдөлмөрчдийн 90 гаруй хувь нь оролцож байгаа уралдааны явцад гарч байгаа олон арван санаачилга, туршлагыг нийтийн хүртээл болгож, тухай бүрт нь зөв үнэлж хүмүүсийн идэвхийг өрнүүлэх, ажил, үйлчилгээ, бүтээгдэхүүний чанарыг сайжруулахад тус дөхөм үзүүлэх хөшүүрэг болгож, уралдааны нөлөө, давуу талыг чадварлагаар ашиглаж сурах хэрэгтэй байна. Уралдаан зохион байгуулахад удирдах ажилтан, мэргэжлийн сэхээтнийг оролцуулах систем боловсруулсан Зөвлөлт Латвийн туршлагыг өргөн нэвтрүүлэх, тэрчлэн хамт олон угтвар төлөвлөгөөний хэлбэрээр үүрэг авах, ажлын уялдаа холбоотой газрууд << Ажилчны буухиа >> уралдаан өрнүүлэх зэрэг санаачилга хөдөлгөөнийг эрчимжүүлэх талаар үйлдвэрчний эвлэлийн байгууллагууд бие даасан, өөрийн гэх нүүр царайтай ажил, арга хэрэглүүр бий болгох нь чухал юм. 

Үйлдвэрлэлийг удирдах ажилд хөдөлмөрчдийг өргөнөөр оролцуулдаг чухал хэлбэр болсон үйлдвэрлэлийн байнгын зөвлөлгөөн, хамтын гэрээ, хэлцэл, ажилчдын хурал зохион байгуулах арга барилыг сайжруулахад үйлдвэрчний эвлэлийн байгууллага гол үүрэг гүйцэтгэх ёстой. Үйлдвэр, аж ахуйн нийт газрын ажиллагчдын 34 хувь нь хамрагдаад байгаа хөдөлмөр зохион байгуулалт урамшууллын бригадын хөдөлгөөнийг өргөтгөн бэхжүүлэх, нөлөө далайцыг дээшлүүлэх, туршлагыг дэлгэрүүлэх, давуу талыг сурталчлахад үйлдвэрчний эвлэлийн бүх шатны байгууллага томхон хувь нэмэр оруулах ёстой. 

Намын нийгмийн бодлогыг хэрэгжүүлэхэд үйлдвэрчний эвлэл идэвхтэй оролцож, цалин хөлс, урамшууллыг боловсронгуй болгох, нийгмийн хэрэглээний фондын ашиглалт. хөдөлмөрчдийн ажил, амралтын нөхцөлийг сайжруулахад чиглэсэн арга хэмжээг улам идэвхтэй, дайчин давшингуйгаар зохион байгуулбал зохино. Сүүлийн таван жилд зарим мэргэжил, албан тушаалын цалинг нэмэх мөн нэмэгдэл олгож хөнгөлөлт үзүүлэх арга хэмжээ авсны дүнд 250 мөн ган хүний орлого ахиж, тэдний цалингийн фонд бараг 130 сая төгрөгөөр нэмэгджээ. Гэхдээ зөвхөн орлого нэмүүлэх төдийгүй улс нийгэмд өгөх өгөөжийг ахиулах аливаа хөдөлмөрийн бүтээмжийг дээшлүүлэх, бүтээгдэхүүний чанарыг сайжруулахад ажилчин ангийн тэргүүлэх ролийг хангавал зохино. 

Хөдөлмөрчдийн эрүүл мэндийг хамгаалах, орон байрны хангамж, үйлчилгээг сайжруулах, амралт сувиллыг зохион байгуулахад үйлдвэрчний эвлэлийн байгууллагуудад хөдөлмөрчид өндөр итгэл, шийдвэр Тавихдаа тэдний эрх ашгийг элдэв хэлбэрээр хохироох үйлдэл, зөрчил гаргах явдалтай тууштай тэмцэж хөдөлмөр, ахуйн тохитой нөхцөлийг бүрдүүлэх, хүний хүчин зүйлийн ролийг дээшлүүлэх намын бодлогыг хэрэгжүүлэхэд эргэлт гаргахыг хүсэн хүлээж байна. Улсын нийгмийн даатгалын ажлыг эрхэлж хөдөлмөртэй холбогдсон хууль, дүрмийн биелэлтэд төрийн болон олон нийтийн хяналт тавьж байдгийн хувьд үйлдвэрчин эвлэл зарчимч, дайчин байр суурь баримтлах учиртай. Сүүлийн таван жилд хөдөлмөр хамгаалал, аюулгүй ажиллагааны хууль дүрэм зөрчсөн олон арван үйлдвэр, байгууллагад машин, тоног төхөөрөмжийг аюулгүй ажиллах найдвартай нөхцөл бүрдүүлэх шаардлага тавьж түүнийг биелүүлэх хүртэл нь ажиллагааг зогсоох арга хэмжээ авснаас гадна хөдөлмөр хамгааллын удирдлагыг сулруулж зөрчил гаргасан 1700 гаруй удирдах ажилтанд захиргааны арга хэмжээ авахуулсны дотор олон хүнийг ажлаас нь өөрчлүүлэхийг үйлдвэрчний эвлэлийн байгууллага эрхийнхээ дагуу тавьж шийдвэрлүүлсэн байна. 

Хөдөлмөрчин хүний эрх ашгийг хөндсөн аливаа асуудлыг шийдвэрлэхэд ийнхүү оролцож, хяналт тавих нь хуулиар олгогдсон эрхээ эдэлж, хөдөлмөрчин хүний сайн сайхны төлөө үндсэн үүргээ биелүүлэхэд чиглэсэн зүй ёсны ажиллагаа юм. Хөдөлмөрийн хууль бусад журам, дүрэм зөрчих, хүний эрэлт хүсэлтэд хайхрамжгүй хандах, хүнд суртал гаргах аливаа тохиолдлыг үйлдвэрчний эвлэлийн байгууллага дуугүй өнгөрөөх ёсгүй билээ. 

Социализм байгуулах үйл явц гүнзгийрэхийн хэрээр үйлдвэрчний эвлэлийн хүмүүжүүлэх гэгээрүүлэх үүрэг өсөн нэмэгдэж, ардчилал, нийгмийн шударга ёсыг бэхжүүлэх, хөдөлмөрчдийг үйлдвэрлэл болон төрийн хэргийг эрхлэх үйлсэд өргөнөөр татан оролцуулах үйл ажиллагаа өргөжих ёстой. Ер нь манай соёл, гэгээрлийн байгууллагуудын дөч орчим хувийг мэдэлдээ ажиллуулдгийн хувьд залуучуудыг халамжлан хүмүүжүүлэх, хөдөлмөрчдийн эдийн засгийн сургалтыг зохион байгуулах, сайн дурын уран сайхан, нийтийн биеийн тамирын хөдөлгөөнийг өрнүүлэхэд үйлдвэрчний эвлэлийн бүх шатны байгууллага олон мянган гишүүдийнхээ эрэлт хэрэгцээг дүүрэн хангаж бас л чадахгүй байгааг анхаарч соёл, олон түмний ажлын арга хэлбэрийг боловсронгуй болгох ялангуяа амралт сувиллын газруудын материаллаг бааз, үйл ажиллагаанд өндөр шаардлага тавих хэрэгтэй байна. Боловсон хүчнээ чадваржуулж анхан шатны байгууллагуудын ажлыг шинэ өндөрлөгт гаргах хэрэгтэй. Бие даасан байдлаа хангахын оронд дээрээс чиглэл заавар хүлээж идэвхгүй суух, бусад байгууллагын ажлыг орлон хийх, хөдөлмөрчдийн ахуй, амьдралаас хөндий тасархай байх, тэдний эрх ашгийг хамгаалахдаа захиргааны байгууллагын хавсарга болох, аялдан дагалдах зэрэг дутагдлыг шийдэмгий арилгууштай байна. 

МҮЭ-ийн XIII их хурлын шийдвэрийг хэрэгжүүлэх тэмцэлдээ юуны урьд ажилдаа өөрийн шүүмжлэлтэй, бодитой, зарчимч өндөр шаардлагын үүднээс хандах уур амьсгалыг өргөн нэвтрүүлж, үйлдвэрчний эвлэлийн дотоод ардчиллыг цаашид гүнзгийрүүлэх, үйл ажиллагааныхаа ил тод байдлыг хангах, ажилчин, малчны залуу халааг халамжлан хүмүүжүүлэх, үйлдвэрчний эвлэлийн ажилтан сонгуультны улс төрийн боловсрол, эдийн засгийн мэдлэгийг дээшлүүлэх, тэдэнд бие дааж санаачилгатай ажиллах чадвар эзэмшүүлэх, үүний үндсэн дээр ажлынхаа арга барилыг үндсээр нь өөрчлөн сайжруулах талаар ихээхэн ажил хийх ёстойг МҮЭ-ийн 60 жилийн ойн энэ өдөр түүний эгнээнд багтсан хагас сая гаруй гишүүдийн эрх ашиг шаардан сануулж байна. 

