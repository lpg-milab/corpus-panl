Ахыгаа хорвоогоос үнэнийг эрсээр ололгүй одсонд харамсдаг

Улс төрийн золиос болж амь насаараа хохирсон Д.Энхбатын дүү Д.Баяртай уулзаж ярилцлаа. Францаас хүн хулгайлан авчирсан нь илчлэгдэж олон улсын өмнө улсынхаа нэрийг шившиг болгоход манай Тагнуулын болон хүчний байгууллагууд тун чадмаг үүрэг гүйцэтгэсэн. 
Өнгөрсөн УИХ-ын сонгуулийн өмнө МАХН-ын гар хөл болсон хүчний байгууллагын ажилтнууд Д.Энхбатыг улс төрийн зүтгэлтэн С.Зоригийн хэрэгт албан хүчээр холбогдуулах оролдлого хийж эцэстээ энэ нь бүтэлгүйтэж тэр хүнийг улс төрийн золиос болгосон гэсэн шуугиан ч дэгдэж байсан. 
-Юуны өмнө танай гэр бүлийнхэнд гүн эмгэнэл илэрхийлье. Өвчтэй бие нь үхлүүт байхад нь тэр хүнийг шоронд хориод байх ашиг сонирхол юунд байв. Д.Энхбат "Би амьдармаар байна. Намайг эмчилгээнд хамруулж өгөөч" хэмээн төр засгаас гуйсаар эцэстээ амиа алдсан. Энэ талаар ар гэрийнхэн нь ямар бодолтой явдаг вэ? -Ахын бие нь муу, өвчтэй байсныг ганц би биш мэргэжлийн эмч нар зөндөө л баталж байсан. Тэр хүний биеийн байдал нь ялаас чөлөөлөгдөх, хэлтрүүлэх ямар нэгэн хуулийн заалт байдаг бол тэрэнд нь хамрагдахаар байсан. Миний ухаан орохын цагаас манай ах уушгины багтраа өвчтэй. Өвчин нь тодорхой үедээ илэрдэг. Энэ үедээ эмчилгээ авахад хэцүү. Амьсгалж чадахгүйд хүрч боогдож, багтардаг байсан. Өвчтэй байсан үгүй юу гэдгийг эмчилж байсан эмч нар, эмнэлгийн комиссынхон илүү их сайн тайлбарлах байлгүй. -Францаас Д.Энхбатыг ямар байдалтайгаар авчирсан байдаг юм бэ? -Талийгаач өөрөө амьд сэрүүн байхдаа энэ талаар телевизээр хүртэл мэдээлэл цацаж байсан. Өнөөдөр би нэг юманд итгэж эхэлж байгаа юм. Энэ нь баталж болохгүй үнэн гэж бас байдаг юм байна. Яагаад батлагдахгүй байгаа гэвэл үүнийг батлах сонирхол хүсэл, магадгүй ёс суртахууны ёс зүй алга. Би ахдаа итгэдэг. Тэр хүн нас барсан ч үнэн ярьсан гэдэгт нь итгэдэг. Өөрт учирсан зовлонгоо зүрх сэтгэлээсээ ярьдаг байсан. Гэхдээ бүр "Би амьд гарах найдваргүй болчихсон" гэсэн үедээ хэлсэн шүү. Бидэнд одоо маш харамсалтай санагддаг. Тэр хүнд өнөөдөр амьд байх бололцоо байсан уу гэвэл байсан. Гэрэлтэй газар сүүдэр байдгийн адил сүүдэртэй газар гэрэл ч бий. Дахин ийм явдал битгий гараасай гэсэн үүднээс ярилцлага өгөхийг зөвшөөрсөн юм. Францаас хулгайлж авчирсан гэдгийг сонин хэвлэлээс хүн болгон мэднэ. Нийт массаараа шахуу энэ хүнийг улс төрийн золиос боллоо. Улс төрийн хэлмэгдүүлэлт хийлээ гэдгийг хүлээн зөвшөөрч байгаа. Гэтэл энэ талаар ярьж хэлэх ёстой албан тушаалтан, эрх мэдэлтэн, төр засгийн өмнөөс тангараг өргөсөн хүмүүс нь юм ярьж байхыг би лав сонсоогүй. Ганц л удаа УИХ-ын гишүүн З.Энхболд Хууль зүйн байнгын хороон дээр асуулга тавьж байсныг мэдэх юм. Гэхдээ нэг зүйлд баярладаг. Ахад маань хорихын хүнд нөхцөлд нас барах бололцоо байсан. Төрийн төлөө үнэнчээр зүтгэе гэсэн тодорхой хэсэг хүмүүсийн сэтгэлийн дэмээр ах маань хоёрхон сарын өмнө ч гэсэн шоронгоос амьд гарч ирж чадсан. Ухаан санаа нь орон гаран байсан ч бага хүүтэйгээ, эхнэртэйгээ уулзаж амжсан. Тэр хоёр сарын хугацаанд үнэн бас байдаг гэдэгт жаахан ч гэсэн итгэх итгэл өөрт нь төрсөн байх. Магадгүй амьдралын үнэ цэнийг илүүтэй мэдрэх богино ч гэлээ хугацаа байсан болов уу. -Хуулийн дагуу хорих ангиас суллагдах өвчтэй байсаар атал Д.Энхбатыг суллаагүй удсан. Тэгснээ яагаад гэнэт түүнийг сулласан юм бэ. Үнэхээр суллагдах боломжгүй гэсэн бол тэр чигт нь хориод байх байсан юм биш үү? -Би энэ асуудалд хувь хүнийхээ үүднээс боддогоо л тайлбарлана. Энхбатыг одоо сулла, биеийн байдал нь муудлаа гэдгийг тодорхой хариуцдаг холбогдох газар нь мэдэж байсан байлгүй. Сүүлдээ ахын маань бие нь үнэхээр дийлэхээ больсон. Эмнэлгийн мэргэжлийн бус хэн ч хараад энэ хүний амьдрах цаг хугацаа нь хязгаартай болчихлоо гэдгийг гадарлах хэмжээнд хүрчихсэн байсан. С.Зоригийн гэх тэр хэрэгт зориулж гарын үсэг зурж тушаал гаргуулж авчруулсан тэр нөхдүүд жаахан ч гэсэн гэмших сэтгэл төрж, алдаа хийсэн гэдгээ ойлгосон юм болов уу. -Нэгэнт нас барах нь тодорхой болтлоо бие нь дордсоныг мэдээд сулласан юм биш үү. Магадгүй шоронд үхүүллээ гэх нэр зүүхийг айсан байж болзошгүй юм? -Амьдрах нас нь хязгаартай, тартагтаа тулсан хойно нь сулласныг гарын үсэг зурж Энхбатыг эмнэлгийн магадланд оруул гэсэн хүмүүс нь хариулах байлгүй. Өнөөдөр энэ бүх асуудлыг яаж ч тайлбарлаж мушгиж чадах, хэнийг ч буруутгаж чадах төрийн механизм ажиллаж чадаж байна. Магадгүй миний ярилцлагаас болоод үнэнийг хэлсэн, сайхан сэтгэл гаргасан албан тушаалтан, эмнэлгийн мэргэжилтэн, тамхийг нь зөөж явсан харгалзагч ажлаасаа халагдахад хүрч болох юм. Тийм учраас буруутайг нь ч бай зөвийг нь бай хэн нэгэн хүнийг буруутгахыг урьтал болгохыг хүсэхгүй байна. Энхбат гэдэг хүний аав Дамиран гэж хөгшин байдаг. Тэр хүний гэрт өсөж хүмүүжсэн ах дүүс хүний мууг үзээд өөрсдийнхөө эрх ашгийг хожъё гэдэг хүмүүжлээр лав хүмүүжээгүй. Энэ бидний бахархал. Улс төрийн ч байна уу, зохиомол нь ч байна уу ямар нэгэн тодотголтой хэргийн золиос болсон уу гэвэл ах маань яах аргагүй болсон нь үнэн. Дэндүү хатуу золиос. Бүр амиараа төлж буй золиос. Өнөөдөр хүний амь нас гэдэг тийм амархан олдох эд мөн үү. Амархан ч алга болдог биш байх. Хүн болж төрнө гэдэг зүүн дээр будаа тогтохтой адил гэдэг. Манай гэрийнхэн ганданд очиж ном уншуулдаг юм. Талийгаач ахынхаа араас маань хэлэхээс гадна энэ хэрэгтэй холбоотой янз бүрийн улсууд, өөрөө ч нэрийг нь хэлж байсан тэдэнд зориулж ном уншуулдаг. Аливаа хийсэн үйлийн үр заавал эргэж тэр хүндээ ирдэг. Миний ахын амь насаар тодорхой хэмжээгээр ажил хэргээ гүйцэтгэсэн, хатуу сэтгэл гаргасан хүмүүс хийсэн юмныхаа горыг амсана. Гэхдээ тэр үйлийн үр нь битгий ирээсэй гэдэг үүднээс тэдний өмнөөс эмээж ном уншуулдаг. Энэ зан чанар Дамирангийн гэсэн тодотголтой гэр бүлийн хүмүүжил. Бид ахын хэрэгт орооцолдож гарын үсэг зуралцаж явсан хүмүүс шиг биш ээ. Ёс суртахуун гэж байдаг бол тэр ёс суртахууны хэм хэмжээг мэдэрнэ ээ. Манай ах ийм л үзэл бодолтой хүн байсан. Хэн нэгнийг гүжирдэхгүй, зохиомлоор хэрэгт оруулчихгүй, амьдралыг нь харлуулчихгүй гэсэн дээ бүгдийг өөрөө үүрээд, өөрийнхөө амь насаар төлчихөөд бурхны орон руу одсон. -Талийгаачийг "Цагаан шонхор"-ын Ч.Энхтайвантай найз нөхөд байсан гэдгийг мэднэ. УИХ-ын гишүүн М.Энхсайхан Ч.Энхтайванд захиалга өгөөд С.Зоригийг хөнөөхөд үйлчилсэн гэх яриаг талийгаач амьд сэрүүн байхдаа телевизээр ярьж байсан. Энэ тухай танд ярьсан юм байдаг уу? -Энэ хэрэгт холбоотой гэдгийг нь батлуулах гэж Тагнуулын ерөнхий газар, хүчний байгууллагынхан ахыг дарамталж байсан гэдгийг би өөрийнх нь амнаас сонсож байсан. Өөр хэн хэн ард нь байгаа эсэх талаар хэлж мэдэх юм алга. Энхсайхан нь байна уу, үгүй юу, хэн нь байх нь надад падлий ч байхгүй. Хүртээлгүй асуудалд санал бодлоо илэрхийлэх нь миний хувьд тэнэг хэрэг болно. Ч.Энхтайван манай ах хоёр найз нөхөд байсан уу гэвэл байсан. Хэрэв нөхөрлөлд дүн тавьдаг бол тэдний нөхөрлөлд тавих сайн дүн лав олдохгүй. Сайн дүн ч багадна. Коов Энхтөвшин, Энхтайван нар инээж сууж байгаад бие биенийхээ суудлыг авахын төлөө яахаас ч буцахаа байсан хүмүүсийн хажууд бурхан шиг улсууд. Хэнд ч залуу насандаа алдсан эндсэн явдал байж болох. Гэвч тэдэнд хэзээд ч найз нөхдөө гэсэн сэтгэл, хүн чанар байдаг. Улс төрийн хуйвалдаан нь байна уу, сонгуулийн өмнөх болох тэр элдэв асуудал эцсийн дүндээ нэг их тийм хүртээлтэй асуудал гэж үү. Сурвалжлагч болгон хэн нэгэн надаас энэ талаар асууж сонсохыг боддог. Ардчилсан хүчин нь байна уу, Хувьсгалт нам нь байна уу хэн нь ч монголын жирийн гэр бүл шиг ажиллаж амьдарч хүн шиг яваад дуусах ёстой биз дээ. Улс төрийн гэсэн тодотголтой энэ хэргээс заримдаа залхдаг. Муу нэртэй луу данстай олон хүмүүсээс очиж очиж миний ах энэ болгоныг үүрэх ёстой байсан гэж үү бодохоор үнэхээр харуусал төрдөг. Яагаад ахыг минь сонгосон учир нь их сонин санагддаг. -Цагдаагийн газраас С.Зоригийн хэргийг илрүүлж байгаа гэж өнгөрсөн УИХ-ын сонгуулийн өмнө шоу хийж байсан. Энэ хэрэгт сэжигтнээр татагдаж байсан үе мэдээж ар гэрийнхэнд тань хүнд хэцүү тусаж байсан байх? -Би ахынхаа шарилыг түшиж зогсохдоо "Амиа золиослон байж үлдээж чадсан тэр нэр хүндийг чинь чадах хэмжээнд хамгаална" гэж амласан. Хэзээ нэгэн цагт үнэн учир нь тайлагдана гэдэгт итгэхийг боддог. Одоо бид ингээд хохирчихсон, зовлонг минь нимгэлж өгөөч гэж өрөвдүүлэхдээ биш. Ийм гүжирдлэг дахин бүү давтагдаасай. Ахиад л С.Зоригийн хэрэгт гээд хэн нэг хүнийг баривчлаад, нэгэн гэр бүлийг удам судраар нь харлуулаад улс төрийн тоглоом болгож нааш цааш шидүүлэхийг хүсэхгүй байна. Мөнхийн тэр хар толбыг зүрхэндээ тээж явах шиг том шийтгэл хорвоод байхгүй ш дээ. Үүнийг хэмждэг бол хэмжүүр гэж байхгүй ээ. Магадгүй манай гэр бүлийг, бидний үр хүүхдийг дуусан дуустал энэ толбо үргэлжлэх байх. Хэрвээ хүсэл байдаг бол үүнийг цайруулах арга бий. Бүгдийг үнэн зөвөөр нь олон нийтэд мэдээлэх. Үүнийг Монгол төрийн төлөө зүтгэе гэсэн тангараг өргөсөн шударга хүмүүс байдаг бол хийх л ёстой. Түүнээс би хийх биш. Манай гэрийнхэн биш. Хэн нэгэн сурвалжлагч, хэвлэлийн байгууллага биш. Ингэж чадвал магадгүй ардчилал гэж яриад байгаагийнхаа зах зухыг нь ч хэрэгжүүлж чадах болов уу. -Хүчний байгууллагаас Д.Энхбатыг рецетив онц хүнд гэмт хэрэгтэн гэж зарлаж байсан. Үнэн хэрэгтээ тэр хүний хийсэн хэрэг нь юу байдаг юм бэ? -Хэн нэгэн хүнийг муулахдаа манайхан бүр мэргэшсэн юм. Энэ нь бүр мэргэжил болчихсон. Үүнийхээ төлөө цалин авдаг. Бүр төрийн өмнөөс гэсэн нэр зүүдэг тийм сонин системтэй нийгэмд амьдарч байна. Манай ах алдаа хийж байсан уу гэвэл тийм. Хүн 18 хүрээд аав ээжийн гэрээс гарахдаа гэр орон төхөөрүүлж ёс төртэй гардаг уламжлал монголчуудад байдаг. Тэгвэл ах маань гэрээсээ гарахдаа гудамжны гэх, найз нөхдийнхөө гэх тэр амьдрал руу шууд хөл тавьсан. Амьдралд будилж төөрч явсан. Магадгүй жаахан алдаж гишгэсэн нь үнэн. Гэхдээ Дамирангийн Энхбат хүн алж, улс нийгэмд хохирол учруулсан гэж та нар сонссон уу. Хэрэв хийсэн ноцтой хэрэг байдаг бол хүчний байгууллагаас бахархалтайгаар хүмүүст яаж зарлах байсан бол. Бид бүгд алдаа хийдэг. Бурхан түүнийг засахын төлөө байдаг гэсэн сайхан үг бий. Тэр рецедив гэдэг нь дахин давтан, засрашгүй гэж монгол хэлнээ ойлгогддог шиг байгаа юм. Рецедив гэж нэрлээд яриад байдаг улсууд нь надаас илүү сайн тайлбарлах байх. Миний мэдэхийн ах маань алдахаас айдаггүй хүн байсан. Харин хийсэн алдаандаа эзэн болж чаддаг. Зүүнхараад хоригдож байхад нь эргэж очиход ах надтай зэрэгцэн суугаад тамхи татаж байхдаа толгойгоо илээд инээгээд хэлж байсан. "Намайг есөн шидийн хэрэг хийсэн гээд байдаг. Би өөрөө тэр зүйл ангийг нь одоо хүртэл ойлгодоггүй ш дээ. Хэдий завандаа тэр олон хэргийг хийчихсэн юм бол оо. Би ууртай, хүнд дээрэлхүүлэхгүй гэдэг. Ядарснаа дээрэлхэж байгааг харвал өмөөрөх гэдэг" гэж ярьж байсан. Магадгүй хэн нэгэн хүн, бүлэглэлд Д.Энхбатад рецедив гэдэг нэр томъёог зүүлгэж олон түмэнд айхтар гэмт хэрэгтэн гэдэг ойлголт өгөх хэрэг байсан юм болов уу даа. Талийгаач ахыг маань таньдаг мэддэг хэнтэй нь ч уулзахад муугаар хэлдэггүй юм билээ. Ахыгаа сайн хүн байсан гэж магтахгүй ч муу хүн байгаагүй гэдгийг хэлье. -Талийгаачийн гэр бүлийн хүмүүс гадаадад байгаа гэсэн үү? -Ахын маань амьдралыг утга учиртай болгосон манай бэр эгч Эрка, хоёр сайхан хүүхэд нь байна. Тэдний өнөөдөр үзэж сонсож туулж байгаа зовлонг ярья гэвэл миний мэдэх монгол хэл хүрэхгүй. Магадгүй тэд аргаа бараад монголын төрийг, хүчний байгууллагыг үзэн ядах сэтгэл төрж байж болох юм. Ааваараа овоглосон хоёр хүүхэд ард нь үлдэж байна. Энхбатынх гэдэг голомтын гол түшиг тулгуур нь одоо алга. Өөрийнхөө буруугаас биш мөртлөө ард үлдэх гурван хүнийхээ хувь заяаг тодорхой хэмжээгээр харлуулаад одсон доо. Одоо бид хоёр ярилцаад сууж байхад Эрка эгч маань мэгзэм уншаад л сууж байгаа. Магадгүй хоёр хүүхэд нь хөнжилдөө уйлаад байж байгаа байх. Гэхдээ бидний хувийн амьдрал бусдад хамаатай, хэрэгтэй асуудал биш л дээ. Өнөөдөр ийм амьдралд хэнийг ч түлхэж мэдэх, гэр бүлийг удам судартай нь харлуулчих бололцоо байгаа гэдгийг мэдэрч байна. Заримдаа хараамаар ерөөмөөр санагддаг. Ямар үйлийн үрээр тэр Зориг гэдэг хүн нас барав. Араасаа монголын ямар олон хүн, гэр бүлийг уйтгар гунигт автуулж байна вэ. Энд мэддэг чаддаг, шийдвэр гаргадаг хүмүүс нь цэг тавих цаг болоогүй юм уу. Тэр олон жилийн өмнө нас барсан хүний яс нь ядаж тайван байг. Зөвхөн Энхбат биш маш олон хүн энэ хэрэгт холбогдлоо. Магадгүй дараагийн гэр бүлүүд хүлээгдэж байгаа. Үндэсний аюулгүй байдлын тухай үзэл баримтлалд улс төрийн сэдэлтээр ямар нэгэн байдлаар хэлмэгдсэн тохиолдолд эргээд тэр эрх зүйн орчныг шинэчилнэ гэсэн байдаг. Өнөөдөр хуулийн дагуу амьдарна гэж цээжээ хоосон дэлдээд байдаг. -Өмгөөлөгч Л.Санжаасүрэн Д.Энхбатыг өмгөөлснийхөө төлөө хорих ялаар шийтгүүлсэн нь өмгөөлөгч хүн хоригдсон анхны тохиолдол. Энэ явдлыг юу гэж үзэж байна вэ? -Өмгөөлөгч Л.Санжаасүрэнг би хүндэлж явдаг. Тэр хүний хийсэн ажил туршлагыг нь биш хүн чанарыг нь хүндэлдэг. Өнөө цагт ховордоод байгаа хүн хүндээ хүнлэг ёсоор туслах юмсан гэсэн сэтгэл байсан. Үүнийгээ гаргасан. Сэтгэлээс гадна энэ хүнийг иймэрхүү төрлийн юмнаас би аварч чадах юм байна шүү гэсэн итгэл өвөрлөж ахыг маань өмгөөлж байсан. Хэн нэгний төлөө, ажлаа хийж байсныхаа төлөө шоронд орж эд эсээрээ хохирч эрхтэн бие нь хэрхэн дордсоныг юугаар ч хэмжиж нөхөж болдоггүй юм. Өөрийнхөө буруу биш мөртлөө хорвоод ирсэн цаг хугацаанаасаа хором хормоор хасуулсанд харамсалтай гэж хэлэх ч багадна. Тэр хүний зүрх нь яаж өвдөж, сэтгэлээр унаж бие нь муудаж үүн дээр Энхбатын төлөө санаа зовниж байсныг би хоёр нүдээрээ харж байсан. Гэхдээ Л.Санжаасүрэн өмгөөлөгч өөрийгөө зовж байна гэж хэнд ч ярьж байгаагүй. -Францаас хулгайлж авчрахаас эхлээд Д.Энхбатыг суллах шийдвэр гаргах гэх мэт энэ хүнтэй холбоотой хэрэгт гарын үсэг зурж явсан албан тушаалтнуудаас нэрлэх боломж байна уу? -Сонин хэвлэлээр тэр хүний захиалга, шийдвэрээр тэглээ ингэлээ гэх мэтийн мэдээлэл гардаг. Ямарваа нэгэн юм цагаа болохоор тэртэй тэргүй ил гардаг юм. Хэлмэгдэгсдийн хөшөө босгож цагаатгаж байна хэмээн ард түмэндээ мөнгө тараан өгч байгаа нь цагаатгах биш. Харин ч худалдан авч байгаа хэрэг биш үү. Бид ямарваа нэгэн байдлаар цагаатгуулаад мөнгө төгрөгөөр энэ хүний нэр хүндийг сэргээлгээд үүнийхээ төлөө хэн нэгэн албан тушаалтнаас мөнгө авах юм хэзээ ч хийхгүй. Мөнгөөр худалдаж авч болдоггүй юм хорвоод байдаг гэдгийг манай ах өөрийнхөө амь насаар харууллаа. Мөнгөөр худалдаж болдоггүй андын нөхөрлөлийг ахынхаа, Ч.Энхтайваны биендээ ханддаг хандлагаас харж байсан. Хүмүүсийн амьдрах арга нь дандаа нэгнийгээ муулах, нэгнийгээ инээж байгаад худалдаж, муу яваа нэгийгээ бүр доош нь хийж байгаа нийгмийн гаж тогтолцоог хэн өөрчлөх юм бэ. Дамирангийн гэр бүлийнхэн лав өөрчлөхгүй. Энийг албан тушаалтан эрх мэдэл бүхий тэр хүмүүс өөрчилнө. Өөрчлөлтөө өөрсдөөсөө эхлээсэй гэж боддог. Алдаа хийсэн бол хариуцлагаа хүлээж алдаагаа засах ёстой. Хариуцлага гэдэг шийтгэл гэсэн үг биш. Тэр хүн ахиж алдаа хийхгүйн тулд өөрийгөө ухамсарлаж байна гэсэн үг. Дараагийн Зоригийн гэх холбогдолтой хэрэгт хэн нэгнийг хүчээр холбогдуулж амийг нь авахгүйн тулд одооноос алдаагаа засвал яасан юм бэ. -Танайх эхээс хэдүүлээ юм бэ. Ээж гэж тэр болгон ярихгүй юм? -Тавуулаа. Биднийг бага байхад ээж маань нас барсан. Эхийн хайр халамж анхаарал ахад минь үгүйлэгдсэн байж болох ч аав маань биднийг хайраар дутаалгүйгээр өсгөж өндийлгөсөн. Харин ахад маань төрийн хайр дутсан юм шүү. Өнөөдөр би эрэгтэйгээс хамгийн том нь болж үлдлээ. Ах гэдэг нэр томъёо өөрөө үүрэг байдаг юм байна. Дамирангийн гэр бүлийн тулгуур нэг багана өнөөдөр алга. Энхбатын гэх гэр бүлд Эрка эгчид хоёр хүүхдээ авч явах үүрэг хариуцлага, хувь тавилан ногдож байна. Хүүгээ алдсан эцэг хүн ямар олиг байх билээ. Одоо аав маань наснаасаа илүү их хөгширсөн. Илүү их уур уцаартай, бас дуугүй болсон. Ямар ч гэсэн тэр эцэг хүн аз жаргалтай биш байгаа. Гэсэн хэдий ч аав минь миний хүүг ингэчихлээ та нарыг тэгнэ гэж уйлж орилоод явсангүй. Эр хүн амьдралд нугарсан ч цаашаа алхах ёстой. Хүүхдүүдийнхээ төлөө амьдрах ёстой. Энэ хэрэг явдлын үнэн олдож сайн сайхныг үзэх ёстой хүсэл тэр хүнд бий. -Д.Энхбатын гэх тодотголтой хэрэгт эгчийг нь холбогдуулан цагдаагийн газраас шалгаж байгаа гэж дуулдсан. Энэ үнэн үү? -Тийм юм байхгүй ээ. Найз нөхдийнхөө өмнөөс яваад алдаж, эндсэн явдал бий. -Та нар нэгэнт ойр дотнын хүнээ алдлаа. Дахин ийм бусармаг явдал гаргахгүй гэдэг үүднээс Хүний эрхийн болоод олон улсын шүүх холбогдох байгууллагад хандах бодол бий юу? -Миний далд бодлыг чи сая ил гаргалаа. Д.Энхбатын нэр төрийг сэргээх асуудал түр зуур хойш тавигдсан байгаа. Үүний учир шалтгааныг тоочоод яахав. Алдсан хүн арван тамтай гэгчээр. Бид алдах ёстой юмаа хэзээ ч нөхөн авч чадахааргүйгээр алдчихаад байна. Тэгэхээр одоогоор яараад байх юм алга. Олон улсын шүүх нь байна уу, ямарваа нэгэн арга зам бий. Гэхдээ бид хэн нэгэн албан тушаалтныг муулж ажил амьдралаас нь салгах юм хийнэ гэсэн үг биш. Энэ нь бас тэднээс айж байгаа гэсэн үг биш. Д.Энхбатын ар гэрийнхэн ахын минь төлөө болон хохироох гэж явсан хүмүүсийн төлөө буян хийхийг боддог. Ингэж байж бидний дотор байгаа харуусал утаа униар замхрах болов уу. Түүнээс хэрүүл хийсэн хүний өөдөөс хэрүүл хийх биш. Энэ хэрэг хилс гэдгийг сонсох аз жаргалтай мөчийг хүлээхийн тулд бид тэвчих ёстой. Магадгүй хоёр хүүхдийн өмнө нь очоод аавыг чинь цагаатгасан шүү гэж хэлэх цаг ирнэ. Үүний учрыг олох нь бидний үүрэг. -Нас барахаасаа өмнөх сүүлчийн хүсэл нь юу байсан юм бол. Магадгүй тэр хүнд хэлэхийг хүссэн үг олон байсан байж болох юм? -Миний мэдэхийн тэр хүн амьдралдаа ганцхан юмнаас айж байсан. Найз нөхдөөсөө урвана гэдгээс. Тэрээр "Найз нөхөд, гэр бүлийнхнээсээ урвана гэдэг хамгийн том гутамшиг. Тэрийг би ямар ч гэсэн амьд байгаа цагтаа хийж чадахгүй юм байна. Тэгэхээр би рецедив гэмт хэрэгтэн биш юм шиг байгаа биз" гэж тоглоомоор инээгээд хэлж байсан. Шоронгоос суллагдаад эмнэлгээс гарахад бие нь илт дордсон байсан. Юм ч ярьж чадахгүй, үргэлж унтаа байдалтай, хийж буй бүх үйлдэл нь зовж тарчилж байгаа нь мэдрэгддэг байсан. Үг хэлээд тэрийг нь хэн ч сонсдоггүй. Эсвэл сонссон ч буруугаар хүлээж авдаг байсан болохоор сүүлдээ залхсан байж болох юм. Ахыгаа хорвоогоос явахдаа айдастай, үнэнийг эрсээр ололгүй одсонд харамсдаг. Магадгүй өөрөө "За ашгүй дээ" гэж баярласан байж болох юм. Тэгтлээ их амьдрах итгэлээ хугалуулсан байсан юм шүү. "Ахынх нь бие дийлэхээ байлаа шүү" гэж хэлж байсан. Тийм үед ойр дотнын хүмүүс нь энэ хүн хорвоогоос явах гэж байна гэж хэзээ ч бодож чаддаггүй юм билээ. Зовж зовж байж суллагдаад эрх чөлөөтэй эхнэр хүүхэд нь хажууд нь байхад энэ хүн амьдарч чадна гэдэг итгэл бидэнд байсаар байсан. Итгэл найдвар хамгийн эцэст үхдэг юм гэсэн нэгэн ухаантны хэлсэн үг үнэн юм билээ. 
Б.Долзодмаа
