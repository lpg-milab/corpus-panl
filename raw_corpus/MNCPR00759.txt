Дэлхийд хүлээн зөвшөөрөгдсөн нарийн оношлогоог Монголд хийж эхэллээ

Дэлхийн өндөр хөгжилтэй орнуудад хэрэглэдэг оношлогооны MRI аппарат Монголд орж ирээд хэдэн сар боллоо. Үүнээс өмнө манайд компьютер томографийн аппарат л байсан бөгөөд өвчтэй зовлонтой хүмүүс нарийн оношлогоо шинжилгээгээ өмнөд хөршид хийлгэхээр ихээхэн зардал чирэгдэл гарган зорьдог байв. 
Харин Монголд дээрх оношлогооны төв нээгдсэнээр олон хүн өвчний оношоо эндээ мэдэх боломжтой болсон төдийгүй хорт хавдрыг эрт үед нь илрүүлсэн олон тохиолдол гарсан байна. Жишээ болгож нэгэн хүүгийн тархины зургийг MRI аппарат хэрхэн авсныг харуулж тайлбарлалаа. Сонины тал нүүрний хэрийн хоёр хальсан дээр тархины зургийг өчнөөн янзаар авсан байх бөгөөд маш нарийн хөндлөн зүсэлтүүд хийж авсан тэр зурагнаас энгийн хүн ч хавдрыг нь олоод харчих тод ажээ. MRI оношлогооны талаар Монголын анхны MRI оношлогооны төвийн захирал Н.Дулмаатай ярилцлаа. 
Клиникийн II эмнэлэгт байрлах уг төвийн нэр нь "Frendship-Naran" аж. - MRI оношлогооны төв байгуулагдаад хэдэн сар боллоо. Одоо танай төвийн үйл ажиллагаа жигдэрсэн үү? -Алив шинэ тоног төхөөрөмжийг оруулж ирсэний дараа туршилтын хугацаа гэж байдаг. Бид 11 сар хүртэл дөрвөн сарын хугацаанд туршилтаар ажиллая гэж шийдсэн. Энэ нь юуны өмнө өөрсдийгөө хөгжүүлье, аппарат хэрэгсэлтэйгээ танилцъя гэсэн зорилго байсан. Мөн монголчуудын дунд ямар өвчин зонхилдгийг судлах гэсэн хэрэг. Оношлогооноос харж байхад манайд нуруу нугасны өвчтэй хүмүүс элбэг байдаг юм байна. Хавдрын өвчлөл ч их юм. -Танай төвийг хүмүүс хэр их мэддэг вэ. Өөрөөр хэлбэл, хэр олон хүн үйлчлүүлж байна вэ? -Бид албан ёсоор хэвлэл мэдээллийн хэрэгслээр зар сурталчилгаа явуулаагүй байгаа. Гэхдээ шинжлэх ухааны үүднээс оношлогоогоо гаргахын тулд Хавдар судлалын төвд очиж тэдэнд тус болох үүднээс хавдартай өвчтөнүүдэд манайд үзүүлээч гэсэн хүсэлт тавьсан. Үүн дээрээ үндэслээд элэг, нойр булчирхай, умай, дайвар, бөөрний дээд булчирхай, бөөр, мэдрэлийн гаралтай зэрэг хавдар болон хавдрын бус өвчнүүд MRI дээр ямар харагддаг юм гэхчилэн цаашид улам төгөлдөржүүлэх юм. Энэ хугацаанд бид нийт 200 гаруй хүнд оношлогоо хийсэн. Хүнд өвчтэй байж 25 минутаас хоёр цаг хүртэл хугацааг зураг авалтад зориулсан тэр хүмүүст баярлалаа гэж хэлмээр байна. Тэд ч өвчнийхөө оношийг нарийн мэдэж авсандаа бидэнд талархаж байсан. -MRI аппарат манайд анх удаа орж ирж байгаа болохоор хүмүүс тэр бүр мэдэхгүй байж болох юм. Тэгэхээр MRI-н талаар дэлгэрэнгүй мэдээлэл өгөөч? - MRI нь цөмийн соронзон үелзлэлийн компьютер томографийн аппарат л даа. Үүнийг 1989 оноос хойш анагаах ухааны дүрслэл оношлогооны салбарт хэрэглэж эхэлсэн. АНУ-ын Стенфорд, Бостоны их сургуульд анх туршилт хийсэн байдаг. Эрдэмтдийн 1929 оноос хойш 60 гаруй жилийн хөдөлмөрийн үр дүнд энэ аппарат бий болсон гэдэг бөгөөд MRI аппаратыг зохион бүтээсэн хүмүүс Нобелийн шагнал хүртэж байсан түүхтэй. Аппарат маань туйлшран эргэлдэх, тасралтгүй соронзон урсгалын гэсэн хоёр янз. Бид тасралтгүй соронзон урсгалын MRI аппаратыг оруулж ирээд байгаа бөгөөд Японы "Хитачи" компанийн бүтээгдэхүүн. Өнөөдрийн байдлаар яг ийм 300 гаруй аппарат дэлхийд ажиллаж байна. "Хитачи" компанийн үйлдвэрлэсэн MRI аппаратны 40-50 хувьд Америкт байдаг гэсэн үзүүлэлт бий. -Тэгэхээр та нарын оруулж ирсэн MRI аппарат өндөр хөгжилтэй орнуудад байдаг шиг тийм хүчин чадалтай гэж ойлгож болох уу? -Яг манайх шиг аппаратыг дэлхий нийтээр анагаахын шинжлэх ухааны дүрслэл оношлогооны салбарт ашиглаж байна. 2005 оны тавдугаар 17-21-ний хооронд АНУ-ын Стенфордын их сургуульд MRI аппаратны технологийн сургалт болоход үүнд оролцоочээ гэсэн урилга бидэнд ирж байсан. -Та нар эмч боловсон хүчнээ хаана бэлтгэж авсан бэ. Ийм аппарат дээр ажиллах боловсон хүчин хэр хүрэлцээтэй байна вэ? -Бид Монголдоо цөмийн соронзон үелзлэлийн компьютер томографийн оношлогооны төв байгуулъя гээд 2004 оноос хөөцөлдөж эхэлсэн. Анагаах ухааны их сургууль төгссөн эмч нарын дунд сонгон шалгаруулалт хийгээд эмч нараа БНХАУ, Сингапурт сургаж бэлтгэсэн. Одоо нэг эмч Шведэд сурч байна. Сонгон шалгаруулалт хийхдээ нэгдүгээрт англи хэлний мэдлэгийг харгалзан үзсэн. Дараа нь хүний биеийн допограф анатомийг сайн мэддэг, анагаахын чиглэлээр ямар нэг нарийн мэргэжлийн резентурт сурсан, өөрийнхөө ажилд дуртай байх ёстой гэсэн шалгуур тавьсан. Гурван эмч маань Бээжингийн Хавдар судлалын их сургууль дээр 1.6 жил зөвхөн MRI-н курс төгсөөд ирсэн байгаа. Дотроо тархи нугас, хэвлийн болон технологийн чиглэлээр суралцаж төгссөн. Одоо эндээ ажиллаж байна. Манай эмч нарын ихэнх нь орос сургууль төгссөн, англи хэлтэй болохоор ном хэвлэлээс мэргэжлийнхээ шинэ соргог зүйлийг уншаад ойлгох, ашиглах боломжтой. -Одоо танай оношлогооны төв хэр ачаалалтай байна вэ. Ер нь өдөрт хэдэн хүн оношлох хүчин чадалтай вэ? -Өдөрт 16-20 хүн үзэх боломжтой. Нэг хүнийг тухайн эрхтнийх нь байдлаас шалтгаалаад 17-25 минут зургийг нь авдаг. Бүр нарийвчлан үзье гэвэл 40 минутад шинжилгээ дуусна. Осолд орсон, тархи нугасны гэмтэлтэй, хавдар өвчтэй хүмүүс манайд их ирж байна. Цаашид ч ачаалал ихтэй байх төлөвтэй байгаа. -MRI аппаратаар ямар өвчнийг оношлох вэ. Оношлохгүй эрхтэн гэж бий юу? -Манай орон далайн түвшнээс дээш 1500 метрийн өндөрт оршдог болохоор хүчилтөрөгчийн дутагдлын улмаас тархины өвчлөл маш их байдаг. MRI аппарат тархи нугасны болон судасны оношлогоо хийнэ. Үүнээс гадна элэг, цөс, нойр булчирхай, дэлүү , бөөр бөөрний дээд булчирхай, умай дайвар, голтын байрлалтай хавдар болон хавдрын бус өвчин, үе мөч, дотоод шүүрлийн гаралтай өвчнүүдийг оношилно. Одоохондоо бид хөхний хавдрыг оношлохгүй байгаа. Учир нь бид технологио суралцаж, эмчээ бэлтгэх шаардлагатай байгаа. -Ийм оношлогооны төв Монголд байгуулагдсаны ач холбогдол юу вэ? -Оношлогоо хийлгэхийн тулд Монголоос жилд 40-50 тэрбум төгрөг гадагшаа урсаж байна гэж яриад л байна шүү дээ. Бид ч MRI оношлогооны төвөө нээхийн тулд зах зээлийн судалгаа хийсэн. Нэг өвчтөн дунджаар 2-10 мянган доллар аваад хамгийн ойрхондоо урд хөршийг зорьж байна. Цаашлаад Сингапур, Тайланд, БНСУ-д зөвхөн оношлогоо хийлгэхээр явж байна. Жишээ нь, нуруу нугасны гэмтэлтэй хүн Хөх хот руу оношлогоо хийлгэхээр явлаа гэж бодъё. Өвчтөнийг дагаж ойролцоогоор 2-3 хүн явна. Ингээд тооцохоор замын зардал, зочид буудлын хөлс, зөвхөн MRI оношлогоотойгоо нийлээд 2500-10000 ам.доллар зарцуулдаг тооцоо гарсан. Тэгвэл Монголдоо MRI оношлогоог 180-300 мянган төгрөгөөр хийлгэх боломж бүрдэж байгаа юм. Тэгэхээр гадаад руу урсаж байгаа их мөнгө багасч улсын эдийн засагт хувь нэмэр болох учиртай. Мэдээж, анагаах ухааны салбарт цоо шинэ технологийг нэвтрүүлж байгаа төдийгүй цааш цаашдаа тархи, нугасны нарийн мэс заслыг хийх боломжтой болж байгаа. Бид оношлогооны төвөө цогцоор нь ажиллуулж эхлэх юм бол 3-5 жилийн дараа Хөх хот, Бээжин явж оношлуулдаг явдлыг бүрэн зогсоох боломжтой гэж үзэж байна. -MRI оношлогооны төв нэгдсэн II эмнэлэгт байрлаж байгаа болохоор хүмүүс энэ эмнэлгийнх, улсынх гэж ойлгодог. Улсынх нь уу, хувийнх уу? -Бид 2005 оны долдугаар сард II эмнэлгийн дарга байсан Юндэн гуайтай ирж уулзаад танай эмнэлэг дээр MRI тавибал болох уу гэсэн хүсэлт тавьсан. Эмнэлгийн удирдлага бидний санал, хүсэлтийг дэмжиж хүлээж авсан. Бид эмнэлгийг хөгжүүлэх сан байгуулъя, II эмнэлгийн дүрс оношлогооны хоёр эмчийг MRI-д сургаж өгье гэсэн хамтын ажиллагааны гэрээ хийсэн. Одоо бид эмнэлгийн нэг хэсгийг түрээсэлж ажилладаг. "Friendship-Naran" компанийн төсвөөр энэ MRI оношлогооны төв байгуулагдсан. Өөрөөр хэлбэл, хувийнх гэж ойлгож болно. -Монголд анх удаа MRI оношлогооны төвийг хувийн хэвшлийнхэн байгуулжээ. Танайхыг манай төр засаг, Эрүүл мэндийн яамнаас хэр дэмжиж байна вэ? -Гадаадын хөрөнгө оруулалтын чуулга уулзалт саяхан болсон. Энэ үеэр Сангийн сайд Баяртсайхан "Хүчтэй эдийн засагтай байхын гол үндэс нь хүчирхэг хувийн хэвшлийг хөгжүүлэх явдал юм" гэж хэлсныг сонсоод их баярлаж байлаа. Бид ийм төв байгуулах гэж байгаагаа тухайн үед УИХ-ын Нийгмийн бодлогын байнгын хороонд санал тавьж байсан. Их хөрөнгө мөнгө болон цаг хугацаа шаардсан ажил болохоор бид мөн ЭМЯ болон II эмнэлгийн удирдлагад ч ёс журмаар нь ийм санал тавьж байсан. Тэр хүмүүс бүгд биднийг дэмжиж байсан шүү. Саяхан Эрүүл мэндийн сайд Л.Гүндалайтай уулзахад биднийг дэмжинэ гэсэн. Үүнд бид их баяртай байгаа. Бид тангараг өргөсөн эмч хүн. Монголд байгаа өвчтэй зовлонтой олон хүнийг оношилж өгөх нь бидний үүрэг. Үүнийгээ эх орондоо оруулж байгаа бага ч гэсэн хувь нэмэр гэж бодож байгаа болохоор цаашид ч төр засгаас биднийг дэмжинэ гэдэгт итгэлтэй байгаа. -Л.Гүндалай сайд танай төв дээр өөрөө ирсэн үү? -Гүндалай сайд Германд боловсрол эзэмшсэн, өндөр мэдлэгтэй хүн болохоор MRI аппаратыг сайн мэдэх байх аа. Бид MRI оношлогооны төвийнхөө талаар сайдтай уулзаж ярилцаж байсан. Л.Гүндалай сайд өөрөө УИХ, Засгийн газрын гишүүн, намын дарга зэрэг олон сонгуультай болохоор зав зай муутай юм шиг байна лээ. Гэхдээ манай төвийн талаар сайн мэдэж байгаа. Бид ч хийсэн болон цаашид хийх гэсэн ажлынхаа ЭМЯ-нд тайлангаа энэ оны гуравдугаар  сард бичиж өгсөн. Сайд маань биднийг цаашид дэмжинэ, хамтарч ажиллана гэдэгт итгэлтэй байгаа. -MRI оношлогооны төв маань энэ хүрээндээ байх уу, цаашид хүрээгээ тэлэх үү? -Бид дэлхийн түвшинд хүрсэн тоног төхөөрөмжтэй, хүний нөөцийн багтай байж цаашид хүрээгээ тэлэх ёстой гэж бодож байна. Одоо байгаа аппарат хэрэгслээ бид дэлхийн нэртэй том компаниудтай нэг баг болж байж оруулж ирсэн. Жишээ нь, "Хитачи" компаниас MRI магнит болон удирдлагын хэсгийг, "Мицубиши" компаниас хөргөлтийн тоног төхөөрөмжөө худалдаж авсан. Аппаратын тээвэрлэлтийн аюулгүй байдлыг болон технологийг Японы "Сантоку интерпрайс" компани хариуцсан байхад, зах зээлийн судалгаа маркетингийг "Amity" компани хийж өгсөн байх жишээтэй. Бээжингийн Анагаах ухааны болон Хавдар судлалын их сургууль, Сингапурт бүх сургалтуудаа явуулсан. Багаараа ажилласны үр дүнд бид цаг хугацаа хэмнэж, энэ төвөө байгуулаад байна. Ойрын гурван жилд манайх MRI-н эмч нарынхаа мэргэжлийг улам нарийсгаж бэлтгэнэ. Бүр мэс заслын нэмэлт программтай MRI төхөөрөмжийг 2007 онд захиалгаар хийлгэхээр ярилцсан байгаа. Манай оношлогооны төв цаашид ч цар хүрээгээ тэлнэ. Хүний нөөц их чухал учраас бид одооноос эмч нараа сургаж байгаа. Ойрын жишээ гэхэд л ирэх арваннэгдүгээр сард "Хитачи" компанийн тусламжтайгаар манай гурван эмч MRI оношлогоо, эмчилгээний технологийн сургалтад хамрагдах гэж байгаа. -Хэн нэгэн хүн танайхаар оношлуулъя гэхэд танай үүд хаалга нээлттэй юу? -Манайд хандсан хэнийг ч гэсэн бид дуртайяа хүлээж аваад хүсэлтийг нь биелүүлээд гаргана. -Манай улс өөрөө MRI оношлогооны аппарат оруулж ирэхээр төсөв мөнгөө баталсан байгаа. Энэ талаар та ямар бодолтой явдаг вэ? -Хамгийн гол нь хүчтэй тоног төхөөрөмжийг оруулж ирэхэд цахилгааны асуудлыг сайн шийдэх ёстой. Өөрөөр хэлбэл, тог тогтворжулагч, баригч зэргийг хамтад нь импортлох хэрэгтэй. Учир нь цахилгааны тогтворгүй байдлаас болж аппарат маань эвдрэх аюултай. Мөн шинэ төхөөрөмж зах зээлд нэвтрүүлэхэд технологи, "ноу-хау"-г сайн суралцах, хамт импортлох шаардлагатай. Үүнээс гадна хүний нөөцийн баг бэлтгэх нь чухал. Энэ бүгдийг сайн бэлтгэвэл оношлогооны төв маань өргөжих боломжтой. Энэ дашрамд, танай сониноор дамжуулан бидэнтэй нэг баг болж ажилласан УИХ-ын Нийгмийн бодлогын байнгын хороо, Эрүүл мэндийн яам, Улсын клиникийн II, III эмнэлгийн эмч, ажилтнууд, Японы "Хитачи", "Сантоку интерпрайс" компанийн эрдэмтэн багш, инженер мэргэжилтнүүд зэрэг тусалж дэмжиж байсан бүх хүмүүст баярласнаа илэрхийлье. 
Д.Оюунтуяа
