Бутанчууд Монголд зочилсон нь

Миний угтахаар очсон гурван зочин Буянт-Ухаагийн олон зорчигчдын дунд их л содон харагдана. Улаанбаатарын өвлийн хүйтэн өдрүүд гадаа үргэлжилж гадна дотны хүмүүс бүгдээр дулаан хувцастай хөлхөлдөх атал манай гурав дан цамц, шаахайтай дэрчийтэл зогсох. Энэтхэг царайтай бүсгүй нь бүр нүцгэн хөлөндөө углааштай жишимгүйхэн зогсох нь олны гайхсан харцыг эрхгүй татна.
Хоёр эрэгтэй нь туйлын монголжуу царайтай юм. Нэрээ Өргөнт, Соном хэмээн танилцууллаа. Өвөг дээдсийн маань үсэрсэн цусны хэлтэрхий юм болов уу даа гэж бодогдмоор. Бутан хэмээх монголчуудад төдийлөн танил бус улсаас ирсэн энэ гурван гийчин ДЭМБ-аас тусгай томилолт өвөрлөн манайхны туршлагыг судлахаар иржээ. Эмч, эх баригчдын бүрэлдэхүүнтэй тэдний багийн зорилго нь Монголын эрүүл мэндийн салбар, тэр дундаа нөхөн үржихүйн эрүүл мэнд, эх нялхсын эндэгдлийг бууруулж байгаа талаар туршлага судлах байв. Ялангуяа хөдөө орон нутагт ажиллаж байгаа эхчүүдийн амрах байрыг үзэж танилцан, үйл ажиллагааг судлах нь тэдний гол зорилго байсан юм. Өргөн уудам нутаг дэвсгэртэй, жилийн дөрвөн улиралд нүүдэллэн амьдардаг малчдын хувьд төрөх эмэгтэйчүүдийг эмнэлгийн нөхцөлд эсэн мэнд амаржуулах нь төвөгтэй асуудал байсаар иржээ. Хөдөөгийн эмэгтэйчүүд төрөх хүртлээ борви бохисхийлгүй зүтгэдэг, эмнэлгийн тусламжийг цаг хугацаандаа авч чаддаггүйгээс эх, нярайн эндэгдэл гарах нь их байв. 1990-ээд оны эхээр манай улсад 100 мянган төрөлт тутам 250 нярайн эндэгдэл гардаг байсан бол 2006 оны эцэс гэхэд 69 болтлоо буурсан байна. Энэхүү ахиц дэвшил нь өдгөө бүх аймаг сумын төвд ажиллаж байгаа эхчүүдийн амрах байрны үйл ажиллагаатай шууд холбоотой юм. Өнгөрсөн зууны эхээр Европт үүсч цаашлан Хойд Америкийн нутгуудаар ихэд түгэн дэлгэрч байсан эхчүүдийн амрах байр өнөөдөр Африк, Латин Америкийн улсуудад байдаг аж. Манай улсад анх 1957 онд Баянхонгор аймгийн Баянлиг суманд ХАА-н нэгдлийг түшиглэн байгуулагдаж байжээ. Энэ туршлага бусад нэгдэлд түгэн дэлгэрсээр аймаг, сум бүхэнд байгуулагдах болсон байна. Гэвч зах зээлийн шуурганаар эхчүүдийн амрах байрууд санхүүжилтгүй болж үйл ажиллагаа нь доголдон зогсоход хүрсэн удаатай. Харин 2000 оноос хойш эхчүүдийн амрах байр дахин улс даяар сэргэж эхлээд байна. Дэлхийн эрүүл мэндийн байгууллагаас эх нялхсын эндэгдлийг бууруулахад гаргасан Монгол Улсын амжилтыг зохих ёсоор үнэлэн сайшаасан бөгөөд байгаль цаг уурын ижил төстэй нөхцөл бүхий хөгжиж буй зарим оронд туршлагыг нь дэлгэрүүлэхээр шийдвэрлэсний дагуу бутанчууд манайд ирсэн аж. Бутан нь өмнөд Азид оршдог, 700 мянган хүн амтай жижиг улс. Үндсэн хуульт хаант улс бөгөөд БНХАУ, Энэтхэг улстай хиллэдэг нь хоёрхон хөрштэй манайтай ижил. Нутаг дэвсгэрийнх нь ихэнх хувийг уулархаг газар эзэлдэг. Хүмүүс нь манайтай адил тархай бутархай байдлаар амьдардаг Бутанд бхоти, төвд, балба, энэтхэг гаралтай хүмүүс зонхилдог байна. 100 мянган төрөлт тутам 250-300 эх, нярайн эндэгдэл гардаг нь манай ерээд оны түвшинтэй ойролцоо байгаа юм. Иймээс ч ДЭМБ-аас Бутан улсын эрүүл мэндийн байгууллагуудын гурван төлөөлөгчийг манай руу илгээсэн нь тэр байж. Бутанчууд болон ЭМЯ-ны төлөөлөгчдийн бүрэлдэхүүнтэй "Study tour" багийнхан Өвөрхангай аймгийн Хархорин, Архангай аймгийн Цэцэрлэг, Хотонт, Түвшрүүлэх, Цэнхэр зэрэг сумаар орж эхчүүдийн амрах байрны үйл ажиллагаатай газар дээр нь танилцсан юм. Эхчүүдийн амрах байр нь сумдад 2-6 ортой байх бөгөөд айлд байдаг бүхий л хэрэгцээт зүйлсээр хангажээ. Төрөх эхчүүдийг амаржихаас нь өмнө дунджаар 7-10 хоногийн өмнө авчран сувилж төрөлтөд бэлтгэхээс гадна суурь өвчтэй, өндөр эрсдэл бүхий хүмүүсийг аймаг, нийслэлийн эмнэлэгт шилжүүлдэг аж. Амьдралын боломж муутай, нэн ядуу эхчүүдийг эмнэлгийн зүгээс ирэх, очих унаагаар хангаж, нэмэгдэл тэжээл, эмчилгээнд хамруулдаг гэж байлаа. Өдрийн гурван хоол, цагаан идээгээр хангахаас гадна өөрсдийн нь хүнсийг ч зөвшөөрдөг юм байна. Ар гэрээс нь эргэлтээр ирсэн хүмүүс чөлөөтэй тухтай уулзаж, хоноглох, хамт байж болдог нь эхчүүд болон тэдний гэр бүлийнхэнд таатай сэтгэгдлийг төрүүлдэг ажээ. Бидний аяллын явцад анхны төрөгчөөс авахуулаад хэд хэдэн удаа амрах байраар дамжин төрсөн эхчүүд, нөхөр хүүхэдтэйгээ байгаа бүсгүй гээд нас насны ээжүүд биеэ сувилуулж байгаатай таарч байсан бөгөөд тэд гэртээ байгаа мэт зочдоо цай идээгээр дайлан хүндэлж байлаа. Тэдний нэг болох Хархорин сумын иргэн 26 настай Б хэлэхдээ "Би хоёр дахь хүүхдээ гаргахаар энд ирсэн. Өмнө нь төрөхдөө бас энд сувилуулж байсан. Нөхөр малаа хариулах гээд зав муутай байдаг болохоор таван настай охиноо хамт аваад ирсэн. Энд дулаан, тохитой, хоол унд сайтай. Өөрийн авчирсан хүнс ч байгаа. Өдөрт зурагтаа үзээд, биеийн байдлаа хянуулаад, төрөх бэлтгэлээ хийгээд л сууж байна" хэмээн ярьсан юм. Хотын зарим хүүхнүүд жирэмсэн үедээ эмчийн хяналтад орохгүй яваад байдаг бол дээрх сумдад ийм байдал огт байдаггүй. Эхчүүдийг жирэмсэлсэн эхний саруудаас сумын их эмчээс гадна багийн бага эмч, тэдний туслагчид болох сайн дурын ажилтнууд байнга хяналт тавьж шинжилгээг хийлгэх өдрийг эртнээс товлож төлөвлөгөөндөө оруулан, сайн шахаж шаарддаг тул ёстой "завсардах" боломж олгодоггүй юм байна. Бутаны төлөөлөгчдийн нэг, тус улсын ЭМЯ-ны ажилтан Сономд хамгийн өндөр сэтгэгдэл төрүүлсэн зүйл гэвэл малчин эмэгтэйчүүд амьдралын түвшнээс хамаарахгүйгээр нийтээр бичиг үсэг тайлагдсан байдаг. Үүнийгээ дагаад эмнэлэг, амрах байрны зүгээс өгч байгаа ухуулга сурталчилгааны материалыг уншиж өөрт болон өрх гэртээ хэрэгтэй мэдээллийг хангалттай сайн авч чадаж байгаа явдал байв. Тэдний нутагт хүн амын тал хувь нь бичиг үсэг үл мэдэх тул эмэгтэйчүүд болон гэр бүлийн хүмүүсийг нь ухуулах, гэгээрүүлэх асуудал туйлын хүндрэлтэй гэнэ. Боловсролгүй, амьдрал тарчиг, хөдөө мужийн эмэгтэйчүүд гэр орныхоо бүхий л хүнд хүчир ажлыг нуруундаа үүрэн өөртөө болон ирээдүйн хүүхдэдээ анхаарал тавьж чаддаггүйн улмаас төрөхийн хүндрэл гарч улмаар эх юмуу хүүхэд амиа алддаг аж. Бутаны эх баригч мэргэжилтнүүд манай хөдөөгийн эмч нарын жирэмсэн эхчүүдэд тавих хяналтын систем тэр дундаа дүн бүртгэл, төлөвлөгөө зэргийг ихэд анхаарч сонирхон тэмдэглэн авч байсан. Нийслэлд буцаж ирсэн бутанчууд ЭНЭШТ-ийн эхчүүдийн амрах байр болон I амаржих газартай танилцсан билээ. Мөн Монголын эх барих-эмэгтэйчүүдийн тэргүүлэх зэргийн эрдэмтэн докторуудтай уулзаж санал бодлоо солилцсон нь тэдэнд манай улсын нөхөн үржихүйн өнөөгийн байдлын талаар бүрэн хэмжээний мэдээлэл өгсөн юм. Монголын тал нутгаар хүйтнийг үл хайхран, сумаас сум дамжин туршлага судлан явсан эх баригч Майя, эрүүл мэндийн ажилтан Соном, удирдах шатны түшмэл Өргөнт нарын хөдөлмөрийн үр шим удахгүй эх нутагт нь манай туршлагаар байгуулагдах эхчүүдийн амрах байранд мянга мянган бутан эхчүүд эсэн мэнд амаржиж, олон зуун айл өрхөд аз жаргал бэлэглэснээр гарах биз ээ. 
Б.Батцэцэг 

