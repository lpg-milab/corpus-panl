С.Баяр ханиад хүрэх нь байтугай хатгаа туссан ч ахмадуудын чуулганд ирэх ёстой

МАХН-ын дэргэдэх Ахмадын холбооны III чуулган өчигдөр боллоо. Хуралд сум бүрээс гурван төлөөлөгч ирэх ёстой тов тогтоосон бололтой.
Гэвч иргэний хөдөлгөөнийхний туг шатаасан гэгддэг МАХН-ын төв байрны хурлын танхимд 120 орчим ахмад настан цугласан байв. Гурван жигүүр суудлын хоёр талынхыг нь ч дүүргээгүй байна лээ. Энэ байдалд бухимдсан зарим ахмад индэр дээр гарахдаа гомдлын үг унагаад л авсан. "Намын ХХҮ их хурлыг зохион байгуулах гэж төлөөлөгчдөд ямар хүндэтгэлтэй хандаж, ямар дээд хэмжээнд хүлээн авч байлаа. Хэдхэн муу ахмад биднийг тэр УИХ-д сууж байгаа гишүүд чинь яахаараа хүндэтгээд, хүлээгээд авчихаж болдоггүй юм бэ. Замын зардал даачихсан ч яадгийм..." гэх нэгэн байна. Энгэрээрээ дүүрэн одон медальтай, өөрийгөө ардын багш хүн тул их түрэмгий хоолойгоор ярьж байгаа санагдвал уучлаарай хэмээсэн нэгэн ахмад "Бусад нам ахмадуудаа их хүндэтгэх юм. 20 нас дөнгөж л хүрэх гэж байгаа нам ахмадуудтайгаа холбоотой үйл ажиллагаа зохион байгуулах гэж бөөн сүр дуулиан болж байна. Гэтэл олон хулгана жилийн нүүр үзсэн манай нам биднийг тоохгүй байна. Бидний үйл ажиллагаа хэнд ч үзэгдэж харагдахгүй байна. МАХН байнга доромжлуулж байна. Захын нэг иргэний хөдөлгөөн гарч ирээд манай намыг доромжилдог. Бид доромжлуулдаг бай юм уу. Бидний үгийг яагаад таван минут гэж хязгаарлаж байгаа юм бэ. Нэг хүн 50 минут ч ярьсан яадгийм, таван өдөр чуулсан ч яадгийм..." хэмээн гараа гозолзуулан ярьж байлаа. Тус чуулганд хөдөлмөрийн баатар гурав, Монгол Улсын гавьяат цолтой 14 хүн оролцож байгаа аж. Соёлын гавьяат зүтгэлтэн сэтгүүлч Х.Цэвлээ, гавьяат жүжигчин Б.Зангад, УИХ-ын гишүүн асан Болат нарын хүмүүс чуулганы танхимд харагдаж байна. Нийт төлөөлөгчдийн 70 хувь нь дээд боловсролтой гэсэн бүртгэл байна лээ. Чуулганыг өглөө 10 цагт нээж, МАХН-ын нарийн бичгийн дарга Ё.Отгонбаяр үг хэлжээ. Харин хурлыг удирдан явуулах үүргийг МАХН-ын нарийн бичгийн дарга У.Барсболд хүлээсэн байв. Монголын чөлөөт ахмадын холбооныхон ч мэндчилгээ ирүүлсэн аж. Намын дэргэдэх ахмадын холбооны ерөнхийлөгч н.Дашдэмбэрэл хурлыг удирдан үг хэлэх хүмүүсийн дэс дарааллыг тогтоон, нэрийг нь зарлаж байв. Увс аймгийн төлөөлөгч "Би намаа муулах гээгүй. Гэхдээ давчуу ч гэсэн хугацаанд багтааж хэлэх хэдэн үг байна. Манай намын нэрийг барьж, Ерөнхий сайд болсон хүн, намын дарга өнөөдөр биднийг үл тоон ирээгүй байна. Ханиад хүрсэн гэж тайлбар хэлүүлжээ. Уг нь тэр хатгаа туссан байсан ч ирэх ёстой. Хурал нээсэн хүн нь миний ажил дууслаа гээд яваад өгч байна. Бусад намууд өнөөдөр асар хурдтай ажиллаж байна. Манай нам удаан байна. Хэнийг хүлээгээд юу ч хийхгүй суугаад байгааг би ер ойлгохгүй юм" гэв. Сүхбаатар аймгийн төлөөлөгч Халтар "2008 онд манай нам сонгуульд заавал ялах ёстой. Тэгэхгүй л бол цааш цаашдын сонгууль бүрхэг болно. Манай намаас УИХ-д сууж байгаа гишүүд аймаг бүрээс ирсэн эдгээр төлөөлөгчдийг яагаад үл тоож, нэг ч хүн энэ чуулганы танхимд ирэхгүй байгааг хараад бидний гайхаж байгааг намын нарийн бичгийн дарга, идэр залуухан удирдагч У.Барсболд та Удирдах зөвлөлдөө уламжлаарай. Өнөөдөр намд манлайлагч, тэргүүлэгч олон сайхан залуус байна. Гэхдээ тэд чинь бидний хүчээр өнөөдрийнхөө байранд хүрсэн юм шүү. Ахмадууд биднийг үргэлж намдаа ажиллуулж байгаа хэр нь цалин, урамшуулал огт алга. Үүнийг зардал хөрөнгө шаардахгүйгээр шийдвэрлэж болох нэг арга байна. УИХ-ын гишүүдийн бие төлөөлөгч гэгддэг хүмүүс энгийн үед огт ажилладаггүй, сураггүй байдаг. Тэгээд улс төрийн идэвхжлийн үед аймгийн намын хороог эзэгнэчихдэг. Тэднийг цалинжуулж, урамшуулж байгаа зардлаа аймгийн намын хорооны аппаратад зарцуулаач ээ..." гэж өгүүлэв. Бас Хөвсгөл аймгийн төлөөлөгч "Намын нэрээр өсч өндийсөн, албан тушаал хааж буй олон дарга байна. Тэд ширээний булан булаацалдахаас өөр шидгүй. Манай намын хоёр хүн нэг суудал булаацалдаад байгааг хэрхэн ойлгох вэ. Тэгээд тэр хүмүүсийн нэр хүнд унасны гайгаар МАХН-ын Удирдах зөвлөл рүү олон нийтээр дайрч давшилж байна" гэлээ. Энэ мэтээр ахмадууд хөдөлмөр алдраа тэмдэглэх гэхээр эсвэл хэн нэг нь хорвоогийн мөнх бусыг үзүүлэхэд эргэж очиж байгаа нэгэн нь хадагнаас өөр гартаа барих зүйлгүй. Бид намдаа тэгж хэн ч биш үзэгдэж байна. Сонгуулийн үеэр нэг ахмад нэг суманд очиж ажилла. Сонгуулийн өмнөх өдөр, санал хураах өдөр гээд ердөө хоёрхон өдөрт л өндөр ач холбогдол өгөх хэрэгтэй. Энэ олон гавьяатууд өөрсдийнхөө суманд очоод ажиллавал, санал хураах байранд суугаад байвал намынхаа хүнийг сонгуулаад л ирнэ. Түрүүчийн сонгуулиар аймагтаа намынхаа нэг ч гишүүнийг сонгуульд ялуулаагүй ахмадуудтай хариуцлага тооцох хэрэгтэй гэхчилэн индэр дээр ээлжлэн гарах ахмадууд санаагаа хэлсээр байх ажээ. Ахмадын III чуулганы яг танхимд өрнөх ажиллагаа бол өчигдрөөр дуусах учиртай юм билээ. Ахмадын холбооны ерөнхийлөгч н.Дашдэмбэрэлийн удирдсанаар чуулган 14 цагт завсарлаж, ахмадууд намынхаа байрны өмнө гадуур хувцасгүй гарч зургаа татуулав. Тэгээд хөдөө орон нутгаас ирсэн төлөөлөгчид МАХН-ын цагаан байран дахь зоогийн газарт үдийн унданд орох аж. Харин нийслэлийн дүүрэг, хорооны төлөөлөгчид болон Ахмадын холбооны тэргүүлэгч гишүүд Төр, засгийн үйлчилгээний "Элит" төвд хоол идэх гэнэ. Улмаар МАХН-ын ахмадуудыг өчигдөр оройдоо амралтад хүргэх юм гэсэн. Холбооны ерөнхийлөгч нь "Амралтад очоод санаж үлдсэн зүйлсээ сайн ярилцаарай. У.Барсболд дарга Удирдах зөвлөлийнхөө хоёр төлөөлөгчтэй очно гэдгээ сая хэлж байна. Удирдах зөвлөлийн бусад төлөөлөгчид ч очих байх..." гэж тэдэнд аминчлан захиж байх нь сонсдов. 
Б.ХАЖИДМАА
