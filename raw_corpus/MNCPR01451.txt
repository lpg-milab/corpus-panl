"Эрдэнийн хувь" уу, "Эх орны хишиг" үү?

Байгалийн баялгийг ард түмэндээ тэгш хуваарилах амттайхан ярианы салхийг хагалж Ардчилсан намын дарга Ц.Элбэгдорж "Эрдэнийн хувь"-ийн тухай ярьсан бол Ерөнхийлөгч Н.Энхбаяр дараахан нь "Эх орны хишиг" санал болгосон.
Өөр бусад нь ч саналаа хэлж байна. Чухамхүү улстөрчид энэ сэдвээр ярьж эхэлсэн нь иргэний нийгмийн зарим төлөөлөгчдийн болгоомжлолыг төрүүлэх болсон билээ. "Итгэлийн 10 мянган төгрөг"-т л "явчихдаг" энэ ард түмэнд Монголдоо төдийгүй дэлхийд алдартай "Таван толгой"-н нүүрсний ордыг хувааж өгөх талаар ярина гэдэг сонгуулийн үеийн амлалт оргилдоо хүрч буйн шинж биш гэж үү. Ард түмэн хардах эрхтэй. Хардаад зогсохгүй амаа авч давхидаг морь шиг улстөрчдийг хазаарлаж, зөв чиглүүлэхэд хувь нэмрээ оруулах учиртай. Байгалийн баялгийг ард түмэндээ тэгш хуваарилах талаар ярих нь болохгүй ч юм биш. Анхны Ерөнхийлөгч П.Очирбат нэгэнтээ "Байгалийн баялгийг ард түмэндээ тэгш хуваая гэдэг онолын яриа" гэж хэлнэ лээ. Үнэндээ амьдрал дээр ч ийм жишээ цөөн боловч байдаг юм байна. Байгалийн баялгаас ард түмэндээ мөнгөн хэлбэрээр хувь тараасан жишигт АНУ-ын Аляскийн санг дурдаж болно. Тус сан газрын тосноос орж ирж байгаа орлогын тодорхой хэсгийг тусгай санд төвлөрүүлж, түүнийхээ нэгээхэн хэсгийг жил бүр нийт иргэддээ ногдол ашиг маягаар хуваадаг. Сангийн ашгаас 2000 онд нэг хүнд ойролцоогоор 1800 доллар ногдож байсан мэдээлэл байна. Канадын Альбертын сан ч бүх иргэддээ хувь хүртээсэн байх жишээтэй. Улстөрчид сонгуулийн үеэр ард түмэнд таалагдах мөрийн хөтөлбөр, содон амлалт санал болгохоор эрмэлзэж буйг буруутгах аргагүй. Харин үүнийг нь Монголын хөгжилд нэмэр болохуйц, олон нийтийн ашиг сонирхолд нийцсэн үнэтэй санаачилга болгон хувиргахад төрийн бус байгууллагынхан, мэргэжилтнүүдийн дуу хоолой чухал. Эхний санал учраас "Эрдэнийн хувь"-д алдаж оносон юм бий. "Ард түмний Таван толгойг ард түмэндээ өгье" гэдэг муугүй санаа. Харин яаж хуваах гэдэг дээр хувьцааны хэлбэрийг санал болгосон нь багагүй эсэргүүцэлтэй тулах вий. Өмч, хувьчлалын үеийн цэнхэр, ягаан тасалбарын үнэ цэнийг ойлгоогүй өнгөрсөн хүн олон. Хөрөнгийн бирж жинхэнэ утгаараа ажиллаж чадаагүй, Засгийн газрын бондын арилжаагаар л өл залгуулж байгаа нь хувьцаагаар хувь эзэмших саналыг өөнтөглөхөд хүргэв. Хувьцааныхаа үнэ цэнийг мэдэрч амжаагүй иргэдийн гар дээрээс мөнөөх "Таван толгой"-г нь харин ч нэг хямдхан, хялбархнаар хураагаад авчих вий гэсэн болгоомжлол яваа. Бүх хүн амд уг ордыг хувьцаа хэлбэрээр тараасан нөхцөлд хөрөнгө оруулагчдыг татаж чадах уу гэх мэт асуулт хөвөрнө. Гэхдээ Ц.Элбэгдоржийн дэвшүүлсэн саналд өнөө маргаашгүй ард түмэнд хуваагаад өгчихье гэсэн юм байхгүй. Мөн "Таван толгойг ард түмэндээ хувь болгон өгөх тухай, эргүүлж тэр хувийг хэн цуглуулж болох, хэн цуглуулж эс болох... гээд түмэн харилцааг нөгөө бидний ТУЗ-УИХ хуульчилж шийдэх байх" хэмээн шийдлийг нь УИХ-д даатгаж орхисон. Хэрэв Ардчилсан намынхан энэ санааг сонгуулийн гол "хөзөр" болгох гэж байгаа бол илүү төгөлдөржүүлэх нь лав. Мэргэжлийн хүмүүсийн дунд төслийн уралдаан зарласан ч болохгүй юмгүй. Эсвэл сонирхогч талуудыг уриад, бүгдээрээ хэлэлцвэл буруугүй. Ардчилсан намын дарга "Асуудлыг ширээн дээр гаргаж тавьсан". Нэгэнт нэр нөлөө бүхий лидер асуудал дэвшүүлсэн учраас бусад нөлөө бүхий албан тушаалтнууд ч хэлэлцүүлэгт орж эхлэв. Ерөнхийлөгч Н.Энхбаярын дэвшүүлсэн өөр нэг хувилбар ч боломжийн. "Стратегийн ордын төрийн мэдлийн хувийг төрийн өмчийн бүтэц буй болгон бүртгэж эдгээр ордыг ашиглаж, эдийн засгийн эргэлтэд оруулсны дараа төрд ногдох ашгийг "Эрдэнэсийн сан" байгуулан төвлөрүүлэх нь зүйтэй" гэж тэр хэлсэн үгэндээ онцолсон билээ. "Эрдэнэсийн сан"-д жил бүр төвлөрөх хөрөнгийн тодорхой хувийг "Эх орны хишиг" хэмээн томъёолж, иргэддээ тэгш хуваарилж байх, нэг хэсгийг нь улс орны хөгжлийг түргэтгэхэд чиглэгдсэн хөрөнгө оруулалтад зарцуулах зэргээр ашиглаж болно" гэж Ерөнхийлөгч айлдсан. "Эрдэнийн хувь", "Эх орны хишиг" хүртэх дургүй хүн цөөн гарах биз. Хожмын үр дагаврыг нь бодоод бэлэн мөнгө тараахыг шүүмжлэгчид бас бий. Эдийн засаг нь байгалийн баялгаас хэт хамааралтай, "Голланд өвчинд нэрвэгдсэн" улс орон, хүмүүс нь амьжиргаагаа төрд даатгасан, хийрхэлд автсан нийгэм болчих вий гэсэн болгоомжлол үндэсгүй ч юм биш. Дэлхийн банкны суурин төлөөлөгч Аршад Сайед "Монголын байгалийн нөөц баялаг: Аз уу, гай юу" сэдэвт лекцээ МУИС-д уншихдаа хамгийн муу жишээнүүдийн тоонд хөрш оросуудыг дурджээ. "Орос улсад цөөн тооны олигархи хэмжээлшгүй их баялгийг эзэмшиж, үлдсэн 70 хувь нь сард 380 ам.доллараас бага орлоготойгоор амьдарч байгаа"-г тэрбээр иш татсан юм. Иймдээ хүрвэл байгалийн баялгийг нэг хэсэг нь биш нийтээрээ хүртэх нь шударга л даа. Сайн цаг иртэл тэр шүү дээ. Нээлттэй нийгэм форумын уул уурхай, эдийн засгийн асуудал хариуцсан менежер Н.Дорждарь харин ил тод байдлыг гарц хэмээн харж байна. "Хэдхэн хүн яагаад баяжаад байгаа гэхээр нийт иргэд мэдээлэлгүй учраас эрх мэдэлтнүүд хувьдаа ашигтай шийдвэр гаргаад байна. Иргэд төрийн түшмэдэд хариуцлага тооцох боломж алга" гэв. Мэдээлэл ил тод байлгахын тулд Олборлох салбарын ил тод байдлын санаачилгыг хэрэгжүүлэх ёстой гэж тэр үзжээ. "Олборлох үйлдвэрлэлийн ил тод байдлын санаачилгад нэгдсэн компаниуд төр засагт хэдийг төлж байгаагаа хэлэх, төр засаг нь тэднээс хэдийг авч байгаагаа мэдээлэх ёстой болдог. Тэдний хэлсэн тоо тэнцэх ёстой" хэмээн тайлбарлав. Авсан, өгсөн нь зөрвөл олон нийт тэднийг авлигад хардах болно. Байгалийн баялгийг зөв шингээж чадсан улс орнууд ч байна. "Баялгийн хараал" хүртсэн улс орнууд түүнээс ч олон юм билээ. Алдаанаас суралцаж, дутууг нь дүүргэж, дундуурыг нь гүйцээх сонголт өмнө байгаа нь л бидний аз. 
Б.Янжмаа