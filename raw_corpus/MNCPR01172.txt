Ардын жүжигчин Г.Хайдав 81 насандаа Ленскийд дууллаа

Улсын дуурь бүжгийн эрдмийн театр бямба гаригийн үдэш өвөл цагийн нээлтээ хийлээ.
Дэлхийн хөгжмийн сүмбэр оргил П.Е.Чайковскийн алдарт "Евгений Онегин" тоглогдохоор, тэр тусмаа Монголын хамгийн анхны мэргэжлийн дуучин эдүгээ 81 настай Г.Хайдав өөрийн идэр залуудаа амилуулж явсан Ленскийдээ дуулна гэх зар эртнээс түгсэн болохоор театр үзэгчдээр пиг дүүрэн байв. "Евгений Онегин"-ыг сонгосон нь зүгээр ч нэг тохиолдол биш ажээ. Учир нь УДБЭТ анх 1963 онд уг дууриар хөшгөө нээж байжээ. Ленскийн дүрд ардын жүжигчин, хөдөлмөрийн баатар Г.Хайдавыг идэр залуудаа өмсч байсан фрактай нь ахин тайзнаа гаргаж ирсэн нь үзэгчдэд жинхэнэ сюрприз болов. Үзэгчдийн суудалд ардын жүжигчин, хөдөлмөрийн баатар Д.Лувсаншарав, ардын жүжигчин Л.Цогзолмаа, Х.Уртнасан гээд манай урлагийн ахмад үеийн мастерууд тухалсан харагдана. Манайдаа цорын ганц энэ театрын байнгын үзэгчдийн нэгээхэн хэсгийг гадаадын Элчин сайдууд, манайд оршин суудаг гадны мэргэжилтнүүд эзэлдэг. Энэ удаа ч тэд хүрэлцэн иржээ. Тэднээс гадна Ерөнхийлөгчийн аав Намбар, ээж Бүдханд нар УИХ-ын экс гишүүн Долгортой хамт орж ирсэн нь фото сэтгүүлчдийн харааг эрхгүй булааж байх шиг байсан. Манай улстөрчид энэ байшингаар толгойгоо ховорхон цухуйлгадаг болохоор тэднийг энд хэн ч хүлээдэггүй юм. Энэ үүднээсээ Ерөнхий сайдын зөвлөхөөр ажилладаг Долгор хатагтайг Ерөнхийлөгчийн ээжтэй сугадалцсаар ороод ирэхэд бага зэрэг анхаарал хандуулсан нь тэр байх. Татьянад хэн дуулах бол, Онегин хэн байх бол, Ленскийд Хайдав гуай гэсэн нээрээ үнэн юм болов уу гэсэн амттайхан шивэр авир хөшиг нээгдтэл үргэлжлэв. Оросын соц реализмын үеийн нэгэн суу билэг "Евгений Онегин"-ыг манай театр хэдэн арван удаа тавьж байсан. Энэ удаагийнх тэр тохиолдлуудаас илүү ч биш, дутуу ч биш энгийн л нэг тавилт болов. Сэтгэл догдлуулсан ганц идей нь 81 настай Г.Хайдавыг ахин тайзнаа томоохон хэмжээний дүрд гаргаж ирсэн явдал нь байв. Гонгорын Хайдав. Тэрбээр 1926 онд Дундговь аймгийн Дэлгэрхангай сумын Булаг шанд гэдэг газар төржээ. 1949-1954 онд ОХУ-д П.Е.Чайковскийн нэрэмжит Хөгжмийн дээд сургуульд суралцаж төгссөн энэ алдарт дуучин манай улсын анхны мэргэжлийн дуучин. Ная гарсан ч овор багатай, гялалзаж явдаг профессор Хайдав эдүгээ урлагийн салбарын үндэсний боловсон хүчин бэлтгэдэг хамгийн нэртэй сургууль болох СУИС-д зөвлөх багшаар ажиллаж байна. Г.Хайдав гуай залуудаа Ленскийд гайхалтай дуулж байсан байж таарна. Үүнтэй одоо хэн ч маргахгүй. Тэр хүн энэ улсын сонгодог урлагт бүх амьдралаа өгчээ. Сэтгэл гэдэг дуусашгүй хүчтэй эд болохоор ная гарчихсан хойно нь гагцхүү эр зориг л ахин тайзнаа гаргаж ирлээ. Идэр залуу Хайдавын тэртээ он жилүүдэд Ленскийд тоглохдоо өмсч байсан гэх хуучин хар фрак хэвээрээ ч хүн нь элэгдэн өтөлснийг тэр үдшийн тайз өмднийх нь индүүдлэг, хүзүүнийх нь үрчлээстэй хамт үзүүлэв. Эхний үзэгдэлд Ленскийд дуулсан гавьяат У.Далантай бол ардын жүжигчин Хайдавын шавь. Ганцхан үзэгдэлд гарч ирэхдээ залуу гавьяат маань урд өдөр нь даян аваргын найран дээр дуулж байсан зохиолын дуунаасаа долоон дор дуулав. Ленскийн дүр бол түүний ажил, зохиолын дуу харин халтуур. Халтуур гэхэд хатуудлаа гэж бодоход энгийнээр хэлэхэд хобби нь юм биз. Манайхан ажилдаа ингэж л ханддаг болжээ. Энэ дуучдад өөрийгөө хүндлэх үзэл байдаггүй юм гэхэд мэргэжлээ хүндэтгэх ухамсар алга байгааг өөрийн эрхгүй гайхмаар. Манай театрын идэр залуу Ленский л ийм байхад ная гарчихсан, хийдгээ хийчихсэн Хайдав гуайг ийм болчихоод тайзнаа гарлаа гэж хэлэх эрх бидэнд алга. Урлаг бол гоо сайхан. Урлагаас бид дээд зэргийн таашаалыг эдлэх гэж л мөнгө төлдөг. Түүнээс биш урд шөнө нь найран дээр уран сайханч шиг юу нь ойлгогдохгүй баахан юм орилж орилж ирээд маргааш нь сонгодог урлагийн тайзыг додомдож, доромжилж яваа гавьяатнуудын үзэгчдийн сэтгэлийг аргацааж дуулсан болж байхыг харах гэж мөнгөө төлдөггүй. Энэ үдшийн Татьяна ардын жүжигчин Б.Жавзандулам. Яах аргагүй Монголын сонгодог урлагийн гал голомт болсон энэ театрын нуруу нь болж, нүүрийг нь тахалж явдаг ганц дуучин. Нэрт дуучин Б.Жавзандулам Булган аймгийн Сэлэнгэ суманд төрсөн. Одоо 49 настай. 1975-1979 онд Екатеринбург хотын Хөгжмийн дунд сургууль, 1979-1986 онд Москва хотын хөгжмийн дээд сургуулийг төгссөн мэргэжлийн дуучин. Дуулаачийн зэрэглэлээрээ дэлхийн түвшинд яригддаг энэ дуучныг манай театр ардаа ч нэг өмнөө ч нэг барьсаар хэдий хүрэхийг бүү мэд. Ямартаа ч Татьянад тэр арай л хөгшдөж байна. (Энд хоолойны цар хэмжээний тухайд хэлээгүйг бодолцоно уу) Италийн Триест хотод сурч ирээд "Бурхан минь уучлаарай, би Италиас юу ч авсангүй. Би бүх юмаа агуу их Орос орноос авсан юм байна" гэж бардамхан дуу алдаж байсан Жавзандулам сонгодгийн тайзнаас буух яагаа ч үгүй. Гэхдээ Татьянагийн титмийг хэн нэгэнд өгөхөөс өөр аргагүй болсныг энэ үдшийн тоглолт бас л харуулав. Хараад байхад манайд сонгодог урлагийн боловсон хүчин үнэхээр хомсджээ. Ольгад гэхэд л ардын жүжигчин Ч.Мөнхшүр. Хичнээн ойлгож байвч 50 гарчихсан Ольга Онегинтой аальгүйтэж гүйгээд байх зохимжгүй байлаа. Байгаль эхийн ямар ч гоо бүтээл жам ёсны элэгдлийг тойрохгүй шүү дээ. Энэ үдшийн хамгийн супер дуучин яах аргагүй Онегинд дуулсан М.Болд байлаа. Төв аймгийн Өндөр ширээт суманд 1964 онд төрсөн энэ дуучин манай дуурийн театрын хамгийн мундаг эрэгтэй солист. Уралын Хөгжмийн дээд сургуулийг төгсч ирсэн цагаасаа хойш ганцхан энэ театрт амьдралаа зориулж яваа түүнийг одон өгдөг дарга нар мэддэггүй. Татьянагийн нөгөө нэг хувилбарт УГЖ А.Бүтэд дуулсан. Түүний хоолой, бие хаа хэвээрээ шахуу байна гэсэн үнэлгээг үзэгчид харин өгч байсан. Манай үзэгчид энэ театрын хамгийн чухал хүн болох концертмейстер хатагтай Б.Солонгод хүндэтгэл үзүүлж чадсангүй. Уг нь сонгодог урлагийн язгуур хүмүүжилтэй орны үзэгчид хамгийн эхлээд энэ үдшийн маэстро буюу удирдаачид, хөгжмийн яруу тансаг бүтээлийг бүтэн оройжин амилуулж сонорыг нь мялааж, сэтгэлийг нь баясгавч нүдэнд харагдахгүй "нүхэн" дунд насаараа "амьдардаг" эгэл даруухан оркестртоо, мөн концертмейстертоо хүндэтгэл үзүүлдэг юм билээ. 
Б.Ганчимэг
