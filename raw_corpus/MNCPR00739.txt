Буун дуу сонсоод бие зарайж байсан

Манай сурвалжлагч Д.Мөнгөндалай дэлхийн халуун цэг болох Иракт ажиллаад ирсэн билээ. Түүний бичсэн Иракийн тэмдэглэлүүдийг түрүү түрүүчийн дугаараас манай уншигчид уншсан биз ээ. 
Харин бид сэтгүүлчийн аяны богц руу дахин өнгийхөөр шийдлээ. Магадгүй, бидний хэзээ ч очиж амжихгүй дайны утаа суунагласан Арабын ертөнцийн тухай уншигчдад дэлгээгүй сонин хачин зүйл түүнд зөндөө үлдсэн байх. -Анх Ирак явах болсон тухай гэрийнхэндээ дуулгахад хориглож байв уу? -Би ээждээ яг Ирак явна ч гэж хэлээгүй юм. Хэд хэдэн орноор явна, Иракийг үзэж магадгүй л гэсэн. Иракт байдал хэцүү байгааг хэлээгүй, гэхдээ ээж маань хол явах гэж байгаа гээд надад ном уншуулсан байна лээ. Гэр бүлийн хүн маань сэтгүүлч мэргэжилтэй болохоор миний хүслийг ойлгоод хориглоогүй ээ. Болгоомжтой яваарай л гэж захисан. -Дайнтай газар руу явж байгаа болохоор айж байв уу? -Энд байхдаа айгаагүй, сонирхолтой санагдаж байсан. Яг орчинд нь ороод л гэнэт дайнтай газар ирснээ анзаарсан гэх үү дээ. Бид Кувейт дахь Америкийн цэргийн баазаас Багдад руу цэргийн онгоцонд баахан америк цэргүүдтэй явсан юм. Онгоцонд суухад бидэнд сум нэвтэрдэггүй хантааз өмсгөөд, хамгаалалтад авсан. Тэгэхэд л эвгүйцэх сэтгэл төрж байсан. Ер нь л дуу шуугаа хураагаад, дүнсийгээд эхэлсэн дээ. Эндээс явсан багийнхан хоёр эмэгтэй сэтгүүлчээ "Энэ хоёр маань нэг л дүнсийчихлээ. Айчихав уу яав" гэж ярьж байсан гэсэн. Яг байдал хүнд байгаа үед хоёр эмэгтэй сэтгүүлч очсон болохоор гадныхан ч гэсэн сонирхоод байсан. -Сум нэвтэрдэггүй хантааз өмсгөхдөө та нарт зааварчилгаа өгч байсан уу? -Ерөөсөө тайлж болохгүй гэсэн. Цэргийн ёс журамд захирагдаж явна шүү. Сүүлийн үед байдал тайван биш байгаа болохоор яг л маршрутын дагуу явна шүү гэж эндээс явахдаа сануулж байсан. Биднийг очихоос хоёр хоногийн өмнө "Эко" бааз руу халдлага, довтолгоо болсон байсан. Тэнд байхдаа бид хантаазаа тайлаагүй. Яг бааз дээр хонохдоо сайд, генерал, хурандаа нар шөнө унтаагүй. Бид хоёр хувцастайгаа хоёр цаг орчим унтсан. Тэгэхэд хантаазаа ойрхон, бэлэн байдалд тавьж унтаарай гэсэн болохоор унтахдаа л тайлсан. -Овоо хүнд юм уу, хантааз нь... -10 гаруй кг жинтэй. Өмсөөд 20 минут ч болоогүй байхад нуруу өвдөөд бөхийгөөд ирдэг юм билээ. Энд тэнд очоод жаахан суух ч юм уу, машинд ороод аль болохоор тайлчих гээд, энгэр замыг нь задалчих гээд загнуулж явлаа. Малгай нь бас их хүнд. Тэр халуунд хамаг хөлс гоожоод хэцүү юм билээ. -Та нарыг очиход гадаа хэдэн хэмтэй байсан юм бэ? -Их халуун байдаг гэсэн. Биднийг очиход 30 гаруй градустай байсан. Бороо орохгүй байж байгаад биднийг очдог өдөр бороо орсон болохоор бэлгэшээж байсан. -Яг Иракт хөл тавиад ямар бодол төрж байв? -Дотор жаахан айдас төрж байсан ч, өөр газар орчинд очсон болохоор мэргэжлийнхээ сониуч зангаар ийшээ тийшээ сонин хачин юм харж л явлаа. -Манай цэргүүд хэр өнгөлөг байна вэ? -Ерөнхийдөө учиргүй өнгө дарсан, ядарсан байдал харагдаагүй. Гэхдээ цаанаа айдастай байдаг нь ярианаас нь мэдрэгдэж байсан. Тэнд байгаа цэргүүдийн хугацааг сунгахын өмнө дотроо санал асуулга явуулсан юм билээ. 100 цэргийн 60 нь зөвшөөрсөн, үлдсэн нь жаахан дургүйцсэн хариулт өгсөн гэсэн. Дараа нь цэргүүдэд учир байдлыг тайлбарлаж ярьжээ. Ингээд санал асуухад 10-аад цэрэг л эргэлзсэн хариу хэлсэн гэж байна лээ. Бид ажлынхаа завсар зайгаар цэргүүдтэй уулзаж ярьж байхад, гэр рүүгээ яарсан, санасан тухайгаа ярьж байсан. -Цэргүүдийнхээ байраар орж үзэв үү? -Орж үзсэн. Контейнер маягийн юманд хоёр хоёроороо амьдардаг. Өөрсдөө ч тэгж нэрлэдэг юм байна лээ. Манайд байдгийг бодвол арай жижиг. Албан үйл ажиллагаа явуулдаг, хурал цуглаан хийдэг газар нь байшин маягийн. -Тэр халуунд контейнерт байхаар байж сууж яддаг байх даа... -Сэрүүцүүлэх төхөөрөмж хэрэгтэй байна гэж дивизийнхээ польш захирагчид хэлсэн ч шийдэхгүй удаад байгаа талаар сайдад ярьж байсан. Польшийн захирагч монгол цэргүүд цаашид тасрахгүй ирээсэй гэхэд нь тэгвэл ядаж л сэрүүцүүлэх төхөөрөмж тавьж өгөөч гэсэн хариу хүсэлт Батлан хамгаалахын сайд тавьж байсан. -Ер нь цэргүүдийн хангалт хэр юм бэ? -Монголтойгоо харьцуулбал хамаагүй тохилог. Гэхдээ хүнд нөхцөлд байгаа болохоор хангалт гэхээсээ айдас нь илүү байгаа байх. Цэргийн хоол унд нь сайн, илчлэг ихтэй юм билээ. Бид цэргүүдийнхээ хооллодог газар орж үзсэн. Өөр баазийн хоолны газар ч орсон. 10, 20 доллар төлөөд ордог ресторан шиг зохион байгуулалтай. -Цэргийн хоолны газар нь байшин юм уу, эсвэл... -Байшин л гэх юм даа. Угсараад барьчихдаг юм гэсэн. Нэг удаа цэргүүд хоолноосоо гарч явахад дэлбэрэлт болж цөөнгүй нь шархдаж, нас барсан гэсэн. Аз болж монгол цэрэг өртөөгүй гэсэн. -Эндээс яамныхан явахдаа цэрэг бүрт тус тусад нь захиа авч явсан уу? -Ихэнхэд нь захиа авч явсан. Ар гэрт нь бүгдэд нь дуулгасан юм шиг байна лээ. Захианаас гадна ойр зуурын жаал зугаа юм ч авч очсон. Захиаг нь очсон оройдоо өгч чадаагүй, явах өдрөө өгсөн л дөө. Тэр хооронд нөгөө хэд сэм сэмхэн "захиагаа авмаар байна, захиагаа авъя" гэж хоёр сэтгүүлчид хэлж байсан. -Манайхан та нараар гэр рүүгээ юм дайв уу? -Зарим нь захиа, ойр зуурын жижиг сажиг зүйл явуулж байсан. -Иракаас өөртөө дурсгал болгож юу авав даа? -Би сурвалжлагандаа бичсэн л дээ, Саддам Хусейны зурагтай 25-тын дэвсгэрт монгол цэрэг өгсөн гээд. Тэр их дурсгалтай санагдсан. Девизийнх нь захирагч "эмэгтэй сэтгүүлч зориг гаргаж ирсэн" гээд медальон дурсгасан. -Цэргийн дэлгүүрээр орсон гэсэн. Хэр их бараатай дэлгүүр вэ? -Ерөнхийдөө тэнд байгаа цэргүүдийн хэрэгцээнд зориулсан бараа байдаг юм билээ. Бас Иракийн дурсгалын жижиг сажиг зүйл ч харагдсан. Бараа нь тэндээ бол харьцангуй хямд гэсэн, эндхийн ханшаар бодох юм бол үнэтэй. -Хоргодох байранд нь орсон гэсэн. Тэр нь ямархуу юм... -Очсоны маргааш сайд болон албаны хүмүүс тактикийн нарийн зүйлээ ярина гээд бид хоёрыг тэр хооронд цэргүүдтэй уулзаж сурвалжлагаа хийж бай гэсэн юм. Яг тэр үед халдлага болох гэж байгаа тагнуулын мэдээ ирлээ гээд биднийг хоргодох байранд оруулсан. Бид хоёрыг хашаан дотор байнга буутай хоёр монгол цэрэг хамгаалж явна. Хашаанаас гарах юм бол америк цэргүүд хамгаална. Хоргодох байр гэж хүн мөлхөж орохоор суугаа хүний өндөртэй, хүмүүс зэрэглэж суух тийм газар. Дээгүүрээ битүү, дороо шороо. Бусад хоргодох байранд суух вандан байдаг гэсэн. Миний орсонд сандал ч байхгүй, дороо цаас дэвсээд л суусан. -Удаан суух боломжтой юм уу? -Хэцүү, хүйтэн хана налаад л суух юм билээ. Тэнд сууж байхад цэргүүд Монголын сонин сонсох гээд хөөрхөн яриа өрнүүлээд авсан. Тэгэхэд нэг цэрэг "Манай эхнэр намайг ирнэ гээд хамаг юмаа бэлдсэн байсан. Би очихоо болилоо гэхээр хачин болно гэж бодоод, хугацаа хойшилсонд энэ хоёр буруутай шүү гээд Буш, Энхбаяр хоёрын зургийг явуулсан" гээд инээлдэж байсан. -Ер буун дуу тасрахгүй байна уу? -Яг "Эко" бааз дээр шөнө очоод буудахыг сонссон. Дараа нь Багдадад ирэхэд байсгээд л буун дуу дуугарч, тэсэрч дэлбэрч байсан. -Айж байв уу? -Яг тэр үед нь бие зарайж байсан. Багдадад цэргийн байр нь сум нэвтэрдэггүй цонхтой болохоор арай тайван байсан л даа. Тэнд хантаазаа тайлж болно гэсэн. Тэндээс гарч юм үзмээр, ганц зураг ч болтугай дармаар байдаг. Гарахад америк цэрэг байнга дагаж хамгаалж явсан. Ер нь хаанаас юу гарч ирээд буудчих бол гэсэн жаахан айдастай явлаа. Онгоцонд бол хоёр эмэгтэй мэргэн бууч нисдэг тэрэгнийхээ цонхоор хоёр тийшээ байнга дурандаж явсан. -Нөгөө хүнд хантааз, дуулгаа хэзээ тайлсан бэ? -Эмират руу нисч байхад онгоцонд тайлуулсан. Тэндээс л арай хөнгөрч, дуу ороод эхэлсэн. Ер нь Багдадаас холдоод л дуу орсон доо. -Хэр ядарсан вэ? -Ирсэн хойноо л ядарснаа мэдсэн. Тухайн үед түүртэж байсан ч шахуу хөтөлбөртэй явсан болохоор гайгүй л байсан. -Үлдэж байгаа цэргүүдээ хараад өрөвдсөн үү. Тэмдэглэл дээр чинь салахдаа нулимс унагасан гэсэн байсан... -Явахдаа би л тэсэхгүй уйлаад байсан. Биднийг нисэх онгоцонд суулгаад, инээчихсэн гараа даллаж байхыг нь хараад нулимс урсаад байсан. Гайгүйхэн шиг байж байгаад эх орондоо эсэн мэнд ирээсэй гэж бодож байлаа. Хамт яваа хэдээсээ санаа зовж байсан ч нулимсаа барьж чадаагүй. -Манайхан ар гэртэйгээ холбоотой байдаг юм болов уу? -Интернэттэй юм билээ. Бас цэргийн холбоо гэж байдаг. -Иракт модод нь саарал өнгөтэй байсан гэж бичсэн байна лээ. Тэр цөлийн өнгө юм болов уу, дайны сүүдэрт гунадасных уу? -Аль аль нь шалтгаалсан байх. Хэвийн амьдрал үргэлжилж байсан бол анхаарал хандуулна шүү дээ. Одоо өөрсдийгөө яая гэж байгаа юм чинь мод цэцэг рүү анхаарал тавиад байдаггүй байх. Дээр нь бороо бага, гандуу. Нисдэг тэрэгний цонхоор харж явахад хөдөөгүүр нь тариа тарьсан, ногоороод харагдаж байна лээ. Халуун орны дал мод ногоон байдаг. Гэтэл тэнд дал модод нь зэгэл саарал өнгөтэй, яг л хүн шиг гундаад доошоо тонгойчихсон байсан. -Иракт энгийн иргэдтэй нь уулзаж байв уу? -Тэгж уулзах боломж байхгүй л дээ. Бааз нь хотоосоо зайтай. Гэхдээ Иракийн энгийн иргэд нь цэргийн баазад ирж цэвэрлэгээ хийдэг. Тэднийгээ бас америкуудад үйлчиллээ гэж загнадаг гэсээн. Тэдэн дунд бас тагнуулууд шурагласан байдаг гэнэ лээ. Нэг удаа тэнд ажилладаг энгийн хоёр ирак нэг цэргийг бие засч байхад нь барьцаалсан гэсэн. Цэрэг нь өөрөө барьцаанаас мултарсан. Харин нөгөө хоёр ирак тэр чигтээ зугатаад алга болсон гэж ярьж байсан. Хөдөө нисдэг тэрэгний цонхоор харж явахад навтгар оройтой, өнгө муутай дөрвөлжин байшингуудтай. Ирак хүүхдүүд гадаа нь бөмбөг тоглоод, эмэгтэй хүн алчуураар бидэн рүү даллаж байсан нь сонин санагдаж байлаа. -Манай цэргүүдэд тэндхийнхэн ам сайтай байдаг гэсэн үү? -Дандаа манайхныг магтаж байсан. Хариуцлагатай гэдэг. Монгол цэргүүдийг ахалж яваа орлогч Эрхэмбаяр гээд хурандаа хэлж байсан "Польш цэрэг харуулд гарахдаа хөгжим сонсчихсон, харуулын цэг дээрээ унтаж байсан гэсэн. Монгол цэрэг хэзээ ч ийм юм гаргадаггүй" гэж. Тийм болохоор монгол цэргүүдээр хамгаалуулж байгаадаа тайвширдаг гэж тэдний ярьдаг нь ортой санагдсан. -Иракт алба хааж байгаа цэргүүдийн ар гэрийнхэнд юу гэж хэлмээр байна? -Хүүгээ, ханиа, ах дүүгээ, найз нөхдөө хүлээж буй та нартаа үүргээ гүйцэтгээд хурдан очно. Бүгд л эсэн мэнд ирээсэй гэж залбирлаа. 
Д.Оюунтуяа
