Эрдэнэсант, Лүнгийн зам энэ онд сайжирна

ЗТАЖ-ын дэд сайд Г.Шийлэгдамбатай уулзаж ажил төрлийн яриа өрнүүллээ. 
-Өнгөрсөн онд Их Монгол Улс байгуулагдсаны 800 жилийн дуулианаар Монголд ирсэн гадаадын жуулчдын тоо хэдэд хүрсэн бол?
-Их ойн хүрээнд хаа холын Канад, АНУ, Герман, Франц болон баруун Европын улсууд, БНХАУ, Япон, ОХУ, Солонгос зэрэг орны төрийн өндөр албан тушаалтнаас гадна аялал жуулчлалаар ирсэн хүмүүс өмнөх онуудаас 15 хувиар нэмэгдсэн байна. Нийтдээ 385 мянган жуулчдыг хүлээн авсан. -Манайд ирсэн жуулчдын сонирхлыг юу илүүтэй татаж байх шиг байна? -Их хот, хүн, байшин, техникийн дунд амьдардаг Япон, Солонгос зэрэг ази жуулчид Монголын хээр тал, элсэн говь, цэлмэг тэнгэр, байгалийн сайханд татагддаг гэж үздэг. Европчууд нүүдэлчдийн соёл, иргэншлийг их сонирхоно. Бас морь, тэмээ, дугуй, завь, явганаар болон ганцаарчлан аялж, байгалийн бэрхшээлийг даван туулах адал явдлын жуулчлалд хорхойсдог нь ажиглагддаг. Хэдэн жилийн өмнө солонгос жуулчид 10 хүрэхгүй мянгаар хэмжигдэж байсан бол одоо 40 мянгаас дээш л ирж байна. Далай лам нэгэнтээ "Монгол бурхны шашны төв болно" хэмээн айлдсанаас хойш шашны аялал хийх сонирхолтой хүмүүс нэмэгдэх төлөвтэй. -Нохой шувуу, хулгай дээрэм, үер бороо гээд жуулчдын аюулгүй байдлыг хөндсөн эмзэг асуудлууд байдаг. Энэ талаар... -Манай орон далайн шуурга, газар хөдлөлт, зэвсэгт мөргөлдөөн гээд гэнэтийн болон байгалийн гамшиг тэр бүрий тохиолдоод байдаггүй ч хүний үйл ажиллагаанаас хамаарах хоол хүнс, тээвэр, эрүүл ахуйн аюулгүйн байдлын асуудал жуулчдын санаа сэтгэлийг зовоосоор байдаг нь нууц биш. Зохион байгуулалттай хулгайчид байна. Монгол орны газар нутаг уудам, хүн ам сийрэг болохоор олон улсын жишигт хүрсэн, үйлчилгээний аюулгүй байдлыг хангасан стандартын зочид буудлууд орон нутагт дутагдалтай тал бий. Франц улс манай нэг аймгаас жижиг нутаг дэвсгэртэй мөртлөө жилд олон сая жуулчид хүлээн авдаг. Манайх жуулчдыг татахын тулд "Shangrila", "Holiday" зэрэг дэлхийн зочид буудлын сүлжээнд холбогдсоноор эдгээр том сүлжээний үйлчлүүлэгчид ирэх боломжтой болж байгаа юм. Аялал жуулчлалыг нэмэгдүүлэхийн тулд зөвхөн зуны биш өвлийн улирлынхаа онцлогийг ч анхаарч үзмээр байдаг. -Жуулчдын тээврийн асуудал ямар хэмжээнд байна? -Монгол Улс далайд гарцгүй орон ч агаарын болон төмөр зам, авто замын сүлжээгээрээ жуулчдыг нэвтрүүлдэг. Гэтэл төмөр замаар нэвтрэх даац бага, төрийн мэдлийн агаарын тээврийн ганц байгууллагатай. Цаашид тээврийн боломжийг нэмэгдүүлэх зайлшгүй шаардлага бий. Үүнийг манай улс дангаараа шийдэх боломжгүй. Яагаад гэхээр ОХУ-тай "Улаанбаатар Төмөр зам" хамтарсан нийгэмлэг үйл ажиллагаагаа хамтарч явуулдаг. Төмөр замын тээврийн боломжийг нэмэгдүүлэх болон техникийн шинэчлэл хийх талаар АНУ-ын Мянганы сорилын санд төсөл саналаа уламжлаад байгаа. Бид тээврийн асуудлыг цэгцлэхгүйгээр мянга сайхан сурталчлаад нэмэргүй л дээ. -Жуулчны цагдаатай болох талаар яригдаж байсан. Энэ ажил юу болж байна? -Нийслэлийн цагдаагийн газартай хамтран ажиллахаар болсон. Жуулчны чиглэлээр гарах гомдол саналыг барагдуулах мэргэжсэн цагдаа нарыг бэлтгэж эхэлсэн. Сургалт явуулж, бүтцийн талаарх төслөө боловсруулж буй гэсэн. -Гадаадын жуулчдаас манай улсын эдийн засагт ямаршуухан хэмжээний орлого орж ирдэг юм бол? -Дэлхийн улс орнуудын жуулчдын орлого тооцдог жишгээр Монгол Улсын бүхий л салбарт жилдээ 100 гаруй сая ам.долларын орлого ордог гэж үздэг. Банк, урлагийн салбар, харилцаа холбоо, үйлчилгээний байгууллагууд, мөн дэд бүтэц, тээврийн салбаруудад ордог мөнгө бүгд нийлээд шүү дээ. -Авто тээврийг хөгжүүлэхэд зам чухал үүрэгтэй нь ойлгомжтой. Энэ онд хэдий хэрийн хатуу хучилттай зам тавих бол? -500 км хатуу хучилттай зам ашиглалтад оруулна. Нийт 1200 км хатуу хучилттай болон хайрган зам, 300 метр төмөр бетонон гүүр ашиглалтад оруулах юм. Төрөөс 110 орчим тэрбум төгрөг зарцуулахаар улсын төсөвт суулгаж өгсөн. Мянганы замыг мянгуужингийн үлгэр болно гэж анх эсэргүүцэж байсан л даа. Одоо иргэд маань замын ач тусыг ойлгож эхэлж байна. -Сүхбаатар, Дорнод аймгийнхан "Мянганы зам"-ыг нутгаараа дайруулах талаар маргалдаад байгаа. Танай яам ямар байр суурьтай байдаг вэ? -УИХ-аар 2002 онд баталсан тэр л чиглэлийг баримтлахаас өөрөөр шийдэх боломжгүй. Сар шинийн үеэр би Дорнод аймагт очсон. Хоёр аймаг хоёулаа л зам тавиулах эрх ашгаа өмгөөлсөн холбоо байгуулсан байна. Зам тавихад уул тал, ус гол тойруулах, дөтлөх гээд олон бэрхшээл байдаг. Замын ажил хөрөнгө мөнгө, цаг хугацаа шаарддаг зүйл. Арван км-ын наана цаана гэж маргалдаж байтал аль хэдийнэ нөгөө замаа тавьчих цаг хугацаа урсаад өнгөрнө. Тиймээс урьд баталсан зураг төслөөрөө л замаа хурдан тавихаас аргагүй. Олон улсын хэмжээний замуудын ажил удаашралтай байгаа тал бий. Гэхдээ одоо шийдэгдэх шатандаа орсон. Замын Үүдийн зам байна. Санхүүжилтээс голлон шалтгаалдаг. -Баруун аймгийн чиглэлийн зам там болж, зорчигчдын толгойны өвчин болсоор байгаа даа? -Энэ чиглэлийн зам хэцүүхэн байдалтай олон жил боллоо. Улаанбаатар-Эрдэнэ-сантын 170 км замыг энэ онд тодорхой үе шатаар шинэчилж эхэлнэ. Дэлхийн банк, Мянганы сорилын сангийнханд тодорхой саналууд тавьж байгаа. Эргэн төлөгдөх нөхцөлтэй төслөөр Лүнгээс Эрдэнэсант хүртэлх 60 гаруй км замыг 2007 онд сайжруулахаар болсон. -Хөрөнгө мөнгө гэдэг бэрхшээл бий л байх. Ер нь хатуу хучилттай зам тавихад ямар өртөг зардал шаарддаг юм? -Нэг км хатуу хучилттай зам тавихад дунджаар 180-190 мянган ам.доллар шаардагддаг. Замын гол түүхий эд шатах тослох материалын үнийн хэлбэлзэл үүнд их нөлөөлнө. -Мянганы замын баруун аймгийн хэвтээ, босоо тэнхлэгийн ажил удаашралтай явагдаад байгаа гэж үнэн үү? -Ховдын Ярантайн боомтын чиглэлийн 50 км зам ашиглалтад орсон. Одоо 60 гаруй км замын ажил удахгүй эхэлнэ. -Миний мэдэхээр Баянхонгор, Өвөрхангайн зам арваад жилд урагш ахиж өгөхгүй байгаа. Яахаараа ингэтлээ удаад байгаа юм бол? -Арвайхээр Баянхонгорын хатуу хучилттай замын 23 км-ыг энэ онд ашиглалтад оруулах юм. Дараа жилээс 27 км зам тавих төлөвлөгөөтэй байгаа. Энэ чиглэлд бүс нутгийнхан ойрын жилүүдэд замтай болчихноо. -Эргэн төлөгдөх нөхцөлтэйгээр зам тавьсан жишээ байгаа юу? -"Монроуд" ХХК Хэнтийн чиглэлийн 50 км зам тавьсан жишээ байгаа. Хэдий хэрийн хугацаанд ашиглалтад оруулах, зам барьсаны дараа замын өртгийг хэдийд төрөөс нөхөн төлөх зэрэг нөхцөлтэй гэрээг биелүүлэх боломжтой компаниуд бий. Ер нь өөрийн өртгөөр зам барьж ашиглалтад оруулаад эргэж төлөгдөх нөхцлөөр гэрээ байгуулж ажиллах боломж нөхцөл гадаад, дотоодын байгууллагуудад нээлттэй. -Маршалын гүүрний тендер юу боллоо? -Оны өмнө тендер зарлагдсан. Оролцсон хоёр байгууллагын хяналтын төсөв нь хэтэрсэн байсан учир тэнцээгүй. Одоо дахин зураг төсөл сонгон шалгаруулах болоод байгаа. Энэ онд багтаан сэргээн засварлаж дуусах төлөвлөгөөтэй байна. -Дархан-Сэлэнгийн чиглэлийн зам дээр осол их гардаг. Энэ юунаас болоод байна. Замын стандарт гологдоод байдаг юм биш үү? -Маш их ачаалалтай чиглэл л дээ. Манай стандартаар гуравдугаар зэргийн зам юм. Осол гарч хүний амь нас, эрүүл мэнд, эд хөрөнгийн хохирол учирч байна. Замын арчлалтаас шалтгаалж замын чанарт сөрөг нөлөө үзүүлдэг зүйл бий байх. Хамгийн гол нь техникийн бүрэн бус байдал, ачаа тээш, даац, суудлын тоо хэтрүүлэх, үзэгдэх орчин харагдахгүй байснаас болж хэрэг зөрчил, осол их гардаг гэсэн мэргэжлийн байгууллагуудын дүгнэлт байдаг. Жолооч нарын хариуцлагагүй байдал ч их нөлөөлж байгаа. Иймээс осол их гардаг газруудад гэрэлтүүлэг, тэмдэг, тэмдэглэгээг сайжруулах, туузан хашлага хийх гээд хийхээр төлөвлөсөн олон ажлууд байна. -Улсаас зам засаж сайжруулахад хөрөнгө мөнгө их зарцуулах юм. Удалгүй л эвдэрч, дахиад л баахан хөрөнгө зарцуулаад засдаг. Нуруун дээрээ ийм их ачаа тээж, ард түмний татварын мөнгийг үрж байхаар хувийн хэвшлийнхэнд өмчлүүлчихэж болдоггүй юм уу? -Өнөөгийн байдлаар тийм туршлага алга. Яагаад гэвэл зам маань улсын өмч. Гадны байгууллагуудаас иймэрхүү санал ирдэг ч судалж үзээгүй байна. Өнөөдөр улс замаа барьж, арчилж байна. Зам бол маш өндөр өртөгтэй эд. Хэрвээ хувийн хэвшилд зам шилжчихвэл зарлагаа нөхөхийн тулд өндөр татвар хураамж ноогдуулах нь ойлгомжтой учраас ард иргэдэд ямраар тусах бол. Гол нь тийм эрх зүйн орчин бий болгох хэрэгтэй. -Замын хураамж гээд очсон газар бүхэн мөнгө хураахад жолооч нар дурамжхан байдаг. Энэ мөнгө хаашаа ордог эд вэ? -Улсын чанартай замын хураамж улсын санд төвлөрч, зам засварт зарцуулагддаг. Орон нутаг руу ороход хураадаг мөнгө тухайн орон нутгийн замын санд орж замынхаа арчилгаа засварт зарцуулагддаг. Улсын чанартай замын хураамжаар жилд 400 орчим сая төгрөг орж ирдэг. -Замын хувьд ийм байж. Баруун аймгуудад нисэх онгоцны хатуу хучилттай буух зурвас байгуулах сураг дуулдсан. Хөрөнгө мөнгө нь хаанаас гарч байгаа юм бол? -Говь-Алтай, Баян-Өлгий, Увс, Завхан аймгуудын буух зурвасыг хатуу хучилттай болгох юм. Европын Сэргээн босголтын банк энэ төслийн техник, эдийн засгийн үндэслэлийг бий болгох зардлын 70 хувийг санхүүжүүлэхээр ярьж байгаа. Үлдсэн 30 хувийг манай улсаас гаргах юм. -Төмөр замыг сайжруулах төсөл юу болж байна? -Мянганы сорилын санд төсөл, санал тавьсан. Канадын зөвлөх байгууллага судалж байгаа. Монгол Улсад төмөр замын сүлжээ байгуулах чиглэлээр тодорхой санал боловсруулж Үндэсний аюулгүй байдлын зөвлөлд танилцуулсан байгаа. Энэ салбарт хийгдэх шаардлагатай олон асуудлууд бий. 
Л.БАТЦЭНГЭЛ 


