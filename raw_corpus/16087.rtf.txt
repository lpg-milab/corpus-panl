№124(16087)            
1985 оны тавдугаар    сарын   24.
Технологи-хууль

Мал өсгөх, арвин ургац хураах гол болзол нь эдгээр ажлыг боловсронгуй технологийн дагуу гүйцэтгэхээс шалтгаална. Хөдөө аж ахуйн үйлдвэрлэлийн зэрэгцэх буюу дараалах бүхий л үе шатны ажил бие биеэсээ шууд хамааралтай учраас нэг үе шатны ажлыг дутуу буюу технологийн дагуу гүйцэтгээгүй бол дараагийнхдаа муугаар нөлөөлдөг. Хүч тарга муутай орсон эх мал, жишээ нь хээл авах тавилгүй болон сувайрах эсвэл хээлээ даахгүй турах, төллөх нь оройтох, түүнээс болж сүүг бүрэн ашиглаж чадахгүй, төл нь хэнзэрч давжааран улмаар үржил, ашиг шимээр тааруухан мал болоход хүрдэг. 

Малын зүй бус хорогдлын нэлээд хувь нь мал сүргийг тухайн орон нутгийн байгаль, цаг уурын онцлог малын үүлдэр, ашиг шимийн чиглэлтэй уялдуулан жилийн турш арчилж маллах, ашиг шимийг авах, элдэв өвчнөөс урьдчилан сэргийлэх, эрүүлжүүлэхэд чиглэсэн иж бүрэн технологийг аль нэг үе шатанд зөрчсөний муу ур дагавар юм. 

Одоо манай орны мал аж ахуйн үйлдвэрлэлд бүх төрлийн мал, гахай, шувуу, туулай, зөгий, үслэг ан амьтны арчилгаа, маллагааны технологиос гадна төл бойжуулах, мал сүргийг оторлон таргалуулах зэрэг дөч гаруй технологийг мөрдөж байна. Бэлчээрийн мал маллагааны олон зуун жилийн баялаг туршлага, шинжлэх ухааны ололт, эрдэмтэн, мэргэжилтний хийсэн туршилт судалгааны материал, малчдын санал, хүсэлт дээр тулгуурлан боловсруулсан манай мал маллагааны технологи нь үйлдвэрлэлийн үе шат бүрт зайлшгүй хийх шаардлагатай ажлыг тусгасан учир алгуурлаж, орхигдуулалгүй дагаж мөрдвөл зохих нэг ёсны хууль мөн, 

Мал аж ахуй, тариалангийн үйлдвэрлэлийн тодорхой дэс дараалалтай ажлын нарийн технологийг хатуу мөрдөж чадвал байгаль, цаг агаарын бэрхшээлтэй байлаа ч амжилтад хүрч болохыг туршлага харуулж байна. Хөвсгөл аймгийн Дархан-Уул сум, нэгдэл, Булган аймгийн Ингэттолгойн сангийн аж ахуйн үйлдвэрлэлийн үр дүн сүүлийн олон жил тогтвортой амжилт олж байгаа нь мал аж ахуй, тариалангийн үйлдвэрлэлийн бүх үе шатны ажлын технологийг чанд мөрдсөнтэй холбоотой. 

Сэлэнгэ аймгийн Ерөө, Өвөрхангай аймгийн Хархорины сангийн аж ахуй тариалангийн үйлдвэрлэлийн үе шатны ажил бүрийн технологийг талбай бүр дээр төлөвлөж, түүнийгээ сайтар баримталдгийн ачаар жил тутам арвин ургац хураан авч байгаа. 

Ийм сайхан жишээ манайд элбэг боловч амьдрал үйлдвэрлэлийн үйл явцаас урган гарсан хөдөлбөргүй даган мөрдөх ёстой үйлдвэрлэлийн технологийг зөрчдөг дутагдал бас л арилахгүй байгаагаас сүүлийн хоёр жилд улсын хэмжээгээр зүй бус шалтгаанаар гарзадсан нийт малын 41 - 49 хувь нь арчилгаа, маллагааны муугаас болж хорогджээ. Нарийн, нарийвтар ноост хонины төл бойжуулах байрын дулаан, гэрэл, агаар, чийгийн хэмжээ, хэвтрийг тохируулах технологийн зааврыг зөрчдөгөөс дурдсан малын хөл ихээхэн хорогдож байна. 

Мал бэлчээрлүүлэх хугацааг уртасган өвс ургамлын гарц, бүтэц, чанар, бэлчээрийн соргогийг дагуулан хариулж, ус, хужир нэмэгдэл тэжээлийг системтэй өгч, зөв тэжээж, малын хашаа байр хэвтрийг байнга хуурай, дулаан байлгах асуудлыг малчин бүрт заавал хийх хэвшил болгоогүйгээс малыг тогтвортой өсгөх ашиг шимийг дээшлүүлэхэд бэрхшээл учруулж байна. 

Тариалангийн үйлдвэрлэлд боловсруулах, тариалах, хураах хугацааг зөрчдөг, бүрэн бус техникээр кондицын шаардлагад хүрээгүй үрээр тариалдаг, бордооны норм, горим агротехнологийг баримталдаггүйгээс ургац алдаж байна. Өнгөрсөн онд Хөвсгөл аймгийн Тариалан, Булган аймгийн << Магсаржав >> сангийн аж ахуй тариалахын өмнөх хөрс боловсруулалтыг талбай бүрт жигд хийгээгүй, үрийг зохих гүнд суулгаж чадаагүйгээс ургац алджээ. 

Мал аж ахуй, тариалангийн үйлдвэрлэлийн технологийг удирдах ажилтан мэргэжилтэн бүрт нарийн судлуулж, малчин, тариаланчдад гардан эзэмшүүлэх хэрэгтэй байна. Ингэдэггүйгээс орон нутагт үйлдвэрлэл дээр ажиллагчид чухамдаа технологио сайн мэдэхгүйгээр зөрчдөг, эсвэл технологийг тусгайлан ном, товхимол болгон хэвлүүлж цөөн хэдэн хүнд тарааснаар хязгаарладгаас нийтийн хүртээл болж чаддаггүй байна. Хичээл семинар, курс дугуйлан, малчин, тариаланчдын сургуулийн үеэр ажлын технологийг тусгай программаар зааж шалгалт шүүлэг авах, мэргэжилтнүүдээр заалгаж биечлэн үзүүлэх сургууль хийх, технологио олшруулах, зурагт самбар үзүүлэн таниулах материал бэлтгэх, ханын хэвлэл зэрэг олон хэлбэрээр сурталчилгаа байнга явуулж, хүмүүст мэдүүлэх хэрэгтэй. 

Мал маллагааны технологийг мөрдүүлэхэд малын эмч, зоотехникч, эдийн засагч нар, тариалангийн үйлдвэрлэлд агрономич, инженер, механикч зэрэг мэргэжилтний үүрэг хариуцлагыг эрс сайжруулбал зохино. Дээр дурдсан мэргэжилтнүүд мал аж ахуй, тариалангийн ажлын технологийг сурталчлах, мөрдүүлэх, хэрэгжилтийг хянахад идэвхтэй үүрэг гүйцэтгэхээс гадна технологийг байнга боловсронгуй, оновчтой болгоход бүтээлч хувь нэмэр оруулж байх ёстой, 

<< ...Эрдэм шинжилгээний байгууллага, салбарын яам, тусгай газрын инженертехникийн албаны хүч, анхаарлыг үйлдвэрлэлийн оновчтой технологи боловсруулж турших, нэвтрүүлэхэд чиглүүлэх нь зүйтэй >> гэж Намын Төв Хорооны IX бүгд хурал ( 1984 он ) дээр нөхөр Ж. Батмөнх тэмдэглээд << Технологийн горимыг ажилчин, малчин, инженертехникийн ажилтан бүрт ойлгуулж, түүнийг хөдөлбөргүй мөрдүүлж заншуулахад ихээхэн анхаарал тавих хэрэгтэй >> гэж заасан ёсоор мал аж ахуй, тариаланд технологи мөрдөн хариуцлагыг эрс дээшлүүлэх нь нам, улс, олон нийт, хяналтын байгууллага, мэргэжилтнүүдийн эрхэм зорилт болж байна. 

