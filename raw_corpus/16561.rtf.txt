№ 284 (16561)       
1986 оны арван нэгдүгээр сарын 27.
Хөдөлмөр хамгаалал

Хүний сайн сайхны төлөө бүхнийг хийх ариун дээд зорилготой манай социалист нийгмийн давуу талыг гэрчлэх олон чухал үзүүлэлтийн нэг нь хөдөлмөр хамгааллын хуульчилсан системтэй үйл ажиллагаа мөн. 

Хөдөлмөрийн хүмүүсийн эрүүл мэндийг хамгаалж, ажлын нөхцөлийг сайжруулахыг төрийн бодлогын хэмжээнд өргөн тавьж, үүнд ихээхэн хөрөнгө хүч зарцуулж, хөдөлмөр хамгааллын хууль эрхийн үндсийг улам бэхжүүлж, засаг захиргаа, олон нийтийн байгууллагын хяналтыг түүнд чиглүүлэн, энэ талаархи хууль тогтоомжийг манайд байнга боловсронгуй болгосоор ирлээ. Хөдөлмөр хамгааллын арга хэмжээнд улсаас зарцуулсан хөрөнгө өнгөрсөн таван жилд 54 хувь нэмэгдэж, хүнд, хортой нөхцөлд ажиллагчдад нэмэгдэл амралт эдлүүлэх, илүү цалин хөлс олгох зэрэг төрөл бүрийн хөнгөлөлтийн хүрээ ихээхэн өргөжлөө. Хөдөлмөр хамгааллын асуудлыг тухайн үйлдвэр, аж ахуйн газар, машин төхөөрөмжийн зураг төслийг боловсруулах, байршлыг сонгохоос эхлэн сайтар харгалзан үзэж, хүний эрүүл мэнд, хөдөлмөрийн аюулгүй нөхцөлийг хангаж байхын хамт үйлдвэрлэлийн гоо зүй, соёлжилтын шаардлагыг иж бүрэн анхаарч үйлдвэр, заводаар зогсохгүй бүхэл бүтэн хот байгуулахад ч үүнийг тооцож бодолцохыг амьдрал шаардаж байна. Иймээс ч Эрдэнэт, Хөтөл, Зүлэгтэн зэрэг одоо үеийн хот, суурины шинэхэн хороолол, үйлдвэр, комбинатуудыг байгуулахад хүний ажил амьдралын тааламжтай нөхцөл бүрдүүлэхийг ихээхэн анхаарсан билээ. 

Улаанбаатар хотын сүлжмэлийн хоёрдугаар үйлдвэр, гутлын үйлдвэр зэрэг агааржуулалт, гэрэлтүүлэг сайтай, ажлын байруудыг автомат удирдлагатай машин төхөөрөмжөөр тоноглож, ариун цэвэр, ахуйн байр, ажлын хувцас, хамгаалах хэрэгслээр бүрэн хангасан үйлдвэрүүд улам олширч, тэнд ажилладаг ажилчдын соёл, хөдөлмерийн бүтээмж хэлбэрэлтгүй дээшлэн, социалист аж төрөх ёсыг хэвшүүлэх ажлын далайц өргөжсөөр байна. 

Ажиллагчдын хөдөлмөр, ахуйн нөхцөлийг жинхэнэ ёсоор анхаарч халамжлах нь эцсийн дүндээ үйлдвэрлэлийн төлөвлөгөөт зорилтыг амжилттай биелүүлэх, хамт олныг хөгжүүлэх, ажилчдын тогтвор суурьшлыг хангах, бүтээгдэхүүний чанар, үзэмжийг сайжруулах, үйлдвэрлэлийн соёлыг дээшлүүлэн, хүний хүчин зүйлийг хал бүрээр эрчимжүүлнэ гэсэн үг юм. Хөдөлмөр хамгаалал, ажлын байрын соёлыг байнга анхаардаг үйлдвэр, аж ахуйн газруудын нэг нь Дархан хотын царууц тоосго, шохойн үйлдвэр бөгөөд ажилчдын хөдөлмөрийн нөхцөлийг сайжруулах иж бүрэн арга хэмжээ төлөвлөн цех, дамжлагуудад агааржуулах болон дулаацуулах төхөөрөмж, дуу шуугиан. тоос намжаах хэрэгсэл тавих, хүнд хүчир, гар ажиллагаатай дамжлагуудыг механикжуулах, автоматжуулах зэрэг техник зохион байгуулалтын арга хэмжээ авсны үрээр хөдөлмөрийн бүтээмжийг нь ихэд дээшлүүлсэн байна. 

Хөдөлмөр хамгааллын ач холбогдлыг хүн бүрт ухамсарлуулж аюулгүй ажиллагааны дүрэм, заавруудыг мөрдөж хэвшсэнээр Улаанбаатар хотын барилгын трестийн БНМАУ-ын хөдөлмөрийн баатар Ш. Галсан даргатай бригадынхан 17 жилийн турш үйлдвэрлэлийн осол, зөрчилгүй өндөр бүтээмжтэй ажиллаж байна. 

Хөдөлмөр хамгааллыг ингэж иж бүрэн анхаарах хэвшил газар сайгүй жигдэрч чадаагүйгээр барахгүй, төлөвлөгөөг ямар ч хамаагүй үнээр биелүүлэхийг урьдал болгон ажилчдыг илүү цаг, тулаа ээлжээр ажиллуулах, техникийн хувьд бүрэн биш машин тоног төхөөрөмж ашиглах зэргээр хөдөлмөр хамгаалал, аюулгүй ажиллагааны наад захын шаардлагыг ноцтой зөрчдөг дутагдал арилаагүй байна. Аюулгүй ажиллагааны анхан шатны зааварчилга өгч гарын үсэг зуруулснаар хариуцлагаас бие хаацайлах юмтай болж саваа амардаг түүнд нь хууртаж хяналт шалгалт сулруулдаг, эсвэл ажилчдад ажлын тусгай хувцас, суу олгох төдийгөөр л асуудал шийдвэрлэгдэх мэтээр хялбарчлан оромддогоос болж үйлдвэрлэлийн осол эндэгдэл үргэлжилсээр байна Манан хорь гаруй яам, газар үйлдвэрлэлийн нөхцөл, ажилчдын хөдөлмөр хамгаалал, эрүүл ахуй, ариун цэврийг сайжруулах арга хэмжээний иж бүрэн төлөвлөгөө боловсруулан хэрэгжүүлж буй сайн эхлэл байгаа ч гэсэн энэ нь цаасан дээрх үзүүлэлтээс хэтрээгүй байна. 

Хот хөдөөгийн дулааны болон дизелийн цахилгаан станц, мод боловсруулах үйлдвэр, комбинат, угаалга, химийн цэвэрлэгээний цэг салбар, барилгын материалын үйлдвэрт тоосжилт, хортой хий, дуу шуугиан зөвшөөрөгдөх хэмжээнээс харьцангуй их байна. Өнгөрсөн таван жилд найман мянга шахам хүн үйлдвэрлэлийн осолд орсны нэлээд хувь нь нас барж, тахир дутуу болжээ. Дурдсан хугацаанд гарсан осолд өртсөн хүний тоо Төв аймагт 2, 7 дахин, Завханд хоёр дахин, тэрчлэн ой мод, түлш эрчим хүч, тээврийн салбарт ослын тоо улсын дунджаас 2, 73, 4 дахин өндөр байлаа. Хялганатын мод боловсруулах аж ахуй, Шарын голын нүүрсний уурхай, Улаанбаатарын хоёрдугаар цахилгаан станцад хариуцлагагүй явдлын уршгаар удаа дараа гарсан үйлдвэрлэлийн ослоор хүний амь нас хохирсон бөгөөд ой, модны үйлдвэрийн салбарын хэмжээнд ийм тохиолдол ноцтой нэмэгджээ. 

Хөдөлмөр хамгааллын шаардлага, аюулгүй ажиллагааг хангаагүйгээс ийнхүү удаа дараа осол гарсан нь хөдөлмөрийн хүний төлөө байнга халамж анхаарал тавих манай намын бодлогод харш үйлдэл учир ийм байдал гардаг үйлдвэрийн нам, захиргааны байгууллага, яам, газрын удирдлага хатуу хариуцлага хүлээх ёстой. Нөгөөтэйгүүр хөдөлмөрчдийн эрх ашгийг хамгаалах үүргээ үйлдвэрчний эвлэлийн байгууллага, тэдгээрийн сонгуультнууд тууштай биелүүлж эрхийнхээ дагуу зарчимтай тэмцэл хийх ёстой. Ер нь захиргааны удирдах хүмүүсийн эрхшээлд орж, аялдан дагалдах замаар хөдөлмөр хамгааллын асуудлыг хоёрдугаарт тавьж эцсийн дүнд хөдөлмөрчдийг хохироодог дутагдал үйлдвэрчний эвлэлийн байгууллага, түүний байнгын зөвлөлүүдэд байж болохгүйчлэн хууль хяналтын байгууллага ялангуяа барилгын болон уул техник, авто техникийн байцаан шалгах, галын аюулаас хамгаалах газруудын шаардлага сул, ажиллагаа өрөөсгөл, хариуцлага доройгоос болж хөдөлмөр хамгааллын зөрчил, авто замын хөдөлгөөний болон гал түймрийн аюул осол удаа дараа гарч байгааг дээрх байгууллагуудын удирдлага ноцтой анхаарч шийдвэртэй арга хэмжээ авах хэрэгтэй байна. Үйлдвэр, байгууллагуудын ирэх оны төлөвлөгөө боловсруулж байгаа энэ өдрүүдэд хөдөлмөрийн нөхцөлийг сайжруулах, аюулгүй ажиллагааг хангах арга хэмжээг техник, үйлдвэр, санхүүгийн төлөвлөгөө, социалист уралдааны үүрэг, хамтын гэрээнд тодорхой тусгах ёстой. 

Малчид, мал аж ахуйн мэргэжилтнүүдийн хөдөлмөр хамгааллын асуудлаас олон нийт хөндий байгаа Хөдөө аж ахуйн Яам, Нэгдлийн холбооны дээд зөвлөл дүгнэлт хийж, малаас хүнд өвчин халдварлахаас сэргийлэх арга хэмжээ авах цаг болжээ. Хөдөлмөр хамгаалал, аюулгүй ажиллагааг найдвартай хангахад хөдөлмөрийн хамт олны өөрсдийн нь хүч, анхаарлыг төвлөрүүлэх, тэдний дунд үйлдвэрлэлийн осолгүй ажиллах соёлтой цех, тасаг болох хөдөлгөөн өрнүүлж, хөдөлмөр хамгааллын ажилд олон нийтийн үзлэг, гурван шатны шалгалтыг хэвшил болгох, үйлдвэрлэлийн дотоод дэг журам, технологийн горим, аюулгүйн техникийн дүрэм, зааврыг нарийн чанд мөрдүүлж, гарсан зөрчил бүрийг бага гэлгүй цаг тухайд нь арилгуулж, хор холбогдол, учир шалтгааныг ил тодоор ойлгуулж байх тухайд үйлдвэр, аж ахуйн газрын намын болон ҮЭ, ХЗЭ-ийн байгууллагууд эрс шийдэмгий өөрчлөлт хийх хэрэгтэй байна. 

