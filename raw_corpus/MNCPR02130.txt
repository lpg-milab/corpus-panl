БИД ба ТЭД бас ЭНЭ ба ТЭР

1. Товчхон 
Дарамсала-Далай ламын суугаа газар. Гэхдээ энэ бол Энэтхэгийн Химчал Парадейш мужийн Кангра районд байх уулын жижигхэн хот. 
Хэдий уулан дээр ч гэлээ нэг л нэвсгэр. Чухамдаа бол Далай ламын өргөө Дарамсалагийн Маклеодганж хэмээх дүүрэгт байх ажээ. Яг уулын орой дээр. Маклеодганжийг "Дээд Дарамсала" гэх нь ч бий. Уулын орой гээд бас шалихгүй. Далайн түвшнээс ердөө 1457 метр. Доод Дарамсалагаасаа 460-аад метрийн дээр. Энэ хэсгийг "Бага Лхас" ч гэнэ. Манайханд их танил болж байгаа газар. Буян заяагаа даатгах гэсэн монголчууд тасрахаа байжээ. Бээжин-Дели хоёрын хооронд шууд нислэгтэй болсон нь бөөн завшаан. Найман цагийн газар. Энэтхэг, Монгол хоёрт цагийн зөрөө ажиглагдахгүй. Ердөө хоёр цаг гучин минут. Делигээс автобусаар 12 цаг гаран давхиад Дарамсалад хүрнэ. 2. БуЯн ба монголЧууд Өнгөрсөн оны сүүлээр Дарамсалад Далай лам "Багшийн ёог" сэдвээр лекц уншлаа. Эртнээс улбаатай гайхамшигт сургаалыг өнөөгийн бидэнд тайлбарлах гэж. Буянтай ажил. Манайхан энэ сургаар тийш хөвөрлөө. Замын зардалтай, завтай бас дээр нь "буян"-тай хэсэг нь. Гандан бараг тэр чигтээ. Харин Чой хамба бие чилээрхүү учир явсангүй. Жирийн сүсэгтэн ч олон. Эгээ л Монголдоо байгаа юм шиг санагдсан. Гэхдээ тоог нь гаргаж хараахан чадсангүй, гээд "нүгэл" болохгүй байх аа. Энэ газар монголчуудын сүсэг бишрэл дээд цэгтээ хүрдэг ажээ. "Чингис хаан" нисэх буудлаас эхлээд Дарамсала хүртэл монголчуудын сүсэг бишрэл зөвхөн өсөх графикаар дүрслэгдэнэ. Ухаан нь, онгоц хүлээнгээ очкоовны 500-гаар муушгидаж байсан улс тэнд очоод махнаас гарна. Энэ хооронд хорвоогийн бүх юманд "нүгэл", "буян" гэдэг хоёрхон нэр өгч эхэллээ. Харин чухам юуг "нүгэл, буян" гэдгийг тоймтой хэлээд өгөх хүн ховор. Надтай таараагүй ч байж мэднэ. Лекц эхлэхээс хоногийн өмнө Далай багшид хэдэн монгол хүн мөргөх завшаан тохиов. Бид өөрсдийгөө "буян заяа нь дэлгэрсэн улс" гэж тодорхойллоо. Далай ламтай уулзахын тулд урьдчилан зөвшөөрөл авах, цаг тохирох, хүний тоог яс тогтоох, мэдүүлэг бөглөх, паспортоо шалгуулах, нэгжүүлэх зэрэг "хүнд суртал" байдаг аж. Энэ бүхэн нөхцөлдөн бүтэж ордонд нэвтрэх хүртэл "буян" л бүхнийг шийддэг хэмээн туршлагатай "буян"-тан айлгана. Бидэнтэй орох байсан хэдэн хүний "буян нь дутаж" Делигээс гарч амжаагүй тул төдий тооны хүний "буян дэлгэрэв". Бусдын "буян"-ыг дэлгэрүүлсэн тэдний "буян дутсан" биш харин бусдад "буян боллоо". Хэрэмний дотор хүлээлгийн жижиг сэхээвч байх аж. Тэнд сандал ширээнээс гадна олон модон цар тавьсан байх нь "өргөл барьц"-аа цэгцэлдэг газар болохыг илтгэнэ. Хэдий нэлээд тооны монгол байсан ч хоорондоо толхилцож, хараал урсгах хүн гарсангүй. Ямар нэг илүү үйлдэл "буян"-д нь сэв суулгана гэсэн үү эсвэл Далай ламтай нүүр учруулах болсон "буян" нь номхтгов уу, бүү мэд. Харц, суудал, амьсгаа нь хүртэл намуун зөөлөн аястай болов. Энд ирээд худалдаж авсан эрхиэ эргүүлэн амандаа маани гөвтнөцгөөнө. Манайхны "буян" жигдэрчээ. Нэг сэргэлэн "буян"-тан зургийн аппараттай ороод ирсэн байна. Уул нь ийм зүйл хамгийн хориотой. Гэхдээ энд сэргэлэн зан үнэгүйднэ. Гагцхүү бидний "буян"-д ганц аппарат багтаах нөөц байжээ гэсэн үг. Мөргөлчид хадагнаас гадна бөөрөн дээрээ тусгай үгтэй мөнгөн аяга, дугтуйтай мөнгө, ноолууран цамц гээд хэр хэрээрээ өргөл зэхсэн байх аж. Төдөлгүй Далай ламын өргөөний хүлээлгийн танхимд орууллаа. Бидэн дээр хоёр ч төвд нэмэгджээ. Нэг нь өвгөн лам, нөгөөх нь Норвегиос ирсэн "даши дэлэк"-ээс өөр төвд хэлгүй ч үндэснийхээ дээлийг өмссөн ахимаг насны төвд эр. Ингээд хүлээсэн мөч ирж биднийг хонгилд дуудан гаргахад Далай лам тосон авч эхнээс нь ээлж дараалан адис хүртээлээ. Дараа нь биднийг ордны гадаа байраа эзэлсэн хойно Далай лам дунд ирж зогсон зураг татуулав. Мөргөл ерөнхийдөө дуусчээ. Гэтэл хэн нэг нь "энийг одоо яах вэ" гэж туршлагатай "буян"-тандаа хандлаа. Тэрээр бүх хүний гар дахийг нийлүүлэн Далай ламаар "үлээлгэх"-ээр хамгаалалтын албаны хүнийг гуйв. Далай багшийн амьсгалаар илбүүлэх гэсэн зүйлс нь мөнгө төгрөг, хадаг яндар, даллагын уут бас улаан, шар, эрээн утас ажээ. Төдөлгүй "шид" орсон зүйлс эзэн эзэндээ эргэн ирж бид гадагшаа гарлаа. Ордны хашаанаас гараад "буян"-аа баталгаажуулан дахин зураг татууллаа. Хүн бүхэн өөрийгөө "буян"-тай гэдэгт итгэл төгс болсон харагдана. "Буян" дутвал Далай багштай авахуулсан зураг тэр чигтээ эсвэл зөвхөн тухайн хүний дүрс нь гардаггүй гэх яриа сэтгэл эмзэглүүлнэ. Энд иррациноль сэтгэхүй бүрэн ноёлдог юм.
 3. Сүсэг ба "сүн Чэ" 
Хуваарьт өдрөө лекц эхэллээ. Уг нь жинхэнэ сүсэгтэн үүнийг төвдөөр "сүн чэ" буюу "их айлдвар" гэж нэрлэнэ. Бас "ном айлдах", "ном тавих" ч гэнэ. Агуулгын хувьд бол буддын шашны багшийг шүтэх ёсны тухай лекц байлаа. Энэ удаагийн лекц ерөнхийдөө монголчуудад чиглэсэн гэх үг бидний "буян"-ыг арвижуулж, тэр хэрээрээ "нүгэл"-ийг нимгэлнэ. "Сүн чэ" эхлүүлэх ёслолд монголчууд түлхүү оролцов. Далай багшийг ордноосоо гарч ирэн суудалдаа хүрэх замд монголчууд багцалсан хүж барин дагалдана. Монгол унзад уншлагын ян татна. Лекцийн дундуур өдөрт нэг удаа 4-5 монгол Далай ламд мандал өргөнө. Тэгэхдээ Дээрхийн гэгээнийг ном сургаалаа айлдаж буйд нь талархал илэрхийлэн бяцхан барьц барина. Тэр нь ойролцоогоор нэг хүний 500 ам.доллар гэж сонсогдсон. Харин нэг мунгинуу эр хамаг мөнгөө барьчихаад хагасыг нь эргүүлж авах арга байна уу хэмээн лам нарыг царайчилж явсан. "Буян"-аа нэмж, "нүгэл"-ээ нимгэлмэр гэж, баахан инээсэн. Ер нь инээдтэй юм бишгүй. Лекцэнд суугаа улс хүний өөрийнгүй үүрэглэнэ. Бүр хурхирах ч тохиол гарсан. Гэхдээ хажуу дахь нь "буян"-ы сэтгэлээр сүвээ рүү нь хатгаж "нүгэл"-ийн нойрыг нь үргээнэ. Гэвч тусаар бага юм билээ. Ингэн ингэн энд суух хэрэг байна уу гэж бодогдом. Зарим нь "буян"-ы сэдвээр буу хална. Лекцийн дундуур уламжлал ёсоор цай, боов тараахад биеийн чилээ гаргах сайхан боломж гардаг аж. Сураагүй хүнд удаан завилж суух гэдэг хэцүү. Өглөөнөөс үдэш хүртэл нэг суудлаараа. Дундаа нэг завсарлана. Энэ үеэр зөвхөн монголчуудыг махгүй бас үнэгүй хоолоор дайлна. Сандал, ширээ бүхий хооллох тусгай талбай хүртэл зассан байлаа. "Өргөлд өгсөн бүх мөнгө энэ бүхэнд яг таардаг гэсэн" гэх далд санаагүй "буян"-лаг цуу сонсогдоно. Махгүйгээс бусдаар сайхан амттай хоол. "Буян"-ы үеэр мах идэхгүй, дан ногоо. Гэхдээ ургаж, төлжөөд, хагдардгийг нь бодохоор ногоо ч гэсэн амьтай мэт санагдана, "нүгэл" л байх даа. Далай багшийн төвдөөр айлдсан номыг үндэстэн бүр өөрийн хэлээрээ орчуулан богино долгионоор цацсан юм. Богино долгионы радио байхад л болно. Монгол орчуулга өнөө л хэдэн зууны тэртээх хэлээрээ... Ялгамжаатайд номлосон дор... гээд л. Заримдаа хоцроод байгаа бололтой, гэнэт авцалдаагүй юм яриад унана. Лекцэнд ирсэн хэрнээ гартаа үзэг, цаас барьсан хүн өдрийн од шиг. Харин хамт ирсэн нэгнээ харцаараа бүртгэж "буян заяа"-г нь тодорхойлно. "Сүн чэн дээр харагдахгүй юм аа" гэдэг үг "Чиний буян ч дээ" гэсэн утгатай. Уул нь энэ лекцийг Маклеодганжийн хаана ч богино долгионы радиогоор сонсож болно. Далай багшийн лекц сүсэг бишрэлээр дамжин сэтгэлд уусна. Сүсэг байхад "буян" нь хаачих вэ. Баруунтайгуур суусан хятад (тайвань) гэлэнмаа Далай ламын бараанаар л мэлмэрүүлээд унана. Байчихаад бүр эхэр татна. Тэгснээ хөхрөөд явчихна. Уул нь Далай багшийн ярианд тийм реакц үзүүлэхээр зүйл нэгээхэн ч байгаагүй билээ. Сүсэг нь түүний сэтгэлийн жолоог булаасан биз ээ, зайлуул. Энэ тал дээр тэр энэ гэж ялгагдах юм бага. Хар нь ч, шар нь ч, цагаан нь ч адилхан. Зарим нь зүгээр л төвлөрөлд орохыг хичээн суугаа харагдана. Мэдээж ухаарч ойлгох гэж эрмэлзэн суух хүн байлгүй яахав. Хүний сүсэг янз янз. Гаднаас нь хараад мэдэж болох биш. Далай ламын сүр бараа хэний ч өвдгийг бохируулна. 4. Free Tibet ба парадокс Дарамсалад ойролцоогоор таван мянган төвд амьдардаг гэнэ. Ламаа дагаж амьдраад сурчихсан улс. Дарамсалагийн нийт хүн ам 2001 онд 20 орчим мянга болсон гэдэг тоо байна. Чулуу болгон дээр өнгө бүрээр бичсэн маанийн зургаан үсэгнээс гадна Free Tibet гэдэг үг нүдэнд тусна. Энэ үг хана туурга бүхэн дээр харагдах юм. Юмс бодит байдал дээр биеллээ олох боломжгүй болохоороо уриа лоозонд хувирдгийг бид өнгөрсөн түүхээсээ мэднэ. "Орон бүхний пролетари нар...", "Социализмын бүрэн төгс ялалт..." яалаа даа? ! Төвдүүдэд ямар ингэж хэлэлтэй нь биш, гомдоно биз. Төвдийн далбааны өнгөтэй нэхмэл малгай, майк, футболка, тор, наадаг цаас гээд байж болох бүх хэлбэрт орсон Free Tibet гуниг төрүүлнэ. Мөнгөнөөс маань хороох гэнэ. Save Tibet гэж бас бий. Иймэрхүү үг, үсэгтэй бэлэг дурсгалын зүйлс нь болхи, чанар муутай. Free Tibet гэсэн ханан зурагны доор Free Tibet малгай нэхээд зарж суугаа эмэгтэй Free Tibet-ийн үр шимийг өөрөөр амсч чадахгүй л болов уу. БНХАУ-д нийт 2.5 сая төвд хүн амьдарч байгаа. Асуудал байдаг л байх. Гэхдээ амьдрал нь өдөр өдрөөр дээшилж байгаа сурагтай. Далай ламын ордны дэргэдэх хийдэд ном уншуулахаар зогсоо түвдүүд төлбөрөө юаниар хийж байна. Сониуч зан дийлээд хүний өгч байгаа мөнгийг тоолж үзлээ. Найман мянган юань, илүү ч үгүй дутуу ч үгүй. Олимп ойртох тусам ханш нь чангарч яваа юань Маклеодганжид чөлөөтэй хөрвөнө. Хятадын төвдүүд ийшээ ирэхэд бараг саад үгүй болсон гэнэ. One world-One dream гэсэн үгтэй ирэх олимпийн эмблэм бүхий зурагт хуудас хаа сайгүй. Харин бэлгэдлийн таван амьтны ганцаас бусдыг нь тарчилгасан байдлаар дүрсэлжээ. Хөлөөс нь дүүжилж, амыг нь таглаж, гарыг нь гавласан харагдана. Гайгүй ганц нь төвд үндэсний хувцастай аж. Хажууд нь "One world-many dream" бичигтэй плакат алба юм шиг байна. Тэнд бичсэнээр цагаач төвдүүд 2008 оны тавдугаар сарын 15- 25-нд Дарамсалад өөрсдийн олимпийг зохионо гэжээ. Болтугай, болтугай. Дуулхнаа цагаач төвдүүд 2002 оноос Miss Tibet зохиох болсон гэнэ. Анхны тэмцээнд таван бүсгүй оролцсон бол энэ жилийнхэд хоёр хүн уралдаад Маклеодганжийн унаган охин түрүүлсэн байна. Улсын дайтай улс болох гэж байгаа хэрэг юм уу даа. Энэтхэгт "Дэлхийн мисс" зохиох гээд яаж баларлаа. Гэтэл түвдүүд яг тэнд мисс тодруулаад байхыг бодохоор бахархмаар ч юм шиг. үзүүштэй Free Tibet. Made in China-Boycott. Ийм бичиг бүхий цайны газар орсон. Гадны хүн бараг ордоггүй бололтой юм. Хэдэн түвд банди буу халж сууна. Цэс нь бусадтайгаа яг ижил. Хоолны тал дээр Хятадын царай харахгүй байж дөнгөөд байгаа бололтой. Харин залуусын олонхи нь Made in China-гаар гангарчээ. Ер нь Энэтхэгт гайгүй чанартайг нь эс тооцвол хятад, турк бараа хахчихсан. Дэлхийн аль ч дэлгүүрийн жишиг, даяарчлалын хишиг. Америк хүртэл ая талыг нь хардаг болсон Хятад эдний хувьд дайсан. Монголтой л адил. Маклеодганжийн хамгийн том ресторан нь Chinese & Tibetan cuisine гэдэг тодотголтой. Хүсэл мөрөөдөл, бодит ахуй хоёрын ялгаа. Байсхийгээд л Хятадын эсрэг, Ху Жинтаогийн эсрэг зултай жагсаал хийдэг юм байна. Энэ талын сурталчилгааны элдэв материалд өнөө найман мянган юань зарцуулагдах байх. АНУ, БНХАУ хоёрын хооронд Төвдийн тусгаар тогнолын тухай яриа байхгүй. Хүний эрх энэ тэр гээд "шалихгүй" юм бол бий. Саяхан Тайваньд Эх газрын талыг баримтлагчид төрд гараад ирлээ. Ганцаардсан Free Tibet. Гэвч төвдүүдийн сэтгэлийг сэргээх юм бас бий. АНУ энэ жил Конгрессын алтан медалиа Далай ламд гардуулжээ. Тухайн үеийн бичлэгийг DVD байдлаар зарах юм. Заримдаа "үнэгүй" үзүүлнэ. Шавж зогсоод, наминчлан үзэцгээнэ. Ангела Меркиль хатагтай бас Далай багшийг урьж уулзсан. Энэ бүхэн үнэндээ бол Хятадыг чимхэж байгаа хэрэг л дээ. Нобелийн шагналаар гараагаа авсан энэ мэт үзэгдэл Хятадад зориулагдсан нь хэнд ч илэрхий. Өөрийнхөө төлөө бусдыг зольдог америк зангийн үзүүр нь. АНУ 1964 онд Далай ламд 180 мянган ам.доллар өгчээ. үүгээр ч зогсохгүй Төвдийн зэвсэгт хүчнийг бэхжүүлэхэд зориулан жил бүр 1.7 сая ам.доллар төсөвтөө тусгадаг байсан гэдэг. Одоо ч өгдөг байх. Янз бүрийн нэртэй сангууд зөндөө л байна лээ. Ер нь Дарамсалагийн олон газар бусдын хандиваар боссоныг хадсан пайз нь гэрчилнэ. Ахмадыг асрах газар, музей, сургууль, номын сан, дүрвэгсдийн байр, нийтийн халуун ус. Ричард Гирээс аваад АНУ дахь монголчууд ч хандив өгсөн байна. Дэлхий нийтээс дэм хүссэн Free Tibet. Гэхдээ төвдүүд сүрхий улс. Маклеодганжийн бараг бүх үйлчилгээний газар төвдүүдийн мэдэлд. Тэнд хар бор ажлыг энэтхэгчүүд л хийнэ. Ганц энд ч биш бүр Делид ч төвдүүд бизнесийн тодорхой хувийг атгадаг гэнэ лээ. Биеллээ олсон Free Tibet гэвэл ямар вэ? ! Яадгаа алдсан төвд ганц нэг харагдавч тал нь шахуу гуйлга гуйдаг энэтхэгчүүдээс сондгой. Төвдүүд энд иргэний харьяалалгүй ч аргыг нь олбол баруун руу цагаачлах боломжтой. Бараг өрх бүрээс нэг хүн ийм шугамаар гадагшаа гарч бусдыгаа тэтгэдэг гэж хүн хуучилсан. Хайраараа ч юм уу, хачин сонин юманд татагдамхай араншингаар ч юм уу барууныхан төвдүүдтэй гэрлэх нь элбэг ажээ. Шар толгойтой хэд хэдэн хүүхэн жинхэнэ "natural" эр хүн сугадаад алхаж явна. Цаадах нь ямар чанар хүүхэнд таалагдаад байгааг гадарладаг бололтой. Урт хар үсээ задгай тавьж, дээлээ сугалдаргалан том том алхана. Найдлага сугадсан Free Tibet. Жавахарлал Неру 1960 онд Далай ламын хүсэлтийг хүлээн авч энэ газрыг Төвдийн дүрвэгсдэд зааж өгчээ. Тэд ч Дүрвэгсдийн засгийн газар байгуулж Далай лам түүнийгээ тэргүүлэх болсон байна. Парламентын гишүүдийг нь ардчилсан сонгуулиар сонгоно. Энэ нь Хятадад үлгэр дуурайл болох учиртай. Одоогийн Ерөнхий сайд нь 69 настай Лувсан Данзан хэмээх лам хүн. Тэрээр, 2001 онд болсон сонгуулиар 29 мянган санал буюу 84 хувиар үнэмлэхүй ялалт байгуулжээ. Энэтхэгт байгаа төвдүүдийн тоо хэдийнэ 100 мянга давсан гэнэ. Гэвч аль 1969 онд Далай лам өөрийнхөө институцийг БНХАУ-д байгаа төвдүүдийн хүсэл зоригоос бүрэн шалтгаална хэмээн албан ёсоор мэдэгдсэн юм. Нутагтаа үлдсэн хэд нь одоо ямар бодолтой болсныг бүү мэд. Энэ хооронд хүний нэг үе солигджээ. Хятадаас ирсэн төвд бүсгүй гэр рүүгээ утсаар ярихдаа хятад хэлээр ярихыг сонссон. Дүрвэгсдийн Засгийн газар долоон яамтай, гол нь төвдийн соёл, уламжлалыг сурталчлах. Энэ сувгаар дэлхий нийтийг өөртөө хандуулахыг хичээнэ. Харин соёлыг иргэншил хэдийнэ залгиад эхэлснийг Маклеодганж, Мажну Ка Тила (Дели дэх Төвд хороолол)-гийн амьдрал нотолно. Жамаараа яваа Free Tibet. 
үргэлжлэл бий 
