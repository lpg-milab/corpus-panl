Нөхөр нь эхнэртээ, эхнэр нь нөхөртөө амьдрал бэлэглэлээ

Нөхөр нь эхнэрийнхээ, эхнэр нь  нөхрийнхөө насыгуртасгаж, хамтдаа өнө удаан амьдрах болов. Бөөр шилжүүлэн суулгах ийм нэгэн сонирхолтой мэс заслыг БНХАУ-ын Ухань хотын хамгийн том Тун Жи эмнэлэгт хийлээ.
Хятадын түүхэнд анх удаагаа хэмээн тэмдэгдэгдэж байгаа энэ мэс заслын талаар тус улсын хэвлэл мэдээллийн хэрэгслүүд ид шуугиж байна. Өөрөөр хэлбэл хамаатан биш хүмүүсийн бөөрийг ийнхүү шилжүүлэн суулгасан нь Хятад улсад анхны тохиолдол ажээ. Харин хоёрын хоёр гэр бүлийн гишүүд бөөр солилцож таарсан нь бас нэгэн ховор тохиолдол болж эдний мэс заслыг нэгэн зэрэг эхэлсэн юм. Нийтдээ таван цаг үргэлжилсэн мэс засал амжилттай болж, өвчтнүүдийн биеийн байдал сайн байна. 47 настай барилгын инженер ү Жү Го гэх эрхэм "Хүүхдүүд маань ээжээ гэж дуудах хүнтэй байгаасай хэмээн би чин сэтгэлээсээ бодсон. Бас 20 гаруй жил хамт амьдарсан эхнэрээ харсаар байгаад алдахыг үнэхээр хүсээгүй. Тийм болохоор эхнэртээ бөөрөө өгөхөөр шийдсэн" хэмээн ярьж байна. Харин нөхөртөө бөөрөө өгөхөөр шийдсэн 49 настай Жун Лин Гү хатагтай " Би нөхрийнхөө амьдралыг ядаж 10 жил уртасгая гэж бодож байна. Энэ үед хүүхдүүд минь том болж амьдралын захад хүрчихнэ" гэж ярилаа. Хорвоогийн амьдралыг хамтдаа л туулах гэсэн тэдгээр хоёр гэр бүлд сайхан үйлст эмч нар ийнхүү гараа сунгалаа. Харин ийм ховор, анхны тохиолдол болсон энэ мэс засалд манай монгол эмч нар оролцсон нь бахархалтай. Улсын клиникийн нэгдүгээр эмнэлгийн орлогч дарга, их эмч Б.Бямбадорж, мэс заслын тасгийн их эмч Б.Төмөрбаатар, эрчимт эмчилгээний тасгийн нойрсуулагч их эмч Д.Чулуунбаатар, эрчимт эмчилгээний тасгийн ахлах сувилагч Д.Туул нар тус эмнэлэгт туршлага судлан ажиллаж байгаа юм. Хятад даяар дуулиан тарьсан энэ мэс заслын сургийг дуулаад бид монгол эмч нартай очиж уулзсан юм. Б.Төмөрбаатар эмч энэ мэс засалд оролцсон бөгөөд тэрээр сэтгэгдэл их өндөр байгаа аж. Бөөр шилжүүлэн суулгах эмчилгээнд суралцан монголдоо хэрэгжүүлэх ажилдаа удахгүй орно хэмээн тэрээр ярьж байна. Клиникийн нэгдүгээр эмнэлгийн орлогч дарга, их эмч Б.Бямбадоржтой уулзаж цөөн асуултанд хариулт авлаа. -Манайд энэ хагалгааг хэдийд хийх вэ? -Энэ оны долоо, наймдугаар сард хийх бодолтой байна. Донорын тухай хууль нь гарчихсан. Донор олдчихвол бид энэ хагалгааг хийнэ. Бид энд байх хугацаандаа бөөрний дөрвөн хагалгаанд оролцлоо. Ямар өвчтэй хүнд, ямар шалгуурыг хангасан байх тохиолдолд энэ мэс заслыг хийх вэ? гэсэн аргад суралцаж байна. Хагалгааны дараах эмчилгээ нь хамгийн чухал юм байна. Үүнд бид онцгойлон анхаарч байна. Бас донорын сонголтод маш сайн анхаарах ёстойг мэдэж авч байна. -Манай улсад энэ өвчлөл хэр байдаг вэ. Тэр бүгдийг эмчлэх боломжтой боллоо гэж үзэж болох уу? Бөөр, шээсний замын өвчин гуравдугаарт ордог. Энэ мэс заслыг бөөрний архаг дутагдалтай хүмүүст хийдэг. үр дүн сайтай, эмчилгээний зардал багатай ийм эмчилгээ дэлхийд хөгжөөд олон жил болж байгаа. Шинжлэх ухааных нь үр дүн сайжирч, эмчлүүлэгчдийн амьдрах хугацаа нь уртасч байгаа. Монголд жилд 150 хүн оношлогддог, 100 гаруй нь бөөр шилжүүлэн суулгах шатандаа орчихсон байдаг. Одоо бид энэ эмчилгээг практикт хүргэчихвэл дэвшил болох юм. Үүнийхээ төлөө ажиллана гэж бодож байгаа. Яваандаа энэ мэс заслыг байнгын ажиллагаатай болгочихвол бидний зорилго бүтэх нь тэр. Дэлхийн түвшинд хүрчихсэн энэ эмчилгээг Хятад эмч нар их хийдэг юм байна. Харин хамаатан биш хүмүүсийнхийг анх удаа хийж, бид нар оролцсон нь онцлог боллоо. Бидний туршлага судалж буй энэ эмнэлэг эрхтэн шилжүүлэн суулгах мэс заслаараа Хятад улсдаа нэгдүгээрт ордог юм билээ. Бид энэ хугацаанд элэг шилжүүлэн суулгах мэс заслыг давхар сонирхсон. Монголдоо хийдэг болчихвол, олон хүн талархаж хүлээн авах байх даа. үнэ ханшийг нь сонирхож болох уу? -Одоохондоо үнийн асуудал шийдэгдээгүй байна. Хуулийн дагуу хамаатан хүмүүс зохих шинжилгээгээ өгөөд тэр нь таарвал бид хийх түвшиндээ хүрчихлээ. Ийнхүү монгол эмч нар маань том олзтойгоор буцаж байна. Хятад эмч нар Б.Төмөрбаатар эмчийг их үнэлсэн гэсэн. Түүний ажиллах хугацааг уртасгасан бөгөөд одоо тэрээр ганцаараа тус эмнэлэгт ажиллаж байна. Английн сайн санаат хүмүүсийн спонсороор манай эмч нарын хоёр дахь баг Ухань хотод ийнхүү ажиллаад буцлаа. Нэг дэх баг нь өмнөх оны мөн үед энэ хотод ирсэн ажээ. 
З.Оюунбилэг 

