Амистад хөлөг дээр болсон явдал ба Эрх Чөлөөний жим

"Эрх чөлөө" төвийн зөвлөх Ц.Оюунгэрэл Йелийн их сургуулийн Ерөнхийлөгчийн ивээл дор байдаг "Йелийн дэлхийн андууд" хөтөлбөрт хамрагдаж, нэг улирлын сургалтад сууж байгаа юм. Түүний бичиж ирүүлсэн Йелийн тэмдэглэлийг хүргэж байна.
Халх голын байлдаанаас яг нэг зуун жилийн өмнө Америкийн зүүн эрэг дээр нэгэн сонирхолтой шүүх ажиллагаа болсон аж. Тэр шүүх хурал нь одоо Коннектикут гэх хэцүү индиан нэртэй муж улсын томоохон хотуудын нэг болох Нью Хэвен гэдэг хотын гол бахархлын нэг болон үлджээ. Нью Хэвен хотын гол үйлдвэрлэл нь хэзээнээс буу зэвсэг байсаар ирсэн агаад зөвхөн хүйтэн дайн дууссаны дараа л энэ хотын гол ажил олгогч нь Йелийн их сургууль болсон аж. 1839 оны есдүгээр сард болсон шүүх хурлаас өмнөхөн Нью Йорк хотын усан боомтын хоёр офицер Испанийн далбаатай "Амистад" хэмээх нэртэй дарвуулт усан онгоц далай дээр хаашаа ч явахгүй эргэлдээд байгааг олж харжээ. Офицерууд хөлөг онгоцон дээр очтол хөлөг онгоц дүүрэн хар арьстай хүмүүс байх бөгөөд хөлгийн залуурчин нь хоёр испани залуу байж. Испани залуурчид хар арьстнуудыг Кубад төрсөн боолууд байсныг тайлбарлаж, боолуудыг Өмнөд Америк руу хүргэж явах замд бослого гаргаж хөлгийн гишүүдийг алж өөрсдийг нь барьцаанд авч хөлгөө жолоодуулж байгааг тайлбарлажээ. Хөлөг булаан эзэлсэн хар арьстнуудын хэргийг Нью Йоркийн ойролцоох хамгийн том боомт хотод шүүхээр шийдүүлэхээр Нью Хэвенд хүргүүлжээ. Хар арьстнуудыг хотын шоронд хорьж шүүх хурал хийхээр бэлтгэх явцад боолчлолын эсрэг тэмцэгч Шерман Балдвин хэмээх хуульч тэднийг өмгөөлөхөөр зориг шулуудсан байна. Балдвин үйлчлүүлэгчидтэйгээ олон удаа уулзсан боловч хэл нэвтрэлцэж чадаагүй байна. Тэдний хэн болох, хаанаас ирсэн, яагаад Амистад дээр бослого гаргасныг өмгөөлөгч мэдэж авч чадалгүй уджээ. Ядахдаа түүний үйлчлүүлэгчид яг ямар хэлээр яриад байгааг ч мэдэж чадахгүй байжээ. Харин нэг удаа хар арьстнуудын толгойлогч өөрийгөө мэндэй гэдэг хэлээр яриад байгааг яаж ийгээд ойлгуулж чаджээ. Балдвин Африкаас хулгайлагдаж ирээд боол болж, дараа нь чөлөөлөгдөөд байсан мэндэй хэлтэй нэг хүнийг олж чаджээ. Ингээд орчуулагч Жеймс Ковейн тусламжтайгаар үйлчлүүлэгч нарынхаа тухай мэдэж авсан байна. Түүний үйлчлүүлэгч нарын толгойлогч нь Сьерра Леоны нэгэн тосгоны ахлагч Сэнгбей Пийя гэдэг залуу байсан бөгөөд эхнэр гурван хүүхдийн хамт амьдардаг байжээ. Сэнгбей нэг удаа ганцаараа явж байтал боолын хулгайч нар гэнэт гарч ирээд түүнийг барьж хөлөг онгоцонд суулган Кубад авчирчээ. Кубаас дахин өөр хөлөг онгоцонд суулган Өмнөд Америкт хүргэхээр явж эхлэхэд Сэнгбей хөлөг онгоцны суларсан хадаасыг сугалан авч гав гинжээ тайлж чаджээ. Дараа нь тэр аргаараа Амистад хөлөг онгоцон дээр байсан бүх хар арьстнуудын гав гинжийг тайлсан байна. Ингээд шөнө дундыг хүлээж байгаад Сэнгбей (түүний нэрийг Кубад өөрчилж Жозеф Синк болгожээ) бусад олзлогдогчдын хамт хөлөг онгоцонд бослого гаргаж хөлгийн ахмад, гишүүдийг алсан байна. Ингэхдээ хоёр залуурчныг амьд үлдээж "биднийг Африк руу буцаа" гэж ойлгуулжээ. Хоёр испани залуу хөлгийг өдрийн цагаар зүүн тийш, шөнийн цагаар баруун тийш залсаар Нью Йоркт ирж баригдсан байна. Коннектикут мужийн шүүгчдэд Сэнгбей нарын зуу гаруй хар арьстнуудын буруу зөвийг тогтоох үүрэг ногджээ. Испаничуудын мэдүүлгээр хар арьстнууд боол, алуурчид, дээрэмчид болж дүүжлэгдэх ёстой байв. Харин Балдвины олж мэдсэнээр тэд эрх чөлөөнийхөө төлөө тэмцсэн чөлөөт иргэд байв. Боолчлолоос оргосон хүмүүсийн талаар Америкт болсон анхны энэ шүүх хурал Америкийн иргэний дайнаас 20 гаруй жилийн өмнөх үед болсон учир АНУ-ын Ерөнхийлөгч Мартин Ван Бурен хүртэл хар арьстнуудыг боол байсан гэж итгэж байсан байна. Гэвч Коннектикут мужийн шүүгчид Сэнгбей нарыг эрх чөлөөт хүмүүс, өөрийнхөө эрх чөлөөг хамгаалан тэмцсэн гэсэн шийдвэр гаргажээ. Испаничууд энэ шийдвэрийг АНУ-ын дээд шүүхэд давж заалдан Сэнгбей нар дахин нэг жил Нью Хэвений шоронд байх ёстой болжээ. Энэ хугацаанд тэд англи хэл сурцгаан энэ хотынхны сайн найз нөхөр болжээ. Хотынхон ч шорон руу тусламжийн зүйлс байнга хүргүүлж байж. Дээд шүүхийн шийдвэр дахин Сэнгбей нарын талд гарч тэд Африк руугаа хүргэгдэж эрх чөлөөтэй амьдарцгаасан байна. Йелийн Хуулийн сургууль дэлхийд их л алдартай тул ямар нэгэн чухал зүйл олж мэдэхээр энд нэг хичээлд элслээ. Эндхийнхэн эрх чөлөөний төлөө тэмцэгч Балдвин мэтийн хуульч нараараа хамгийн их бахархдаг аж. Балдвины түүх бол хамгийн анхных нь бөгөөд чухам Америкийн түүхийн бүхий л ээдрээтэй үед Нью Хэвений хуульч нар онцгой байр суурьтай байсныг тэд бахархаж ярих дуртай юм. Тийм ч учраас түүхэн өөрчлөлтийг эхлүүлэх хуульч нарын "үе удмыг" таслахгүйн тулд Йелийн Хуулийн сургууль өөрийн гэсэн философитой хуульч төрүүлэхийг эрхэмлэдэг ажээ. Харвардтай бүх зүйлээ харьцуулж өрсөлддөг нь Йелийнхний ярианаас илт. "Харвард төгссөн хуульчид биччихсэн хуулийг яаж хэрэглэхийг ягштал мэддэг. Йелийн хуульчид хуулийн цаана байгаа бодлогыг илүү судалдаг" гэж тэд ярина. Гэлээ ч бас Йелийн их сургууль анх үүсэхдээ Харвардаас тасарч үүссэн гэдгээ марталгүй дурдана. Харвардын школд санаа нийлээгүй хэдэн шашны номлогчид анх Йелийн шашны сургуулийг нээснээр Йелийн их сургууль мэндэлсэн түүхтэй юм байна. Йелийн "эцэг" болсон Харвард бас л агуу түүхтэй газар байрлах ажээ. Нью Хэвенээс хоёр цаг орчим машинаар давхиад Бостон хэмээх хамаагүй том хотод очлоо. Харвардын шинэхэн оюутнууд сургуультайгаа танилцаж байх явцдаа Жон Харвардын суугаа хөшөөнөөс адис авцгааж байхтай таарав. Хөшөөний зүүн хөлийн өлмийн хүрэл олон хүний гараар илснээс гялалзсан шар өнгөтэй байх юм. Тэндхийн номын дэлгүүрт "Харвардын багш нарын бичсэн ном" гэсэн бүхэл бүтэн секц байх. Тэнд "Жинхэнэ Удирдагч" хэмээх нэгэн номны хавтас дээр Монгол Улсын Ерөнхий сайд асан Ц.Элбэгдоржийн үг байхтай таарав. Бостон хотын нэгээхэн хэсэгт "Эрх чөлөөний жим" гэсэн зүйл байх аж. Энэ нь хотын түүхт газруудыг холбосон нарийн улаан жим юм. Замын голоор улаан хавтан өрсөн, зарим газраар нь шууд улаан будгаар шугам татсан байх бөгөөд энэ жимийг дагаад явахаар Америк гэдэг улс анх яаж үүссэн, шинэхэн зарласан тусгаар тогтнолыг хамгаалж ямар үйл явдал, дайн байлдаан болж байсан, тэр нь хэрхэн Америкийн хувьсгал болон өрнөснийг өгүүлэх газрууд байрлах аж. Бостон хэмээх тухайн үедээ 20 гаруйхан мянган хүнтэй шинэхэн суурин газар дэлхийд ноёрхлоо тогтоогоод байсан Их Британи хэмээх империйн өмнөөс сөрөн зогсож Америкийн хувьсгалыг эхлүүлсэн юм байна. Энэ тухай миний мэдлэг нимгэн байсныг хэлэх үү, манай нэг дундаж аймгийн төвийн хүмүүс нийлээд хуучин ЗХУ-тай тэмцэж байсантай адил юм болжээ гэж би хувьдаа гайхан төсөөлж явлаа. Яаж тэгж чадав аа гээд санаанд багтахгүй байв. Гэвч тайлбарлагчид нь хариултыг хэлээд өглөө. Эрх чөлөөний жим дээр тааралдах хөшөө бүхэн Америкийн түүхэнд нэг хүний, жирийн нэгэн хүний оролцсон оролцооны түүхийг өгүүлэх юм. Тэр нь Британичуудыг ирж байгааг мэдээлдэг морьтон тагнуул, хотынхондоо дохио өгч сүмийн орой дээр гэрэл асаадаг байсан хувраг, гэртээ хүмүүсийг цуглуулж дайны тактик боловсруулдаг байсан удирдагч, хар арьстныг байлдаанд тэгш эрхтэй оруулахыг дэмжиж боолоо чөлөөлж байсан газрын эзэн, британичууд ирлээ гэсэн дохио авмагц нэг минутын дотор буу сумтайгаа бэлэн гарч ирдэг байсан "минутман" хэмээх эрчүүд гээд олон хүний түүх яригдах ажээ. Бас британичуудад баригдаад дүүжлүүлэх үедээ эцсийн үгээ хэл гэхэд "Эх орныхоо төлөө дахин өгөх хоёр дахь амь нас надад заяагаагүйд харамсаж байна. Өөр юунд ч харамсахгүй" гэж хэлж байсан Пол Ревере хэмээх баатар эрийн хөшөө байх. Цөөхөн хүнтэй, ертөнцөөс тасархай байсан шинэхэн Америк орон хэзээ нэгэн цагт агуу болохын тулд хүн бүхэн нь агуу том мөрөөдөлтэй байж, хүн бүхэн нь эрх чөлөөний үйлсэд оролцсон юм шүү гэж Бостоны музейн тайлбарлагчид бахархалтай ярих ажээ. 
Нью Хэвен-Бостон 
Ц.Оюунгэрэл 
