№48(15697)
1984 ОНЫ ХОЁРДУГААР САРЫН 25
Намын ахмад гишүүн

Манай залуучууд өнөөгийн аз жаргалтай амьдрал, бүтээн байгуулалтын их үр шим бүхнийг ахмад үеийнхнийхээ хувьсгалч баатарлаг үйлстэй ямагт холбон үздэг билээ. Ахмад үеийнхэн, тэр тусмаа намын ахмад гишүүд ингэж олон түмний хайр хүндэтгэлийг хүлээж байгаа нь тэдний туулсан амьдрал, тэмцлийн замнал, үр ачдаа өвлөн үлдээсэн хөдөлмөрийн арвин туршлагаас урган гарч байна. 

Феодалын эрхт ёсыг устгах, ард түмнийг үндэсний болон нийгмийн дарлалаас чөлөөлөх, ардын хувьсгалын ялалтыг хангах, хувьсгалын ардчилсан шатны зорилтыг хэрэгжүүлэх, эх орныхоо тусгаар тогтнолыг хамгаалах, социализмд үндсийг байгуулахын төлөө олон жилийн шургуу тэмцэл, социализм үнэн бодит байдал болсон явдал энэ бүхэн нь манай ахмад үеийнхний нэр төртэй туулж өнгөрүүлсэн түүхэн үе шат билээ. 

Нийт ард түмний тэмцлийн ямар ч хэсэгт намын гишүүд байсан бөгөөд тэд ямагт тэргүүн эгнээнд нь явж амь бие, хуч хөдөлмөрөө зориулж ирсэн түүхтэй. Намын ахмад гишүүд бол нам, ард түмний бахархал мөн. Ардын хувьсгалын ялалтын төлөө Д. Сүхбаатар болон түүний журмын нөхдийн байгуулсан гавьяа, ардын ардчилсан байгууллыг бататгах, шинэ Монголын ард түмний хувьсгалт ололтыг хамгаалахын төлөө >> Ардын хувьсгалын үед ч, түүнээс хойшхи үед ч энэ ариун тэмцэлд оюун санаа, хүч хөдөлмөрөө зориулсан намын гишүүдийн түүхэн замнал нь хувьсгалын үе шат бүрт зоригжуулагч жишээ болсоор ирсэн. Энэ тухай нөхөр Ю. Цэдэнбал тэмдэглэн хэлэхдээ: << Тэдний баатарлаг тэмцэл алдарт үйлс шинэ нийгэм байгуулагчдад ямагт үлгэр дууриал болсоор байх болно >> гэжээ, 

Манай ахмад үеийнхэн, тэднийг хошуучлагч коммунистууд намаас хаана явж ажилла гэсэн тэр цэгт намынхаа даалгаврыг нэр төртэй биелүүлж, тулгарсан бэрхшээлийг даван туулж, эх орныхоо хувьсгалт өөрчлөлт, социалист байгуулалтад хувь нэмрээ оруулсаар ирсэн юм. Хамжлагат ёсыг халах, орон нутагт ардчилсан засаг захиргаа тогтоох, хувьсгалын эсэргүү хүчнийг дарах, эх орноо хамгаалах зэрэг эрэлхэг зориг, хувьсгалт далайц шаардаж байсан нарийн түвэгтэй, нэр хүндтэй даалгаврыг 20, 30-аад оны коммунистууд биелүүлж байсан бол 40, 50-иад оны коммунистууд шинээр үүссэн аж үйлдвэрийг цаашид хөгжүүлэн бэхжүүлэх, ардын хувийн аж ахуйтныг социалист ёсоор хоршоолох, соёлын хувьсгалыг гүнзгийрүүлэх хэрэгт хүчин зүтгэж, БНМАУ-ыг феодализмаас социализмд шилжих түүхэн шилжилтийг хангах зорилтыг биелүүлэх үйл хэргийг хошуучилсан юм. Тэд, БНМАУ-д социализм байгуулж дуусгах намын шинэ Программыг хэрэгжүүлэх үйлсэд ч 60 - 80 аад оны залуу коммунистуудтай хамт мөр зэрэгцэн ажиллаж байна. 

Ахмад коммунистуудын дайчин, хатуужилтай, зарчимт, хөдөлмөрч шинж төлөв өнөөдөр танай хөвгүүд, охидод бүр ч ил тод уламжлан шингэж байгаа юм. Залуу үеийнхэнд ч ахмад хүмүүсийн баялаг туршлагагүйгээр, тэдний сургамжтай үг, биетэй туслалцаагүйгээр шийдвэрлэхэд түвэгтэй асуудал олон тохиолдож байдаг юм. Энэ учраас манай нам, улс, олон нийтийн байгууллага ахмад коммунистуудад хандаж, тэдний идэвхтэй оролцоотойгоор нийгэм улс төр, эдийн засаг, соёлын олон чухал асуудлыг шийдвэрлэж байна. Эдгээрийн дотроос хамгийн гол нь залуу үеийг коммунист хүмүүжлээр, нам, ард түмний хувьсгалт, дайчин хөдөлмөрч уламжлалаар хүмүүжүүлэх явдал мөн. Хувьсгалт тэмцэл болон социалист бүтээн байгуулалтын үе шатны зорилтыг биелүүлэх хэрэгт биечлэн оролцож амьдралын үлэмж туршлага хуримтлуулж хатуужсан ахмад коммунистууд залуу үедээ хэнээс жишээ авч, хэнтэй зэрэгцэн ажиллахыг зааж сурган, биеэрээ үлгэрлэж байдаг юм. 

Нам, олон нийтийн байгууллага хөдөлмөрийн хамт олны гишүүн бүрт ахмад хүмүүс, юуны өмнө коммунистуудын туршлага, хөдөлмөрч уламжлал шингээхдээ улс төр хүмүүжлийн өргөн ажил зохиож, ахмад, залуу үеийнхний уулзалт хийх, үе залгамжилсан ажилчин, малчны алдрыг тэмдэглэх, оюутан, сурагч, ардын армийн дайчидтай уулзалт зохиох, ахмад хүмүүсийн замналаас сурталчлах зэргээр ажиллаж байна. Халамжлан хүмүүжүүлэх хөдөлгөөн нь намын ахмад гишүүдийн туршлагаас өвлөн авах чухал арга хэлбэр боллоо. Ахмад коммунистуудын нэг чухал шинж бол тулгарч байгаа зорилтыг биелүүлэхэд хөдөлмөрчин олон түмнийг зоригжуулах, дайчлахад үлэмж хувь нэмэр оруулж байдаг юм. 

Намын байгууллагуудын өдөр тутмын үйл ажиллагаанд ахмад гишүүд идэвхтэй оролцож байна, Тэд залуу коммунистуудыг халамжлан хүмүүжүүлэх, улс төрийн дайчин байлдагч болоход нь тал бүрийн туслалцаа үзүүлж, хал үзэж, амьдралын урт зам туулсан туршлагаа өвлөн үлдээж байна. Өндөр настай олон зуун коммунист намын байгууллагын дайчин чадвар, бүрэлдэхүүний чанарын төлөө байнга санаа тавьж, ажил хөдөлмөрт биечлэн оролцох хүсэл тэмүүллээ орхиогүй байна. Залуу үеийнхэн ч ахмад хүмүүстээ дүүгийн ёсны сэтгэлээр хандаж, тэдний амьдралын баялаг туршлагаас сурч, замаар нь замнаж явна. Ингэхдээ ахмад хүнийг хүндэтгэх, тэдний төлөө санаа тавих, эмнэлэг, ахуй, соёлын үйлчилгээг сайжруулах, эрэлт хэрэгцээнд нь анхааралтай хандах явдал нам, улс, олон нийт, аж ахуй, соёлын бүх байгууллага, тэдгээрийн удирдах хүмүүсийн эрхэм үүрэг мөн. 

1984 он бол түүхт их ойн жил. Энэ үед намын ахмад гишүүд 60 жилийн тэртээ МАХН-ын Ш их хуралд оролцож, түүний шийдвэрийг биелүүлэхийн төлөө тэмцэж явсан, БНМАУ-ыг тунхаглахад Үндсэн хуулиа гар өргөн баталж, энэ хуулийн учир утгыг ард түмэндээ ухуулж байсан үеэс эхлээд одоо үеийг хүртэл туулсан дайчин замналаа өнөөгийн өндөрлөгөөс эргэн харах болно. 

Ингэж манай коммунистууд хувьсгалт байлдан ололт, социалист байгуулалтын янз бүрийн шатанд нэг нэгэндээ амьдрал тэмцлийн туршлагаа уламжлан өвлүүлэхийн зэрэгцээ бие биетэйгээ амар зэрэгцэн социализмын эрхэм дээд үйл хэргийн төлөв тэмцэлд хөл нийлүүлэн алхаж, эх орондоо социализм байгуулж дуусгах нэгэн зорилго үйлсэд манай нийгмийн хотойшгүй ноён нуруу болж байна. 

