Хойд нас нь хойч үеэ тэжээх Хойд Африкийн орноор

Эрхэм К.Сайраан бээрийн буян хишгийг хүртэх хувь тохиож Африк тивд хөл тавилаа. Гишүүн өөрөө Араб болон Африкт эх орноо төлөөлөн олон жил элчин сайдаар суусныг олон түмэн мэднэ. "1001 шөнийн үлгэр"-ээс цааш арабын тухай гавьтай мэдлэггүй монголчуудыг К.Сайраан гишүүн цувруулан замчилсаар өдгөө 700 гаруй хүн Египет орныг үзжээ. Энэ орноор аялсан тэмдэглэлийг уншигч танд толилуулж байна.
Гурав. Синайн хойг Египет нь Арабын ертөнцөд хамгийн нөлөө бүхий том орон аж. Иран, Ирак, Саудын Араб гээд бусад лалын орнуудаас хавьгүй олон хүн амтай (78 сая хүнтэй) цэрэг зэвсэг сайн, ардчилал ч бий. Социалист хэв загвар ч бий, шашин ч бий. Орос, Америк бүгдтэй нь эв зүйгээ олчихдог. Орчин үеийн АБНЕУ-ын нэг амин чухал газар Синайн хойгийг дурьдваас зохилтой. Монголчуудыг Шарм-Эл-Шейх гэдэг хотод хэд хоног амраанаа. Тэнд очиж сайн ууж идээрэй хэмээн египет нөхдүүд дахин дахин хэлж байв. Уух гэснээс энэ оронд "Спирт, бал бурмын үйлдвэр" байгуулж, "АПУ" салбараа нээвэл шууд дампуурна. Март, цэргийн баяраа яаж "хоосон" тэмдэглэхэв. Ядаж ганц юм олдог хэрэг гээд дэлгүүр хэссэн чинь энэ олон арван сая ард түмэн хуугаараа тийм муу зуршилд автаагүй аж. Архины оронд "компоод" хундаганд хийгээд тулгах ба мөн тэгж "баардана". Болдог л юм байна лээ. Гадаадынханд зориулсан нэг "Duty free" оллоо. Тэнд паспортоо үзүүлээд нэг шил архи 10 пиво нэг удаа авч болно гэв. Архинаасаа олон худалдагч ярайсан жижиг өрөөнд паспорт, паунд (Египет мөнгөн нэгж 1 паунд: 200 төг) хоёр ном журмын дагуу дамжин хянагдсаар идээний дээжийг авахаар болов. Паспорт дээр нэг юм бичээд байх шиг байсан. Бичиг үсэг мэдэх биш. Мэддэг хүнээр дуудуулбаас "Нөхөр Гангаа нэг шил архи, 10 пиво авав" гээд палийлгаж орхисон байж уу. Хүсэн хүлээсэн "Шаарм ил шээх" явах цаг боллоо. Каираас зүүн тийш хоёр цаг гаран давхиад Африк тив дуусч Азийн баруун хязгаарт хөл тавьдаг юм байна. Ази, Африкийг хил зааглагч Суэцийн суваг. Египетчүүд аллах тэнгэртээ уйгагүй залбирдгийн хариу болох энэхүү суваг ач холбогдлоороо дэлхийд алдартай. Машин, усан онгоц оочерлосон суваг доогуур хоёр километр хиртэй шурган явж цаана гарч ирнэ. Туннелийн хоёр амыг онцын онц байдалд хамгаалалтандаа авчээ. Ирж яваа машин руу цэргүүд окопноосоо цухуйн буугаа нам хараалан, хуруугаа гохон дээрээ тавин өнгөрөн өнгөртөл дагуулан шагайна. Зам дээр цэрэг ачсан машинууд "нармаалдаастай", араа нь залгаастай. Өөдөөс нь гэрэл зургаар "гал нээвэл" сөргүүлээд хуньж мэдэхээр санагдсан. Базарваань хум пад. Египет улс Нил мөрнөөсөө бөгс өндийвөл юу ч байхгүй улаан цөл. Синайн хойг нь ч ялгаагүй. Манайхан шиг есөн шидийн салбарт санаа зовохгүй нэг бодлын амар ч юм уу. Хөдөө тосгон байхгүй тул сум нэгдлийн асуудалд бүхэлд нь тэг тавина. Цурам элсийг буюу байгаль орчныг хамгаалаад ч яалаа, байлаа ч яалаа. Түүн дээгүүр дэлхийн уртраг, өргөргөөр баримжаалж татсан эх орны торгон хилийг манаж хатаж үхсэнээс хаясан нь дээр. Долоон цагийн турш явах зам зуур хаа нэгтээ хэдэн "юмкос" таарна. Дэргэд нь сумын уурын зуухных шиг урт яндан байх бөгөөд амнаас нь уртаа гэгчийн улаан гал цоролзоно. Тэр орчим газар тос дааварлан нэвчсэн байх нь олонтаа. Нэвт гэдэг үгнээс гаралтай нефть нь Ойрхи Дорнодын орнуудад илгээсэн Аллахын бас нэг бэлэг бөлгөө. Нефть олборлоход дэлгүүрийн худалдагч нар шиг хэрэггүй олон орон тооны шаардлагагүй бололтой. Нэг цооног олоод дээр нь крант бэхлээд л бараг болдог юм биш үү. Түүнээсээ Улаан тэнгисээр хөвж ирсэн онгоцонд юүлээд мөнгөө тоолж аваад шууд тэрбумтан болно. Энэ буянг цөөхөн хүн эдлэх бөгөөд тасархай баяжин, азарга адуу гэгчээр олон эхнэр хурааж, амьдарна. Нефтийн дэргэд шатдаг хий заавал дагалддаг. Түүнийг нь хүн ирж авахгүй бол хуримтлагдаад галт уул лугаа дэлбэрэх осолтой. Замд таарах цоролзсон галын учир энэ аж. Хий чигээр нь агаарт цацахгүйн тулд шүдэнз зураад тавьчихжээ. Синайн хойгийн эргээр бараг бүтэн тойрч дээшээ өгсөөд аялал, жуулчлалын Шаарм ил шейхд хүрэв. Цаахна талд нь Саудын Аравын эрэг харагдана. Тэрүүхэн хойно нь Иордан, Израиль хиллэжээ. Далай руу нэг ч гол цутгахгүй тул ус нь Хөвсгөл нуураас тунгалаг, Увсаас илүү гашуун. Хавар эрт энэ цагт эрэг хөвөө нь битүү наран шарлага. Хүмүүс далайд умбаад элсэн дээгүүр зулаастай. Пирамис гэдэг буурчийн газар нэг хоноход 500 доллар төлнө. Бугуйнд нь тусгай тэмдэгтэй пайз уяж өгсөн бол тэндхийн бүх юм үнэгүй. Ресторанд архины, виноны, вискиний, мэдээж цэвэр усны крантуудтай. Тэнд амрахаар очсон манай хөрш орос ах нар ганц шавай нь ханасан байртай. Өглөө өдөр оройн хоолыг Швед сонголтоор өөрсдөө мэдэж зооглоно. Араб хүүхнүүд гивлүүрээ хуу татан хаяж бүр нүцгэлэн олны нүдэн дээр усанд орж болно. Нөгөө архи амсдаггүй эрчүүл нь ч яалаа. Согтоцорсон инээд алдаад цохиж явсан. Харин агсам тавих учраа мэдэхгүй юм даа. Дөрөв. Номын дуу сонсов Энд монголчууд гол төлөв албан ажлаар очно. Бүр тодруулбал "Египетийн сан" гэх нүнжигтэй байгууллагын хоолыг хороох зорилгоор. Тэр байгууллага нь социализмаас дөнгөж салсан шашин нэгт орнуудын төлөөлөгчдийг юм үзүүлж, нүд тайлуулж цэнэглэх зорилготой юм билээ. Цаана нь ямар нэгэн шашин номлол, өөрийн орны эрх ашгийг дайсан, хавчуулсан хорон бодлого үнэндээ байхгүй. Арабын орнуудын томчуултай К.Сайран залуудаа нэг ангийн хүүхдүүд байсан тул уг санд Монголыг багтаасан гэдэг. Сэтгүүлчдийг улсынхаа хамгийн том хэвлэл болох "Аль Ахрам"-д аваачин өдөр бүр лекц уншиж өгнө. Өвстэй газар мал тогтдоггүйн жамаар уг хичээлд суух яршиг төвгийг ам амандаа л бувтнана. Сэтгүүлчдийн хэвлэн нийтлэх эрх чөлөөний тухай, интернэттэй хэрхэн харьцаж сурах ба түүний ач холбогдол, сонин хэвлэлд гарсан материалыг хянадаг газрын үүрэг роль, төрийн хэвлэлээс гадна хувийн хэвлэл бас байж болох юм. Зарим сониныг хувьчилсан ч яахав гээд маньдаа заагаад байхаар чинь "Ханиадтай галуу хүрч амжилгүй өеөдөх газар" явж эрдэм сурсны хэрэг юусан билээ хэмээн эргэлзэх тал бий. Хэдийбээр социалист хэв маягтай ч эрхэм докторуудын лекцэнд хэрэгтэй санаа, эргэж бодох юм их байсан шүү. Манай мэдээллийн хэрэгсэл ямар ч цензургүй болсон нь том дэвшил. Гэвч дээрээс нь хаая хүүе гэх эзэнгүйдсэнээр энэ том салбар бизнесмэн, улстөрчдийн идэш болсон. Хэвлэл өөрийн утгаа алдаж хонжворт сугалааны нэг хэрэгсэл төдий болж шалдаа унах, сониноос юм уншаад итгэхийн аргагүй худлаа молигодох, хэн дуртай нь юу бодсоноо, эсвэл бүр бодох ч үгүйгээр сараачих хоббитой улс олширсон. Сонин гаргах шиг амархан ажил байхгүй болж хэдэн годгор охид улс төр нийгмийн байдал гэж ирээд том номлол, нийтлэл хэлдэг болсон. Тэрнийг нь учир мэдэх уншигчид тоохгүй, шоолдог. Гэх мэт хэт ардчиллын гажуудалтай орноос ирсэн бид тэдний лекцийг анхандаа хөөрцөглөн дооглож байснаа сүүлдээ өөрсдөөсөө ичих шиг. "Аль Ахрам" сонины "мэдээнд гүйдэг хүүхдүүд" нь дандаа дөч өнгийсөн настай оройгоосоо Ленин багш шиг халзарч яваа тохины гарууд намбайна. Шүүх, багш, хэвлэл мэдээллийн зэрэг чухал салбарт нас намба, ухаарлыг таньсан хойноо очдог юм уу даа. Ядаж хэлж байгаа, бичиж байгаа цаад хүн нь гадна төрхнөөсөө худлаа хэлэхээргүй байрын харагдана. Уншигч жуумалзалгүйгээр анхааралтай сонсоно. Манайх үүнээс өөр байдаг. Монгол бүсгүйн дуртай ажлын нэг дэлгүүр орох явдал нь маргаангүй. Анхандаа заваараа зах руу шурхийгээд авдаг байснаа яваандаа нэг завандаа номын дуу сонсох болж хувирав. Тав. Өөр сонин юу байх юм Синдбад далайчин эргэж ирсэн мэт бидний хэдэн нөхөд ойрын өдрүүдэд тувтан "дэмий ярьж" сууна даа. Африк тивийг бүхэлд нь хариуцсан ганц Элчин сайдын яам Каирт байдаг. Тэнд одоогоор сайд томилогдоогүй. Б.Баасансүрэн гуай түр хамаарч суугаа юм. Бид бие биенээсээ харилцан шалгаалцаж удтал хөөрөлдсөн билээ. Харь хол Арабид суугаа гурван айл Монгол эх орноо туйлын санаж хүний мөрөөсөл болжээ. Оторт яваа малчин лугаа элэг нэгтнээ хараад баярлалдан угтана. Өнгөрсөн жил манай жүдогийнхон дэлхийн аваргад оролцож медаль аваад ... дараа нь ХХАА-н яамныхан ирээд буцлаа. Ганц нэг зочноо хуруундаа багтаан тоочно. Тэр жилийн есдүгээр сарын 11-ний терророос хойш Европ, АНУ тэргүүтэй дэлхийн гүрнүүд Арабын ертөнцийг судлах явц эрс нэмэгдсэн гэнэ шүү. Энэ ер нь ямаршуу улс вэ? Түүх шашин нь хаашаа юм гэж урьд урьдаас илүү тандаж бас хажуугаар нь алчуур зангидсан, палаажтай эрчүүдээс жийрхэх болсон. Мусульман шашинтнууд улс орноос үл хамааран нэгэндээ амь нэгтэй байдаг. Өөрсдөөсөө бусдад айхтар хонзогногч. Тухайлбал, АНУ Ирак руу довтлоход бүгд дургүйцсэн. Тэр байтугай Монголын энхийг сахиулагчид Иракт суурин байгааг захын египет хүн мэддэг. Энэ нь хоёр орны дипломат харьцаанд болгоомжтой хянуур хандахад хүргэдэг зовлонгоо Б.Баасансүрэн ярьж байв. Монгол Арабтай холбоотой түүхэн үйл явдал, баримт ном судар Александрын дэлхийд зартай номын санд байдаг гэнэ. Түүхчид эндээс олон юм сонсч 800 жилийн ойгоо баяжуулах боломжтой. XIII зуунд Мөнх хааны дүү Хүлэг (Хулагугийн их гүрнийг үндэслэгч) лалын ертөнцийг бүхэлд нь эзэлж талсан байдаг. Одоогийн Багдад, Басраг шатааж Аль-Мустасим хааныг нь хөнөөж дээр дурьдсан Египетийн Синайн хойгт хүрч иржээ. Тухайн үед элсэнд дарагдсан Каирыг талах гэснээ голоод буцсан. Дахиж нэг гүйцээ юү гэснээ хэрэгцээгүй элсэн цөл дэх хэдэн лазан нөхрөөр яах ч юм билээ гээд больчихсон. Тэр үед Суэцийн суваг, нефть байсан бол гай болох байж. Хожим доголон Төмөр хаан арабыг бас сүйтгэжээ. Тэрээр энэ хавийн газруудад шинэ нэр хайрласны нэг нь өдгөөгийн Каир ажгуу. Арабууд Чингэс хаан ба түүний залгамжлагчдыг биднээс дутахгүй мэддэг гэнэ шүү. Би Чингэс хааны удмаас ирлээ гээд үсчээд унавал "Аа тийм бий чи! ?" ... Бизнесмэнүүд ганзагачид яваад очвол гар хоосон буцахгүй. "Каркадил" гэдэг гаргуун сайн жимс ургадаг. Манайхны даралт гээд л толгойгоо барьсан өвчнийг ганц нам дардаг эм чинь тэр шүү дээ. Тэр их халуунд 100 гарсан жинтэй бүдүүн арабууд яагаад харвачихалгүй яваад байдгийн учир нь энэ. За тэгээд бензин байна. Гудманд жижиглэнгийн үнээр нэг литр нь 200 төгрөг байгаа юм чинь цаанаас нь бөөндвөл хямд байлгүй. Монголын далбаатай ганц сайн хөлөг онгоцтой болоод Персийн булангаас Тяньжин хүртэл тээх Итгэлт баян гарах биз ээ. Литр ус энд бензинээс үнэтэй тул Хөвсгөл нуураас зөөж солилцоод л. Авгайтайгаа хэрэлдэхгүй, архи уудаггүй арабууд үндсэндээ өөлөх дутагдалгүй. Гэвч Аллах бүр төгс төгөлдөр хүмүүжүүлээгүй. Хулгай хийхгүй ч луйвардана гэж тамтаггүй. Нэг төгрөгийн үнэтэй юмыг мянган төгрөг гээд ичих ч үгүй зогсоно. Итгэхийн аргагүй. Юун Эрээний хужаа. Гадныхныг бол амаар нь цөлийн элсэнд хахтал молигдоно. Яахав дээ, луйвардуулж байгаа хүний л хохь шүү дээ. Өөр сонин гэвэл гааль дээр байдаг хянах аппарат, ширээ ялангуяа сандал зөөж зарвал их гүйх байх. Дунд зэргийн нэг байгууллага гэхэд л үүдэндээ арав гаруй жижүүр сууцгаана. Жижүүрүүд ярайтал суучихсан тамхиа баагиулан налайна. Ажил өдөр хоёр гээд тарна. Мөргөлтэйгээ нийлээд тав дахь, хагас сайнд хоёр өдөр бүтэн амарна. Амралт ихтэй, амны хишигтэй араб зоны талаарх бусад сонинг Б.Ганчимэг цааш үргэлжлүүлэх юм. 
Ж.Гангаа
