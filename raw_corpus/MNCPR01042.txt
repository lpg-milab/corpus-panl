Сумыг нь харваад нумыг нь нууна гэдэг бил үү, цаадуул нь яасийм

Намыг шинэчлэх хөдөлгөөнүүд хүчтэй байх нь ард түмний цор ганц итгэл болж хувирчээ МАХН-ын "Онц их хурлын төлөө хөдөлгөөн"-ий тэргүүлэгч гишүүн Ц.Хулантай ярилцлаа 
-УИХ-ын дарга Ц.Нямдоржийн хэлсэн үг ойрын үеийн хамгийн "хоржоонтой" явдал болоод байна. Тэр намынхаа жигүүрийг дэвж байхад нь буудчихмаар санагддаг гэжээ. Энэ "буудалтад" танай "Онц их хурлын төлөө хөдөлгөөн" ч хамаарч байгаа нь илэрхий шиг ээ?
-"УИХ-ын гишүүн хэлсэн үгийнхээ төлөө хариуцлага хүлээдэггүй" учраас парламентчдын энэ овлигогүй үйлдэлд ард түмэн гайхахаа больчихсон шүү дээ. Миний хувьд жаахан эргэлзэн гайхаж байна. Нямдорж гуайн үг бол УИХ-ын бодлогын түвшний, МАХН-ын хал зол үзсэн гишүүний үг. Жирийн миний хувьд цөөн хэдэн жилийн өмнө айл хөрш байж, одоо бол төрийн ч юм уу, хувийн ч юм уу "Волга" машинаар нь хааяа хөл дүүжлэн хотын төв орох, нэг намын улс болохоор түүнээс зөвлөгөө авах зэргээр бусад олон олон мянган хүнийг харьцуулбал жаахан ойр дотно явсны хувьд Нямдорж гуай арай ч тийм үг хэлээгүй байлтай санагдаж байна. "Онц их хурлын төлөө хөдөлгөөн" үүссэний дараахан тэрбээр манайхны төлөөлөлтэй нэгэнтээ ярихдаа ч ийм үг цухуйлгаагүй шиг санаж байна. МАХН-д бугшсан алдаа дутагдал их бийг хүлээн зөвшөөрч, стратеги тактикийн санаа оноо, шүүмж үглэл хосолсон юм хэлж байснаас, "Хөөе та нарыг буудчихъя" гээгүй юм шүү, надаас өөр олон хүн батална. Нэг амаар хоёр ондоо юм ярина гэж байхгүй байлгүй. Нөгөөтэйгүүр, "буудуулах" байтугай дайралтыг тэсэж давж байж л аль ч хөдөлгөөн зорилгынхоо захад хүрнэ. Манайх шиг нь бүү хэл ард түмнээс захиалсан 1921 оны хувьсгал ч, энэ бүх хөдөлгөөн, жигүүр холбоо ч дуншсан биз дээ. Энэ олон хүн хийх ажилгүйдээ үүсгэсэн гэж та бодно уу? Улс төрийн донд хөтлөгдөж, албан тушаал хөөцөлдлөө гэх үү? Монгол Улсын нийгэм ойж бууж, хэтэрхий талцаж, талцуулж ядуус нь тамтаггүй ядуу, баячуул нь ойгүй шунамхай байгааг ч хараад таг дуугүй суугаад байж үнэхээр чадахгүй "совесть"-той тэр хүмүүс л нийгэм өөрчилдөг юм шүү. Аливаа хүнд итгэл үнэмшил гэж нэг гоё үнэт зүйл бий. Хүн бүхэн дарга болъё гэж боддоггүй, миний бодлоор. Хүн бүхэн алтны уурхайтай болъё гэхгүй. Амьтны хараал, лусын цээрлэл гэж юм ч байх. Аливаа нэг хүйтэн сэтгэлтэй саяхан баяжсан дорд хүмүүс зандан ширээ зайдалж, модон тамга атгачихаад л төр, түмнийхээ төлөө зүтгэж байна гэж өөрийгөө болоод өрөөлийг хуураад өөр гадуур үлдсэн бусад нь тэр суудлыг нь булаачих вий гэж дотор гаднагүй дайсан эрж бэмбэгнэхээс илүүтэй өөр жаргал хүнд байдгийм. Энэ нь үзэл бодолтой байх, түүндээ үнэнч байх... Одоо цагт бол үзэл бодолтой хүн ховорджээ. Хүчтэний өмнө дорд буруутан болсон, хүчгүй дорд ядуус, ахмадууд, гудамжинд гарсан хүүхэд нялхсын талд орох. Чих нь хатуурсан төрд хэнгэргийг нь цочтол ганц хашгирах хүн ховор байнаа. Тийм л "хөгийн" жаргалыг эх оронч үзлийн нэг хаяанд хавчуулж боддог болохоор, эх оронч байх нь хоцрогдсон хэдий ч тийм л хэвээр үлдэхийг би хүсдэг. Нийгмээ өөрчлөх гэсэн над шиг хөгийн ийм л эгэл хүмүүсийн нийлбэр МАХН-д анх жигүүр үүсгэж, "Онц их хурлын төлөө хөдөлгөөн"-ийг тал талаас ирэх суманд буудуулчихгүй авч яваа гэдэгт эргэлзэхгүй байна. Г.Баасан гэж ахмадуудыг өмөөрдөг эгчид би талархдаг. Тэр бол яруу найрагчийн сэтгэлтэй эмэгтэй. Хүмүүс Г.Баасан эгчийг ямраар ч хэлэвч, би түүнийг цасан шуурганы зах ирмэгийг долоон яваад нь бахархдаг. Цатгалан эс бөгөөс тэнэг хүмүүс л цаг үеэ голдоггүй юм. -Танай намаас нэр дэвшиж дөнгөж сая сонгогдсон УИХ-ын гишүүн авлигын асуудалд холбогдлоо. Үүнд та ямар бодолтой буй вэ? -Ө.Энхтүвшинг хэлж байна уу? Өрлөг баатруудынхаа ял гавьяаг эзэн Чингэс маань нэгийг нь нөгөөгөөр нь тэнцүүлэн цагаатгах эсэхээ мэддэг байсан шүү дээ.Энэ бол үнэн мөний дэнс чиг лугаа адил юм.Өнөө хуучин МАХН-д анх сэвлэг үүсгэсэн, нэгэн гавьяа түүнд бий. Жигүүрээс холдсон гэх нэгэн цол, ял буй.МАХН-ыг шинэчлэгч хүчнээс хөвсгөлчүүдийн гавьяагаар УИХ-ын гишүүн болсон дахиад нэгэн гавьяа буй. Өөрөөр хэлбэл, ял гавьяа нь үргэлжилсээр буй. Одоо энэ авлигын хэрэг гээд байгаа орон сууцны "ял" бол түүний дэргэд даанч жижиг юм биш үү? Энхтүвшин шиг төрийн өндөр хариуцлагатай алба хашиж явсан хүний хувьд Монгол Улсын Засгийн газраас ганц орон сууц авахаар юу нь болохгүй гэж, тэр бидний л адил, нэг иргэн биз дээ? Туйлшрах, заавал авлигын хэрэгтэй холбох хэрэггүй. Ямар цаадуул шигээ уурхай ордыг цөмийг эзэмшээд улсад татвар өгдөггүй бирдүүд биш... Энхтүвшин ноён нуруутай, эрс шийдэмгий байж намаа шинэчлэх тэргүүн эгнээнд явах болно, та хараарай. Хүн андашгүй. Саяхан Д.Нацагдоржийн 100 жилийн ойг тэмдэглэх үеэр, Гүнгалуутайд очоод, өмнөөс нь алгадах салхийг тоолгүй ямар ухаалаг үг хэлсэн гээч. Би л лав баярласан, бусад зохиолчдынхоо адил. "Нацагдоржийг хэн хөнөөсөн юм бэ. "Харанхуй хад"-ыг сайн судлах хэрэгтэй. "Харанхуй хад" гэж юуг хэлээд байна" хэмээн тэр , Боловсрол, соёл шинжлэх ухааны сайдын хувьд хэлээд л орхичихсон. Сайдыгаа юм уншдаг, уншсанаа ухаардагт нь битүүхэн баярлаж зогссон. Ийм сайдыг хайрлах хэрэгтэй. -Танай хөдөлгөөнийг Ерөнхийлөгчийн талыг баримтлагч нөхөд боллоо гэх сүүлийн үеийн хандлага их байна. -Тийм үү, би сонсоогүй юм байна. Монгол Улсын Ерөнхийлөгч ард түмнийхээ эв нэгдлийн бэлгэ тэмдэг юм болохоор, аливаа асуудалд, ялангуяа МАХН-ын дотоод асуудалд эв нэгдэлчээр, эв зүйгээр хандахыг оролдсоор ирсэн манай хөдөлгөөнийг тийн "хардаж " байж болох юм л даа. Би жилээс жилд нэг л юмыг ойлгох боллоо. Энэ нь яаран сандран дүгнэлт хийхгүй байх. Сэтгэлийн хөөрөлд автаж ямар ч, ялангуяа улс төрийн асуудлаар хүнтэй маргахгүй байх... Дайсан гэж бодсон нь нөхөр болж, нөхрөө гэж бодож байсан нь дайсан болох нь цагийн жам юм байна шүү. Ерөнхийлөгчийг хэвлэлд янз бүрээр бичдэг, Их өрийн асуудлыг "но"-той шийдсэн гэх ярианд би бусдын л адил гайхаж эргэлздэг. Цаг нь болохоор нэг тийш болно биз дээ. Харин, МАХН-ын шинэчлэлийн төлөө энэ хүн тэр өндрийн өндөр өндөрлөгөөсөө хуулийн хүрээнд бусдадаа нөлөөлж, бидэнд түшиг болбол "Та цаашаа бай" гэж даанч болохгүй биз дээ? Н.Энхбаяр мэдрэмжтэй хүн шүү. Харин ч тэрний дэргэд, Ардчилал, шударга ёс, уламжлал шинэчлэл ярьж олны анхаарал татан гарч ирээд цаанаа бол зүгээр л албан тушаал горьдож, тэр мууг өгвөл таг болдог биднийхээ нэрийг хорлодог шинэчлэгчид бий л дээ. Юуг нь нуухав. Хүмүүст ил байгаа юм чинь. Өнөө цаг бол ялгарлын цаг. Дайсан нөхрөө ялгаж шигших цаг юм. -Ер нь танай хөдөлгөөний зүгээс сүүлийн үед дорвитой юу ч хийсэнгүй. Яагаад ийм нурамгар болчих воо. -Үүнд чинь би хоёр талтай хариулт өгөх үү. Хэвлэлийн хурал зарлаж, байнга телевизээр гарч байвал л "За эднийхэн чинь юм хийгээд байна" гэж яаран дүгнэж болохгүй. Бөөн "реклам"-ны самбар шиг, ульдаг микрофоныхон шиг улстөрчөөс олон түмэн залхсан ч хууртаад байдаг. Тэдгээр хүмүүс сайн сайхан нэр хаяг зүүж гарч ирээд цаанаа аль нэг намын явцуу бодлогыг ухуулж, аль нэг албан тушаалтны гар хөл болоод явдаг. Би их хашир өөнтөгч хүн шиг байж магад, гэхдээ энэ олон иргэний хөдөлгөөний удирдагчдад тэр бүр толгой дараалан итгэдэггүй юм шүү. МАХН ч алдааны цуглуулга биш. Бусад нам тэгвэл манайх шиг байх нь яасан юм бэ? Манайх шиг чадалтай боловсон хүчин нэгэн цагт байгаагүй. Тэндээс л МАХН-ын "Онц их хурлын төлөө хөдөлгөөн" төрсөн. Нэрд гараагүй, хөрөнгө бэл муутай, шуугиан бага тарьдаг нь үнэн. Цөөхөн хэдэн хүний балгаар 70 хувь нь далд усанд байдаг мөсөн уул шиг тоталитар, монопольчлогч нам болоод, болох гээд өөрийн эрхгүй өнхөрч яваа намынхаа замд тээг тавьж, тэр өнхрөлтийг бүрмөсөн зогсоодоггүй юм гэхэд, хурдыг нь сааруулахын төлөө л бид сайн мууг дуулж яваа юм. Энэ нь бидний эрх ашиг биш, үзэл бодлоороо олж сонгосон Сүхбаатарын Монголдоо хамгийн ардач намын эрх ашиг тул таны биднийг "нурамгар" байна гэсэн шүүмжийг тайван хүлээж авнаа. Бидэнд МАХН-ын юм боддог жирийн гишүүдийн дэмжлэг агаар ус шиг хэрэгтэй байна. Намаа өөрчлөхөд өөрийгөө золиослон үнэнийг ил хэлэх дарга нарын эр зориг хэрэгтэй байна. Түүнээс биш бусад нь яахыг дагах гээд нуувчинд суугаад байдаг "нурамгар"-ын цаана нууж хуримтлуулсаар буй их хүчинд итгэх хүмүүсийн бодит үйл ажиллагаа бас чухал байна. Улс төр унтаагүй байхад бид юу гэж унтах вэ? -Х.Баатар хэмээх хүн яллагдлаа. Түүний яллагдал үндэслэлтэй юу? -Хэнбугайд ч тэр хүнийг өрөвдөх сэтгэл төрнөө дөө. Яасан гэнэн хүн бэ гэж. Буцламгай халуун устай тогоонд гараа дүрчихээд түлэгдлээ гэж уйлах одоо хожимджээ. Зөвхөн Х. Баатар ч биш, өнөөх Хадгаламж, зээлийн хоршоог шалгаж байгаад хорлогддог, Сангийн яамны өнөөх залуу хэн билээ бэ? Хорлодог нөгөөх нь ч надад, өрөвдөлтэй бас жигшмээр санагддаг. Энэ бол зүгээр нэг гэмт хэргүүд биш. Төр ямар муухай булингартсаны ёр, эргээд төр цэвэршиж эхэлсний дохио юм. Энэ цэвэрших булингарших үйл явц үргэлжилсээр байх болов уу, ойрын хэдэн жил. Манай нам доторхи Х.Баатарын хэрэг бол юм үзээгүй надархуу төсвийн ядуу ажилтан гэнэт уул овоо шиг их мөнгөнд орж ирээд баярлахдаа, баруун солгойгүй цацсанаас үүдсэн ядуу хүний гоомой хэрэг юм. Ядуу хүнд ямар их шийтгэл онооно вэ? Бие муутай хүнд бишгүй томдсон дөнгө биш үү, таминь ээ. Манай төрийн байгууллага ийм сул доройг илчилсэн, төр нь иргэнээсээ хараат байгааг үзүүлээд өнгөрсөн хэрэг болсон гэж бодож байна. Төр улс баяжаагүй цагт ядмаг иргэн ингэж завшиж хохирсоор байх болов уу даа. Сумыг нь харваад нумыг нь нууна гэдэг бил үү, цаадуул нь яасийм. -Ер нь улс төрд таны анзаарснаар ойрын үед ямар өөдрөг үйл явдал болов. -Олон улсын хүрээнд гэвэл солонгос хүн, манай азийн хүн НҮБ-ын Ерөнхий нарийн бичгийн дарга болжээ. Дотоодод гэвэл Чингэс хааны ой юм болов уу. Гэхдээ төрийн дээдсийн гоё ганган дээл, зогсоо зайгүй шагнал, "мафи" уяачдын хүлэг морь, энэ ой, наадмыг дангаараа чимээгүй юм шүү. Монголын тал нутгаар алагчлалгүй тэгш орсон тэнгэрийн хур бороо, тэр бороог дагаад дэлгэрсэн өвс ногоо одоо ч хайлган шараараа намар хүн мал жаргаж байх шиг байна. "Шилдэг улстөрч" Чингэсийн маань ойн гавьяа энэ л байна. Би сая Булган, Дорноговь, Төв аймгийн Бүрэн сумаар яваад ирлээ. Улс төрчид нь жаахан тусалбал, хүн малгүй сэгхийгээд ирэх шиг харагдсан, сайхан зун болж шүү, нээрээ. Хөдөө явж байхад, нийгмийн шинэчлэлийг хүсч хүлээж байгаа бухимдалтай, хүлээцтэй олон төрх харагдлаа. Цөхөрсөн гайхширсан энэ олон манай намыг сонгож, итгэсний буруу юу билээ. 2008 оны сонгуулиас өмнө МАХН-аа луйварчид авлигачид, эрдэмгүй түшмэдүүдээс нь салгахсан гэж хүртэл "улс төржиж" , зөндөө олон хүнтэй энэ талаар санал бодлоо хуваалцлаа даа. Намыг шинэчлэх хөдөлгөөнүүд хүчтэй байх нь тэдний цор ганц итгэл болж хувирчээ. -Ярианыхаа сэдвийг өөрчилье. Д.Нацагдоржийн ойн арга хэмжээний үеэрх найргийн наадамд та сайн оролцож харагдсан... -"Ардын яруу найрагчид, Д.Пүрэвдорж гуай маань жаахан үгүйлэгдсэн, тун сайхан наадам боллоо. Гүнгалуутайд аавын шүлэг магнайлж, би айрагдсан. Аав хүү хоёр яахав, Монголын утга зохиолын үд дундын наран болсон Нацагдоржоосоо их олноор нь нэгэн зэрэг хишиг хүртэх нь сүслэн биширмээр санаандгүй сайхан үйл явдал болоодохлоо. -"Зүгээр л нэг амьдрахсан" ном тань хэр уншигдаж буй төлөвтэй. -Хэвлэсэн нь дэлгүүрт борлогдож бараг дуусаад, одоо нэг цаг зав, мөнгөний урсгал тааруулж байгаад мянган хувийг нэмж хэвлэдэг юм билүү. Миний номыг хэвлэгдсэн энэ долдугаар сараас хойш худалдан аваад барчихсан бүх уншигчдадаа баярлалаа шүү гэдгээ хэлье. Их баярлалаа. -Намрын чуулганы нээлт дээр төрийн өндөрлөгүүдийн хэлсэн үгэнд та ямар үнэлэлт дүгнэлт өгч байна вэ? -Яанаа, тэрийг чинь би олж уншаагүй л байна. Хөдөө явж явж ирлээ. Зарим юмнаас ингээд хоцорч байвал зүгээр юм даа, ихэнхдээ улс төр уур хүргээд байх юм байна шүү дээ. Улс төр миний бодлоор, эх оронч хүмүүсийн тойруулга байх ёстой. Ихэнх гавьяатан, эх орончдыг эргээд харахад, дандаа жаргаж амжаагүй буцсан байдаг. Амар, Гэндэн, Равжаа, Дашбалбар, Зориг, Чин ван, Манлайван... Эд маань жарган, тухлах гэж өндөр босготой Монголын төрд асаасан зул шиг гэрэлтээд өнгөрөөгүй дээ. Тийм хүмүүс өнөө ч бий шүү, тийм л хүмүүсээ олж танья, хайрлая гэмээр байна даа, хө. 
Б.Баяр 


