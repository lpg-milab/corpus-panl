Хичээл заагаад дуусахаараа дэгдээхэй өгдөг газар

Баянзүрх дүүргийн Хужирбуланд тахиа үржүүлэх, ногоо тарих сургалт зөвлөгөөний төв өчигдөр нээлтээ хийлээ. Энэхүү төвийг Азийн сан, Монголын эмэгтэй фермерүүдийн холбоо хамтран байгуулж байгаа аж. 
Тус холбоо нь 1990 онд байгуулагдсан бөгөөд хоёр жилийн өмнөөс танхимын сургалт, дадлагын ажлыг зохион байгуулж, зах зээлд ашигтай хүнсний ногоо тарих, шувуу үржүүлэх аргад эмэгтэйчүүдийг сургадаг гэнэ. Ингэснээр эмэгтэйчүүдийг бичил үйлдвэрлэл эрхлэх, иргэдийн амьжиргааг дээшлүүлэх, мөн амьдралаа авч явах чадвартай болоход тусалдаг байна. Сүүлийн хоёр жилийн хугацаанд энэ холбоо нь 500 гаруй айл өрхийг тахианы аж ахуй эрхлэх болон хүнсний ногоо тариалалтын сургалтдаа хамруулжээ. Холбооны тэргүүн Ж.Бяцхандаа ярихдаа " Бид 2002 онд Тайваньд 14 хоногийн "Өрхийн аж ахуй" гэсэн сургалтад суусан юм. Эндээс санаа аваад өрхийн аж ахуйг Монголд хэрэгжүүлж болох юм байна гэж бодоод Азийн сантай хамтарч Баянхошуун дахь анхны төвөө нээсэн. Түүнээс хойш бид 58 өрхөд тахиа түгээж мөн 389 хүнийг сургалтад хамрууллаа. Сургалтаа төгссөний дараа өрхүүдийн олонх нь 10-20 дэгдээхэй авч өсгөдөг. Жилийн дараа гэхэд 60-70 дэгдээхэй болдог юм. 10 дэгдээхэй өсгөхөд тухайн хүний орлогыг 100 ам.доллараар нэмэгдүүлдэг. Энэ бол бага тоо биш. Бид цаашид бусад дүүрэг, хөдөө орон нутгуудад салбараа байгуулах зорилготой байгаа" гэлээ. Азийн сан нь Ази Номхон далайн бүс нутагт энх тайван, хөгжил цэцэглэл, нээлттэй байдлыг түгээн дэлгэрүүлэхийг эрмэлздэг, ашгийн бус төрийн бус байгууллага бөгөөд Монголын эмэгтэй фермерүүдийн холбоонд 31 мянган ам.доллар хандивлажээ. 
Д.БАТЦЭЦЭГ 

