Өвгөн Фрицлийн нууцлаг амьдрал

Ухаалаг хатан, алдарт вальсаараа бахархдаг австричууд сүүлийн үед дэлхий нийтийн өмнө ичгүүрт автах болоод байгаа гэнэ. Учир нь бага насны хүүхдийг хулгайлж олон жилээр хорьж байсан эр охиныг алдсанаа мэдмэгц амиа хорлосон хэрэг илэрч, үүнээс хоёр жил хүрэхгүйн хугацаанд төрсөн охиноо 24 жилийн турш гэрийнхээ доод хонгилд хорьсон ужид өвгөний хэрэг дуулиан тариад байгаа билээ.
Тиймээс австричууд манай үндэстнээс яагаад ийм сонсоход ч итгэмгүй хэрэг гараад байгаа юм хэмээн өөр хоорондоо ярилцаж, мэтгэлцээн хэлэлцүүлэг өрнүүлээд байна. Элдэв хэрэгт чих нь дөжирсөн цагдаагийнхан хүртэл дээрх хэргийн талаар олон юм хэлэлгүй "Ярих ч юм биш" хэмээж байгаа гэнэ. Төрсөн охиноо гэрийнхээ доод хонгилд 24 жилийн турш хорьж, зургаан хүүхдийн эцэг-өвөө болсон 73 настай энэ өвгөнийг цагдаагийнхан ид шалгаж байна. Сонссон хүний чихийг дэлдийлгэм энэ хэрэг өнгөрсөн амралтын өдрүүдэд өвчний учир нь тодорхойгүй үхлүүт охин эмнэлэгт ирснээр өрнөсөн юм. Охины амь дээсэн дөрөөн дээр байсан учир ээжийг нь авчрахыг эмч нар шаарджээ. Бас охины халааснаас түүнийг аврахыг хүссэн эхийнх нь сарийлган бичсэн захидал гарсан нь эмч нарын анхаарлыг татжээ. Өнгөрсөн ням гаригийн шөнө 24 жилийн өмнө ор сураггүй болсон Элизабет эмнэлэг дээр ирснээр эл хэрэг тодров. 1984 оны наймдугаар сарын 24-нд цахилгааны инженер Йосиф Фрицлийн 18 настай охин ор сураггүй алга болсон байна. Гурван хүүхдийнх нь хамгийн бага гэгдэх (үнэндээ бусад хүүхдүүдийн нь талаар ямар нэг мэдээлэл алга) охиныг эхэндээ хүч гарган эрж хайж байсан ч "Миний хойноос битгий эрэл сурал болоорой" гэсэн захиа сарын дараа ирснээр ээж Розмари нь хайхаа больжээ. Ингээд охиныг шашны бүлэглэлийн гишүүн болсон гэж цагдаагийнхан тооцох болсон бөгөөд одоог болтол "Интерпол"-оос эрэн сурвалжлагдаж байгаа хүмүүсийн жагсаалтад түүний нэр бий. Харин "Интерпол"-ынхон түүнийг хайж байх хугацаанд Элизабет охин Австрийн баруун хойдод байх Амсттетен хот дахь төрөлх гэртээ л байжээ. Гэхдээ яг гэрийнхээ чанх дор газар доорх хонгилд энэ он жилүүдийг үдсэн байна. Бие нь муудаад явсан охиныхоо хойноос ирсэн айдас хургасан сөлөрдүү нүдтэй эмэгтэйн хэн болох талаар цагдаагийнхан удаж төдөлгүй тодруулсан байна. Харин зовлон үзсэн энэ эмэгтэй бас хүүхдүүд нь "Йосифийг хэзээ ч харахгүй" гэсэн үгийг сонссоны дараа цагдаад үнэнийг хэлж эхэлсэн гэнэ. Охиноо хулгайлж, нууц "өргөө"-ндөө цоожилсон эцэг энэ хугацаанд охиноо хүч хэрэглэн эзэмдсэнээр зургаан хүүхдийн аав болжээ. Аав нь ч мөн л дөө, гэхдээ үнэндээ өвөө нь ч болох эрх зүйн эрхтэй энэ эрхэм хорь гаруй жилийг нэг байшингийн дор, дотор орж өнгөрөөсөн байгаа юм даа. 60 орчим ам метр талбайтай нууц хонгилд амьдарсан Элизабет бүсгүй зургаан удаа төрж, долоон хүүхэд гаргажээ. Хоёр ихрийн нэг нь гурав хоногийн дараа нас барахад аав нь цогцсыг нь авч явж зууханд шатаасан гэнэ. Харин өнгөрсөн хугацаанд ужид өвгөн маань охиноосоо 1993-2002 онд төрсөн гурван хүүхдийг газар доорх гэрээсээ газар дээрх гэртээ шилжүүлэн өсгөжээ. Ингэхдээ эхнэртээ хүүхэд үрчиллээ гээд л аваачиж өгөөд байсан гэх. Одоогоор энэ хэргийн учрыг түүний эхнэр Розмари мэдээгүй байсан гэж мэдээлж байгаа. Гэхдээ энэ олон жилийн хугацаанд ийм учир битүүлэг амьдрал дунд юу ч мэдэхгүй амьдрах гэнэн хонгор эмэгтэй ховор л байх. Ерөнхийдөө этгээд араншин бүхий нөхөртэй Розмари чухам юу болоод байгааг нарийн мэддэггүй ч байдал нэг л биш гэдгийг гадарладаг байсан биз ээ. Ер нь төрсөн охиноо амьдаар нь газар дор булшилж байгаа эр эхнэртээ ч догшин ширүүн авиртай байсан байх. Тиймээс л дорой эхнэр мэдсэн ч мэдээгүй мэт, сонссон ч сонсоогүй мэт явж ирсэн байх гэсэн бодол төрж байна. Йосиф Фрицл гуайг харин хөршүүд нь тун наргианч, хөгжилтэй хүн гэж дүгнэдэг юм билээ. Одоо хэвлэлүүдээр Австрид илэрсэн эл хэргийн талаар л бичиж байна. Мэдээж, хүний санаанд буумгүй хэргийн эзэн гэж түүнийг цоллож байгаа. Тавин настай эр цэцэг цэврүү шиг охиноо хэн нэгэн эрд өгөхөөс харамлах эцгийн сэтгэлийг ойлгож болно оо. Ер нь аав бүр л аминаас илүү хайрлаж ирсэн охиноо хэн нэгэн эрийн мэдэлд орно гэдэгтэй эвлэрч ядсаар бууж өгч, үр удмаа хараад шаналсан сэтгэл нь жаргал болон хувирдаг байх. Гэтэл Йосиф гуай арай биш ээ. Яаж ч андуурсан өөрийн үр төлөө гишгэдэг азарга гэж байдаггүй. Тэгэхээр түүнийг эрүүл бус гэдэгтэй хэн ч санал нийлэх байх. Хонгилд төрсөн зургаан хүүхдэд ДНК-ийн шинжилгээ хийхэд нэг талаасаа өвөө нь болох Йосиф Фрицл тэдний эцэг болох нь батлагджээ. Ер нь энэ шинжилгээ хийсэн хийгээгүй ойлгомжтой юм. Элизабет өнгөрсөн 24 жилийн хугацаанд эцгээсээ өөр хүний бараа үзээгүй ажээ. Гэрийн тооноор орж ирсэн гэрэл хөл хүнд болгодог гэсэн домгоор адилтгая гэсэн ч цонхоор орж ирэх шар гэрэл байсангүй. Угаасаа цонх байхгүй юм чинь. Одоо наранд байж үзээгүй гурван хүүхдийн хувьд бас асуудалтай байгаа ажээ. Хүн болсон цагаасаа хойш нар үзээгүй тэд гэнэт гэрэлд гарснаар нүд нь сохорч, арьсны өвчтэй болох магадлалтай болоод байгаа гэнэ. Энэ талаар арван жилийн турш хорионд байж байгаад хоёр жилийн өмнө эрх чөлөөтэй болсон Кампушийг эмчилж байсан эмч хэлж байгаа аж. Ээжийнхээ хамт 19 настай Керстин, 18 настай Стефан, таван настай Феликс нар амьдарч байжээ. Тэдний хоол хүнс, хувцсыг Йосиф авчирч өгөх бөгөөд зөвхөн өөрөө мэдэх нууц код бүхий хаалгаар тэднийг нийгмээс тусгаарлажээ. Үнэндээ дал гарсан өвгөн гэнэт унаад өгчихвөл цоожтой хаалганы цаана хэдэн халуун амь яах байсан юм бол оо гэмээр. Гэв гэнэт олон хамаатантай болчихсон Розмаригийн дүү авгай ярилцлага өгөхдөө "Йосиф шөнийн цагаар гэртээ бараг байдаггүй байсан. Доод хонгилдоо л ажилладаг байсан. Тэгэхээр одоо бодоход охин, хүүхдүүдтэйгээ л хамт байдаг байж. Өдөрт гэртээ орж ирэх түүнд Розмари ямар нэг өгүүлэл тавьдаггүй байсан" гэжээ. Хонгилд ажиллаж байх үедээ тэр эхнэрийгээ аяга кофе авчирч өгөхийг ч зөвшөөрдөггүй байсан аж. Цагдаагийнхны үзэж буйгаар Йосиф охиноо 11 настай байхаас нь эзэмдэж эхэлсэн бололтой. Харин 18 нас хүрэх үед гэрээс нь оргуулах хэлбэрээр зооринд нуужээ. Элизабетийг хөл хүнд болох үед хонгилын нэг өрөөгөө гурав болгож өргөжүүлсэн байна. Олон жилийн нууц нь ил болж, дуулиан хадуулж байгаа өвгөн Фрицл цагдаагийнхны ямар ч асуултад хариулахгүй байгаа ажээ. Керстин охин одоо болтол ухаангүй хэвээр байгаа бөгөөд эмч нар биеийн байдал нь тогтворжсон талаар мэдээлжээ. Нарны гэрэл үзэж байгаагүй хоёр хүүхэд өөрсдийг нь бодвол азтай нөгөө гуравтайгаа хамт эмээ дээрээ байгаа юм байна. Харин сэтгэцийн хувьд хүнд дарамтын улмаас өөрчлөлттэй болсон ээж нь эмнэлгийн хяналтад байгаа гэнэ. Аавынхаа 68 настай байхад төрсөн манайхаар бол Жарантай ч юм уу, Далантай нэртэй байхаар хүү Феликс хорионоос гарч, машинд сууж явахдаа "Би жинхэнэ машинд сууж байна" гээд жигтэйхэн баяртай байжээ. Бяцхан хүү телевизээр үздэг тэр амьдрал бодитоор байдгийг хараад ийн баярласан хэрэг. Энэхүү хэрэг илэрсний дараагаас бас нэгэн учир нь олдоогүй хэргийн учиг тодорхой болох нь гэж цагдаагийнхан баяртай байна. Одоогоос 22 жилийн өмнө буюу 1986 онд нуурын хөвөөн дэх эдлэнгээс 17 настай Мартина Пош гэх охины цогцос олдож байсан юм. Гэвч эзэн холбогдогч нь тогтоогдоогүй учраас хэргийг хаажээ. Харин уг эдлэн нь аллага гарах үед Розмари Фрицлийн нэр дээр байсан учраас эл хэргийг Йосифтэй хамаатуулан шалгаж эхэлжээ. Мөн яг аллага гарах үед Йосиф эхнэрийн хамт тэнд амарч байсан гэнэ. Охиноо хүчиндсэн хэрэгт нь Йосифт 15 жилийн ял өгөх бололтой. Мөн эзэнгүй хэргийн буруутнаар тэр батлагдвал тэр шийтгэлээ энэ насандаа эдэлж барахгүй биз ээ. 
Э.Энэрэл
