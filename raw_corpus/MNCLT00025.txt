Л.ДАШНЯМ

БАЛДАН ГУАЙ

	Би ер нь ямар ч хүнтэй танилцах дуртай. Олон хүнд мэдэхгүй хийгээд дуулаагүй юм ч ховорхон байдаг шүү дээ. Миний танилууд янз бүрийн ажил албаны, өөр өөрийг үзэж харсан сонин хүмүүс байдаг.
	Өнгөрсөн хавар би бас нэг шинэ танилтай боллоо. Түүнийг Балдан гэдэг. Балдан гуай хэдий нас сүүдэр жар хөнгөрсөн ч төрөлхийн хөнгөн шингэн хүн.
Нэгэн орой би хашааныхаа гадна гарч, К.Паустовскийн "Нэгэн байшингийн эзэд" хэмээх сайхан өгүүллэгийг уншин, өөрсдөө сууж амрахаас замын улс хөл амраах нь их болсон хуучин муу вандан дээрээ сэтгэл хөдлөн суутал, хажууд минь тэрүүхэндээ нугдганасан түргэн хөдөлгөөнтэй, тоодгор өвгөн ирж суугаад, хоёр гараараа нүүрээ ээлжлэн илж хэсэг чимээгүй байснаа над руу ойртож
	-Хүүхээ тэгээд нөгөө саран дээр буусан тэрэг маань ингэхэд юу болсон бэ? гэлээ. Би өвгөнтэй саран дээр буусан станцын тухай бус Паустовскийн өгүүллэгийн тухай бол дуртайяа хөөрөн ярилцмаар байсан боловч настай хүнийг гомтгохыг хүссэнгүй. Луна-16 станцын талаар юу мэддэгээ хэлж өглөө.
	Өвгөн
	-Энэ улс амьтан ер нь мөн ч их хөгжиж байнаа шүү гэснээ Хн! ... гэж толгой сэгсрээд, ёстой нөгөө урьдын юм ул болон, өнөөгийн юм зул болно гэгч л энэ юм даа хэмээв. Тэгээд надад одоогийн хөгжлийн талаар өөрийнхөө дуулж мэдсэнийг ярьж, бас "урьд чинь хө одоо тийм ийм байлаа шүү дээ" гэж урьдынхаа юмыг дурсан өгүүлэв.
	Хожим танилцсан хойноо би Балдан гуайг сонин хачин юм ярихаасаа юмыг сонирхон асуух нь их, тэгэхдээ зүгээр нэг асуугаад өнгөрөхгүй заавал уг мухарт нь хүрдэг хүн болохыг ойлгож билээ.
	Бид хоёр зэргэлдээ хашааны улс болохоор уулзаж учрах нь ч элбэг. Гэхдээ бие биеийнхээрээ орж гардаггүй, уулздаг газар маань гэвэл нөгөө л муу навсгар вандан маань байлаа.
	Балдан гуай нэг орой надад
	-Би яг л чиний насны нэг хүүтэй. Хүү минь их сургуулийн тооны ангид сурч байна. Түүний хажуугаар бас "зурагт араажав", ер нь энэ "араажавын" талын юм оролдох нэлээн дуртай. Хийж оролдож байгаа юмы нь үзвэл ер нь гайгүй. Дотроо би хүүгээ овоо гайгүй юм болох бол уу гэж горьдож явах юм гэж урьд өмнө огт дурсдаггүй байсан хүүгийнхээ тухай ярилаа.
	Монгол хүн өөрийнхөө үр хүүхдийг гаднын хүнд магтан ярих нь ховор байдаг болохоор Балдан гуайн хүүг би авъяастай хүн гэдэгт эргэлзсэнгүй. Ерөөсөө ч Балдан гуай санасан бодсоноо шуудхан хэлдэг хүн болохоор "гайгүй юм болохы нь" лав мэдээд л ярьж байгаа нь энэ биз ээ. Хүүгээрээ бахархан явна гэдэг эцэг хүнд олдошгүй жаргал шүү! Балдан гуайг хүүгийнхээ тухай ярьж байхад гал нь буусан нүд нь хүртэл сэргэн гялалзаж байхыг би ажигласан
	Тэрвээр,
	-Үгүй хөө энэ зурагты чинь "өндөргүй" газар ч үзэж болох юм гээч. Өнгөрөх зун хүү бид хоёр Зүүнхараа явлаа. Манай тэр болсон хойно яахав ямар хийж оролдож байгаа юмнаасаа салах биш, тийш нь баахан юм ачаад явлаа. Тэгэхнээ нэг орой зурагт гаргаж байна. Дандаа л орос юм гараад байна. Монголоо барихгүй байна л гэлцэнэ. Нээрээ ч тэгэхнээ монгол юм огт гарахгүй, баахан гадны улс гараад байх шиг байсан. Хүүгээ би зурагт хийчихнэ чинээн юм огт бодсонгүй. Тэр нь одоо ороод үзсэн ч манайд бий дээ. Эндээ бол монгол, орос алий нь ч давгүй гаргана гэхэд би ихэд гайхан
	-Үгүй ер сонин юм даа, Зүүн-Хараад гэнээ? Тэнд чинь тэгээд ямар станцаар дамжуулж барьдаг юм бол? гэвэл
	-Хэн мэдэхэв дээ одоо. Өөрөөс нь л асуувал хэлж өгөх байлгүй. Та нар шиг бичиг номын улс учры нь дор нь олно доо, Даанч хүү минь эмнэлэгт хэвтчихсэн. Маргааш нөгөөдрөөс гарна байх аа. Тэгэхээр нь чи нэг орж ирж үзээрэй л дээ хө гэв.
	Түүнээс хойш би Балдан гуайн хүүг эмнэлгээс гарахыг тэсгэлгүй хүлээх болов. Нэг орой гаднаа сууж байтал Балдан гуай над руу тун их баяртай хүрч ирээд,
	-За хө хүү минь өчигдөр эмнэлгээс гарлаа. Одоо ч тун сүрхий додомдож, гамтай байлгахгүй бол болдоггүй гэнэ дээ. Хүмүүс шарласан хүнд рашаан сайн гэлцэх юм. Чамд өөр дуулж сонссон юм байхгүй биз дээ? гэв. Би
	- Юмгүй шив дээ. Тэр рашаан гэдэг чинь л харин зүгээр байх. Тэгэхдээ харин одоохондоо өгч болох болуу, үгүй болов уу. Ямар ч байсан эхний үед бага шиг хэрэглэх нь зүйтэй байх шүү! Гэвч та эмчээс нь асуу л даа гэхэд Балдан гуай
	-Нээрээ тэгье хө. Эмчээс нь асуух юм байна шүү
гэж надаас тун лут зөвлөлгөөн авчихсан мэт давтан өгүүлээд их л баярлан суув.
Би маргааш нь Балдан гуайнд орлоо. Хүү нь эмнэлэг рүү явчихсан байна. Маажиндсан гоё хүрэн нарсан хайрцагт суулгасан өргөн дэлгэцтэй сайхан "зурагттай" юм. Балдан гуай "зурагтныхаа" бүтээлгийг аван
-Чи эргүүлж тойруулаад сайн үз! Хоршооны зурагттай адилхан ер ялгах юмгүй гэнэ. Тэгэснээ тоос шороогий нь арчиж байгаа юмуу өхөөрдөн илж таалж ч байгаа юмуу мойног хуруугаар тэмтчүүлэн байж хоёр гурав арчив. Би эргүүлж тойруулж юмы нь оролдохоос жаахан дөлсхийн
	-За яахав. Би дараа хүүгий чинь байхад сайн үзэж сонирхоё гэвэл
	-Би хүүдээ хайрцгий нь хийж өгсөн юм. Ямар болж вэ дээ? Одоо ингэхэд тэр эрэг шураг элдэв юм нь олддог юм бол зурагт хийж болох нь шив дээ гэж их л бардам, цаанаа сэтгэл хангалуун өгүүлэв.
	"Залуучууд ... манай энэ залуучууд ер юу эсийг хийнэ вэ? ЁСТОЙ тал нутагтаа соёлын үрийг тарин, шинжлэх ухаанд шинэ хуудас нээх хувьтай улс биш үү" гэж би ч бас дотроо бахархан бодлоо.
	Хоёр хоногийн дараа би хашааныхаа гадна өглөө эртлэн, нөгөө л навтгар вандан дээрээ хичээлээ давтаж суутал, Балдан гуай нэг юм үүрчихсэн гудамж өгсөн айсуй. Ажиглавал үүрсэн юм нь бөгс рүү нь унжиж, их л ядарсан шинжтэй хөл нь гуйвганаж харагдав. Босож урдаас нь тосож очоод
	-Үгүй энэ чинь та энэ эрт юугаа үүрч зүтгээв дээ? гэвэл
	-Рашаан! Хүү минь. Хүүдээ рашаан зөөж өгч байна. Одоо ч энэ муу хоёр майжгар хөл ч хорин литр юм даахаа больжээ гэж амьсгаадан өгүүлэв.
Балдан гуайн нүүр нь чинэрэн шанааны нь судас оволзтол лугшин, хоёр хацры нь даган хөлс дусална. Би сандран үүрсний нь өргөн өгч
	-Ишш! Та тэгээд замдаа амарч тайван явахгүй юунд яарсан юм бэ дээ гэвэл
	-Уг нь газар хүргэхгүй л гэж бодсон юмсан. Урьд рашааныг газар хүргэвэл чанар чансаа нь арилан ус болчихдог гэлцдэгсэн... Муу хүүдээ ус уулгаад ч яах вэ дээ гээд хоёр гуравхан алхаад хашаандаа орчихож чадахгүй нь дээ гэмээр эвгүй салгалан зогсов.
	Би шуудайтайгаас нь өргөн хашаа руугаа ороход нь туслалцаж өглөө.
	Цаг ямагт үр хүүхдээ гэж явдаг эцэг эхийн сүүн цагаан сэтгэл, түүний цаана ирээдүй... ирээдүйн нар болсон залуу үеэ хайрлан хүндлэгч буурал хөгшдийн сайхан дүр энэ өвгөнд цогцолсон мэт санагдан, нэг их баярлах шиг боллоо.
	Балдан гуай тэр нэг өглөө хүүдээ рашаан үүрээд гудамж өгсөн жаран жилийн нар үзсэн буурал тэргүүнээ гудайлган, хөгшин улиасны мөчир шиг хоёр муу майга хөлөө зөөж ядан алхаж явсан нь одоо ч гэсэн нүдэнд харагдах шиг болж чихэнд
	-Хүүдээ ус уулгаад ч яах вэ дээ! гэх эцэг хүний халуун сэтгэлийн үг сонсдон, тэр өвгөн нийслэл хотод минь хамгийн өндөрт гэрэлтэн буй зурагтын цамхгаас ч өндөрт байх шиг санагдав.

1971 он
 
