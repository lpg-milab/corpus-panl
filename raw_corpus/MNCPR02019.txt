Захиргааны хэргийн шүүх захиалгын шүүх болох зам руу

Хуулийн заалтыг нэг нөхцөлд хоЁр өөр шүүгч хэрэглэсэн ч нэг л шийдвэр гарах Ёстой. Гэтэл нэг нь нөгөөгөө энэ мэт үгүйсгээд байвал шүүхэд хэн итгэх юм бэ.
Нэг шүүхийн хоёр өөр шийдвэр Худалдаа үйлдвэрлэлийн дээд сургуулийг менежментийн үр дүнг харгалзан хувьчлахаар Төрийн өмчийн хороо /ТӨХ/ 2005 оны есдүгээр сарын 30-ны өдөр 458 тоот тогтоол гаргасан билээ. Энэ тогтоол ёсоор уг хувьчлалын тендерт оролцсон иргэн С.Буднямын баг 80,4 оноогоор ялж, тус хороотой гэрээ байгуулан улмаар Худалдаа үйлдвэрлэлийн дээд сургуулийн удирдлага өөрчлөгдсөн. Гэтэл энэхүү тендерт оролцоод оноо авч чадалгүй ялагдсан, хуучин захирал С.Нямзагд буюу "Эрдэм" багийнхан нийслэлийн Захиргааны хэргийн шүүхэд ТӨХ-ны 458 тоот тогтоолыг хүчингүй болгуулахаар нэхэмжлэл гаргажээ. Тэдний гомдлын дагуу хуралдсан уг захиргааны хэргийн шүүх ТӨХ-ны 458 тоот тогтоолыг хэвээр нь үлдээсэн аж. Гэвч нийслэлийн Захиргааны хэргийн шүүхийн энэ шийдвэр нэхэмжлэгч талд таалагдсангүй. Иймд давж заалдах шатанд тэд дахин гомдол мэдүүлж. Тэдний гомдлыг хүлээн авсан Захиргааны хэргийн шүүхийн давах шат нь шүүхийн анхны шийдвэрийг хүчингүй болгосон байна. Тэр дагуу анхан шатны шүүх дахин хуралдах гэтэл С.Нямзагд болон "Эрдэм" баг шүүх бүрэлдэхүүний гурван шүүгчийн хоёроос нь зэрэг татгалзсан байна. Шүүх бүрэлдэхүүний хоёрын хоёр шүүгчээс зэрэг татгалзана гэдэг, өөрийн талд үйлчлэх "захиалгат" шүүгчээр шүүлгэх нөхцлийг бүрдүүлдэг бололтой. Тэдний татгалзсан шүүх бүрэлдэхүүнд нь анхны шийдвэрийг гаргасан шүүгч нарын зарим нэг нь орсон байсан учир дахин таалагдахгүй шийдвэр гаргана гэж болгоомжилсноос ийм алхам хийсэн биз. Шүүх бүрэлдэхүүн хуралдах боломжгүй болсон нөхцөлд шүүгч нарыг дахин томилдог. Тэр томилгоонд миний захиалгатай шүүгч нар орж ирнэ гэж С.Нямзагд тооцсон бололтой. Нийслэлийн Захиргааны хэргийн шүүхийн Худалдаа үйлдвэрлэлийн дээд сургуулийг менежментийн үр дүнгээр хувьчилсан ТӨХ-ны 458 тоот тогтоолыг дахин шүүн хэлэлцэх шинэ бүрэлдэхүүнд шүүгч А.Отгонцэцэг, Л.Амарсанаа, Ц.Цогт нар томилогдсон байна. Эдгээр шүүгчдийг Нийслэлийн Захиргааны хэргийн шүүхийн ерөнхий шүүгч Д.Дамдиндорж томилжээ. Түүнээс томилолт авсан шинэ бүрэлдэхүүн энэ оны хоёрдугаар сарын 10-нд хуралджээ. Хуралдааныг шүүгч А.Отгонцэцэг даргалсан бөгөөд С.Нямзагд буюу "Эрдэм" багийн итгэмжлэгдсэн төлөөлөгчөөр зургаан хүн бүгд нэхэмжлэгч, ТӨХ-ны Эрх зүйн газрын мэргэжилтэн Б.Баярсайхан хариуцагч, С.Будням, өмгөөлөгч Д.Ганзориг нар гуравдагч этгээдээр тус бүр оролцжээ. Шүүх хурал эхлэх болоход нэхэмжлэгчид буюу С.Нямзагд түүний нөхөд урьд нь шүүхэд гаргасан өргөдлийнхөө хүрээг өргөтгөх нэрээр баахан тайлбар гомдол хорсол бичиг гаргажээ. Нэхэмжлэлийн хүрээ өргөжинө гэдэг нь дахин шинэ өргөдөл гаргасантай агаар нэг. Түүнийг талууд уншиж тайлбар гаргахад хугацаа хэрэгтэй. Нэг үгээр хэлбэл хэлэлцэх асуудлын хүрээ өөрчлөгдсөн тул шүүх хурал хойшлогдох ёстой байсан. Гэвч ийм арга хэмжээг шүүх бүрэлдэхүүн хэрэгжүүлсэнгүй. Шууд л хурлыг үргэлжлүүлсэн байна. Эндээс нийслэлийн Захиргааны хэргийн шүүхээс шинээр томилогдсон шүүх бүрэлдэхүүн С.Нямзагдын захиалгаар тодорсон юм биш үү гэсэн ойлголтыг төрүүлж байна. Тийм байх магадлал өндөр. Түүгээр зогсохгүй аливаа төрийн байгууллага албан тушаалтны гаргасан захиргааны эрхийн актыг буруу гэж үзсэн тохиолдолд шууд шүүхэд ханддаггүй. Шүүх ч хүлээн авахгүй байх хуультай. Үүнийг Худалдаа үйлдвэрлэлийн дээд сургуулийг менежментийн үр дүнгээр хувьчилсан ТӨХ 458 тоот тогтоолыг нийслэлийн Захиргааны хэргийн шүүх авч хэлэлцсэн байдал дээр дэлгэрэнгүй тайлбарлаж болно. С.Нямзагд болон "Эрдэм" багийнхан дээрх захиргааны эрхийн актыг буруу гэж үзсэн үедээ ТӨХ-ны удирдах дээд байгууллага буюу Засгийн газарт албан бичгээр хандаж хариу авах ёстой. Түүний дараа ТӨХ-оос гаргасан шийдвэрээ юу гэж үзэж байгааг хүсэлт гарган албан бичгээр тайлбар авах учиртай. Гэтэл С.Нямзагд түүний нөхөд "Эрдэм" багийнхан ингэсэнгүй. Тэднийг ийм зүйл хийх ёстой гэхээс илүү нийслэлийн Захиргааны хэргийн шүүх хуулийн дагуу тэднээр уг үйлдлийг хийлгүүлж шүүх процетурын алдаагүй баримт бичиг хүлээж авах ёстой байлаа. Гэтэл Захиргааны хэргийн шүүх, шүүх хурлаас үнэн зөв шийдвэр гарах нөхцөлийг хангах бичиг баримт бүрдүүлэх ажлыг С.Нямзагд "Эрдэм" багийнхнаар хийлгээгүй. Энэ нь шүүхээс захиалагчийн хүссэн шийдвэр гарах суурь нь болсон ч байж мэднэ. Энэ маргааны талаар дээрх шүүхээс ТӨХ-ны тус сургуулийг менежментийн үр дүнгээр хувьчилсан тогтоолыг хэвээр нь үлдээж гомдогсдын гомдлыг хэрэгсэхгүй болгосон шийдвэр гаргасан гэж хэлсэн дээ. Тэр шүүх хурал болоход С.Нямзагд болон түүний нөхдийн шүүхэд хандсан байдал бичиг баримтын бүрдэлгүй процедурын алдаатай байсан. Тийм учраас гомдлыг нь хэрэгсэхгүй болгосон шийдвэр гарсан байх. Харин Захиргааны хэргийн давж заалдах шатнаас буцаж, шинэ бүрэлдэхүүнтэй хийсэн шүүх хурал хүртэл хэргийн материалд ямар нэг өөрчлөлт ороогүй. Гэтэл А.Отгонцэцэгийн даргалсан шүүх хуралдаанаас түүнээс өөр шийдвэр гарчээ. Нийслэлийн Захиргааны хэргийн шүүхийн 2006 оны хоёрдугаар сарын 10-ны өдрийн 25 тоот шийдвэрийн ТОГТООХ хэсгийн нэгдүгээрт "Төрийн өмчийн хорооны 2005 оны есдүгээр сарын 30-ны өдрийн 458 дугаар тогтоолыг хүчингүй болгосугай" хэмээн дурдсан байна. Энэ бол С.Нямзагд, түүний нөхдийн нийслэлийн Захиргааны хэргийн шүүхээс гаргуулах гэж хүссэн шийдвэр нь. Хувь хүн ямар ч шийдвэр гаргуулах гэж хүсч болно. Харин Захиргааны хэргийн шүүх түүний хүссэн шийдвэрийг гаргах үүрэггүй. Гэтэл С.Нямзагд хүссэн шийдвэрээ гаргуулав бололтой. Нэг асуудлаар хоёр өөр шийдвэр гарчихаж байгаа маань Захиргааны хэргийн шүүх, захиалгын шүүх болох зам руу орж байгаа юм биш биз гэсэн хардалтыг төрүүлж байна. Хуулийн заалтыг нэг нөхцөлд хоёр өөр шүүгч хэрэглэсэн ч нэг л шийдвэр гарах ёстой. Гэтэл нэг нь нөгөөгөө энэ мэт үгүйсгээд байвал шүүхэд хэн итгэх юм бэ. Хоёр шинжээчийн багийн нэг дүгнэлт Ер нь Худалдаа үйлдвэрлэлийн дээд сургуулийн менежментийн үр дүнгээр хувьчилсан асуудал нь 2005 оны зүйл биш. 2003 оны арван хоёрдугаар сард шийдэгдсэн асуудал. Тэр хувьчлалын тендерт оролцсон энэ хоёр субъектын ирүүлсэн материалд ТӨХ-ны шинжээчид үнэлгээ өгөхөд С.Нямзагд буюу "Эрдэм" багийн материал үнэлгээ аваагүй. Харин иргэн С.Буднямын баг 80,4 оноо авсан байдаг. Тухайн үед одоогийн гомдогч тэр дүнг хүлээн зөвшөөрөөгүй. ТӨХ-д хандаж уг будлианы суурийг тавьсан юм билээ. Түүний хүсэлтээр ТӨХ гаргасан эрхийн актаа хууль зөрчин хүчингүй болгосон байдаг. Тухайн үед ТӨХ-оор хүссэн шийдвэрээ С.Нямзагд гаргууллаа гэж иргэн С.Будням үзсэн учир Засгийн газар, ТӨХ-нд албан бичгээр хүсэлт гарган хариу авч шүүхэд хандсан аж. Түүний материалыг хүлээн авсан нийслэлийн Чингэлтэй дүүргийн шүүх ТӨХ хуулийн заалтыг буруу хэрэглэсэн гэдгийг нь тогтоож анхны шийдвэрийг гаргасан байдаг. Түүнийг нь тухайн үед ТӨХ-г толгойлж байсан Ц.Цэндсугар Дээд шүүхэд өргөдөл гаргаж дахин шүүлгэсэн. Дээд шүүх Чингэлтэй дүүргийн шүүхийн шийдвэрт нэг заалт нэмж уг тендрийг дахин зарлахгүй, материал нэмж авахгүйгээр хоёр оролцогчийн анх ирүүлсэн материалд шинжээч томилж дахин үнэлгээ хийхээр шийдсэн байгаа. 2005 оны есдүгээр сарын 30-нд Дээд шүүхийн шийдвэрийг хэрэгжүүлэх үүднээс шинжээч томилон дахин үнэлгээ хийлгэхэд С.Нямзагд, түүний нөхдийн материал үнэлгээ авч чадаагүй. Харин иргэн С.Буднямын баг түрүүчийн шинжээчдийн өгсөн 80,4 оноог баталгаажуулан авсан байна. Тэр дагуу ТӨХ 458 тоот тогтоол гаргаж, уг тендерт оролцогсдоос хамгийн өндөр үнэлгээ авсан Иргэн С.Буднямын багтай ТӨХ, БСШУЯ хамтран гурван талт гэрээ байгуулсан. Гэрээ хүчин төгөлдөр болсон тэр өдрөөс С.Нямзагд захирлаас чөлөөлөгдөж, шинэ баг ажилдаа орсон юм. Гэтэл нийслэлийн Захиргааны хэргийн шүүх гомдогсдын хүсэлтээр энэ маргаанд татагдан орж янз бүрийн шийдвэр гаргаж, тус сургуулийн багш ажиллагсад, оюутан сурагчдын сэтгэл санаагаар даажигнаж байна. Шүүхээс янз бүрийн шийдвэр гарах нь давж заалдах шатны шүүгч нар хуульд өөрийн дураар тайлбар хийж шийдвэр гаргадагтай холбоотой гэж хуульчид хэлдэг. Шүүгч бүр дур мэдэж янз бүрийн шийдвэр гаргаж байгаа өнөөгийн нөхцөлд шүүхэд итгэх олон түмний итгэл бүр л алдрах болно. Алдарчиж байна. Алдагдсан олны итгэл гэдэг шүүхийг шинээр байгуулахаас нааш тэнд олдохгүй. Хууль шүүхийн өмнө бүгд тэгш эрхтэй. Тэгвэл шүүх, шүүгч нар ард түмний өмнө адилхан үүрэгтэй байх учиртайсан. Тэр үүргээ шүүгч нар маань хэр сайн биелүүлж байгааг дүгнэж иргэд үгээ хэлэх хэрэгтэй болов бололтой. Үнэхээр энэ үүргээ биелүүлж чадахгүй байгаа бол шүүгч нар үнэн, худлыг ялгагчид биш хууль завхруулагчид болж хувирна. Хууль завхарна гэдэг нь шударга ёсыг сахих үүргээсээ няцдаг гэдгийг эртний мэргэд сургаж байжээ. Бидний өнөөгийн амьдралыг зохицуулж байгаа хууль ийнхүү завхарч байгаа юм биш биз. Болгоомжлогтун.  
Г.Эрдэнэбат
