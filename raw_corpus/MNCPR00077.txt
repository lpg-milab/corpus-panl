АНУ-ын өвчлөл хятадад халдварлаж байна

Хүн төрөлхтний их наадам олимп хэдхэн сарын дараа манай урд хөршид болно. Түм түжигнэж, бум бужигнах үеэр эдийн засгийн өсөлт чамлахааргүй хэмжээнд хүрнэ гэж судлаачид нь дүгнэж байгаа. Сайн сайхныг төсөөлөн байгаа энэ үед хөрөнгийн зах зээл нь уналтад ороход ойртсоныг шинжээчид тэмдэглэжээ. 
Улсдаа хувьцааны арилжаагаар тэргүүлдэг Шанхай, Шинзен хотуудад байдал хурцдав. Өнгөрсөн аравдугаар сараас хойш Шанхайн хөрөнгийн зах зээлийн индекс гурван хувиар унажээ. Дэлхийн эдийн засгийн хямралын давалгаа энэ удаад Хятадыг тойрохгүй нь бололтой. Урд хөршид хувьцааны ханш унасныг эдийн засагчид өөр өөрийнхөөрөө тайлбарлаж байна. Юуны өмнө Хятадад оруулж байгаа гадаадын хөрөнгө оруулалт саарч байгаатай холбоотой гэсэн хувилбар. Барууны зах зээл дэх хувьцааны ханшийн уналтын улбаагаар өмнөд хөршид мөнгөө даатгах хөрөнгөтнүүдийн тоо цөөрсөн. Яг жилийн өмнө Шанхайн биржийн индекс есөн хувиар унаж байв. Тухайн үед дэлхийн хөрөнгийн зах зээлийн төвшин багагүй хувиар буурч байсантай ч холбоотой юм. 
Харин өнөөдөр АНУ-ын орон сууцны зээлийн хямрал жилийн өмнөхөөс илүүтэй хүндээр тусч байна. 
Хятадад өдөрт ойролцоогоор 70000 брокер дилерийн компани шинээр үүдээ нээдэг ч олонх нь зах зээлд төдийлөн оролцож чаддаггүй. 
Өөрөөр хэлбэл, өрнөдийн улсуудын хөрөнгийн зах зээлтэй харьцуулахад Хятадынх хамаагүй өөр, хөрөнгө босгох үйл явц ч илт бага. 
Үнэт цаасны зах зээлийн хүрээ багасч байгаа нь үйлдвэрлэл, хөдөлмөр эрхлэлт, хэрэглээнд сөргөөр нөлөөлнө гэж судлаачид үзэж байна. 
Одоо уснаас хуурай гарах арга сэдэх нь төрийн бодлого тодорхойлогчид, хувийн хэвшлийнхний шийдэх асуудал болжээ. 
Ж.Мөнх 