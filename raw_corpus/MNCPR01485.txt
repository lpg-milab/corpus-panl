АЛБАН ТУШААЛЫН ТҮРЭЭС

Монголд үнэхээр нийгмийг хамарсан системийн хямрал болж байна, гэхдээ энэ үйл явц улс төрийн түвшнээс илүү гүнд, нийгэм-эдийн засгийн тогтолцооны буюу формацийн түвшинд явагдаж байгаа бололтой.
Дүгнэлтээ шуудхан хэлбэл, өнөөдөр Монголчууд бид капитализмын эдийн засагтай ардчилсан нийгмийг байгуулахыг зорьж байгаа боловч хүчтэй эзэдтэй учир амь бөхтэй оршсоор байгаа феодалын нийгмийн улс төр, эдийн засгийн рентийн тогтолцооноосоо салж чадахгүй байна. Монгол улс феодализмаас (коммунизмд хүрэх оролдлогоо дутуу орхин) капитализм руу шилжих гэж хямарсаар байна. Монгол улс феодализмдаа байсаар байгаа гэж хэлж байгаа юм уу гэж олон хүн дургүйцэн асууж байж болох юм. Тийм ээ, бид феодализмаас бүрэн салах болоогүй л байгаа бололтой. Эдэлж хэрэглэж буй гар утас, компьютер, унаа тэрэг, өмсөж буй костюмаар нь үнэлбэл бид үнэхээр XXI зуунд амьдарч байгаа нь үнэн боловч энэ бүгд нь үндсэндээ даяаршиж буй дэлхий ертөнцийн нөлөөллийн үр дүн юм. Монголчууд бид хоорондын харилцаандаа, шинжлэх ухааны хэллэгээр, нийгмийн баялгийг үйлдвэрлэх, хуваарилах тогтолцооны түвшиндээ феодалын нийгэмд байдаг улс төр, эдийн засгийн рентийн суурь харилцааг хадгалсаар л байна. Рентийн засаг гэж төрийн эрх мэдлийг хуваан түрээсэлж, түрээслэгч нь ур эрх мэдлээ ашиглан өөртөө нийгмийн баялгаас төрийн нэрээр илүүтэйгээр хуваарилан авах тогтолцоо юм. Түрээслэгч нь түрээслүүлэгчдээ татвараа л цаг хугацаанд нь төлсөн бол өөрийн эзэмшилдээ бүхнийг өмчилж, бүгдийг захирна. Ийм тогтолцоо нь дундад зууны үеийн хаан, түүний харьяаны жижиг хаадын хооронд эрх мэдэл, баялгаа хуваан эзэмших харилцааны суурь болж байсан билээ. Дундад зууны ихэнх улсууд ч тухайн үедээ дээрхтэй адил тогтолцоотой байсан юм. Амбан захирагч нар нь эзэн хаандаа тодорхой цагт тодорхой хэмжээний татвар түрээсээ төлсөн л бол бусад үед нь өөрийн муждаа хэмжээгүй эрхт хаан мэт байсан. Тэд энэ эрх мэдлээ эзэн хаанаасаа түрээслэн авснаар тэдний хооронд рентийн харилцаа тогтоно. Ийм харилцаа нь феодалын улс төр, эдийн засгийн тогтолцооны гол суурь болж байсан юм. Феодалын нийгэм хөгжихийн хэрээр түүний гүнд эхлээд меркантил буюу худалдаа наймааны, дараа нь үйлдвэрлэлийн капиталын харилцаа үүссэнээр улс орнууд капитализмд шилжин орсон гэдэг. Монгол дахь улс төр, эдийн засгийн рентийн тогтолцооны эзэд нь эрх баригч улс төрийн намууд юм. Үеэ өнгөрөөсөн энэ тогтолцоо нь өнөөгийн Монголын нийгмийн хөгжлийн хэрэгцээ шаардлагад огт нийцэхгүй байна. Нийгэм системийн хямралд оржээ. Рентийн хуваарилалтын пирамидыг бүрдүүлэгч болсон улс төрийн намууд шинэчлэгдэж чадалгүйгээр нийгмийнхээ хөгжлөөс хоцорч, түүнд саад бологч гол хүчин зүйл болон хувирав. Рентийн тогтолцоотой нийгэмд иргэн хүний нийгмийн баялгаас хүртэх хувь хэмжээ нь баялгийг үйлдвэрлэх, бүтээхэд оруулсан үнэлэмжээр бус харин эрх мэдэл, хуваарилалтын пирамид буюу засгийн эрхийг барьж буй намд эзлэх байр сууринаас хамаарч байна. Социализмын жилүүдэд Монголд улсын өмч ноёрхож байсан гэж ярьдаг. Энэ ч бас буруу тайлбар болов уу. Тэр үед Монголд улсын өмч бус харин эрх баригч намын корпоратив өмч байсан гэж хэлэх нь зөв байх. МАХН буюу хөрөнгийн эзэн нь тэр үеийн Засгийн газар, Ерөнхий сайдыг томилж, (улс ардын) аж ахуйгаа хариуцуулдаг байсан. 1991 онд ардчилсан хувьсгал ялснаар МАХН энэ эрх мэдлээсээ түр зуур салсан ч хүч чадал нь сэргэхийн хэрээр улсын гэж нэрлэгдэх өмчийн ихэнхийг буцаан хянах болсон билээ. Энэ өмч хэсэг хугацаанд эзэнгүйдэж, сүйрч эхэлсэн боловч аажмаар МАХН болон түүний гол өрсөлдөгч намуудын хүчний харилцааны дагуу дахин хуваарилагдах болсон юм. Өнөөдөр, Монгол улсын хөрөнгийг (улсын төсөв, доноруудаас өгч буй мөнгө г.м.) захиран зарцуулах эрх мэдэл үндсэндээ рентийн тогтолцооны дагуу хуваарилагддаг. Төрийн эрх авсан хүчнүүд одоохондоо улс орныг удирдах засаглалын шинэ системийг бий болгож чадахгүй байгаа учир Монголд өнөөдөр хамгийн энгийн буюу эрх мэдлийг рентээр хуваарилах зарчим үйлчилж байна. Эрх баригчид шинэ системийн оронд пирамидыг хамтран эзэмших өөр хувилбарыг гарган ирсэн. Рентийн тогтолцооны дүрмийн дагуу хөрөнгө мөнгөтэй холбоотой төрийн бүх албан тушаал өөрийн үнэ өртөгтэй болж, түүнийг нь төлж, албан суудлаа худалдан авсан хүмүүс тэрүүхэн хавьдаа Монгол улсын хэсэг хөрөнгийг өөрийн хөрөнгө мэт захиран зарцуулж, мөн дараагийн шатны хүмүүстээ эрх мэдлээ хэсэгчлэн түрээслэх замаар пирамид үүсч өсөн томорсоор. Пирамидын чухам аль давхарт байр суурь эзэлснээс хувь хүмүүсийн нийгмийн баялгаас хүртэх хэмжээ хамаарна. Эрх баригч намын дарга сайдын суудлыг "мөнгөөр" түрээслэнэ. Сайд нь агентлагуудын захирлын албыг түрээсэлж шархаа нөхнө. Төрийн эрх мэдэл, албан тушаалыг түрээсээр хуваарилах ийм тогтолцоо нь улс орныг ядууруулж, баялаг үйлдвэрлэх оч, галыг унтраана. Ийм төрийн дарамтыг иргэн бүр мэдэрч байна. Пирамидын гадуур бизнес хийх бололцоо улам бүр хумигдаж бизнесмэнүүд аажмаар пирамидаас хувь хүртэх нь үйлдвэрлэл эрхлэхээс ашигтай гэж ойлгох боллоо. Тэд албан тушаалд хөрөнгө оруулах нь хамгийн ашигтай, хамгийн ирээдүйтэй бизнес гэж дүгнэж байна. Феодалууд газраа түрээслэн мөнгө олдог бол Монголын шинэ цагийн удирдагчид төрийн албыг түрээсэлдэг. Харамсалтай нь, хүн төрөлхтөний түүхэнд үеэ нэгэнт өнгөрөөсөн энэ тогтолцоо нь бүтээсэн баялгаараа өрсөлдөж буй шинэ ертөнцөд биднийг үргэлжийн ядуу, мөнхийн хоцрогдсон байх хувь тавилантай болгож болзошгүй юм. Авилга Монголд цэцэглэж буйг бид бүгдээрээ мэднэ. Бид авлигачидтай тэмцэж байна. Харин эдийн засгийн үр үндсийг нь бүрэн олж харж чадахгүй байна. Рентийн тогтолцоо нь манай нийгмийн суурь харилцааг тодорхойлсоор байгаа юм бол дээшээ татвараа төлж, доороосоо татвараа хураан авч явах нь энэ тогтолцооны дотоод дүрмийн дагуу явагдаж байгаа эдийн засгийн харилцааны ердийн хэлбэр юм биш үү. Ардчилал, шударга ёсыг дэлхий нийтээр эрхэмлэх болсон өнөө цагт бид ийм үйлдлийг гэмт хэрэг гэх боловч бодитоор оршсоор байгаа рентийн тогтолцоо, албан тушаал хуваарилалтын энэхүү пирамидыг авилгагүйгээр төсөөлөх боломжгүй. Улс төрийн намуудыг эрс шинэчилж, бүтээгчид, үйлдвэрлэгчдэд илүү бололцоо олгосон шинэ, шударга тогтолцоог эрчимтэй хөгжүүлэхгүйгээр бид ядуурлаас ч гарч чадахгүй, авилга хумигдах эдийн засгийн суурь нөхцлийг ч нийгэмд бий болгож чадахгүй. Үйлдвэрлэгч буюу зах зээлд өрсөлдөн баялаг бүтээгчдэд авилга ашиггүй. Тэд олонхи болохын хэрээр эрх мэдлийн шинэ хуваарилалт явагдах болно. Улс төрийн намуудын хоцрогдол нь улс үндэстний эрх ашиг, бидний өдөр тутмын амьдралтай шууд холбоотой асуудал учир намын шинэчлэл бол зөвхөн тухайн намын дотоод хэрэг биш юм гэдгийг бид ойлгож эхэлж байна. Улс төр, эдийн засгийн ухааны суурь судалгаа, Монголын нийгмийн хөгжлийн хэрэгцээ, шаардлагад нийцсэн улс төрийн намын шинэ загварын тухай онолын сэтгэлгээг хөгжүүлэхгүйгээр бид энэ хямралаас гарах замаа амар олохгүй болов уу. 

