Элэг шилжүүлэн суулгах мэс засал ирэх оны сүүлчээр хийж эхлэхээр төлөвлөж байна

Манай эмч мэргэжилтнүүд тун удахгүй элэг шилжүүлэн суулгах мэс заслыг хийхээр бэлтгэж байна. Энэ чиглэлээр гадаад оронд гурван ч эмч мэргэжил дээшлүүлээд иржээ. Тэдний нэг ЭМШУИС-ийн мэс заслын тэнхмийн эрхлэгч, анагаах ухааны доктор, профессор О.Сэргэлэнтэй ярилцлаа.
-Манай улсад бөөр шилжүүлэн суулгах мэс засал хийгдэж эгч нь дүүдээ бөөрөө өгч нэлээд шуугиан тарьж байсан. Харин одоо элэг шилжүүлэн суулгах болсон сайхан мэдээ сонслоо? -Хөгжилтэй орнуудад өнөөдрийн байдлаар зөвхөн элэг гэлтгүй зүрх, уушги, бөөр, нойр булчирхай гээд олон төрлийн эрхтнийг шилжүүлэн суулгаж байна. Хамгийн сүүлийн үеийн байдлаар дэлхийд гэдэс шилжүүлэн суулгахаар бэлтгэл ажил хийгдэж эхлээд байна. Манай орны хувьд 10 гаруй жилийн өмнө бөөр шилжүүлэн суулгах мэс засал хийсэн нь эрхтэн шилжүүлэн суулгах анхны хагалгаа байлаа. Тэрнээс хойш зогсонги байдалтай байснаа өнгөрсөн жилээс үндэсний мэргэжилтнүүдээс бүрдсэн эрхтэн шилжүүлэн суулгах баг бүрдсэн. Энэ багт зөвхөн мэс заслын төдийгүй мэдээгүйжүүлэгч, бөөрний, лабораторийн гээд олон мэргэжлийн эмч нар багтдаг. Бөөр шилжүүлэн суулгах хагалгаа бол эрхтэн шилжүүлэн суулгах мэс заслын нэгдүгээр шат. Дараагийн шатны хагалгаа нь элэг шилжүүлэн суулгах. Өнгөрсөн жил манайд арав гаруй хүн бөөр шилжүүлэн суулгах хагалгаа хийлгэсэн нь амжилттай болсон. Өнөөдөр манай эмнэлэг бөөр шилжүүлэн суулгахад хэрэглэгддэг эдийн нийцэл тохирооны лабораторитой болсон. Хагалгааны бэлтгэл, дараахь асаргаа сувилгааны асуудлууд хүртэл төлөвшчихсөн байгаа. Элэг шилжүүлэн суулгахын тулд бас нэгэн баг бэлдэх хэрэгтэй болж байгаа юм. Тэгэхээр УКТЭ-ийн захиргаа энэ асуудалд ихээхэн анхаарал хандуулж гурван эмчээ Англи, Финланд, Герман улсад энэ чиглэлээр сургаад ирсэн. Энэ багт УКТЭ-ийн мэс заслын их эмч П.Батчулуун бид хоёр багтаж Финландын Хелсингийн их сургуулийн эрхтэн шилжүүлэн суулгах төвийн элэг шилжүүлэн суулгах хэсэг дээр гурван сар, Германы Ханноверийн их сургуулийн эрхтэн шилжүүлэн суулгах төвд мөн дадлага хийгээд ирлээ. Лабораторийн эмч Н.Саранцэцэг маань Англид зургаан сараар элэгний эд нийцлийн чиглэлээр суралцаад ирсэн. Ингээд үндсэндээ элэг шилжүүлэн суулгах багийн суурь тавигдаж бид дараагийн шатны ажлыг хийхээр бэлтгэл ажил дөнгөж эхлээд явж байна. Элэг шилжүүлэн суулгахад бидэнд хийх ажил маш их байна л даа. Юуны түрүүнд бид багаа бүрдүүлнэ. Энэ баг руу дүрс оношлогооны, дурангийн, элэгний эдийн шинжилгээний, мэдээгүйжүүлгийн зэрэг олон нарийн мэргэжлийн эмч нар орж ирж байж бүтэн баг болох ёстой. Одоо зөвхөн суурь нь л тавигдчихаад байна. Хоёр дахь үндсэн асуудал бол бид өвчтөнүүдийнхээ тухай мэдээллийн фондтой болох ёстой. Хэнд, ямар өвчтөнд эрхтэн шилжүүлэн суулгах вэ гэдгийг эмч нартайгаа хамтраад үзүүлэлтээ гаргана. Үүний дагуу өвчтөнүүддээ сонголт хийж, Монгол Улсад нийт элэг шилжүүлэн суулгах шаардлагатай өвчтөнүүдийн мэдээллийн фондыг бий болгоно. Үүнээс гадна элэг шилжүүлэн суулгах хагалгааг хийх эдийн засгийн үндсийг бий болгох ёстой. Хөгжилтэй орнуудад энэ төрлийн хагалгаануудыг Засгийн газраас зардлынх нь хагасыг, даатгалаас хагас хувийг өвчтөн нийт зардлынхаа 10 хувийг л гаргадаг юм билээ. Энэ жишгээр бид дээрх асуудлуудыг Эрүүл мэндийн яамаараа дамжуулан төр засагтаа хүргэх юм. Санхүүжилтийн асуудлыг ингэж л шийдэхгүй бол эрхтэн шилжүүлэн суулгах хагалгаа өндөр өртөгтэй. Дараагийн бас нэг чухал асуудал бол донорын асуудал. -Донорын асуудлыг Монголдоо шийдэх боломжтой юу? -Боломжтой. Яагаад гэвэл хүн амынх нь бараг л 50 хувь нь Улаанбаатарт төвлөрчихсөн манайх шиг улсад донорын асуудлыг шийдэх боломж байгаа гэж бид үзсэн. Гэхдээ донорын асуудал дээр өвчтөн түүний ар гэр түлхүү оролцож ард түмэнтэйгээ хамтарч шийдэхгүй бол дан ганц эмч нар шийдчихэж бас чадахгүй. Ер нь донорын хууль гарчихсан. Бас хүнээс гаралтай эд эрхтэн, цус цусан бүтээгдэхүүн гаргах стандарт гэдэг юм боловсрогдоод гарчихсан байгаа учраас донорын асуудлыг шийдчих боломж байгаа. Тиймээс дээрх үндсэн асуудлыг шийдэж чадах юм бол элэг шилжүүлэн суулгах мэс заслыг Монголдоо, монгол эмч нар хийх бүрэн боломжтой болчихоод байна. Гэхдээ мөнгө төгрөгийн боломж олдвол бид дахиад эрчимт эмчилгээний, мэдээгүйжүүлэхийн, дүрс оношлогооны, элэгний эмч нарыг гадны орнуудад ганц сар ч болов сургачих хэрэгтэй байгаа юм л даа. Финландын эрхтэн суулгах төвийн профессор бидэнд "Хэрэв та нар энэ эмч нарынхаа байр, хоол, унааны зардлыг өгчих юм бол бид үнэгүй сургаад өгье" гэж сайхан санал тавьсан. Тэгэхээр энэ дашрамд бизнесийн байгууллага, эрүүл мэндийн салбарыг дэмждэг бүх хүмүүст хандан бидэнд дэмжлэг үзүүлээч гэж хүсмээр байна. -Яг хэзээнээс элэг шилжүүлэн суулгах мэс заслыг хийж эхлэх вэ? -Дээрх асуудлуудаа нэг жилийн хугацаанд шийдвэрлүүлж амжих байх гэж тооцоолсон. Хэрвээ тэгвэл 2008 оны арваннэгдүгээр сараас эхлэн энэ чиглэлийнхээ мэс заслын ажлыг хийгээд эхлэх төлөвлөгөөтэй ажиллаж байгаа. Яагаад ийм зорилт тавьсан бэ гэвэл, манай иргэдийн төлбөрийн чадвартай хэсэг нь БНХАУ-руу явж эрхтэн шилжүүлэх мэс засал хийлгэдэг. Гэтэл энэ онд БНХАУ-ын Засгийн газраас "Зөвхөн өөрийн орны иргэддээ энэ чиглэлийн мэс заслыг түрүүлж хийнэ" гэсэн тогтоол гарсантай холбоотойгоор манайхаас 2007 онд явсан иргэдэд донор олдохгүй буцаж ирж байгаа. Миний мэдэхээр таван ч хүн элэг шилжүүлэн суулгах мэс засал хийлгэхээр яваад донор олдохгүй буцаад ирсэн. Тэгэхээр бид өөрсдөө л эх орондоо дээрх хагалгааг хийж байж хүн ардаа аврахгүй бол бид урьдын адил өвчтнүүдээ гадагшаа явуулчихаад эмчлүүлээд ирнэ гээд сууж байх боломж байхгүй болчихоод байна. -Манайд элэг шилжүүлэн суулгах мэс засал хийлгэсэн хүн хэр олон байдаг вэ. Тэд монгол эмч нарын хяналтад байдаг уу. Эсвэл байнга гадагшаа яваад байдаг юм уу? -Манайд элэг шилжүүлэн суулгасан 20 орчим өвчтөн байдаг. Харамсалтай нь тэд хагалгааны дараа Монголдоо ирээд ямарч хяналтгүй байдаг. Хэнд хандахаа ч мэдэхгүй, дээр нь хянах газар байхгүй учраас ихэнх нь л танил талаараа энэ чиглэлийн эмч нарт хандаад эмчилгээгээ заалгаад явдаг юм шиг байгаа юм. Тэгэхээр энэ чиглэлийг хагалгааны өмнөх бэлтгэлийг нь, хагалгааны үеийн эмчилгээний асуудлыг мөн мэс заслын дараахь хяналтыг нь бүрэн цогцоор нь шийдэх асуудал бидний өмнө тулгараад байгаа юм. Ер нь бол эрхтэн шилжүүлэх хагалгаа хийлгэсэн хүн дараагаар нь байнгын хяналтад байж эмийнхээ тунг тохируулдаг. Байнгын эмэн эмчилгээтэй байх ёстой. Бид энэ бүх асуудлаа өөрийнхөө эх орны нөхцөлд шийднэ. -Монголдоо донорын асуудлыг шийдчих боломжтой гэлээ. Жишээ нь хөгшин хүний элэг залуу хүнд, эмэгтэй хүнийх эрэгтэй хүнд таарах болов уу? -Элэг авах гэж байгаа нь настай хүн байгаад донор нь залуу хүн байвал боломжтой. Харин донор нь 60-аас дээш насны хүн бол бараг боломжгүй. Энэ насны хүмүүс суурь өвчин ихтэй, элэгний архаг үрэвсэлтэй байдаг. Донор эрүүл, архаг суурь өвчин нь харьцангуй бага байх ёстой. Донорын элэг залуу байх тусмаа л суулгасан хүний эдгэрэлт хурдан байдаг. Ер нь цусны бүлэг л тохирч байвал эрхтэн шилжүүлэн суулгаж болно. -Элэг солиулах шаардлагатай хүмүүсийг хэзээнээс сонгох вэ? -Бэлтгэл ажил хийж байх нэг жилийнхээ хугацаанд өвчтөнийхөө бүх мэдээллийг бүрэн авч фондтой болно. Тэгж байж өнөөдөр донор олдлоо гэхэд тэр ямар өвчтөнд таарах вэ гэдгийг шийднэ шүү дээ. -Донорын элгийг ямар хугацаанд хадгалж болох вэ? -Донорын элгийг 4-6 цагийн дотор шилжүүлэн суулгах ёстой. Бөөр бол 24-36 цаг хадгалж болдог. -Эрхтэн шилжүүлэн суулгах нь өртөг өндөртэй хагалгаа. Мэдээж Монголдоо хийдэг болчихвол хямд тусах байх. Монголд элэг шилжүүлэн суулгахад ойролцоогоор ямар өртөгтэй болж байгаа вэ? -Финланд, Германд бол нийт өртөг нь 120-140 мянган еврогийн хооронд эрхтэн шилжүүлэн суулгадаг. Энэ нь бол тухайн орны хүмүүстээ ч өндөр өртөг. Яагаад ийм өндөр өртөгтэй байдаг вэ гэвэл тухайн оронд ядаж л донорынхоо эрхтэнг авахдаа өөр хотоос онгоцоор нисч очиж авах тохиолдол гардаг. Тэр онгоцны зардал хэд билээ. Тэгж бодохоор өндөр байхаас ч аргагүй. Манай улсад бол тийм боломж байхгүй. Гэвч бид аль болох хямд зардлаар чанартай мэс засал хийхийг л зорьж байна. Хагалгаанаас гадна түүний дараахь эм нь ч өндөр өртөгтэй байдаг учраас бид мөн хамгийн боломжийн үнэтэй хэрнээ чанарын шаардлага хангасан эм хаана байна гэдгийг судалж байна. Элэг шилжүүлэн суулгахад яг тэдэн төгрөг болно гэдэг тооцоо одоогоор нарийн гаргаж чадаагүй байна. -Асуудал шийдэгдээд ажил жигдэрлээ гэхэд жилд хэдэн хүнд мэс засал хийх боломжтой вэ? -Бид анх төлөвлөхдөө жилд таван хүнд хийнэ гэж төлөвлөсөн. Гэтэл яг өнөөдрийн байдлаар өвчтэй хүн олноор хандаж байна л даа. Тийм болохоор донорын асуудлаа шийдчих л юм бол таваас илүү ч хийсэн болохгүй юм байхгүй. Өвчинд шаналж өнөө маргаашаа хүлээсэн эмчилгээгүй болчихсон хүмүүс нэг хоногийн ч болов өмнө энэ мэс засал хийлгэж амь аврахыг биднээс шаардах эрхтэй. Тиймээс энэ төрлийн мэс заслыг шаардлагатай хүнд хийхээс л өөр аргагүй. Эцэст нь нийт хүмүүстээ анхааруулж хэлэхэд, элэг шилжүүлэн суулгах мэс засал бол элэгний эмгэгийн эцсийн шатны эмчилгээ. Энэ шатны эмчилгээ рүү цөөн хүн яваасай гэж хэлэх байна. Асар өндөр өртөгтэй эмчилгээ. Заавал ийм шатанд нь хүргэлгүйгээр урьдчилан сэргийлж, өөрийгөө одооноос хянаж цэнэж анхаарах хэрэгтэй. Баталгаагүй хоол хүнс, архийг ихээр хэрэглэх нь элэгний эмгэг үүсгэх эхлэл болдог. Элгийг ч өвчлүүлэгч С вирус нь эмнэлэг, гоо сайхны газар, бэлгийн замаар халдварладаг учраас хүн бүр өөрийгөө ахуйн болон нийгмийн талаасаа хамгаалж сэргийлэх шаардлагатай. Өвчнөө эрт илрүүлж эмэн эмчилгээгээр эмчлүүлээч гэж хүсэх байна. 

