Герман-2006

Манай сонин та бүхэнд хөлбөмбөгийн Дэлхийн аварга шалгаруулах тэмцээний үүсэл хөгжил, үйл явдлын тухай он дамжин өгүүлж дууслаа. Одоо бидний өмнө зөвхөн болох гэж байгаа 18 дахь удаагийн ДАШТ-ий тухай сэтгэмж үлджээ. Иймд уншигч авхай тантай хамтран энэ зун Герман улсад зохиогдох хөлбөмбөгийн их цэнгүүнд хэн гэдэг аавын хүүгийн зовхи нь өөдөө, аль улсынх нь шигшээ азгүйтэх магадлалтай вэ гэдэг талаар "мөрөөдөцгөөе".
"A" бүс: Герман, Коста-Рика, Эквадор, Польш. Нутгийн эзэд нөхөрсөг тоглолтуудад гавихгүй байгаа ч яг "дайн" эхлэхэд шал өөр тоглож эхлэх нь ойлгомжтой тул тэднийг нэгээр гарна гэчихье. Харин хоёр дахь баг нь үлдсэн гурвын хэн нь ч байх магадлалтай бөгөөд арай дөмөгхөн нь Польш болов уу. "B" бүс: Англи, Парагвай, Тринидад ба Тобаго, Швед. Энэ хэсэгт хоёр зүйл бараг 100 хувийн ойлгомжтой. Англи цаашаа тоглоно. Триадад ба Тобаго нутаг буцна. Харин Парагвай, Швед хоёроос Латин Америкийн баг л хоёроор гарах болов уу. Учир нь Шведийн багийн лидерүүд нь нэг л сайн биш байна. Ибрагимович олигтой тоглолт үзүүлэхгүй, Юнгберг бэртэлтэй, Премьер лигт тоглодог хэдэн шведүүд бүгд л "сүүдэрт суудалтай" байгаа нь ингэж бодогдоход хүргээд байна. "C" бүс: Аргентин, Котд, Ивуар, Серб ба Черногор, Голланд. Үхлийн бүс. Сугалаа сохор гэдэг яг үнэн. Энэ дөрвийн хэнийг нь гэх вэ. 80-аад оноос хойших ДАШТ-үүдэд заавал нэг Африкийн баг дунд шигшээд шалгарч байгаа. Уг нь энэ удаагийн ДАШТ-д ийм гавьяа байгуулах баг бол яах аргагүй Зааны ясан эргийн улсын шигшээ юм л даа. Иймд түүнд "хань" болох багаар Голландыг гээд л таамаглахаас. "D" бүс: Мексик, Иран, Ангол, Португал. Сайн биш ч бас муу биш тэнцүүхэн хэсэг. Португал цаг ямагт ширүүн багт тооцогддог ч дэлхийн аваргын тэмцээнд гавьдаггүй. Ангол анх удаа ДАШТ-д оролцох болсон ч зүгээр ч үгүй замдаа Нигерийг "чад хийж" гарсныг мартамгүй. Гэхдээ Мексик, Португал гээд зориглоё. "E" бүс: Итали, Чех, АНУ, Гана. Америкийн шигшээ дөрвөн жилийн өмнө сайн тоглосон. Гэхдээ тэр үеийн багт нэмэлт хүч сэлбэгдээгүй тул энэ удаагийн ДАШТ-д олигтой оролцож чадахгүй байх. Харин Гана эсрэгээр дандаа залуусаас бүрдсэн шигшээтэй. Тэгээд ч Эссен (Челси) удирдаад явахад ямар нэгэн сюрприз үзүүлэх магадлал маш өндөр байна. Хэдий тийм ч хэсгээсээ энэ хоёр бус Чех, Италийн багууд цаашид тоглох нь бараг л найдвартай болов уу. "F" бүс: Бразил, Япон, Хорват, Австрали. Бразил хэсгээсээ эс гарваас баруун зүгээс нар мандах буй заа. Үлдсэн гурвын арай илүү шанстай нь Хорват. Учир нь тэд урьдчилсан тоглолтдоо нэг ч хожигдоогүй, хэдийгээр дэлхийн хэмжээний од байхгүй ч нэгдсэн, цул, багийн тоглолт гаргаж чаддаг хүмүүс. "G" бүс: Франц, Швейцарь, Өмнөд Солонгос, Того. Солонгосчууд эхний тоглолтоо Франкфурт хотод Того багийн эсрэг хийнэ. Гэтэл энэ хотод ойролцоогоор 12 мянган солонгосчууд амьдардаг сурагтай. Бараг л нутагтаа тоглох аятай болох нь. Ер нь дөрвөн жилийн өмнөх амжилтаа давтахаа болилоо гэхэд хэсгээсээ шалгарах боломж солонгосчуудад бий шүү. Дээр нь Францыг нэммээр л байна. Даанч "Гөлгөө юу боллоо" гэдэг үг санагдаад болддоггүй. "H" бүс: Испани, Украин, Тунис, Саудын Араб. Испанийн шигшээд аль баг нь "хань" болох вэ. Хичнээн супер од Шевченког багтаасан ч Украин бус Тунис л байх болов уу. Африкийн баг саяхан болж өнгөрсөн тивийнхээ аваргад их л өнгөлөг харагдаж байсан. Ингээд хэсгийн тоглолтууд дуусч плей-офф эхлэх бөгөөд үүнээс цааш таамаглана гэдэг зүгээр л галзуу хүний өдрийн тэмдэглэлээс ялгаагүй байх биз. Гэхдээ яахав оролдъё л доо. A 1 Герман B 2 Парагвай C 1 Голланд D 2 Португал B 1 Англи A 2 Польш D 1 Мексик B 2 Кот-д’Ивуар E 1 Чех F 2 Хорват G 1 Франц H 2 Тунис F 1 Бразил E 2 Итали H 1 Испани G 2 БНСУ Үүнээс цааш тоглолт хэрхэн өрнөх талаар дор бүрнээ таамаглацгаая. Эцэст нь алдарт Зикогийн хэлсэн ишлэлээр энэ удаагийнхаа тэмдэглэлээ өндөрлөе. Тэрээр "Энэ удаагийн ДАШТ-д чадал чансаагаараа тэнцүүхэн 31 баг+Бразил оролцож байна" гэсэн нь үнэнд дэндүү ойрхон юм уу даа. Өөрөөр хэлбэл, Бразилын шигшээ дэлхийн аварга болох хамгийн өндөр магадлалтай баг, харин үлдсэн 31 нь Бразил "бүдэрвэл" дэлхийн аварга болж магадгүй гэсэн таамаглалтай багт багтаж байна. 
Д.БАТ-ЭРДЭНЭ 


