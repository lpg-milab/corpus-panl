Өндөр үнэтэй гурил, талх, бензин, мах хэрэглэхдээ таарсан азгүй амьтад

Өнөөгийн монголчуудыг ийн нэрлэхээс өөрөөр юу ч гэхэв дээ. Шатахуун импортолдог цөөхөн колонкийн дарга нар хэдхэн хоногийн өмнө үгсэн хуйвалдаж байгаад литр бензиний үнийг 90-165 төгрөгөөр нэмчихэв.
Ирэх сарын эхээр бас дахиад 70-90 төгрөгөөр нэмнэ шүү гэдгээ ч нуухгүй байна. Үнэ үнэхээр галзуурчээ. Түүнийг тогтоон барьдаг, тогтворжуулан тэнцүүлдэг далд гар-зах зээл ч алга, төр засаг ч алга. Үнэ ханшийн энэ учир утгагүй өсөлтийг сансрын хязгааргүй орон зайд асар их хурдтай нисч буй солиртой зүйрлэсэн ч жулдмаар. Ерөнхий сайд С.Баяр сая ОХУ-д айлчиллаа. Бензин шатахууны үнийг болж өгвөл арай хямдруулах, үгүй ядаж хэдэн сар нэмэхгүй байх талаар тэндхийн эрх бүхий нөхөдтэй тохиролцож чадсангүй бололтой. Энэ сарын 13-нд Москва хотноо гаргасан Монгол-Оросын хамтарсан албан мэдээ гэх албан ёсны баримт бичигт 21 зүйлийн талаар өгүүлсэн боловч энэ тухай юу ч дурдаагүй байна. Хоёр өдрийн өмнөөс талхны үнэ нэмэгдэв. "Атар өргөө" компани 450 төгрөг байсан "Атар" талхаа 650, "Талх чихэр" 630 байсан "Сүүтэй чех", "Зүсмэл чех"-ээ 800 төгрөг болголоо. Талх хийхэд гурил, давс, ус, хөрөнгө ордог юм гэсэн. Гурилынх нь үнэ тэнгэрт хадсанаас талх үнэд ороод байгаа юм гэнэ. Гурил ховордоод байгаа юм болов уу гэтэл үгүй аж. Хилээр 4О мянган тонн гурил гаалийн татваргүйгээр нэвтрүүлсэн, ОХУ манай улсад 60 мянган тонн гурил, 80 мянган тонн улаан буудай хөнгөлөлттэй үнээр нийлүүлжээ. "Талх чихэр" талх хийдэг гурилаа кг-ыг нь 650 төгрөгөөр Оросын "Алейко импэкс"-ээс гэрээлэн авдаг аж. Өнгөрсөн жил Оросын Засгийн газар Монголд хөнгөлөлттэй үнээр 15 мянган тонн гурил өгчээ. ХХААЯ үүний 6000-ыг нь талхны үйлдвэрлэлээр тэргүүлдэг "Талх чихэр", "Атар өргөө", "Өгөөж"-д хувааж өгчээ. Ингэхдээ нэг килог нь 490 төгрөгөөр тооцсон юм байна. Гурилыг голчлон хэрэглэдэг хөдөөгийнхөнд үнийн хөөрөгдөл хүнд тусч байна. Хэдхэн сарын өмнө есөн мянган төгрөг байсан 25 килийн шуудайтай гурил одоо 22 мянгад хүрчээ. Хойд хөршийн Ерөнхий сайд В.Зубков 100 мянган тонн улаан буудай өгөхөө амлаж байна. Үүнийг тээрэмдээд гурил хийвэл 80 мянга орчим тонн гурилтай болно. Уг нь монголчуудын улаан буудайн болон гурилын хэрэглээ бага юм билээ. Сардаа 17-18 мянган тонн гурил байхад л хүрэлцээтэй. Сайндаа л гурван зуун мянга гаруй тонн буудайтай байхад айлтгүй. Гурил, талхны үнэ нэмэгдэж буйн бурууг дэлхийн зах зээл дээр улаан буудайн үнэ өсч буйтай холбон тайлбарлаж байна. Үүнд үнэний хувь нэлээд бий. Дэлхий дахиныг хамарсан дулаарал, ган, үерийн гамшиг олон зуун сая га улаан буудайн тариаланг устгаж байна. АНУ, ОХУ, Канад, Казахстан гэх мэт улаан буудайн үйлдвэрлэлээр тэргүүлдэг орнууд тариалалтаа үлэмжхэн багасгалаа. Одоогийн байдлаар нэг тонн улаан буудайн зах зээлийн үнэ 38 мянган төгрөгт хүрчээ. Манай сайд дарга нар "гурилын үнийг зохицуулахын тулд улсын төсвөөс 500 сая төгрөг гаргасан" гэж хэнэг ч үгүй хэлж байгаа юм. Чухам тэр хагас тэрбум төгрөгийг юунд хэрхэн зарцуулсан юм бол. Тийм их мөнгө зарцуулаад байхад ширхэг талхны үнэ 200 төгрөгөөр өсөөд байдаг, хачирхалтай хэрэг шүү. ХХААЯ-ны хүнсний хэлтсийн дарга Д.Тунгалаг "Манай улсын гурилын гол нийлүүлэгч Орост 2008 он гарснаас хойш гурилын үнэ 25 хувь өсөв. Бид "Талх чихэр", "Атар өргөө", "Өгөөж"-д 6000 тонн гурилыг килог нь 490 төгрөгөөр бодож олгосон. Одоо гурилаа ч нийлүүлээд дууслаа, талхаа хямдхан үнээр худалдах тухай гэрээний хугацаа ч дууслаа. Ер нь дэлхий даяар хүнсний бүтээгдэхүүний үнэ 40 хувиар өсчихөөд байна. Дандаа хямдхан үнэтэй юм хэрэглэх гэж зүтгэх нь утгагүй шүү дээ. Харин ч монголчууд бид азтай улс биш үү" гэж биднийгээ даапаалж сууна. Нөөцийн махаа энэ сарын нэгнээс худалдаанд гаргасан билээ. Харин худалдах хуваарийг нь тухайлбал, аль дэлгүүрт хэдэн тонныг зарж буйг хэрэглэгчид мэдэхгүй болохоор хяналт тавих ямар ч бололцоо байхгүй. Тендерт ялсан зарим аж ахуйн нэгжийн удирдлага, хуваарьтай дэлгүүрийнхэн энэ талаар хөөрхөн бизнес хийж байгааг үгүйсгэх аргагүй. 2100 төгрөгөөр үнэлсэн нөөцийн махыг үнэ нэмж зарж буй тохиолдол хаа сайгүй л байна. Удахгүй нөөцийн мах дуусч таарна. Тэгэхээр 40 сая малтай малчин монгол энэ зуныг мацаг барьж өнгөрөөхөөс өөр замгүй. Хааяа кило махаа 3000-3500 төгрөгөөр худалдан авч махсаагаа гаргавал их юм. Машин уная гэхээр бензинийг нь дийлэхгүй , мах идье үнэ нь хаданд гарчихсан, одоо талхаа ч авч дийлэхгүй боллоо, заяа тэр дээ гэлтэй нь биш дээ. 
Б.Батбилиг
