"Алтан пянз"-ны шагналын эзэд маргааш тодорно

"Hi-Fi MUSIC AWARDS" буюу "Алтан Пянз"-ны шагналын эздийг тодруулах ёслол зохиогдох гэж байна. "Hi-Fi MUSIC AWARDS"-ын ерөнхий найруулагчаар хөгжмийн зохиолч, "Харанга" хамтлагийн гитарчин Ц.Чулуунбат ажиллаж буй юм. Түүнтэй ярилцлаа.
-"Алтан Пянз"-ны шагнал гардуулах ёслолын арга хэмжээ манайд удахгүй зохиогдох юм байна. Энэ талаар тодруулахгүй юу? -"Hi-Fi RECORDS" нь үүсэж хөгжсөний 10 жилийн ойг тохиолдуулан хамтлаг, дуучид, уран бүтээлчдийн 10 гаруй жилийн хөдөлмөр бүтээлийг үнэлэн урамшуулж, тэдний амжилт, нэр хүндийг батламжлах зорилготойгоор "Hi-Fi MUSIC AWARDS" буюу "Алтан пянз"-ны шагнал гардуулах ёслолын ажиллагааг санаачлан зохион байгуулах гэж байна. "Алтан Пянз" шагнал нь америкаас гаралтай юм. Ер нь дэлхийн улс орнуудын хөгжмийн студид ороход алт, мөнгө, хүрэл пянзын шагналууд байдаг. Тухайн үед ийм шагнал байдгийг хараад жинхэнэ уран бүтээлч хүний шагнал юм даа гэж ярьцгаадаг байсан. Ёслолын арга хэмжээ зочдыг хүлээж авах, шагнал гардуулах ёслол, чөлөөт гэсэн гурван үе шаттайгаар зохиогдох юм. Хамтлаг, дуучид, уран бүтээлчид өөрсдийн бүтээлийг клип, тоглолт, бичлэг гэх мэт хэлбэрээр олон түмэнд хүргэдэг. Уран бүтээлч бүтээлээ хэрхэн олны хүртээл болгож чадаж байгаа нь цомгийн борлуулалтаас харагддаг. Тиймээс цаашид тэдний тухайн жилийн CD-ний борлуулалтыг дүгнэж жил бүр уламжлал болгон "Алтан пянз" ёслолыг зохион явуулж байх болно. -Шагналын эздийг хэрхэн тодруулах вэ. Дуучдаас хэн хэн оролцох бол? -"Hi-Fi RECORDS" хөгжмийн дэлгүүрийн сүлжээгээр 1995 оноос 2005 онд худалдаалагдсан цомгийн борлуулалтын бодит үзүүлэлтэд үндэслэж "Hi-Fi MUSIC AWARDS" буюу "Алтан пянз"-ны шагналын эзнийг тодруулах юм. Сонгон шалгаруулалт хийж буй шүүгчид нь тухайн бүтээлийг худалдан авч буй ард түмэн байдгаараа хамгийн шударга, бодитой "ардын" гэх тодотголтой шагнал болж байгаа юм. Нийт 24 уран бүтээлчийг энэ шагналын эзнээр тодруулахаар төлөвлөөд байгаа. Маргааш 19 цагт "Баянгол" ресторанд болох уг үдэшлэгт Монголын орчин үеийн хөгжмийн төлөөлөл болох авьяаслаг уран бүтээлчид хуран цугларах болно. Тэдний нэрийг энд дурдахад эрт байна. -Рок попынхны хэн нь цомгоо гаргаж байсан бол? -Монголд рок попынхноос, тэр тусмаа дуучдаас хамгийн анх цомгоо гаргасан нь МУГЖ Б.Сарантуяа. Дараа нь төрийн хошой соёрхолт Н.Жамцанноров гуай өөрийн бие даасан бүтээлээ гаргаж байсан. Түүнчлэн "Сонор" хэмээх үндэсний дуу бичлэгийн студи байгуулагдаад "Никитон", "Хар сарнай", "Камертон" хамтлагууд мөн цомгоо гаргаж байсан түүхтэй. Сонирхуулахад, борлуулалтаараа тэргүүлсэн цомогт улс орон бүр өөрийн онцлог шалгуураар "Silver", "Golden", "Platinum" дискний шагналуудыг олгодог байна. Өнөөдрийн байдлаар дэлхийд "Eagles" хамтлагийн "The greatest hits 1971-1975" цомог нь 28 сая хувиар тэргүүлж Michel Jackson-ы "Thriller" цомог 26 сая хувиар борлогдон удаах байрт шалгарч буй гэнэ. 
Ч.Анна
