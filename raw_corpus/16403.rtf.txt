№126 (16403)      
1986 оны тавдугаар сарын 27.
Нам, ард түмний ган бат нэгдэл

Монголын ард түмний улс төрийн жолоодогч, манай хөдөлмөрчдийн санаа зоригийг илэрхийлж, ялалт амжилт бүхнийг нь зоригжуулан зохион байгуулагч дайчин манлай Монгол Ардын Хувьсгалт Намын ээлжит XIX их хурал эх орны нийслэл Улаанбаатар хотод маргааш ажлаа эхэлнэ. 

Манай намын хүч чадал ард түмэнтэйгээ тогтоосон бат холбоогоор илэрхийлэгддэг бөгөөд хувьсгалт тэмцэл, социалист бүтээн байгуулалтын явцад монголын ард түмэн төрөлх хайрт намынхаа мэргэн жолоодлогоор, намынхаа гадаад дотоод улс төрийн бодлогыг хэрэгжүүлэх ариун үйлсийн төлөө эрдэм мэдлэг, авьяас чадвар, хүч хөдөлмөрөө дайчлан зориулж, нам өөрөө ч үндэс язгуураараа манан нийгмийн нэгдэлд тулгуурлаж, амьд тэр холбоо хэлхээ улам бүр нягтран гүнзгийрсээр ган бат эв нэгдэл болон цаг үргэлж бэхэжсээр ирлээ. 

Социалист байгуулалтын өнөөгийн шатанд нам, ард түмний цул бат нэгдэл, манай орны ажилчин анги, нэгдэлч малчин, хөдөлмөрийн сэхээтний холбоо улам их гүн гүнзгий утга агуулгатай болж, юуны өмнө манай орны нийт хөдөлмөрчний эх оронч баатарлаг хөдөлмөрөөр, улс орныхоо дэвшил хөгжлийн төлөө ихийг бүтээх өндөр идэвхжлээр тодрон гарч байна. 

Намынхаа төлөвлөгөөг нийт ард түмэн төрийнх гэж үзэж, түүнийг боловсруулахаас эхлээд хэрэгжүүлэхийг хүртэл бүтээлч ажилд хөдөлмөрчин түмэн гар бие оролцон, өндөр үүрэг амлалт авч, санаачилга гаргаж, социалист уралдаан өрнүүлж байдаг билээ. Улс ардын аж ахуй, соёлыг хөгжүүлэх VII таван жилийн төлөвлөгөөг үндсэн үзүүлэлтээр нь амжилттай биелүүлж, улс, эх орон маань ирээдүй өөдөө бас нэг том алхам хийсэн нь нам, ард түмний ган бат эв нэгдлийн хамгийн тодорхой биет үр дүн юм. VII таван жилд нийгмийн нийт бүтээгдэхүүн 41 хувь, үндэсний орлого 37 хувь өсч, Хөдөө аж ахуйн материал - техникийн бааз бэхжиж урьдахь таван жилийнхээс жилд дунджаар 350 мянган төл илүү бойжуулж, арав гаруй сая литр сүү нэмүү үйлдвэрлэн, 630 мянга гаруй тонн үр тарна хураан авсан нь 1976 - 1980 оныхоос 1, 7 дахин илүү болсон байна. 

Намын их хуралд бэлтгэх ажлын хүрээнд нийт намын хэмжээгээр амжилттай болж өнгөрсөн намын анхан шатны байгууллагын тайлангийн болон аймаг, хот, районы намын бага хурлууд нам, ард түмний ган бат нэгдлийг дахин нотлон харууллаа. МАХН-ын Төв Хорооны ерөнхий нарийн бичгийн дарга, БНМАУ-ын Ардын Их Хурлын Тэргүүлэгчдийн дарга нөхөр Ж. Батмөнхийн хэлснээр эдгээр хурлууд << намаас өнөөгийн шатанд тавьж байгаа шаардлагын үүднээс намын тухайн тодорхой байгууллагын ажлаас эхлээд улс орны хэмжээний ажил амьдралын гол гогцоо асуудлыг хөндсөн шүүмжлэл, нарийн шүүмжлэлийг өрнүүлж дутагдлыг арилгах, ажлын арга барилыг өөрчлөн сайжруулах, хариуцлага, сахилга, дэг журмыг бэхжүүлэхэд чиглэсэн, ажил хэрэгч байдалд болсноороо >> нам, ард түмний нэгдэл нягтралыг яруу тод илэрхийллээ. Манай коммунистууд хөдөлмөрчин олон түмнийхээ гүнд ажил, үйлдвэрлэлийн анхан шатны нэр дээр очиж, хөдөлмөрчин хүмүүс дунд тэдэнтэй байнга уулзаж санал, эрэлт хэрэгцээг нь судлан сонсож, хүсэлтийг нь тухай бүр шийдвэрлэж байдаг нь нам ард түмний нэгдэл нягтралын бас нэг тод нотолгоо билээ. Аймаг, хотын намын бага хурлуудад Намын Төв Хорооны Улс төрийн Товчооны гишүүд, орлогч гишүүд, Намын Төв Хорооны нарийн бичгийн дарга нар оролцож намын дотоод, гадаад улс төрийн бодлого, түүний хэрэгжилт, улс орны эдийн засаг, нийгмийн тулгамдсан зорилтууд, тэдгээрийг шийдвэрлэх арга замын тухайд тодорхой ярьж, ажлын дутагдлыг арилгаж, арга барилыг сайжруулах тухай илэн далангүй санал солилцсон нь нам, ард түмний холбоог бэхжүүлэх, хөдөлмөрчдийн гүнд ажиллаж, асуудлыг газар дээр нь шийдвэрлэхэд түлхэц боллоо. 

<< БНМАУ-ын эдийн засаг, нийгмийг 1986 - 1990 онд хөгжүүлэх Үндсэн чиглэлийн төслийг >> манай нам хөдөлмөрчдөд толилуулан хэлэлцүүлсэнд ард түмэн маш өндөр идэвх гаргаж олон мянган хүн үнэтэй санал дэвшүүлсэн нь намын их хуралд хэлэлцүүлэхээр оруулах энэ чухал баримт бичгийг улам боловсронгуй болгоход үнэлж баршгүй хувь хандив орууллаа. 

Манай орны эдийн засаг, нийгмийг 1986 - 1990 онд хөгжүүлэх Үндсэн чиглэлийн төсөл хэлэлцэхэд ард түмэн ийнхүү идэвх санаачилга гаргасан нь намаас хөдөлмөрчдийг төр, нийгмийг удирдах үйлсэд улам өргөн оролцуулан, ардчиллыг хөгжүүлж, ард түмний өөрөө удирдах ёсыг тогтоох чиглэлээр баримталж байдаг тууштай бодлогын амжилттай хэрэгжиж байгаагийн бодит гэрч, манай хүмүүсийн улс төрийн ухамсрын өсөлтийн баталгаа боллоо. 

Даян дэлхийд, түүний дотор Азийн улс түмний амьдралд бат бэх энх тайван, сайн хөршийн нөхөрсөг харилцаа, харилцан ойлголцох байдлыг бий болгож, хүнийг уй олноор устгах хөнөөлт зэвсгийг хориглож, зэвсэглэлээр газар дэлхийд болов сансарт хөөцөлдөхийг зогсоохын төлөө явуулж буй манай намын энх тайванч, интернационалч гадаад бодлого ард түмнийхээ халуун дэмжлэг, сайшаалыг хүлээж байна. 

Монголын ард түмэн төрөлх намаа бат нягтаар тойрон хүрээлж, намынхаа ээлжит их хурлаас дэвшүүлэх шийдвэрийг баяртай угтан тосч эх орныхоо цэцэглэл мандлын төлөө хүч хөдөлмөрөө дайчлан ажиллах зориг эрмэлзэл төгс дүүрэн, улс төр, нийгмийн асар их өндөр идэвхжилтэйгээр тавдугаар сарын 28-ны түүхт өдрийг сэтгэл догдлон хүлээж байна. 

Марксизм леиннизм, пролетарийн интернационализмын тугийг өндөрт өргөн мандуулан, коммунист эрхэм дээд үзэл санаанд чин үнэнч байж, эх орондоо социалист шинэ нийгэм цогцлон байгуулах үйлсийг амжилттай хэрэгжүүлэхэд монголын ард түмэн яруу алдарт Монгол Ардын Хувьсгалт Намаа хэзээ хэзээнээс илүү халуун дотноор хүрээлэн нягтарч байна. 

Төрөлх хайрт намын маань яруу алдар бадартугай! 

