Цагаан олимп Турин хотноо эхэлж спортын уур амьсгал ноёрхлоо

Спортын үйл явдлыг шууд газар дээрээс нь сурвалжилж, улмаар нэвтрүүлж амждаг болсоор удаагүй байна. Афины зуны, Макаогийн Зүүн өмнөд Азийн гэх тодотголтой хоёр ч том наадмыг монголчууд ТҮ-5 зэрэг телевизийн ачаар гэрээсээ газар дээрээс нь тухлан харж догдолж, баясч сууна. Сонин хэвлэлийн хувьд мэдээлэл хоцорч уншигчдын гар дээр очих нь аль ч газар ялгаагүй. Гэхдээ баримт болон үлддэгээрээ бусад мэдээллийн хэрэгслийн адил ач холбогдолтой. Нэг хэсэг Итали улсын нийслэл гэгдэж байсан 900 орчим мянган хүн амтай Турин (Torino) хотноо дөрвөн жилд нэг удаа болдог Цагаан олимп эхэллээ. Уг наадам хоёрдугаар сарын 10-26 хүртэл хагас сар үргэлжилнэ. Европ тивийн цас мөстэй Альпийн их нурууны баруун өмнөд энгэр дэх Турин нь маш цэвэрхэн агаартай нутаг гэгддэг. Энд ФИАТ хэмээх уралдааны голдуу авто машины үйлдвэрээрээ алдаршсан. Мөн Италийн хөл бөмбөгийн "Ювентус" багийг спортын хорхойтнууд анддаггүй. Туринд 82 орны далбаа мандлаа. Манай дэлхий дээр өвөл болдог, цас мөс удаан үргэлжилдэг нутаг бол бөмбөрцгийн хойд хагас билээ. Утга нь чухамхүү эдгээр оронд зориулагдсан наадам. Сүүлийн олимпуудад уг хүрээ хязгаар цаг уурын бүсээс хамааралгүй өмнөд өргөрөг Австралиас хүртэл тамирчид оролцон медаль авч эхэлжээ. Бүр аварга хүртэл төрөөд амжив. Хүйтэн сэрүүн уур амьсгалтай монголчуудын хувьд 20 олимпийн 11-т нь оролцоод байна. Цагаан олимпийн оролцвол зохих 30-40 орон байдгийн нэг нь Монгол юм. Цанаар гулгах явдлыг Монгол зэрэг оронд анх үүссэн гэгддэг ч өнөөдрийг хүртэл манай тамирчид оролцсон олимп бүрдээ "адгийн байранд" амжилтыг үзүүлсээр ирсэн. Туринд хоёр цаначин очсон. Э.Очирсүрэн 16-нд 17.00 цагаас, эмэгтэй 10 км-т Х.Хаш-Эрдэнэ 17-нд эрэгтэй 15 км-ийн гүйлтийн цанын төрөлд уралдана. Энэ хоёроос олигтой амжилт гарахгүй. Ядаж халуун дулаан орноос ирсэн тамирчдын өмнө гишгэж чадвал уг нь зүгээрсэн. Нэг үеэ бодвол хичээгээд бэлтгэл сургууль хийх, амжилт үзүүлэх таатай нөхцөл манай гадаад орчинд үүссэн. Хоёр тамирчин маань гадаадад чамгүй бэлдэж байгаад ирлээ гэсэн. Өөрсдөө яаж уралдах тухайгаа мэдэгдэхдээ улсын дээд амжилтыг эвдэж чадахгүй. Харин амин хувийнхаа амжилтыг ахиулах, бас туршлага сурах гэх мэт урамгүй үг хэлээд тэр том баяр руу Монгол гэдэг эрхэм нэрээр хаяглаад одсон. Турины наадам сүрлэг эхэллээ. Нээлтийн бамбарыг Италийн алдарт тамирчин бүсгүй асаав. Тэрээр хагас дугуй цагирагт галтай бамбарыг хатгамагц стадион тэр аяараа дүрсхийн маналзав. Цас мөсөн талбай хоромхон зуур галаар дүүрэн үсчиж, тэртээ орой дээрх багана өөд ёроолоос нь цоролзон шатав. Тамхины ишнүүд шиг өвөрмөц хэлбэртэй бамбар амь орон, дөлөөр бялхав. Турины хаанаас ч бүтэн харагдах бамбар хоёрдугаар сарын 26 хүртэл асна. Олимпийн наадам эхэллээ. Спортын 15 төрөлд 2500 орчим тамирчин 50 орчим багц медалийн төлөө уралдаж байна. Хоёрдугаар сарын 11-нд хоккейн эм, уулын цанын чөлөөт үзүүлбэр, тэшүүрийн эрэгтэй 5000 м, эрэгтэй, ганцаарчилсан чарганы спортынхон цас, мөсөн талбайд гарч иржээ. Нэлээд сонирхол багатай эмэгтэй хоккей зэрэг төрлүүдийн эхний даваа үргэлжилж байна. Олимпийн аваргууд ч төрлөө. Үүнд: Цагаан олимпийн эхний өдөр спортын дөрвөн төрөлд аваргууд тодорсон. Тэднээс хамгийн их өрсөлдөөн эрэгтэйчүүдийн 5000 метрийн тэшүүрийн төрөл байлаа. АНУ-ын тамирчин Чад Хедрик 6:14.68-ын амжилтаар тэргүүн байрт орж олимпийн дээд амжилт (6:14.66)-аас хоёрхон дойлоор хоцров. Харин түүний ард Нидерланд (6:16.40), Италийн (6:18.25) тамирчид орсон. Мөн биатлоны 20 км-ын зайн уралдаан болж, Германы тамирчин Жерис Михиал алтан медалийн эзэн болсон бол өвлийн спортыг өндөр хөгжүүлсэн Норвегичүүд мөнгөн, хүрэл дээр буусан. Тэмцээний хамгийн их үзэгчтэй төрлийн нэг эмэгтэйчүүдийн уулын цанын чөлөөт үзүүлбэрийн төрөлд рейтингээрээ нэгдүгээрт бичигдээд байсан Канадын Женнифер Хейл нутгийнхаа анхны алтан медалийг авсан. Олимпийн хоёр дахь өдөр уулын цанын эмэгтэйчүүдийн 15 км-ын уралдаан болов. 64 орны цаначин бүсгүй уралдсан энэ тэмцээнд Эстонийн Кристани Смигун олимпийн аварга болж, алтан медальтуудын эгнээнд багтлаа. Түүний хойно Чехийн Катерина Неоманнова, Оросын Эвгэниа Медведева нар орсон байна. ХХ олимпийн наадмын зургаан тэмцээний дараахь байдлаар Германы шигшээ баг биатлон, цанын олон төрөлтөөс авсан хоёр алтан медалиараа тэргүүлж явна. Харин удаах байрт Канад, Эстони, АНУ нэг алт, Норвеги хоёр мөнгө, хүрэл медаль хүртсэн амжилтаар тэргүүлж байгаа юм. Өвлийн олимпийн наадам жигдэрч өнөөдөр гурав дахь өдрөө үргэлжилнэ. 
