Босох л юмсан

Ерөнхий боловсролын сургуулийн сурагч барилга дээр ажиллаж байгаад бэртэж өрөөсөн хөлөө тайруулсан талаар сонсоод Гэмтэл согогийн сэргээн засах үндэсний төвийг зорьсон юм.
Осолд орсон хүүгийн талаар эмчлэгч эмчээс нь тодруулахад, "17 настай Б.Мөнгөн-Эр-дэнэ барилга дээр үйлдвэрийн ослоор гэмтсэн. Анх ирэхдээ зүүн гарны шууны ил, баруун дунд чөмөгний хоёрлосон хугаралтай, баруун шилбэ бүрэн тасарсан, аарцагны ил хугаралтай ирсэн. Манайд ирээд баруун гуяны дээд үе бүрэн тайрах хагалгаанд орсон. Анх ирэхдээ маш их цус алдалттай, шокийн байдалтай байсан. Одоо эмчилгээнүүд явагдаж байна. Ерөнхийдөө биеийн байдал тогтворжсон. Зөөлөн эдийн няцралт, гэмтэл, ил хугарлууд ихтэй байсан. Тиймээс одоо хоёр дахь шатны эмчилгээнд ороод арьс нөхөх хагалгаа явагдаж байна" гэсэн юм. Эмчлүүлж буй хүүтэй уулзахад тэрбээр ийн ярьж байна. -Эмнэлэгт ирээд удаж байна уу. Бие чинь дээрдэж байгаа биз дээ? -Анх арваннэгдүгээр сарын 14-нд эмнэлэгт ирсэн. Толгой өвдөхөөс бусдаар гайгүй байгаа. -Барилга дээр ажиллаж байгаад гэмтсэн гэсэн. Осол яг юунаас болсон юм бэ? -Барилгын өргөгчийн тороосонд орооцолдсон. Би үүнээс илүүг яримааргүй байна. Аль болох тэр явдлыг мартахыг хичээж байна. Тэр тухай ярихаар толгой өвдөөд, бие эвгүйрхээд байдаг. -Ямар компанийн аль барилга дээр ажиллаж байв. Удаан ажилласан уу? -"Буурал Сутай" гэдэг компанийн XIII хороололд барьж буй барилгын монсард дээр ажиллаж байсан. Энд ороод удаагүй. Сурагчдын амралтаар түр ажиллаж байгаад ийм осол болсон. -Яг ямар ажил хийж байсан бэ. Цалин гэж хэдэн төгрөг авдаг байв? -Барилгын туслах ажилчин. Өдрийн 5000 төгрөг авдаг байсан. Дээрээс нь компаниас өдрийн хоол, автобусны мөнгө 500 төгрөг нэмэгддэг. -Хэдэн цаг ажилладаг байв? -Өглөөний найман цагт ажил эхлээд орой ес гэж тардаг. Зарим тохиолдолд 22 цагт тардаг байсан. -Ажилд ороход гэрээ, хөдөлмөрийн аюулгүй байдлын зааварчилгаа өгсөн үү? -Үгүй. Өмнө нь таньдаг хүн байсан болохоор "Ажилла, ажилла" гээд ажиллуулсан. -Ядаж хөдөлмөр хамгааллын хэрэгсэл өгсөн биз дээ? -Бээлий өгдөг. Уг нь зун ажиллаж байсан монсардын барилгын ажилд орохын өмнө хөдөлмөр хамгааллын гэрээнд гарын үсэг зуруулж байсан. Энэ барилга дээр гарын үсэг зуруулаагүй. -Ер нь барилга дээр чиний үеийн хүүхдүүд олон ажилладаг уу? - Зуны амралт, улирлын амралтаар зөндөө ажилладаг. Зөвхөн барилга гэлтгүй энд, тэнд хүүхдүүд их ажилладаг. Бүр надаас жаахан хүүхэд ч вагон буулгадаг. -Нэлээд удаан хэвтлээ, хамгийн их үгүйлэгдэж байгаа юм юу байна? -Босох юмсан л гэж бодогдож байна. -Энэ хугацаанд хамгийн их сэтгэлийн дэм өгсөн зүйл юу байсан бэ? -Ангийнхан, найз нөхөд маань л юм даа. -Ямар мэргэжилтэй болно гэж боддог вэ? -Одоо нэгэнт ийм болсон болохоор суудаг л ажил хийдэг хүн болох байх. Тиймээс компьютерийн мэргэжилтэй хүн болно. Түүнийг эмнэлэгт хэвтэх хугацаанд ээж нь сахиж байгаа аж. Тэднийх ам бүл дөрвүүлээ. Б.Мөнгөн-Эрдэнийн аав таван жилийн өмнө осолд орж нас барсан юм билээ. Ингээд түүний ээжтэй ярилцсан юм. Б.Мөнгөн-Эрдэнийн ээж "Анх их цус алдалттай эмнэлэгт хүргэгдэж ирсэн. Дээрээс нь бохир орчинд удсан болохоор эмч нар их эрсдэлтэй байна. Амьд үлдсэн ч баруун хөл, зүүн гар байхгүй шүү гэж байсан. Тэр үед надад хүүгээ л амьд үлдээхсэн гэсэн ганц бодол байсан. Харин одоо хүү маань бас овоо болоод юм яриад, өөрөө хоолоо халбагадаад иддэг болсон болохоор сэтгэл уужирч байна. Ангийнх нь хүүхдүүд, ажиллаж байсан компанийнх нь хүмүүс үргэлж холбоотой байдаг. Эмчлүүлэх хугацааны бүх зардлыг компанийн зүгээс гаргаж байгаа. Одоо бол хүүгийнхээ ирээдүйг л бодож байна. Цаашид хүүгээ ямар ч гэсэн их сургууль төгсгөнө. Уг нь хүү маань Олон улсын харилцааны сургуульд орно гэдэг байсан. Наймдугаар анги төгсөхөд нь би коллежид оруулах гээд ядсан юм. Ямар ч гэсэн хүүгээ хөл дээр нь босгож их сургуульд оруулна. Хэдийгээр миний хүүг хүн түлхээд унагаагүй ч гэсэн хэцүү санагддаг. Нийгэм л ийм юм даа хэмээн уйлж байсан. Дөнгөж 17-хон настай хүү үйлдвэрийн ослоос болж зүүн гар, баруун хөлгүй болоод байна. Тэрбээр тун удахгүй сайхан залуу болох байсан. Мөн их сургуульд орж найз нартайгаа инээлдэн гүйх байлаа. Гэвч амьдралын эрхэнд долоохон хоногийн амралтаараа зүгээр суухыг хүсээгүй. Бусад хүүхэд шиг Монгол телевизээр гардаг амралтын кино үзэж, үд хүртэл унтаж чадаагүй. Харин ээж, дүү, ахдаа тусалж ээждээ 35 мянган төгрөг ч гэсэн нэмэрлэх гэж яваад ийм эмгэнэлт байдалд орлоо. Б.Мөнгөн-Эрдэнэ архи ууж, тамхи татдаггүй. Зүгээр л амьдралын төлөө зүтгэж байсан юм. 
П.ЭНЭБИШ 
