"Улаан дэнлүүтэй" саунууд шилдгээ шалгаруулсан гэв үү

Охид хүүхнүүдийн биеийг үнэлэн худалддаг саун, массажны газруудын шилдгүүд ямар нэртэй номинацид өрсөлддөг нь сонин
Шинэ жил, цагаан сараар Монгол даяараа шилдгүүдийн хөлд дарагддаг. Нэг биш нэлээд хэдэн жил ийм байдал үргэлжилж байгаа болохоор шилдэг гэдэг тодотголгүй хүн цөөхөн үлдсэн биз ээ. Бас шилдгээ тодруулаагүй байгууллага, үйлчилгээний салбар Монголд үлдээгүй гэдгийг дараах баримт нотолно. Монгол даяар өрнөж байгаа шилдгүүдийг тодруулах буухианаас саун массажны газрууд хоцорсонгүй. Тэд хамтран нэгэн саунд шинэ жилээ тэмдэглэж, шилдгүүдээ тодруулж өргөмжилсөн гэнэ. Тэдний энэ баярт үйлчлүүлэгчид нь урилгаар оролцсон байна. Эхлээд сонсоход гайхаад байх зүйлгүй мэт. Гэвч ингэж хамтран баяр цэнгэл тэмдэглэсэн газрууд маань "улаан дэнлүү" өлгөчихсөн байгаад л хамаг учир байгаа юм. Биеэ үнэлэхийг зөвшөөрдөг улс орнуудад улаан дэнлүүний гудамж гэж байдаг. Манайд "улаан дэнлүүтэй" саун массажны газрууд ажилладаг юм байна л даа. Энэ газруудын "тусгай үйлчилгээ" нь охид бүсгүйчүүд. Ийм газруудын бүр сүлжээ үүсчээ. Дээр хэлсэн үйлчлүүлэгчдээ урьж, шилдгээ тодруулсан газрын эзэн эмэгтэй гэхэд л ах дүү нартайгаа нийлээд бараг арав шахам саун массажны газрыг түрээслэн ажиллуулдаг байсан гэнэ. Охид хүүхнүүдийн биеийг үнэлэн худалддаг ийм газрууд шилдгүүдээ яаж, ямар номинацаар шалгаруулдаг нь сонин. Их л сонин нэртэй номинациуд байсан байх. 
Монголчуудыг саун, массаж нэртэй "тусгай үйлчилгээ"-гээр "уруу татаж" байгаа хүмүүс бол солонгосууд. Нутагтаа хэн ч биш байсан нэгэн хамаатныхаа таван хүний 2000 долларыг цуглуулж, Монголд ирээд хөрөнгө оруулагч, босс болдог. 10 мянган доллартай хүний хийх бизнес баар саун, үсчин, хоолны газраас нэг их хэтрэхгүй. Ингэж орж ирсэн олон солонгосын 10 мянган долларыг монгол хүүхнүүд биеэ үнэлэн өсгөж өгч байна. 
Гадаадынхан ордог, цэсэн дээр нь "girls" гэж бичээстэй байдаг хаалттай клуб, баар цэнгээний газар Улаанбаатарт цөөнгүй бий. Охидын үнэ нэг цагт 20-30 мянган төгрөг. Иймэрхүү газрын нэгэнд орсон залуу "Хар Чингис нэг ширхэг 20.000, "girls"- 2 ш -60.000 төгрөг" гэсэн тооцооны хуудас харуулаад "Солонгосууд монгол охидыг ийм үнээр авч байна шүү дээ" хэмээн шогширч байсан. 
Саун массаж гэдэг хэрэгтэй үйлчилгээ. Алжаал ядаргаагаа тайлж, амарч тухлах гэсэн хэн бүхний очдог газар. Гэтэл Улаанбаатарт энэ төрлийн үйлчилгээ эрхэлж байгаа дөрвөн газрын нэг нь буруу замаар будаа тээж байгаа аж. Цагдаа болон хууль хяналтын холбогдох газрууд хамтран энэ оны эхний хоёр сард 120 гаруй газар шалгалт хийснээс саун массажны 30 газрын үйл ажиллагааг зогсоожээ. Тэгэхээр аль нь жинхэнэ, аль нь нэрийнхээ "улаан дэнлүүтэй" саун бэ гэдгийг ялгаж салгаж ойлгох хэрэгтэй болж байгаа юм. 
Саун массажны газар гэсэн хаягтай нууц янхны газар олширсны нэг жишээ нь такси гэдэг шоуны реклам. "Таксины жолооч бидэнд мэдэхгүй газар гэж байхгүй шүү. Бар буудал, хүүхэнтэй саун гээд хаана юу байна бүгдийг мэднэ, Хаашаа л бол хаашаа нь хүргээд өгнө" хэмээн рекламдаж байна. Ингэж рекламдаад байгаа "хүүхэнтэй саун"-д нэг цаг үйлчлүүлэхэд 40-60 төгрөгийн үнэтэй байдаг гэнэ. Үнэхээр саунд сууж массаж хийлгэн ядаргаагаа тайлах гэсэн хүнд ганцхан цаг гэдэг хангалттай хугацаа биш. Тэгэхээр хүүхэнтэй саун гэдэг бол үндсэндээ янхны газар гэсэн үг. "Хүүхэнтэй" саун ажиллуулдаг нэгэн эрийн хэргийг цагдаагийн байгууллага одоо шалгаж байгаа юм билээ. Тэгэхдээ бүр арваад саун массажны газартай. Сүлжээ үүсгэсэн тэдгээр газрууддаа тэрээр охид бүсгүйчүүдийн биеийг үнэлүүлэн мөнгө олдог байжээ. Цагдаагийн байгууллагын мэдээгээр бусдын биеийг үнэлүүлэн ашиг хонжоо олсон иймэрхүү арваад хэрэгт одоо эрүүгийн хэрэг үүсгэн шалгаж байгаа гэнэ. Эдгээр нь голдуу массажист нэрээр охидыг биеэ үнэлэхэд татан оруулсан, газар орон зохион байгуулсан хүмүүстэй холбоотой аж. Бусдын биеийг үнэлүүлэх нь яван явсаар өнөөдөр дуулиан шуугиан тариад байгаа хүний наймааны "оршил". Үл таних хүмүүсийн хүчинд автан хүний наймааны хохирогч болсон гэх охиныг биеэ үнэлж байсан гэсэн мэдээлэл ч тараад байгаа билээ. Тэгэхээр өнөөдөр мөнгө олох гэж массажист нэрээр "тусгай үйлчилгээ" үзүүлж байгаа охид маргааш хэн нэгний хууль бус үйлдлийн золиос болж хохирохгүй гэх баталгаа лав л алга.
Д.Арвин