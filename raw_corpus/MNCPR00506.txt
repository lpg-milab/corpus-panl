Цааз сонссон дөнгөтэй ялтнууд орны даавуугаар хоолойгоо боомилжээ

ШШГЕГ-ын харьяа Ганцхудаг дахь урьдчилан хорих төвд хоёр ялтан амиа егүүтгэсэн нь хуулийн байгууллагын ажилтнуудын хариуцлагагүйгээс болсон гэх яриа дэгдээд байгаа билээ. Хэдийгээр хоёр этгээд шүүхээс ялын дээд хэмжээ сонссон байсан боловч цаазын хүлээлгийн өрөөнд ийм явдал болсон нь олны дургүйцлийг хүргэсэн.
Тэр өдөр чухам юу болсон талаар тус хорих төвийн нэрээ нууцлахыг хүссэн нэгнээс тодрууллаа. Өнгөрсөн бямба гаригийн үүрээр энэ явдал болсон бөгөөд хорих төвийн ажилтнууд тэднийг ямар нэгэн асуудал гаргалаа гэдгийг цаг тухайд нь мэдсэн ч хожимджээ. Тэр хоёр дөнгөтэй ч нэгнийх нь өрөөсөн гав мултарсан байна. Ингээд бие биедээ тусалж орныхоо цагаан даавуугаар хоолойгоо боомилчихсон аж. Хүний эрх зөрчиж байна гэсэн гомдлын дагуу саяхнаас уг өрөөг цагаан хэрэглэлтэй болгосон гэх. Хэдийгээр цаазын хүлээлгийн өрөө нь камертай ч тэд энэ үед өрөөнийхөө гэрлийг хага цохисон байна. Гэрэл унтрангуут ямар нэгэн явдал боллоо гэдгийг мэдсэн хорих төвийн ажилтнууд яаравчлан очсон ч хожимдсон байжээ. Цаазын хүлээлгийн өрөө хэн дуртай нь богино хугацаанд очих боломжгүй. Заавал дээд дарга нартаа мэдэгдэж зохих журмын дагуу зөвшөөрөл авч байж дотогш нэвтрэх эрхтэй байдаг аж. Тиймээс цаг алдсан байх талтай гэж энэ хэргийг шалгаж байгаа ажлын хэсэг үзэж байна. Хуулиар бол цаазаар авсан этгээдүүдийг ганцаар тусгаарлан хорих ёстой боловч өрөө тасалгаа, байрны хүрэлцээгүй гэх шалтгаанаар хэд хэдээр нь нэг өрөөнд хорьдог ажээ. "Дээд"-ийнхэн хэмээн нэрийдсэн цаазын хүлээлгийн өрөө нь байнгын харгалзах хянагч томилон ажиллуулдаг. Тэр өдөр Төгсбаяр ахлагчтай ээлж ажиллаж байсан, ерөнхий жижүүрээр Ганбат гэдэг ажилтан гарч байсан аж. Хүн амины хэрэг үйлдсэн Д.Сумбаньд, Б.Нямдорж нар нь Ганцхудагт хоёр жил гаруй хоригдож анхан болон давах хяналтын шатны шүүхээр ялын дээд хэмжээ сонссон байсан аж. Хэрэг гарахын урьд өдөр цаазаар авах онцгой ялын шийдвэрийг Дээд шүүхийн ерөнхий шүүгч хэвээр баталсныг ялтнуудад танилцуулсан байна. Нэгэнт цаазаар авахуулах нь тодорхой болсон тул үүнээс урьтаж амиа хорлоход хүрсэн бололтой. Тэд цаазын хүлээлгийн өрөөнд хамт хоригдож байсан ч урьд нь бие биенийгээ мэддэггүй, хоёр өөр хэрэг үйлдсэн. Энэ жил дөнгөж 19 нас хүрч байгаа Д.Сумбаньд нь Говь-Алтай аймгийн харьяат. Нутгийнхаа танил ченж найзыгаа гэрт нь хоолойг нь боомилж амь насыг нь хөнөөсөн хэрэг үйлдсэн нь шүүхээр тогтоогдсон. Харин Б.Нямдорж нь Сонгинохайрхан дүүрэгт нэг залууг маш хэрцгийгээр олон удаа хутгалж амийг нь бүрэлгэсэн хэрэг үйлдсэн. Тэрээр хэрэг үйлдэх үедээ бага насны хүүхэд, эхнэрийнхээ хамт амьдардаг байсан аж. Түүний нас мөн л залуухан, 20 гарч яваа нэгэн. Тэд хүний амь бүрэлгэхдээ хоёулаа шунахайн зорилго агуулсан, гэрээс нь эд зүйл мөнгө төгрөг хулгайлсан гэх. Өндөржүүлсэн хамгаалалттай тусгай камертай объект нь гарч болох үйлдлийг таслан зогсоох, байнгын хараа хяналттай байх ёстой хэдий ч ийнхүү хоёрын хоёр ялтан амиа егүүтгэлээ. 
Б.Долзодмаа
