САГСЧИД АНХНЫХАА ХОЖЛЫГ АВЛАА

Манай тусгай сурвалжлагч Б.Ганчимэг Макаогоос мэдээллээ Зүүн Азийн наадмын усан спортын сэлэлтийн тэмцээн өчигдөр эхэллээ. Макаогийн цэнхэр замд манай гурван тамирчин хурдаа сорьсон юм.
Эмэгтэйчүүдийн мэлхий сэлэлтийн 50 метрийн зайд Б.Тэлмэн нэгдүгээр замд уралдсанаас 38.98 секундын амжилтаар долдугаар байрт оров. Уг зайд БНХАУ-ын Луо Хуй Жуан 30.97 секундэд хурдалж түрүүллээ. Харин эрэгтэйчүүдийн 100 мийн мэлхий сэлэлтэд З.Эрдэнэбат 1:14.00 хурдалж зургадугаар байрт шалгарлаа. Энэ гараанд Тайванийн Ван Вэй Вэн 1:04.70 хурдалж аварга болов. Мөн бүсгүйчүүдийн 100 м-ийн чөлөөт сэлэлтэд уралдсан С.Санчирмаа 1:12.00 амжилтаар зургаан тамирчнаас сүүл мушгижээ. Уг гараанд Хятадын Яню 55.10 секундын амжилтаар алтан медаль энгэртээ зүүсэн. Зүүн Азийн наадамд анхны хожлоо авах зорилготой ирсэн манай улсын сагсчид дөрөв дэх тоглолтоо талбайн эзэдтэй хийлээ. Өмнөх гурван тоглолтдоо хожигдсон манай багт энэ удаа хожил авах бас нэг боломж байсан. Тэд энэ боломжийг алдалгүй ашиглаж өрсөлдөгчөө 76:56 оноогоор ялж зорилгоо биелүүлэв. Манай баг эхний хоёр үед 25:11, 22:11-ээр тэргүүлсэн боловч сүүлийн хагаст 14:17, 15:17 оноогоор хожигдсон. Гэвч эцсийн дүнгээр яллаа. Макаогийн багтай хийсэн тоглолтод ОУХМ Т.Түвшинбаяр 19, Ц.Шаравжамц 15, залуу тоглогч Г.Ихбаяр 10 оноо тус тус авч нөхдөө манлайлсан юм. Тэд нийт 26 удаа гурвын шидэлтийн оролдлого хийхэд тав нь амжилттай болжээ. Харин эзэн баг 14 шидсэнээс хоёрыг нь чулуу болгосон байна. Сагсан бөмбөгчид маань өнөөдөр 17:00 цагаас Японы багтай тоглоно. Мөн өдөр эхэлсэн буудлагын тэмцээнд манай эмэгтэй тамирчид урт бууны 50 метрийн дасгалд хүч сорилоо. Энэ дасгалд Хятад, хоёр Солонгос, Япон, Монголын нийт 10 мэргэн бууч цэц мэргээ үзэцгээв. Манай улсаас З.Батхуяг, Д.Лхамсүрэн нар галын шугамд гарснаас З.Батхуяг 60 суманд 574, Д.Лхамсүрэн 573 оноо авч ес, аравдугаар байрт орлоо. Тэргүүлсэн Хятадын тамирчин Шан Хон 594 оносон байна Манайханд наадмын хамгийн хүнд төрөл Спортын хатан хааны "хүү"-гийн гэгдэх энэ төрөлд урьд өмнө нь оролцож байгаагүй аж. Тэгвэл энэ удаагийн наадамд В.Отгонтуул спорт алхааны анхдагч болж 20 км-ийн зайд хурд сорилоо. Анх удаа тэмцээнд оролцсон түүнд туршлага дутсан байж болох ч замаа амжилттай дуусгасан юм. Тэрбээр замыг 1:59:01 хугацаанд туулжээ. Энэ төрөлд Хятадын Ван Липин 1:34:01 цагийн амжилтаар алтан медалийн эзэн боллоо. 
Б.Бадмаа
