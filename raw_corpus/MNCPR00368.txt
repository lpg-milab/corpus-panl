Намрын чуулганаар сонгуулийн хуулиуд хамгийн түрүүнд хэлэлцэгдэнэ

УИХ-ын 2005 оны намрын ээлжит чуулганаар хэлэлцэх асуудлын дараалал тогтоох тухай УИХ-ын даргын захирамж гарчээ. Хэлэлцэх асуудлын товыг дараах дарааллын дагуу тогтоосон байна. Эхний аравт дараах асуудлууд жагсчээ.
1/ Монгол УИХ-ын сонгуулийн тухай хуулийн шинэчилсэн найруулгын төсөл болон Сонгуулийн төв байгууллагын тухай хуулийн төсөл. 2/ Татварын багц хуульд нэмэлт, өөрчлөлт оруулах тухай хуулийн төсөл 3/ Монгол Улсын эдийн засаг, нийгмийг 2006 онд хөгжүүлэх үндсэн чиглэлийг батлах тухай УИХ-ын тогтоолын төсөл. 4/ Монгол Улсын 2006 оны төслийн тухай хуулийн төсөл. 5/ Төрөөс мөнгөний бодлогын талаар 2006 онд баримтлах үндсэн чиглэл батлах тухай УИХ-ын тогтоолын төсөл. 6/ Төрийн болон орон нутгийн өмчийн хөрөнгөөр худалдан авах бараа, ажил, үйлчилгээний гүйцэтгэгч сонгох журмын тухай хуулийн шинэчилсэн найруулгын төсөл. 7/ Монгол Улсын иргэнд газар өмчлүүлэх тухай хуульд нэмэлт, өөрчлөлт оруулах тухай, Газрын тухай хуульд нэмэлт оруулах тухай, Монгол Улсын иргэнд газар өмчлүүлэх тухай хуульд нэмэлт, өөрчлөлт оруулах тухай хуулийг дагаж мөрдөх журмын тухай, Үл хөдлөх эд хөрөнгийн албан татварын тухай хуульд өөрчлөлт оруулах тухай хуулийн төслүүд болон Монгол Улсын иргэнд газар өмчлүүлэх тухай хуульд нэмэлт, өөрчлөлт оруулах тухай хууль батлагдсантай холбогдуулан авах зарим арга хэмжээний тухай УИХ-ын тогтоолын төсөл. 8/ Төрийн албаны тухай хуульд нэмэлт, өөрчлөлт оруулах тухай хуулийн төсөл. 9/ Төрийн аудитын тухай, төсвийн байгууллагын удирдлага, санхүүжилтийн тухай хуулиудад нэмэлт, өөрчлөлт оруулах тухай, Аудитын тухай, Нягтлан бодох бүртгэлийн тухай, Компанийн тухай хуульд нэмэлт оруулах тухай хуулийн төслүүд. 10/ Батлан хамгаалах тухай хуульд өөрчлөлт оруулах тухай, Зэвсэгт хүчний тухай хуулийн зарим заалтыг хүчингүй болсонд тооцох тухай зэрэг багтжээ. УИХ-ын даргын захирамжид намрын чуулганаар хэлэлцэх нийт 25 асуудал багтсан байна. Нийгмийн халамж, ахмад настанд үзүүлэх хөнгөлөлт үйлчилгээ ч намрын чуулганаар хэлэлцэгдэх бололтой. "Эртний нийслэл Хархорумыг жишиг хот болгон хөгжүүлэх хөтөлбөр" ч анхаарлын гадна үлдэхгүй нь. 
