Абу Грейб төгссөн нь

Иракт Саддамын дэглэмийн үед улс төрийн хэрэгтнүүдийг хорьдог байсан Абу Грейб хэмээх шорон нь АНУ-ын цэргүүд Багдадыг эзэлж авах үед хэрэгтэн, сэжигтнүүдийг урьдчилан саатуулах төв болсон юм. Абу Грейб гэж яг ямар ч утгатай нь бүү мэд, монголынхоор бол Ганц худаг ч юм уу, "Дэнжийн 1000" ч юм уу, нэг тиймэрхүү шоронг дэлхийн өнцөг булан бүрт хэл хугалам төрөлх хэлээр нь мэддэг болсон билээ. Хүн нэг нь нөгөөгөө хэрхэн хүчгүйдүүлж, хэрхэн доромжилж болдгийг бодитоор харуулсны баталгаа болж энэ нэр түүхэнд үлдсэн юм. 
Энэ шоронг 1960-аад оны үед байгуулсан бөгөөд нийтдээ 280 акр газрыг эзэлдэг томоохон байгууламж байв. Дөрвөн ам метр талбайд дөрвөн хүн байрлуулахаар тооцож хийсэн, хооллох өрөө, мөргөлийн өрөөтэй бас хамгаалалтын 24 цамхагтай нүсэр шорон байжээ. 2003 оны үед Саддам үүнийхээ зориулалтыг гадаадын хоригдлууд, урт хугацааны ялтнууд, богино хугацааны ялтнууд, онцгой ялтнууд, дээд хэмжээ авсан ялтнуудын гэж таван үндсэн хэсэгт хуваах болсон байна. 
Энэ шоронд үйлдэгддэг балмад хэргийн талаар олон улсын хүний эрхийн байгууллагуудаас мэдэгдэл хийж, тэмцэж ирсэн ч Багдадаас 32 км зайд орших Абу Грейбийг америкчуудын мэдэлд ирснээс нь хойш дэлхий тэр аяараа мэдэх болсон юм. 
2004 оны дөрөвдүгээр сард АНУ-ын "60 Minutes II" теле сэтгүүлээр гарсан Иракийн хоригдлуудыг америк цэргүүд эрүүдэн тамлаж буй зургийг хараад олон хүн цочирдсон билээ. Нөгөө  Иракийн ард түмнийг зовлон зүдгүүр дарангуйллаас аврах гэж байгаа америк цэргүүд хүний ёсноос гадуур нэгнийгээ доромжлон тохуурхаж байна гэж үү хэмээн хэвлэлүүд шуугиж байлаа. 
Абу Грейб шоронд ажиллаж байсан дандаа бага тушаалын цэргүүдийн тэрхүү харгислал АНУ-ын Батлан хамгаалах яамыг улс үндэстнийхээ өмнө, харин энэ үндэстнийг дэлхий нийтийн өмнө толгой гудайхад хүргэсэн. Тэд хоригдлуудыг цаасан хайрцаг дээр зогсоолгоод цахилгаанд цохиулж, нүцгэн эрсийг бие бие дээр нь тулмайлан хэвтүүлж "хүн пирамид" хийж зугаацдаг байжээ. Бас хоригдлуудыг нүдэж нүдчихээд өөрсдөө тэнхэл тасран хэвтдэг байсан байна. Абу Грейб шоронгийн хүн бус эл харгислалыг тэнд авсан 1000 гаруй фото зураг гэрчилдэг юм. Хамгийн аймшигтай нь тэнд бүсгүй хүн  харгислалд оролцож байсан нь олон хүний зэвүүцлийг төрүүлсэн билээ. Гэхдээ уг явдал нь эмэгтэй хүн үүнд оролцсондоо ч бус ерөөсөө хүн хүндээ зэрлэг хандаж болохгүй учраас л ингэтэл дуулиан хадуулсан. Тэгээд ч Иракт тайван байдлыг тогтооно гэж цэрэг оруулсан америкчууд өөрсдөө ийм алхмыг хийсэн нь ойлгомжгүй байсан юм. 
Хоёр нүцгэн эрийн нуруун дээр завилан суусан эр, гартаа бээлий хийчихээд хэд хэдэн эрсийг нударгалж буй сахалт, нүцгэн эрсийг жагсаачихаад бахархалтай гэгч нь зогсч байгаа бүсгүйн зургийг шүүхийнхэн шалгаж үзээд хамгаалагчид нэг нэгийнхээ зургийг авсан юм байна гэж тогтоосон билээ. Харин тэд өөрсдийнхөө энэхүү зугааг дэлхийг шуугиулсан асуудал болно гэж бодоогүй биз ээ. Гэхдээ хүний ёсноос гажууд үйлдэл бүр, хууль зөрчсөн алхам бүр ямар нэг байдлаар ил болдог аж. Эл балмад зугаанд хамгийн идэвхтэй оролцсон бүсгүй нь тухайн үедээ 22 настай Линди Энгланд гэгч байсан. Дөрвөн жил армид алба хашиж байгаа түүний тухай хэвлэлээр тун ч ихээр шуугиж байсан билээ. Шалгагдаж байх үедээ хөл хүнд болж, шүүхийнхэнд ч бэрхшээл учирсан талаар яригдаж байсан. Линди Энгланд 2005 оны есдүгээр сараас эхлэн гурван жилийн хугацаанд хоригдохоор болсон бөгөөд ирэх намар шоронгоос гарна. Тэрээр өнгөрсөн жилүүдэд шоронгийн гал тогоонд ажиллаж байсан байна. Түүнтэй холбоотой олон зураг байдгийн нэлээдийг нь олон нийтэд үзүүлэхгүй сенатын хэмжээнд үзсэн гэхээр түүнд оноосон ял багадсан гэж хүмүүс ярьдаг. 
Абу Грейбт яг ямар хүмүүс байсан юм бол гэж олон хүн асуудаг. Тухайн үед Абу Грейб шоронд Ахмад Азиз Рафик гэгч байв. Тэр 22 настайдаа Саддамын дэглэмээс зугтан Австралид цагаачилсан юм байна. Харин таван жилийн дараа Австралийн иргэн болчихоод төрсөн нутагтаа ирсэн бөгөөд нэгэн бүсгүйтэй хуримлажээ. Харин хуримнаас нь дөрвөн сарын дараа курдууд түүнийг барьцаалсан бөгөөд сүүлээс нь түүнийг Америкийн армид хүлээлгэн өгсөн аж. Түүнийг Абу Грейбт нэг жил есөн сар хорьсны дараа буруутгах ямар нэгэн баримт олдоогүй тул 2005 оны аравдугаар сард сулласан гэнэ. Мөн нэгэн хоригдол болох Юнис Хатаэр Аббас бол Иракийн сэтгүүлч байжээ. Тэр 1998 онд шоронд хүмүүсийг үй олноор нь алсан тухай баримт дэлгэснээр өөрөө тэр шоронгийнхоо ээлжит суугч нь болсон байна. Таван жил шоронд хоригдсон Юнис 2003 онд шоронтой, юутай хээтэйгээ Саддамын мэдлээс америкчуудын мэдэлд ирсэн байна. Энэ удаад түүнд тулгасан ял нь өөр байлаа. Тэр хоёр дүүгийнхээ хамт Их Британийн Ерөнхий сайд Тони Блэйрийг алахаар төлөвлөж байсан хэрэгт сэжиглэгдсэн байна. Гэвч түүнийг 2004 онд Абу Грейбээс сулласан бөгөөд өнгөрсөн онд "Хоригдол: Би Тони Блэйрийг алахаар хэрхэн төлөвлөж байв" гэсэн баримтат бүтээлээ туурвиж, олны танил болсон билээ. Абу Грейб гэж хананд нь үхлийн дуу шингэж, үй олон хүмүүсийн амирлаж чадаагүй сүнс хоргодсон газар гэж хүмүүс ярьдаг. Үнэндээ ч 1984 онд нэг удаад л гэхэд 4000 улс төрийн хоригдлыг энд хороож байсан гэдэг байна. Ийнхүү эрүүдэн тамлалт, үхэл хагацлаар дүүрсэн энэ газар америкчуудыг орж ирснээр ч цуснаас ангижраагүй. Харин хэвлэлээр Абу Грейбийн эрүүдэн тамлалт ил болсноор дөч гаруй жилийн турш хүмүүсийн нулимсанд шархалсан энэ шоронгийн асуудал хурцаар дэлгэгдсэн гэж болно. Америк цэргүүдийн яргалал ил болсны дараахан буюу 2004 оны тавдугаар сард америкчууд Абу Грейбт байгаа хоригдлуудын тоог эрс цөөрүүлэх арга хэмжээ авч, 2000-аас ч цөөн хоригдол үлдээхээр ярьж байсан. 2006 оны гуравдугаар сард АНУ-ын армиас Абу Грейбт байсан 4500 хоригдлыг бусад шоронгууд руу шилжүүлж, шоронг Иракийн эрх баригчдад хүлээлгэн өгсөн билээ. 2006 оны наймдугаар сараас хэдэн арван жилээр айж ширвээтсэн, бухимдаж занасан олон хүнийг агуулж ирсэн энэ шорон хоосон балгас болсон түүхтэй. 
Ч.ЭНХ 


