Хадаастай гутлаа хананд өлгөх эсэхээ энэ зун шийднэ

Францын "Onze Mundial" сэтгүүлд алдарт хөлбөмбөгч З.Зиданы өгсөн ярилцлагыг дор сийрүүлье. -Надад яагаад ч юм, таныг тоглолт бүр сүүлчийнх гэсэн үзлээр эцсээ хүртэл үзэлцээд буй мэт сэтгэгдэл төрөөд байна. -Энэ үнэн. Би хөлбөмбөгөөс аз жаргал авахгүй уджээ. Сүүлийн үед ахуйн элдэв жижиг бэрхшээлүүдээс ангижирч, хуучин цагийнхаа бие, хүчний бэлэн байдалдаа ороод байна. Хэсэг хугацаанд жин нэлээд нэмэгдсэн нь тоглолтын маань арга барилд муугаар нөлөөлсөн үе бий.
-"Реал Мадрид" ийм лут бүрэлдэхүүнтэй байж яагаад түрүүлж чадахаа больчихов оо. Бүгд л ийм асуулт тавиад байна. -Энэ хүмүүсийг ойлгож байна. Гэхдээ хөл бөмбөг чинь үүгээрээ онцлог юм шүү дээ. Хэрвээ чадалтай нь ялаад байдаг байсан бол уйтгартай биз дээ. Энэ спортод чадал, авьяасаас гадна хэн нь тэр ялалтыг их хүсч байна, түүний төлөө зүтгэж байна гэдэг үзүүлэлтүүд байдаг юм шүү дээ. -Тэгвэл "Реал Мадрид"-д хөгжим тоглодог нь ихсээд, хөгжмийг нь зөөдөг хүмүүс нь алга болчихсон юм болов уу? -Иймэрхүү харьцуулалтад би их дургүй. Бүх юманд тэнцвэржүүлэх хүчин гэж байх ёстой. Зарим хөлбөмбөгчид нь өөрийнхөө талбайд гүйцэтгэх үүрэг ролийнхоо журмаар тоглолтын эхнээс эцэс хүртэл гүйх л хэрэгтэй. Гэтэл нөгөө хэсэг нь зөвхөн хормын төдий л ашиглагдахаар заагдсан байдаг. Рональдо гэхэд л солиотой мэт энэ тэнд гүйх албагүй шүү дээ. Тэр зөвхөн довтолгоог дуусгах үүрэгтэй хүн. -Сарын өмнө та нар цомын төлөөх тэмцээнд 6:1-ээр хожигдоод хариу тоглолтдоо 4:0-ээр хожиж, бараг л финалд гарах шахсан... -Би "Бернабеу" цэнгэлдэхэд хөл бөмбөг тоглоод зургаан жил болж байна. Энэ зургаан жилийн хугацаанд уг цэнгэлдэхэд тэгж их хүмүүс хөгжөөн дэмжиж байсныг хараагүй. Ингэж ярьж буй хүн нь ганц би биш шүү. Тэр өдөр хүмүүс биднийг галзуу мэт урагш нь зүтгүүлж байсан. Манай баг бөмбөг эзэмших үед хөл маань өөрийн эрхгүй л урагш зүтгэж байсан бол "Сарагос" багийнханд бөмбөг очиход исгэрэлдэх дуу чихний хэнгэрэг хагарах мэт болж байсныг хэлье. -Лопес Каро танай багт юу авчирав? -Өөрийнхөө мэдлэгээ. Намайг анх 2001 онд "Реал"-д ирэхэд тэр хамт ирж байсан юм шүү дээ. Гэхдээ тэр цагаас өдийг хүртэл "Реал"-ын дубль багийг л удирдаж байсан юм. Би хөл бөмбөг бага зэрэг ойлгоно. Тэр сайн дасгалжуулагч. Тэр энд хэрвээ ямар нэгэн амжилтад хүрдэггүй юм бол өөр газар заавал амжилтад хүрэх хүн. -Нууц нь юу юм бол? -Тэр бэлтгэлийг галзуу мэт хийлгэдэг. Түүний ачаар манай зарим хөл бөмбөгчдийн бие хүчний харьцаа дээрдсэн гэж боддог. Түүнчлэн элдэв жижиг асуудлууд бий л дээ. Тэр бүхнийг дэлгээд баймааргүй байна. -Та сүүлийн үед яагаад талбайн зүүн талаар бус төвөөр тоглох болов? -Яагаад гэвэл захаар тоглосноос төвөөр тоглох нь надад илүү зохимжтой байдаг. Шинэ дасгалжуулагч маань зөвхөн миний байрлалаар зогсохгүй бүхий л тоглолтын схемийг өөрчлөөд байгаа шүү дээ. Анзаарагдахгүй байна уу. Гэхдээ ингэж ярьснаараа Лушембурго дасгалжуулагчийн хийснийг үгүйсгэж байгаа юм биш л дээ. Зүгээр л тэр хүний үзэл бодлыг бид амьдралд хэрэгжүүлж чадсангүй. Ийм юмны төлөө эцэстээ дасгалжуулагч нар л хариуцлага хүлээдэг нь энэ спортын "хар тал" нь юм даа. -Бид таны тоглолтыг дахиад нэг жил үзэж баясах болов уу? -Мэдэхгүй. Миний гэрээ дуустал нэг жилийн хугацаа байна. Улирал дуусаад үүнийг шийднэ гэж бодож байгаа. Одоо хамгийн гол нь үлдсэн гурав, дөрвөн сардаа сайн тоглох, дараа нь өөрийнхөө улсын шигшээд багтаад дэлхийн аваргын тэмцээнд амжилттай оролцох гэсэн зорилтууд л байна. -Тэгвэл таныг шийдээгүй байна гэж бодож болох уу? -Одоохондоо шийдсэн юм алга. Гэрээ маань дуусаагүй байгаа үед би явна гэдэг талаар яримааргүй байна. Зун амралтаа авахаараа энэ талаар суурьтайхан бодно доо. Бүх юм зөвхөн надаас, миний сэтгэлийн дотор буй санаа бодлоос шалтгаална. Хэрвээ би "одоо болно" гэж бодвол хэнийг ч хуурахгүй хадаастай гутлаа хананд өлгөнө. 
