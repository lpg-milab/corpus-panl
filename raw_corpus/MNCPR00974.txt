Нисдэг тэрэгний түрээсэнд 3700 ам.доллар төлсөн

"МИ-8" онгоцны ослын талаар Жанжин штабын агаарын довтолгооноос хамгаалах цэргийн командлагч хошууч, генерал Ц.Бямбажавтай ярилцлаа.
-Арилжааны нислэг хийсэн гэрээг харж болох уу? -Гэрээг яг одоо цагдаагийн байгууллага эх хувиар нь аваад явсан байна. Гэрээ ёсоор маршрут, цаг хугацаа барихыг хоёр тал харилцан хүлээнэ. Хэрэв цаг агаар хүндэрч гэнэтийн саатал тохиолдол гарвал мэдэгдэх ёстой. Өөр бусад тохиолдолд нисдэг тэргийг тохиролцсон журмаасаа өөр зорилгоор ашиглаж болохгүй. -Нууц биш бол түрээсэнд хичнээн төгрөг төлсөн юм бэ. Ямар маршрутаар хэзээ буцаж ирэх ёстой байв? -Энэ сарын 23-ны өдрийн 9 цагаас 24-ний өдрийн 12.40 минутад Улаанбаатарт буух ёстой байсан. Чиглэл нь УБ-Шарын гол-Булганы Ингэт толгой-Эрдэнэтийн дээгүүр яваад УБ-т ирэх байсан. "Алтан бонд" компанитай хийсэн гэрээгээр цагийн 1400 ам.доллар гэж тооцоод нийт дөрвөн цаг орчим гэхээр 5600 ам.доллар төлөх гэрээ хийсэн. Урьдчилгаа 3700 орчим ам.доллар төлсөн байна лээ. -Маршрутаа зөрчиж ан хийсэн гэх мэдээлэл байна. Та энэ талаар юу хэлэх вэ. Танай байгууллагаас энэ онгоцыг хаана явааг хянаж байсан биз дээ? -Ан хийж явсан эсэхийг мэдэхгүй. Хоёрдугаар сарын 24-ний өдрийн нислэгийн маршрутад өөрчлөлт орсон юм. Эхний өдрөө Ингэт толгойд хоночихоод маргааш нь Булганаас шатахуун авах шаардлагатай боллоо гэсэн. Ингээд хүсэлт гаргаж ИНЕГ-ын нислэг хөдөлгөөний удирдах үндэсний төвийн нислэг төлөвлөлт зохицуулалтын тасагт бичгээр мэдэгдээд Эрдэнэт, Булганы чиглэлд явах эрх авсан. -Энэ нисдэг тэрэг төвийн холбооноос тасарч хэл чимээгүй хэдэн цагаар алга болж энд сандралд орцгоосон гэдэг үнэн үү? -Маршрутаа нэмж өөрчилснөөс холбоонд орохгүй жаахан саатсан явдал бий. Түүнээс хэдэн цагаар алга болж сандарсан зүйл болоогүй. ИНЕГ-аас нислэг хөдөлгөөнийг хянаж байсан. -Онгоц ямар байдлаар газарт унасан юм бэ? -Миний хувьд энэ явдлыг осол гэж нэрлэмээргүй байна. Техникийн шаардлагын улмаас аргагүйдэлтийн буулт хийсэн. Бурхны ивээлээр яг тэр хэсэгт хонхор газар таарч амжилттай бууж чадсан. Хүн эрсдэлгүй буулгасан нь үнэхээр нисэх багийн амжилт шүү. Нисэх хэрэгслийн ийм үед хүний амь бүтэн үлдсэн тохиолдол тун ховор. -Нисэх багийнхныг танилцуулаач? -Нэгдүгээр нисгэгч экипажийн дарга дэд хурандаа Гансүх, хоёрдугаар нисгэгч Батжаргал, борт техникч Чимэддорж, үйлчлэгч Оюунцэцэг нарын хүмүүс явсан. -Нисэх багийн гишүүд холбоогоор явж буй газраа ташаа мэдээлсэн гэдэг нь үнэн үү? -Ёстой дуулаагүй юм байна. Ер нь нислэг хэрхэн явагдаж ямар байдлаар буусан гэдэг асуудлууд онгоцны бичлэгт бүрэн байгаа. Түүнийг тайлсны дараа яривал бодит үнэн мэдээлэл болно. -Маршрут байхгүй байтал Хөтөлд буусан нь ямар учиртай юм бэ? -Хөтөлд буусан гэдгийг дуулаагүй юм байна. Хэрэв тэнд буусан нь үнэн бол маршрут зөрчсөн явдал болно. -Улс хоорондын онцгой тохиолдолд хөөрдөг энэ унааг арилжааны нислэгт явуулах хууль зүйн үндэслэлийг тайлбарлаач? -Улсын нисэхийн тухай хуулинд арилжааны нислэгээр зорчих тохиолдолд Иргэний нисэхийн тухай хуулийг баримтална гэж заасан байгаа. Энэ ч үүднээс хууль зүйн үүднээс арилжааны нислэгийг явуулж ирсэн. -Танай албанаас гарсан мэдээлэлд онцгой үүргийн нислэг гүйцэтгэж явсан гэсэн байсан. Онцгой үүргийн нислэг гэдгээ тайлбарлахгүй юу. Гэтэл тэдгээр хүмүүс хувийн ажлаа хөөцөлдөж ан хийж явсан нь цагдаагийн байгууллагаар тогтоогдоод эхэллээ шүү дээ? -Анх тавьсан хүсэлтэд "Алтан бонд" компанийн шугамаар Япон улсын парламентын гишүүд Булган аймгийн Ингэт толгойн сангийн аж ахуйд зорчиж ажил төрөлтэй нь танилцана гэсэн байсан. Онцгой үүргийн нислэгт гадаадын зочид төлөөлөгчид багтдаг. 
Б.Долзодмаа

