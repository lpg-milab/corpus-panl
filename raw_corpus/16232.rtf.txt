№270 (16233)
1985 ОНЫ АРВАН НЭГДҮГЭЭР САРЫН 9.
Үйлдвэрчний эвлэл, уралдаан

<< Үйлдвэрчний эвлэл нь аж ахуй, Хувьсгалт Залуучуудын Эвлэлийн болон бусад байгууллагуудтай хамтран социалист уралдааны үүргийн үндэслэлийг улам сайжруулж, уралдааны явцад тавих хяналтын үр нөлөөг хангаж, уралдаанд түрүүлэгчдийг урамшуулах арга хэмжээг зөв хэрэглэх талаар тодорхой ажил зохиож байх ёстой >> гэж МАХН-ын Төв Хороо МҮЭ-ийн XII их хуралд ирүүлсэн баярын бичигтээ заасан билээ. 

МАХН-ын XIX их хурлыг хөдөлмөрийн өрнүүн амжилтаар угтахаар бүх ард түмний улс төр, хөдөлмөрийн идэвх өрнөж байгаа энэ өдрүүдэд Монголын үйлдвэрчний Эвлэлийн нийт байгууллага социалист уралдааныг эрчимжүүлэх үйлсэд үйл ажиллагаагаа бүрэн чиглүүлж, хамгийн идэвхтэй дайчин ажил зохион байгуулах нь нэр төрийн хэрэг мөн. 

Намын эдийн засгийн бодлогыг амжилттай хэрэгжүүлэхэд олон түмний идэвхийг өрнүүлдэг гол арга, үйлдвэрлэлийг удирдахад үйлдвэрчний эвлэлийн байгууллагуудын оролцох нэн чухал хэрэгсэл болсон социалист уралдааныг Монголын Үйлдвэрчний Эвлэлийн бүх шатны байгууллага намын XIX их хурал угтаж манай орны өргөн олон нийтийг хамруулан гардан зохион байгуулах, үүрэг амлалтын хэрэгжилтийг хангах, үр өгөөжийг нь дээшлүүлэх нь намынхаа болон өөрийн байгууллагын түрүүчийн их хурлын индэр дээрээс авсан амлалт, үүргийн нь нэг ёсны оргил амжилтын тайлан болох ёстой. 

Улаанбаатар хотын махконсервын комбинат, ноосны үйлдвэрийн нэгдлийн үйлдвэрчний эвлэлийн хороод цех, тасаг ажилчдын дунд сар бүр тодорхой нэг сэдвээр намын их хурал угтсан уралдаан зохион байгуулж, үр дүнг ил тод сурталчилж, түрүүлсэн хамт олов, хүмүүст их хурлын нэрэмжит туг, дарцаг шилжүүлж, дурсгалын диплом, гэрчилгээ олгодог байна. 

Арьс, ширний үйлдвэрийн нэгдлийн савхин гутлын үйлдвэрийн хамт олон VII таван жилийн барианы онд хөнгөн аж үйлдвэрийн салбарынхныг социалист уралдаанд уриалж, шахуу өндөр үүрэг авсан юм. Тэндхийн захиргаа, үйлдвэрчний эвлэлийн байгууллага социалист уралдааныг системтэй байнгын ажил болгон өрнүүлж, үйлдвэрийн бүх хариуцлагатан, инженертехникийн ажилтныг уралдааны ажилд бүрэн татан оролцуулж чадсанаар амлалтаа жигд сайд биелүүлж байна. Социалист уралдаан үр нөлөөтэй өрнөдөг ийм тэргүүний үйлдвэр, аж ахуйн газрууд манайд цөөнгүй бий. 

Хэрвээ үйлдвэрчний эвлэлийн нийт байгууллага социалист уралдааныг хамт олны өмнөх зорилтыг хэрэгжүүлэх жинхэнэ хэрэглүүр болгон шуурхай зохион байгуулж арга хэлбэрийг нь баяжуулж, эцсийн өндөр үр дүнд хүрэхэд нь туслах, тэргүүн туршлагыг үе шаттай, бүтээлчээр нэвтрүүлэх талаар бүрэн дүүрэн санаачилга гаргаж ажиллах юм бол ажилчин олонд асар их нөөц бололцоо байгаа юм. 

Үйлдвэрчний эвлэлийн нэлээд байгууллагаас социалист уралдаан зохион байгуулж байгаа практикт хөдөлмөрчдийн идэвх, санаачилгыг дайчлан өрнүүлэхэд зохистой арга барилаар нөлөөлөх, уралдааны явцад байнга дүн шинжилгээ хийж эрчимжүүлэх, түрүүлэгчдийн туршлагыг нийтийн хүртээл болгож түгээхэд анхаарлаа голлон төвлөрүүлэх ёстой байтал гол төлөв хөдөлмөрчдийн идэвх зүтгэлээр нэгэнт бий болчихсон амжилт, бүтээлийг тоочин бүртгэж, тайлан мэдээ гаргахад их цаг зарцуулдаг өрөөсгөл байдал үзэгдсээр байна. Аймаг, хотын үйлдвэрчний эвлэлийн зөвлөл ийм байдлыг нарийвчлан судалж зарчимч дүгнэлт хийж, дутагдлыг арилгах биетэй ажлыг намын их хурал угтсан одоо үед цаг алдалгүй хийх шаардлагатай байна. Намын байгууллагууд ч өөрийн түшиг тулгуур болсон ҮЭ-ийн зөвлөл, хороо, бүлгийн өдөр тутмын ажилд байнга тодорхой тусалж, тухай бүр нь чиглэл удирдамжаар хангаж, үүргийнх нь дагуу шургуу, шуурхай ажиллуулах хэрэгтэй юм. Нөгөө талаар уралдаан дүгнэх үзүүлэлтийг нарийсгах нэрийдлээр хэтэрхий олон болгох, яам, салбар, аймаг, хот, сум, районы уралдааныг дүгнэхийн тулд өдий төдий хүсэлтийг хойно хойноос нь цувуулж анхан шатны байгууллагын ажлыг хүндрүүлдэг ноцтой дутагдал даамжирсаар байгааг МҮЭ-ийн Төв Зөвлөл, салбарын ҮЭ-ийн байнгын зөвлөл, аймаг, хотын АДХ-ын гүйцэтгэх захиргаа, яам, тусгай газрууд эргэцүүлэн бодож тооцож үзээд шуурхай арга хэмжээ авууштай болжээ. 

Үйлдвэрчний эвлэлийн ажилтнууд үйлдвэрлэлийн цех ажлын талбайгаар явж, ажилчдын амьдрал, хөдөлмөртэй танилцаж, хүмүүсийн санаа бодлыг сонсож, дэвшилт арга барил эзэмших, өндөр бүтээмжтэй ажиллахад нь тэдэнд тусалж, социалист уралдааныг газар дээр нь биечлэн удирдаж зохион байгуулж байх ёстой бөгөөд тасалгаанаас бичиг цаасаар удирдах нь ажилчин ангийн байгууллагын мөн чанарт харш юм. 

Уралдааныг дуулиан ихтэй хийсвэр яриа, хоосон амлалт болгон хувиргаж хэрхэвч болохгүй. Арван есөн сарын өндөр бүтээлийн аянаас үлдээд байхаа зургаахан сар гаруйн хугацаанд орон даяар уралдааныг шинэ эрчээр өрнүүлж түрүүлж, хоцорч байгаа байгууллага, хүнийг хөдөлмөрийн хамт олонд тэрчлэн нийтэд мэдээлэх, үүрэг, амлалтын нь биелэлтийг шуурхай хангуулах хэрэгтэй байна. Ер нь уралдааны урамшууллын механизмыг боловсронгуй болгох, материаллаг урамшууллыг ёс суртахууны урамшуулалтай зөв хослуулах, шагнал урамшлын зүйлийн чанар, өнгө үзэмжийг сайжруулах, нэр төрлийг олшруулах талаар үйлдвэрчний эвлэлийн байгууллагууд ах дүү орнуудын туршлагаар бүтээлч санаачилга гаргах шаардлагатай болжээ. 

МАХН-ын XIX их хурал угтаж нам, ҮЭ-ийн байгууллагаас заавал хийх нэг чухал ажил бол намын ХVIII их хуралд рапорт, илэрхийлэлт ирүүлсэн, хурал дээр үг хэлж үүрэг амлалт авсан, мөн таван жилийн тооцоотой үүрэгтэй ажиллаж байгаа байгууллага, хүмүүсийн амлалт үүргийн биелэлтийг нэгбүрчлэн шалган дүгнэж, тайлангий нь гаргуулах явдал юм. 

Социалист уралдааныг бүх ажлын эцсийн өндөр үр дүнг хангахад чиглүүлж, МАХН-ын XIX их хурлыг хөдөлмөрийн өндөр амжилтаар угтахад идэвхтэн дайчин нөлөө үзүүлэх нь Монголын Үйлдвэрчний Эвлэлийн бүх шатны байгууллагын нэн тэргүүний зорилт мөн. 

