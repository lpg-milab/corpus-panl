№284 (16874)
 1987 оны арван нэгдүгээр сарын 27.   
БИОГЕОЦЕНОЗ

Дэлхийн гадаргын хөрс, усан бүрхэвч, агаар мандлын нөхөгдөх, үл нөхөгдөх баялгийг иж бүрэн ашиглах бололцоо шинжлэх ухаан, техникийн хувьсгалын эрин үед улам нэмэгдэж байгалийн баялгийг техникийн хүчээр эзэмших үйл ажиллагаа эрчимжсэн нь нэг талаар нийгмийн хөгжлийг хурдасгавч нөгөө талаар хүн төрөлхтний амьдрах орчныг бүрэн таньж мэдэх биогеоценозын ухааныг хөгжүүлэх шаардлагыг хүчтэй дэвшүүлэн тавилаа. Дэлхийн бөмбөрцгийг бүрхсэн давхаргын тухай биогеоценоз хэмээх ойлголт шинжлэх ухааны томоохон салбар болон хөгжиж амьдрал, үйлдвэрлэл, нийгэмд нөлөөтэй хүчин зүйл боллоо. 

Биогеоценозын тухай мэдлэггүйгээр газрын хөрс, амьтан, ургамлын баялгийг улс ардын аж ахуйд ур өгөөжтэй ашиглах, түүний оршин амьдрах нөхцөлийг зохистой харьцаанд ханган барих асуудлыг зөвөөр шийдвэрлэж чадахгүй учраас өнөөдөр биогеоценозын тухай сургаал танин мэдэхүйн болон практик үйл ажиллагааны амин чухал асуудлын нэг боллоо. 

Биогеоценоз нь агаар мандлын доод үед, дэлхийн гадаргын хэсгийн чулуулаг, хөрс, ус, нарны илч, гэрэл туяаны тодорхой нөхцөлд амьдран орших бүх амьд бие махбодыг нэгтгэсэн бүхэл бүтэн систем юм. Тэрхүү системийн дотор шим бодисыг нийлэгжүүлгийг амьдралын эхийг үүсгэдэг ногоон ургамал, ой мод, түүнийг ашиглан амьдардаг амьтны ертөнц багтана. 

Биогеоценозын тухай ярихдаа хийсвэр утгаар биш, харин Монгол орныхоо нутаг дээр геологийн хөгжлийн түүхэн үеийн олон сая жилд бүрэлдэн тогтсон биогеоценоз, түүнд хандах хандлага, тэр нь биогеоценозын зохистой харьцаанд хэрхэн нөлөөлж байна вэ гэдгийг бид юуны урьд авч үзэх ёстой. 

Биогеоценозын эрчимтэй үйл явцын илэрхийлэл, түүний эцсийн үр дүн нь биогеоценозын биомасс мөн бөгөөд түүнийг ашиглах сонирхол, хэрэгцээ байнга өсч машин техникийн хүчээр чадах хэр чинээгээрээ, аливаа хязгаарлал, тэнцүүлэлт, зохицуулалтгүйгээр авч хэрэглэх боллоо: Үүний улмаас ой хөвч хяргагдан сүйрч, хөрс, бэлчээр элэгдэн талхлагдаж, атар газар, тариалангийн талбайг хяналт муутай эзэмшиж, ан гөрөө, жигүүртэн шувууг дур зоргоор авлаж байгаа нь байгалийн тэнцвэр, зохицлыг алдагдуулахад хүргэж байна. 

Биогеоценоз бол өөрийгөө нөхөн сэргээх чадвар бүхий амьд систем мөн боловч тэр нь манай оронд төдийгүй, дэлхийн олон улс гүрэнд уул шинж чанараа жилээс жилд алдсаар байна. хүн ба шим мандал >> программыг ЮНЕСКО боловсруулан гаргаж биогеоценозын зохилдолгоог сэргээх үйлсэд олон улс орныг хамааруулан оруулсан нь тохиолдлын хэрэг биш юм. Дурдсан программд манай улс оролцдог боловч гол шаардлагатай << бэлчээрийн экосистем >> буюу бэлчээрийн биогеоценозын тухайд оролцоогүй байна. Зүй нь түүнд оролцохоор барахгүй манай оронд хамгийн идэвхтэй үйл ажиллагаа өрнүүлэх шаардлагатай байтал << Хүн ба шим мандал >> программын монголын үндэсний комисс нэр зүүх төдийгөөр явах, ярихаас өөр тодорхой ажил зохион байгуулахгүй байгааг анхаарах цаг болжээ. 

Биогеоценозын динамик системийн хөгжлийн явцад аажим боловч байнга биомасс үүсэн хуримталж, бүтэц, зохион байгуулалт нь улам бүр нарийн болсоор байдаг төдийгүй ургамал, амьтад нь өөр хоорондоо, тэрчлэн хүрээлэн байгаа орчны амьд бус компоненттойгоо дасан зохицож, улирах орон цагийн дотор тэсвэр, зохилдолгоог олж авдаг юм. Биогеоценозын үйл ажиллагааны энэхүү тогтсон явцад гадаад хүчин сөрөг нөлөө үзүүлж түүний үр дүнд биогеоценозод байнгын өөрчлөлт хувиралт гарч байдгийг зөв ойлгож зохистой ашиглах ёстой. 

Биогеоценозыг хамгийн хүчтэй өөрчлөгч нь хүний үйл ажиллагаа юм. Хүн өөрөө хэдийгээр байгалийн бүтээгдэхүүн биогеоценозын нэг гишүүн нь боловч хөдөлмөрийн багаж зэвсэг хийж байгалийн эсрэг хэрэглэх болсон тэр үеэс эхлэн орчноо өөрчлөх хамгийн хүчтэй гадаад хүчин болон хувирчээ. биогеоценозын дотоод холбоо, үйл ажиллагаанд хүн хүчтэй нөлөөлж байгааг ерөнхий утгаар ярихдаа биш, түүнийг цаашид нийт ард түмнийхээ сайн сайхан амьдрах, аж төрөх, хүнсний хангамжийг сайжруулахад чиглүүлэн жолоодоход л хамгийн гол учир утга нь байгаа юм. Хүний хөнөөлт үйл ажиллагаанаас болж ойн биогеоценоз бүхэлдээ эвдрэлд орж байгаа төдийгүй хөрс, ургамлан бүрхэвч, усан хангамж, тэдгээрийн био бүтээмжийн холбоонд сөрөг өөрчлөлт үүссээр байгаад зүй ёсны дүгнэлт хийх хэрэгтэй. Эрдэс бодисын биогеоценоз дахь эргэлтийн зохицол алдагдсанаас тариаланд шим болон эрдэс бордоо хэрэглэх, тодорхой нутагт эрдэс бодисын илүүдэл, дутагдлаас шалтгаалан үүсэх мал, хүний эндемик өвчнөөс сэргийлэхэд эрдэмтэд, эрдэм шинжилгээний байгууллагууд их зүйл хийх ёстой. 

Хүний үйл ажиллагааны буруугаас эвдэрч байгалийн тэнцэтгэлээ алдсан биогеоценозыг сэргээн бий болгоход улс орон урьд тэндээс олсноосоо асар их илүү хөрөнгө, хөдөлмөр зарцуулахад хүрдэг. Зарим тохиолдолд хичнээн хүч, хөрөнгө зарсан ч эргэж сэргээх боломжгүй болдгийг амьдрал аяндаа харуулж байна. 

Малын үржил - селекцийн ажлыг онол, арга зүйн үндэслэлтэй боловсруулсан нэгдсэн программаар явуулж чадаагүйгээс биогеоценозын үйлчлэх хүрээнд малын тэсвэрт чанар, орчны хам нөхцөлийн холбоонд зохицлын тэнцвэр гуйвахад хүрч байна. Шинээр гаргасан, гаргаж байгаа зарим үүлдрийн мал сүрэг, сортын ургамал нь биогеоценозын бүрэлдэхүүний тогтвортой гишүүн болж чадах биологийн тэсвэрт чанар, аж ахуйн сайн шинжийг тэр бүр жигд олж авахгүй байна. 

Байгалийн биогеоценозыг зүй зохистой ашиглах, байгалийнхаас илүү бүтээмжтэйг хүний гараар бий болгоход биогеоценозын амьдрал, хөгжил, түүний бүгд нэгдэл бүтцийн харилцан холбоо, үйлчлэлийн зүй тогтлыг сайн мэдэж нарийн судалж улмаар улс ардын аж ахуйг хөгжүүлэхэд ашиглах үүднээс чиглэсэн зорилтот биогеоценозын программ боловсруулан хэрэгжүүлэхэд Шинжлэх ухааны Академи түүний холбогдох хүрээлэнгүүд, эрдэмтэн мэргэжилтнүүд шинэ сэтгэлгээгээр дорвитой ажил хийх хэрэгтэй болж байна. 

