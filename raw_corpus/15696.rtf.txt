№47(15696)
1984 ОНЫ ХОЁРДУГААР САРЫН 24
Арвилан хэмнэх даалгавар

Нийт үйлдвэрлэлийн үр ашиг, ажлын чанарыг дээшлүүлэх, арвилан хэмнэх зарчмыг нийгмийн амьдралын бүхий л хүрээнд нэвтрүүлэх намын бодлогыг манай орны хөдөлмөрчид амжилттай хэрэгжүүлж байна. 

Ноднин улс ардын аж ахуйд 210 нэр төрлийн дал гаруй сая төгрөгийн материал, түүхий эд, шатахуун тослох материал, эрчим хүч арвилан хэмнэв. Энэ нь аж ахуй, соёлын олонхи байгууллага, хөдөлмөрийн хамт олон арвилан хэмнэх тодорхой зорилт дэвшүүлж, хүн бүр арвилан хэмнэлтийн данстай ажиллан олон хэлбэрийн бүтээлч ажил өрнүүлсний үр дүн юм. Мөн норм, нормативыг хянаж дэвшилттэй болгох талаар багагүй ахиц гаргаж, сүүлийн хоёр жилд 18 мянга гаруй норм, нормативыг шинэчилсэн буюу шинээр тогтоож, 1980 оны эцэст байсан норм, нормативын 60 гаруй хувийг хянасан байна. 

Гэвч арвилан хэмнэх журмыг үйлдвэрлэлийн нэгж, хэсэг бүрт нэвтрүүлэх талаар зарим яам, тусгай газар, аймаг, хог, үйлдвэрийн нэгдэл, үйлдвэр, аж ахуйн газар оновчтой, бүтээлч тодорхой арга хэмжээ аваагүй, арвилан хэмнэх тэмцлийг бүх нийтийг хамарсан хөдөлгөөн болгон өрнүүлээгүйгээс энэ ажлын эцсийн үр дүн, өгөөж дорвитой биш байна. 

Өнгөрөгч оны арвилан хэмнэх даалгаврыг улс ардын аж ахуйн хэмжээгээр 20 шахам хувь тасалсны дотор Барилгын цэргийн ерөнхий газар, түлш, Эрчим хүчний үйлдвэрийн Яам, Батлан хамгаалах Яам төлөвлөгөөг нэлээд хэмжээгээр тасалжээ. Барилга, Барилгын материалын үйлдвэрийн Яам цемент, цонхны шил, Хөнгөн, Хүнсний үйлдвэрийн Яам, шеврет, нэхий, ноосон утас, техникийн тос, Түлш, Эрчим хүчний үйлдвэрийн Яам дизелийн түлшийг нормоос хэтрүүлэн зарцуулжээ. 

Энэ онд таваарын бүтээгдэхүүн, гүйцэтгэх ажил, үйлчилгээний нэг төгрөгт ногдох материалын зардлын лимитийг яам газар бүрт тогтоон өгч, далаад сая төгрөгийн материаллаг нөөцийг хэмнэхээр төлөвлөсөн юм. Эдгээрийн дотор 240 нэр төрлийн гучаад сая төгрөгийн материал, түүхий эд, ес орчим сая төгрөгийн түлш, шатахуун, хориод сая төгрөгийн цахилгаан дулааны эрчим хүч зэрэг тодорхой нэр төрлийн материал хэмнэх юм. 

Энэ шахуу төлөвлөгөөг хэрэгжүүлэхийн тулд 400 шахаж бүтээгдэхүүн, 600 гаруй материалын 4. 2 мянган нормыг шинээр боловсруулах, хянаж, шинэчлэх, технологийн хаягдал, хадгалах, тээвэрлэх, ачиж, буулгах үеийн хорогдлыг багасгах, ховор, өндөр үнэтэй материалыг бүтээгдэхүүний чанарыг муутгахгүйгээр орон нутгийн хямд материалаар сольж орлуулах зэрэг тодорхой ажил хийж хэрэгжүүлэх ёстой. 

Уг төлөвлөгөөг биелүүлснээр энэ онд улс ардын аж ахуйн хэмжээгээр материал багтаамжийг өнгөрсөн оныхоос хоёр хувь багасган, нийгмийн үйлдвэрлэлийн үр ашгийг дээшлүүлэхэд тодорхой хувь нэмэр оруулна. 

Материаллаг нөөцийн хэмнэлт нь нэгж бүтээгдэхүүн, ажил, үйлчилгээнд ногдох материал, түүхий эд, түлш цахилгааны зарцуулалтыг хэрхэн багасгаснаар тодорхойлогдоно. Иймд арвилан хэмнэх төлөвлөгөөг биелүүлэхэд нэгж бүтээгдэхүүн, ажил үйлчилгээнд зарцуулах материаллаг нөөцийн зарцуулалтыг багасгахад чиглэсэн тодорхой ажлыг үйлдвэрлэлийн нэгж бүрт өрнүүлэх нь чухал юм. 

Материаллаг нөөц хэмнэх арга хэмжээг ерөнхий ярьж шаардах, цаасан дээр мэдээлэх төдийгөөр хязгаарладаг дутагдлыг шийдвэртэй арилгавал энэ ажилд ахиц дэвшил гарна. Иймд ажлыг үйлдвэрлэл, үйлчилгээний технологийн горимыг өөрчлөн сайжруулах арга хэмжээтэй нягт уялдаатай зохион байгуулах, хамт олны бүтээлч идэвхийг оргилуулж чадахуйц ажил зохиох хэрэгтэй байна. 

Яам, тусгай газар бүр материал хэмнэх төлөвлөгөөт даалгаврыг үйлдвэр, аж ахуйн газруудад нарийвчлан хуваарилж, түүнийг биелүүлэхэд чиглэсэн техник зохион байгуулалтын арга хэмжээний тодорхой төлөвлөгөө боловсруулан, биелэлтэд нь хяналт тавьж ажиллавал зохино. Түүнчлэн социалист уралдаан, хамтын гэрээний үүрэг амлалтад материал хэмнэх зорилтыг тооцоо, үндэслэлтэй тусган, тогтмол дүгнэж, материал хэмнэсэн байгууллага, хүнийг тогтоосон журмын дагуу урамшуулах, хэтрүүлсэн нөхцөлд материалын хариуцлага хүлээлгэх журмыг хатуу мөрдөх хэрэгтэй. 

Өнгөрсөн оны эцсээр намын анхан шатны байгууллагуудын хурлаар арвилан хэмнэлтийн асуудлыг хэлэлцэж, энэ ажлын ур дүнд тодорхой дүн шинжилгээ хийж, цаашид зохиох ажлын чигийг нарийвчлан тодорхойлсон нь чухал ач холбогдолтой болов. Гаргасан шийдвэрийг биелүүлж, арвилан хэмнэх зорилтыг биелүүлэхэд чиглэсэн үзэл суртлын ажлыг сайжруулж хамт олны бүтээлч идэвх, санаачилгыг өрнүүлэхэд намын анхан шатны байгууллага бүр үзэл суртал, зохион байгуулалтын ажлыг эрчимжүүлэх нь чухал байна. 

Нөөц бололцоо бүхнийг дайчлан, хоёрдогч түүхий эдийг бүрэн ашиглах нь арвилан хэмнэх журмыг хэрэгжүүлэх гол арга замын нэг юм. Энэ онд гучаад нэр төрлийн хоёрдогч түүхий эд цуглуулж тушаах, тэдгээрээс тавиад сая төгрөгийн бүтээгдэхүүн үйлдвэрлэх төлөвлөгөөтэй. Энэ төлөвлөгөөг биелүүлэхийн тулд хоёрдогч түүхий эдийг бэлтгэж цуглуулах, тээвэрлэх, хадгалах ажлын зохион байгуулалт, уялдаа холбоог сайжруулж, энэ ажлын эцсийн үр дүнг дээшлүүлэхэд холбогдох яам, газар онцгой анхаарал тавивал зохино. 

Арвилан хэмнэх тэргүүн туршлагыг нийтийн хүртээл болгох талаар холбогдох байгууллага бүр анхаарах хэрэгтэй байна. 

Материал зарцуулсан байдалд шинжилгээ хийж, түүнийг хэмнэсэн, хэтрүүлсний шалтгааныг илрүүлэн мөрөөр нь тодорхой ажил зохиож байх нь үйлдвэр, аж ахуйн газар, эдийн засгийн төв, орон нутгийн байгууллагын үндсэн үүрэг мөн. Арвилан хэмнэх журмыг газар сайгүй хэрэгжүүлж, үйлдвэрлэлийн үр ашиг, эцсийн өндөр үр дүнг дээшлүүлэхэд хүн бүрийн идэвх санаачилгыг дайчлан зохион байгуулах явдал нам, улс, олон нийтийн бүх шатны байгууллагын хариуцлагатай үүрэг болж байна. 

