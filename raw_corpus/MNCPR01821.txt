Нүүдэлчдийн маргааш орших уу?

Монголын нүүдэлчин амьдрал, түүний соёл, уламжлал XXI зуунд өөрчлөгдөлгүй хэвээр ирлээ. Тухайлбал, эсгий хийж байна уу? Хийж байна. Эсгий хийх баяр ёслол болдог уу? Болдог. Харин эсгийгээ мориор биш мотоциклоор, дуу хуурыг хоолойноос гадна панаграмм, CD, DVD, телевиз зэрэг шинэ зууны бүхий л ололтоор баяжуулсан. Хойшид хэрхэхийг бүү мэд.
Нүүдэлчин амьдрал ба мал аж ахуйд цаг уурын хараат байдал энэ зуунд төдийлөн дэвшил гараагүй. Ухаандаа хүссэн үедээ бороо оруулах, салхи шуургыг дурын малчин зогсоон зохицуулж байсангүй. Байсаар л байна. Хойшид ч байгаль цаг уурын ая данг харж амьдрах дасан зохицох төлөв харагдаж байна. Манай ард түмний хэдэн мянган жилийн мэндчилгээ бол биеийн амрыг асуугаад цаг уурын лавлагаа байдаг. -Ойрдоо сэрүүвтэр л байна. Хавраас хойш юм орсонгүй. Тэнгэр хангай гайгүй шүү... гэх мэтчилэн уламжлалт яриа хөөрөө суурьшмал монголчуудын дотор ч өрнөдөг уламжлал хэв хэвээрээ. Орчин үед бүх юм хөгжиж байгаа ч ганцхан цаг уурын хувьд улам доройтох болсноор байгаль орчинтой хамааралтай амьдардаг нүүдэлчдийн хувьд ирээдүй бүрхэг байна. Дэлхийн дулаарал тасралтгүй үргэлжилбэл Төв Ази орчим дахь нутаг дэвсгэр хэрхэх бол. Одоогоор манай нутгаар өвөл нь 3,6, хавар намартаа 1,9 градус дулаан уяруу боллоо. Эргээд хэдэн арван зуун жилийн дараа сэрүүвтэр болохыг шинжлэх ухаан хэлж чадсангүй. Ойрын жилүүдэд улам л хуурай халуун болно гэх юм. Богд-Очирваань уулын мөнх цас жилээс жилд дороосоо сэмэрч огшсоор, Улаанцутгалан хүрхрээ алдаг оног урсаж, бороо хур татарч, мал бэлчих өвс ургамал хамар хатгахгүй байна. Өвөл цас бага унаж отор нүүдэлд явж чадахаа болин угаасаа хатаж буй хэдэн горхин дээрээ өвөл зунгүй шавж бэлчээрээ улам доройтууллаа. 1999-2002 онуудад зудад 11,2 сая мал хорогдож, 12100 айл амьжиргаанаасаа салж, 81000 өрх малынхаа талаас илүүг алдан ядуурсан тоо байдаг. Дэлхийн банкнаас хэрэгжүүлж байгаа малын индексжүүлсэн даатгал төсөл Увс, Баянхонгор,Хэнтий аймагт хэрэгжиж, 2400-гаад малчдыг даатгалд хамруулжээ. Угаасаа эрсдэл гарч болзошгүй энэ үед "Баян хүн нэг зуданд" болохгүйн баталгаа болох юун түрүүний арга хэмжээ болсон байна. Сум аймаг даяараа модоо барих дээрээ тулбал Дэлхийн банк нөхөн төлбөр олгоно. Уг төслийн дагуу таван сая долларыг ийн байдалд орж болзошгүй хэмээн байршуулсан байдаг аж. Дэлхийн банк ийм их мөнгөө муу амлан цацахыг завдаагүй нь ойлгомжтой. Гагцхүү тэнгэр хангай сайхан байгаасай билээ хэмээн дор бүрнээ залбирах амой. Малчид малаа даатгуулах хөдөлгөөн цаашид улам өрнөх нь дамжиггүй. Яагаад гэвэл хуурайшил улам нэмэгдэх тутам энэ мэт гарц олныг хайх шаардлага гарч ирнэ. Цаг уурын Хэйдл төвөөс мэдээлж байна. Эндхийн судалгаагаар Монголын агаар жилээс жилд 1,37-4,88 градус дулаарах нь гэв. 2050 онд хоёр дахин, 2080 онд гурав дахин дулаарнаа гээд байгаа нь бараг өвөл болохоо болино гэсэн үг. Өвлийн улирал хавар луу шилжиж, зуныг ган гэж нэрлэх тийм цаг үе малчин түмнийг минь тосчээ. Нүүдэлчний амьдрал орчин үед оршин тогтнохын тулд цагийн аясыг харан хойтонгоос гайгүй биз хэмээн алмайрч болохгүй нь. Цас бороо ордог л юм бол аль болохоор торгоож тогтоож нуур цөөрөмтэй болох,гадагш урсаад явчихдаг Сэлэнгэ, Онон, Хэрлэнг хагас хугасыг нь ч болов гольдролыг эргүүлж өмнийн говь руу задалж өгөх, суваг шуудууны томоохон ажлууд өрнүүлэх хэрэгтэй боллоо. Ирээдүй үеийнхэн маань биднийг урьдчилан мэдсээр байж ямар ч арга хэмжээ аваагүй гэх вий дээ. Малчдын хувьд эрсдэл зайлшгүй хэмээн ямагт бодож бэлчээр газраа зөв хуваарилж сурах нэн ялангуяа томоохон даатгалд хамрагдан нийгмийн идэвхтэй амьдралд улам оролцохыг цаг уур биднээс шаардаж байна. Монголчууд бид бүхний бурхан тэнгэрт даатгаж залбирдаг цаг өнгөрч, бодит боломж бүхнийг өнөөдрөөс эхлэн хайн суралцах нь ирээдүй маргаашид чухал бус уу. 
Ж.Гангаа
