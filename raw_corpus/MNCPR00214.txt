Гурван цулбуураа атгаад нас барчихсан байсан
 
ОБЕГ, Ус, цаг уур, орчны шинжилгээний газраас төрийн болон төрийн бус байгууллага, мэргэжлийн хүмүүс, сэтгүүлчдэд зүүн гурван аймагт болсон байгалийн гамшгийн талаар мэдээлэл хийж санал солилцлоо. 
Өнгөрсөн сарын 26-27-нд Дорнод, Хэнтий, Сүхбаатар аймгуудад болсон гэнэтийн аюулыг байгалийн гамшиг гэхээсээ "байгалийн онц аюултай тохиолдол" гэж нэрлэвэл үнэнд нийцнэ гэж байна. 26-ны өглөө есөн цагаас бага үд хүртэл зөөлөн бороо шивэрч, өдөр 12 цагийн үед хурц нар гарсан гэнэ. Тэнгэрийн энэ араншинд хууртсан хөдөөнийхөн хувцсаа нимгэлж, дотуур цамцтайгаа, зарим нь нүцгэн явцгааж байжээ. Үдээс хойш 15 цагийн үед гэнэт харанхуйлан шороон шуурга нүдэж эхэлж. Зүгээр ч нэг шороо биш, том том ширхэгтэй чулуугаар нүүр нүдгүй балбажээ. Хоёр цаг хэртэй тэгж нүдсэний дараа залгаад шороо цас хольж шуурсан байна. Хөдөөний амьжиргаа мал л болохоор бүгд хот руугаа гүйлдэж, морьтой унаатай нэг нь бэлчээртээ, адуу үхрийнхээ хойноос явсан байна. Салхины хүч зарим газарт 40 м/с хүрч, хурга ишгийг хийсгээд хашаан дээгүүр чулуудаж байсан гэнэ. Манай хэмжих багажны дээд тал нь 40 м/с. Үүнээс илүү хүчтэй салхи шуургыг хэмжих багаж Монголд байдаггүй юм гэнэ. Сүхбаатар аймгийн урд талын сумд, Хэнтийн Батноров, Баян-Овоо сум, Бэрх тосгоны орчимд бол 50-60 м/с хүрсэн байхыг ч үгүйсгэх аргагүй гэнэ. Утасны модны давхар реймэн бэхэлгээтэй шонгийн тэр бөх төмөр цайран утас шиг нугарч унасан байв. Хэнтий аймгийн нэг малчин хоёр хүүхэдтэйгээ гурвуул малынхаа хойноос яваад, аргагүй хүчинд автаж нас барсан байх юм гэнэ. 12 настай хүүгээ дээлэндээ боож орхиод, нөгөө хүүгээ эрээд олсонгүй, гурвуул нас барж. Тэр малчин гурван мориныхоо цулбуурыг атгаад, нас баран морьдынхоо хамт цасанд дарагдсан байжээ. Уруудсан малыг бөөнд нь гол руу хөөж аваачаад үйчихэж. Олон зуун мал голд үйж үхсэнийг одоо цэвэрлэж, халдваргүйжүүлж байгаа юм байна. 
Ийм нөхцөл байдалд 52 хүн алтан амиа алдаж 242 мянган мал хорогдож, 300 гаруй мянган мал олдоогүй байгаа юм байна. Олон айл хотоо харлуулж, таван зуун хоньтой айл 100 гаруй хоньтой үлдээд байна гэнэ. Хэрлэн гол үхсэн малын сэгээр дүүрээд ямар ч өвчин гамшиг тарьж мэдмээр байгаа учир ОБЕГ, түүний хөдөөгийн салбаруудаас хүн хүч гарган яаралтай цэвэрлэх, ариутгах арга хэмжээ авч байгаа юм байна. Энэ бол зөвхөн үхэл, эндэгдэл. 
Гурван аймгийн нутаг дэвсгэрт 100 гаруй барилга байшингийн хана дээвэр нурж, утасны 668 шон унаж, 163 гэр барихын аргагүй хийсч, нэг ёсондоо сүйрэл болсон. Олон хүн нас барсны гол шалтгаан нь байгалийн давагдашгүй хүчин зүйлийн өмнө хүч мөхөсдсөн. Нөгөөтэйгүүр, байгалийн аашинд хууртан дан хувцастай байсан чигээрээ гадагшаа явж төөрсөн, зүг баримжаагүй болсноос богинохон хугацаанд осгосон. Өдрийн их халууны хэм огцом хугацаанд 22.5 хэмээр буурсан нь амьтан бүхэнд "үхлийн цохилт" болохоор гэнэт өөрчлөгдсөн. Байгалийн гэнэтийн огцом энэ хувиралт хүний биед онцгой нөлөөлдөг гэнэ. Зарим малчны яриагаар бол амьсгалж болохгүй, амьсгаа нь боогдоод байсан аж. 
Цаг агаарын мэдээллийн хувьд бол Ус, цаг уур, орчны шинжилгээний газраас хэд хоногийн өмнө, байгалийн аймшигт үзэгдэл болно гэж мэдээлсэн. Тэр нь ч, аймаг сумдад хүрсэн. Хэдийгээр малчдын хотонд хүргэх төвөг чирэгдэл ихтэй ч Хэнтий аймагт л лав малчдад хүрсэн байна гэлээ. Харин манай малчид цаг агаарын мэдээллийг амьдралын хэрэгцээ болгож заншаагүй "хэнэггүй нь дэндсэн" малчид ч байна гэж санал солилцох үеэр сонсогдсон. 
Нас барсан хүмүүсийн ар гэрт тус бүрт нь нэг сая төгрөг, нийт 52 сая төгрөг өгөөд байгаа юм байна. Малын хорогдлын тооцоо судалгаа явагдаж байгаа. Дүн мэдээ бүрэн гарсан хойно хохирлыг арилгах талаар Засгийн газарт өргөн баригдана гэнэ. Хүмүүс, байгалийн гэнэтийн аюулд өртөж нас барсан хүмүүсийн ар гэрийнхэнд үзүүлэх мөнгөн тусламж хэтэрхий бага байна. Таван саяас доошгүй төгрөг өгөх хэрэгтэй. Бусад хохирлыг нь ч гэсэн барагдуулах шиг барагдуулах нь зүйтэй гэж санал гаргаж байлаа. 
Мөн одоогоос дөрвөн жилийн өмнө тэрбум төгрөгөөр сумдад богино долгионы холбоо авч өгсөн. Одоо бүгд эвдэрч хэмхрээд, ажилгүй болсон байна. Ийм зүйлдээ санаа зовдоггүй яасан дарга нар вэ гэсэн шүүмж сонсогдож 40 м/с-ээс дээш хүчтэй салхины хэмжээ мэдрэх аппарат хэрэгсэлтэй болгох, хөдөөг холбоожуулах, саяын аюул гамшгийн байдлыг мэргэжлийн баг бүрдүүлж газар дээр нь судалгаа явуулж дүгнэлт гаргах зэрэг нэлээд асуудлыг хоёр байгууллага хамтарч Засгийн газарт оруулахаар боллоо. 
Ийнхүү ярилцсаны дараа нэгэн чухал санамж бичигт гарын үсэг зурцгаалаа. ОБЕГ, Ус, цаг уур, орчны шинжилгээний газрын дарга нар "Мобиком", "Скайтел", "Жи-Мобайл", "Юнител" компанийн удирдлагуудтай хамтын ажиллагааны санамж бичиг"-т гарын үсэг зурсан юм. Байгалийн онц аюултай үзэгдлүүдийн үед ОБЕГ, УЦУОШ-ний газрынхан яаралтай мэдээллээ эдгээр үүрэн телефоныхонд өгч, тэд мессеж хэлбэрээр нэг цагийн дотор өөрийн сүлжээний бүх хэрэглэгчдэдээ үнэ төлбөргүй хүргэж байхаар боллоо. 
Г.Жамъян
