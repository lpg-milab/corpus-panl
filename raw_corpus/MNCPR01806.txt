Нэр дэвшигч хэмээх горилогчдын даварсан үйлдэл дэндэж байна

Тэд төрсөн өдрөөр минь төдийгүй 
талийгаачдаар түрүү барьж байна. 

Унтахаар хэвттэл хаалга тогшив. Ийм орой хэн ирдэг билээ хэмээн түгжээ мулталвал өөдөөс сонин, жижигхэн зурагт хуудас сарвайж байна. Шинэ сонин юм болов уу, ингэж тараадаг болов уу, үйлчилгээ овоо ойртож байгаа юм байхдаа гэтэл биш ээ. Сонгуулийн сурталчилгаа аж. Гэтэл сонгуулийн сурталчилгааны хугацаа эхлээгүй байдаг. Юу болж байна даа?
Энэ юу ч биш бололтой. Төрсөн өдрийн мэндчилгээ, бэлэг орж ирэв. Хэн намайг мэдэж, ингэж бэлэг явуулдаг билээ. Дэргэд байгаа эхнэр маань гэнэтийн бэлэг (сюрприз) барьж байгаа юм болов уу. Ажлынхан бол ажил дээр баяр хүргэчихмээр. Найз, нөхдөөс ингэж зав гаргах хүн ч байхгүй гэж бодлоо. Гэтэл энэ нь манай тойрогт нэр дэвшиж байгаа хүнээс илгээсэн гэнэ. Хүн юм өгч байхад ёс болгон авахаас яахав. Гэхдээ бодоод байх нь ээ, ёс зүйгүй зүйл олон болоод байна. Хүний төрсөн өдрийг тухайн хүний ойрын хүрээнийхэн мэдэхээс биш хаа хамаагүй, бидний таних, танихгүй нэр дэвшигч уг нь мэдэх ёсгүйсон. Амьдрал дээр хэн хүн төрсөн өдрөө хамгийн ойр дотны хүндээ гэхээс биш бусдад бараг хэлдэггүй. Тиймээс хүн өөрөө хэлээгүй байхад төрсөн өдрийг нь мэдэж, бэлэг явуулдаг нь хувь хүний эрх рүү халдсан хэрэг. Ийм бүдүүлэг аргыг яагаад сонгох болов, хэн танд төрсөн өдрийг маань хэлэв гэсэн асуултад нэр дэвшигч юу ч хэлсэнгүй. Хөөж үзвэл төрсөн өдрийг маань түүнд "хэлж өгсөн" хамгийн ойр эх сурвалж нь оршин суугаа газрын хороо хорооныхон болж таарлаа. Тэнд оршин суугчдын иргэний үнэмлэх болон регистрийн дугаар бий. Тэндээс л нэр дэвшигч маань шүүрсэн нь тодорхой болов. Гэтэл сюрприз үүгээр дууссангүй. Нэг өдөр гар утас руу залгаж "Та төрсөн өдрийн бэлгээ авсан уу" гэж даапаалж байгаа мэт асууж байна. Төрсөн өдрөөс гадна гар утасны дугаарыг маань мэддэг байх нь. Хороон дээр арай ч гар утасны дугаараа орхиогүй болохоор бүр сонин. Хөөж үзвэл нөгөө нууцыг чандлан сахидаг гэдэг "Мобиком" ХХК хувь хүний дугаарыг "өгдөг" гэнэ. Иргэн надад хувийн "нууц" үгүй болов. Арай ч хэтэрч байна. Сонгогчоо өөртөө татах гэсэн биш бүр тоглож залхааж гүйцлээ. Ийм нөхцөлд иргэд нөгөө хүнийг сонгох биш түүнээс бүр зугтаж эхлэв. Энэ бол зөвхөн нэг хүний буюу АН-аас Баянгол дүүрэгт нэр дэвшихээр горилж байгаа С.Одонтуяа хэмээх бүсгүйн үйлдэл. Түүний сонгуулийн штабынхан үүнийгээ бусдаас шинэ содон арга гэж үзэж байгаа бололтой. Дээрх үйлдлээс үзэх нь ээ, сонгогч иргэдийн талаарх нарийн ширийн, хувийн мэдээллийн эх сурвалж нь Иргэний бүртгэл мэдээллийн алба, хороо, хорооныхон, үүрэн телефоны компаниуд болж хувирч байна. Тэд цаагуураа гэрээ хийн нэг талдаа нэр дэвшигч нь гар утасны нэгж худалдан авч сонгогчиддоо "өгөөмөр хүн" болон тарааж өгч тухайн компанид орлого оруулж байна. Хариуд нь өнөөх компани иргэдийн гар утасны дугаарыг найр тавин "мэдээлж" байна. Одоо бүр иргэдийг "Таны сонгох нэр дэвшигчийн бүхий л мэдээллийг өгнө" гэсэн biz.com-ын үйлчилгээг цацах болов. Тиймээс танд төрсөн өдрийн бэлэг юмуу, гар утсанд тань нэгж ирвэл бүү гайхаарай, горилогчид С.Одонтуяагийн аргыг хэрэглэж байгаа нь тэр. Түүний аргаар явж чадахгүй нэг нь шууд айлд ороод хэдэн онд төрснийг нь байтугай аль намын гишүүн болохыг нь хэлүүлж анкет бөглүүлэн багахан шиг сонгуулийн саналт хураалт явуулчихаж байна. Энэ мэт нэр дэвшихээр зэхэж байгаа хүмүүсийн ёс зүйгүй үйлдлийг цааш нь хөөвөл, Дундговьд нэр дэвшиж байгаа Ц.Ганхүү талийгаач нөхрийнхөө үйл хэргийг үргэлжүүлнэ хэмээн нас барсан хүнийг ясыг өндөлзүүлж байх юм. Арай ч хэтэрч байна. Түүний дэргэд нийслэлийн Сонгинохайрхан дүүрэгт УИХ-ын одоогийн гишүүн Д.Тэрбишдагва, С.Оюуны штабынхан цагаан будаа түгээж, модны суулгац үнэгүй тарааж байгаа нь юу ч биш болж таарах нь. МАХН-ын зарим нэр дэвшигч айлуудаар орж аль оператор компанийн утас хэрэглэдгийг асууж, ярианы эрхийг нь худалдан авч өгч байна. Хүүхдүүдэд нь өөрийнхөө нэрийг бичсэн тоглоом бэлэглэж явна. Мөн энэ жилийн нэр дэвшигчдийн нэрийн нэг бамбай нь элдэв ТББ, сан болсон. Энэ бүх ёс зүйгүй үйлдлийг СЕХ яаж ч чадалгүй, албан ёсны хуулийн хугацаатайгаа золгов. Горилогчид болохоор тэдний ингэж дураар дургиж байгааг цагдах хууль байхгүй гэдгээр хориглоогүй хэмээн сууж байна. Гэхдээ ёс зүй, хариуцлага гэдэг юм байх ёстойсон. Сонгогчдын хувьд нэр дэвшихээр горилогчдын хэн нь хэн бэ гэдгийг өнгөрсөн хугацаанд ийнхүү танилаа. Нэр дэвшихээр горилогчид ч үүнийгээ эхнээс нь таниуллаа.
Б.Болд
 

