Модерн загвартай үндэсний хувцас ирэх наадмын гоёо

Модерн шинжийг агуулсан монгол үндэсний хувцас энэ жилийн наадмын гоёо болохыг "Шилмэл загвар" төвийн дизайнер А.Баянзул онцолж байна. 
Тэгээд ч саяхан мэргэжлийн загвар зохион бүтээгчид удахгүй болох наадмын өнгө төрх буюу наадамчин түмэн хэрхэн хувцаслах нь зохимжтой эсэх талаар ярилцсан гэнэ. Энэ удаад тэд олон нийтийн саналыг ч сонсжээ. Дизайнеруудын уг уулзалт удаан үргэлжилсний эцэст модерн загвартай монгол үндэсний хувцас ноёрхохыг баталсан юм байна. Энэ нь өнгөрсөн онд Их Монгол Улс байгуулагдсаны 800 жилийн ойн баяр наадмаар гангарсан манайхны хувцасны загвартай харьцуулахад тэс өөр гэнэ. Өөрөөр хэлбэл, шинээр моодонд орж буй дээлүүд модерн шинжийг агуулж, энгийн үед өмсөж болдгоороо өвөрмөц гэх. Нөгөөтэйгүүр, илүү чамин, тансаг харагдах бөгөөд дизайнерууд "Хүрээ гоёл" хэмээн нэрлэдэг юм байна. Ийм загвар бүхий дээлээр ноёд, хатад эсвэл үндэстэн, ястнууд гоёдог байжээ. Ийнхүү "Хүрээ гоёл" эргэн моодонд орж буй нь энэ юм. Гурваас дөрвөн давхар эмжээртэй, хажуу талдаа оноотой урт ууж бүхий хувцас нь эмэгтэйчүүд төдийгүй эрчүүдийн ч гангараа байх аж. Харин материалын хувьд торго байх бөгөөд хар, цагаан өнгийг хослуулах нь илүү зохимжтой тул өмссөн хэнийг ч чамин харагдуулдгийг дизайнер А.Баянзул онцолсон юм. Сүүлийн жилүүдэд монголчууд зөвхөн цагаан сар төдийгүй наадам, найр хурим, цаашилбал бусад баяр ёслолын үеэр ч монгол үндэснийхээ хувцсыг өмсдөг болсныг мэргэжилтнүүд олзуурхууштай зүйл хэмээн үзэж буй гэнэ. Хэдий тийм ч өдөр тутамд төдийлөн өмсдөггүй тогтолцоог өөрчлөхөд ганцхан гарц буй нь модерн шинжийг оруулж өгөх явдал байж. Ингэснээр жирийн өдрүүдэд ч гэсэн өмсөх боломжтой гэдгээрээ онцлог юм. Дашрамд дурдахад, чамин хийцтэй модерн загварын дээлээ малгайтайгаа хослуулахыг бүү мартаарай. Малгай таны сонирхсон болоод сонгосон дээлний загвартай төстэй байх хэдий ч нүүр, царайны төрх, хэлбэртэй хэрхэн тохирч, зохиж буй эсэхийг нь дизайнерийн зөвлөгөөг дагахад илүүдэхгүй биз ээ. Мөнгөн бүсийг хээ хуартайгаар солих цаг болжээ Ямар ч баяр ёслолоор эрчүүдийн дийлэнх нь монгол үндэснийхээ дээлэнд тод, хүнд мөнгөн эдлэлийн бүс зүүх дуртай байдгийг дизайнерууд халахаар шийджээ. Харин хүнд мөнгөн бүсийг төрөл бүрийн хийц, загвар, чамин хээ бүхий ширэн бүсээр солихыг зөвлөж байна. Энэ нь цаг үргэлж хувьсан өөрчлөгдөж, бас эргэн давтагддаг хувцасны моодтой холбоотой бөгөөд нөгөөтэйгүүр эрүүл мэндэд тустай юм гэнэ. Эрчүүд мөнгөн бүсээр гангардгийн адил эмэгтэйчүүд алт, мөнгө зэрэг үнэт эдлэлээр гоёдог байсан нь мөн л өөрчлөгдсөн гэх. Тэдний хувьд аль болох чулуун ээмэг, зүүлт зүүх нь илүү тохиромжтой болохыг А.Баянзул сануулсан. Хэлбэр хийцийн хувьд урт, монгол үндэсний хэв шинжийг агуулсан байх нь чухал юм. Гутал моод дагах ёстой юу? Өмссөн зүүснээ орчин үеийн загвартай хослуулсан хэний ч толгойд энэхүү асуулт эргэлдэх биз ээ. Гутал моод дагах ёстой эсэх талаар "Шилмэл загвар" төвийн мэргэжилтнүүдээс тодрууллаа. Тэдний хэлж буйгаар монгол үндэсний хувцсыг дуурайлган урласан модерн загвартай дээл, ууж өмсчихөөд өндөр өсгийтэй гутал, эсвэл углааш өмсөх нь утгагүй хэрэг гэнэ. Тиймээс ч гутлаа хослуулах нь хамгийн чухал аж. Тиймдээ ч удахгүй болох наадмаар дээр дурдсан загвар бүхий дээл эсвэл ууж сонгосон байгаа бол монгол хээ, хуартай, намхан өсгийтэй гутал сонгохыг зөвлөсөн. Таны гутал заавал урт түрийтэй байх албагүй бөгөөд хийц, загварын хувьд өмссөн хувцастай чинь зохицож байхад хангалттай юм. Хос хөөрөг наадмын бас нэгэн гоёо Бие биеийнхээ амар мэндийг асуухад солилцдог хөөргийг манайхны хувьд эмэгтэйчүүд барих нь цөөхөн байдаг. Харин энэ жилийн хувьд хүмүүс хос хөөргийг сонирхох нь ихэсчээ. Энэ нь удахгүй болох наадмын бас нэгэн гоёо байх бөгөөд үнэт эдлэлийн дэлгүүрүүдээр хамгийн эрэлт хэрэгцээтэй байгаа гэнэ. Өнгө, хийц, загварын хувьд өөр өөр хөөрөгнүүд үнийн хувьд харилцан адилгүй байгаа юм байна. 
Ч.Анна