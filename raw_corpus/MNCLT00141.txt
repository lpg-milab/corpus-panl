М.БИЗЪЯА 

ЖУРМЫН НӨХӨД
 
Өглөөгүүр нэг залуу Улаанбаатарын төв цэцэрлэгт дээгүүр харан дэмий холхиж байв. Цэцэрлэгийн баруун хаалгаар бачимдсан байдалтай нэг залуу орж ирэв. Хоёр залуу мөргөлдөх шахам тулгаран зогслоо. Түрүүчийн залуу шазруун дээрэнгүй зангаар Та хүн үү гэхэд нөгөө залуу, 
- Нүд чинь зүгээр үү. Би Далантай. Чи Наянтай биш үү гээд хирдхийсэн янзтай алхам ухрав. 
- Тийм байна. үнэнч нөхөр Далантай огт хувирсангүй гээд Наянтай инээмсэглэх төдий болж гар сунган ердөө ёс төдий сулхан атгав. 
Гайхуулж болмоор хоёр залуу цэцэрлэг дундуур сэлгүүцэнхэн хэн алиндаа өчиг алдахгүй ам зөрөн ярилцана. Түшлэгт сандал налан сууцгаав. Наянтай ам нээж, 
-Миний атаархдаг галбир хэлбэр, дүрс <<сүгээ>> нандигнан авч яваад чинь бахархмаар. Бие царай чинь эв эрүүл, сав саруулыг илтгэнэ. Аргагүй шүү. Сайн эхнэртэй хүн ийм байдаг. Сайн нөхөртэй эхнэр ялгаагүй. Харин миний биширдэг ялдам эелдэг, бат буурьтай зан чанарт чинь согог суусан бололтой. Тэгсэн бол тэвчээр хатуужил алдан бэртэгчин <<аялгуугаар>> дуулахад хүрдэг. Галбир хэлбэр гаднах үзэгдэл, хүнлэг чанар дотоод чухам чухаг ухагдахуун шүү. Эрээ цээргүй хэлэхэд нандин чухал юмнаасаа хэмхчин хэсэглэн гээж байгаад чинь харамсана. 
Далантай түшлэгээс нуруу хөндийрүүлэн Наянтайн нүүр өөд өрөмдөх мэт ширтээд, 
-Хянуур мэдэмхий дүр гарган хэлбэрддэг заншил эрхэмлэдэг 
оппортунист авьяас нэрвэгдэж хөрөнгөтний дипломат шиг битүү 
бүрхэг, үгээр егөөтэй, ихэмсэг ярих гэж зүдэрдэг болчихоогүй бол 
ойлгомжгүй ярихаа орхиж үз гэхэд Наянтай илэрхий сайхан мишилзэн бодолхийлэв. 
Тоолбол нас, төөлбөл нуруу чацуу энэ хоёр залуу өөр нэг итгэлт нөхрийн хамт наймаас арван найм насалтал нэгэн сургуульд нэг эгнээ сандалд сууж, адил сайн дүнтэй аравдугаар анги төгсөөд дотоод гадаадын сургуульд давшин суралцжээ. Далантай улсын их сургууль дөнгөж төгсөөд байгаа, Наянтай анагаах ухааны талаар Москвад дээд боловсрол олж, өчигдөр ирээд найзаа утсаар дуудан цэцэрлэгт хүн цөөн байдаг өглөөний цагийг ашиглан ийнхүү ярилцаж байгаа ажээ. 
Наянтай бодож байснаа танайд гэнэтхэн очъё гэж түргэн алхалж 
явлаа.Санамсаргүй Өнөртэй уулзсан. Тэгээд чамтай урьдчилан ярьж гомдлоо баръя гэсэн юм гэв. Энэ чинь эхнэртэй минь уулзаж эхнэр зарга мэдүүлсэн байж таарах шүү гэхээс зүрх эмзэглэсэн боловч Далантай уужуухан эр хойно, 
-Найзаа чухам хэнд юуны учир тэгтэл гомдож орхив. Өнөр бид хоёрт гомдсон юм бол тайтгарч тайвшир! Хэдэн үг хэлэлцье. 
Ингэхэд урьд адил цааш гарахаа товлосон цахилгаан илгээхгүй яа- 
гаа вэ? 
Наянтай малгайгаа хажуугийн зайд тавиад хичээлийн цагт баригдахаа больсон болохоор Москвад номын сав барилгүй хэд хонохыг хүссэнсэн. Гэтэл түргэн тусламж аятай нааш гарч өчигдөр 14 цагт онгоцны буудлаас шууд төв больницод очоод хорин цаг хүртэл ажилласан. Үүрэг гүйцэтгэж, үг захичихаад гэртээ ороод ирсэн чинь санаандгүй байсан Баяр минь барс баавгай довтолсон юм шиг цочин <<юу болж байна>> гэж хашгирав. Харин <<муу зулзага>> Оргил минь <<ааваа>> гээд гүйж ирснийг яана. Ингэхлээр цахилгаан илгээх цаг олдох уу. Давхар асуултыг чинь хариулахад ганц чамд гомдсон. Өнөр нүүр нүдээ таглан боосон учрыг тодорхой хэлсэнгүй. Эмчийн нүдэнд Өнөрийн нүүрийг бяртай эр хүчтэй дэлссэн шинж харагдсан. Ингээд андын минь араншин эвдэрч байгаа юм болов уу гэхээс тэсэн ядан чамайг хүлээж байлаа. Ингэхэд эхнэрээ яагаад зодсон юм бэ? Далантай цуурайтуулан инээгээд, 
- Энэ төдийд гомдсон гэж үү 
- Энэхэн гэнэ үү! Хэрцгий балмад хүний үг... ' 
- Өнөр дэмий ааш адгүй мөртлөө тэнэг зан гаргахад нэг <<буулгасан>> юм. Өнөрийн тэнэг, миний тэвчээр алдсан тухай одоохондоо нууц байг гэж Далантай хатуухан хэлэв. 
Хоёулаа бодлогошров. Өнөр өглөө явахдаа, битгий зов. Санамсаргүй юм мөргөсөн гэнэ биз. Энэ бол бид хоёрт анхны, бас сүүлийн ганц тохиолдол гэж би үзнэ. Өөрийгөө шүүмжлээд Ерэнтэйг өөд татах хүний нэг байтал хувиа хичээгчийн авир гаргасныгаа гэмшиж байна гэсэнсэн. Өнөр хэлсэндээ хүрч зохиомол үгээр намайг хаацайлж яваа юм байна. Алин боловч анддаа үнэнийг тоочих ёстой гэж Далантай бодов. 
Наянтай юу бодож бэ гэвэл, нууц байг гэсэн. Тэгэг. Эмч нар сэхэхгүй өвчтөнийг тэсэхгүй гэж; хэнд ч хэлдэггүйн адил нууц байг. Тайлагдашгүй уяа, танигдашгүй өвчин ховордсон орчин үед найзуудын нууц мөдхөн тайлагдах бий гэж боджээ. 
Тэнгэр цэлмэг, агаар ариун, цэцэрлэгт сэлүүхэн байлаа. Далантай цочмоор чанга <<чи>> гэж хашгираад Наянтай эргэж харахтай зэрэг нам дуугаар, 
- Ерэнтэйг мартаагүй биз. 
- Юу гэнээ яалаа гэж мартах вэ. Түүний тухай бушуухан дуулгаач. 
- Тэгвэл хүн шиг сонс. Ерэнтэйг үл бүтэх үхээнц дорой амьтан гэх иш үндэс надад олддоггүй юм... 
- Миний тэвдүүг мэдэхгүй биш юунд ийм тийм:... 
- Хуучин өмд цамц, арай хазгай гишгээгүй нэг шаахай цэвэрлэж арчихад, Өнөр сайн, тун сайн гэж байлаа. 
- Наянтай зүггүй хүүхэд шиг тавтир алдан гэр зуурын юмыг хойш тавьж Ерэнтэйн тухай хэлээд өг. 
- Давтаад хэлчихье. Тэвчээртэй сонс. Цэвэрлэсэн хувцсыг цаасанд ороогоод, ширээн дээр байсан мөнгөнөөс 25-тын ганц дэвсгэр авч Ерэнтэйдээ очилгүй горьгүй гэхэд Өнөр тэнэгтэж <<Аль болгон архичин тэжээх юм бэ>> гээд гараас зууран мөнгө, хуучин хувцсыг булаацалдав. Уур бадарсан боловч гар далайсангүй тохойгоор хүчтэй нударсан юм. Гай дайрч өрөөсөн нүдийг оночихсон юм билээ гэж Далантай нууцаа дэлгэв. 
Уяа тайлагдаж уур номхорсон боловч Наянтай учраа ололцож болох амархан хэрэг байж шүү гэв. 
Хоёр залуу дахин сандал налж суугаад Ерэнтэйн тухай яриа үүсгэжээ.Ингэхэд цаадах чинь ямар амьтан>> байна даа гэж Наянтай асуугаад чих тавин чагнав. Яггүй зөрчил гаргаснаасаа бантаж дөрөвдүгээр ангид дэвшилгүй сургуулиа орхисныг чи сонссон. Тэгээд архичин болсон гэх үү дээ. Ер нь замарчихсан юм. Энүүхэндээ хэлэхэд бид хоёр соёлч хөдөлмөрч, эцэг эхийн гал голомт өвлөн үлдэж, галын хайч, гарын алчуур гаднаас авалгүй дээд боловсрол оллоо. Ерэнтэй маань багадаа эцгээс өнчрөөд эхийн хүчинд ядуу дутууг хайхралгүй суралцаж байсан боловч сэтгэл дундуур байсан байлгүй. Яахав, үүн дээр ийм гай нэмэрлээд бүр гутарчихсан хэрэг. Ерэнтэйг яавал таарах вэ? гэхэд Өнөр Баяр хоёр <<Архинаас гаргах эмчилгээ хийлгэнэ биз>> гэдэг. Хишиг хэлэхдээ: <<Засардаггүй хүн, залагддаггүй яргай байх уу! Хань нөхдийи үлгэр жишээ, хамжаа дэмжлэгээр аргалах тал байвал сайнсан>> гэдэг. Ингээд чамайг хүлээсэн хэрэг. Наянтай дуу тавин, 
- Нөхөр минь би Хишигийг шинэ нөхөртэй болж жаргалд умбаж байгаагаар муу санаж явсансан. Хулчганадаггүй, хувирдаггүй сайн хүүхэн байж билээ... 
- Хишиг яг хэвээрээ байгаа. Ерэнтэйг засарна гэж итгэдэг ганц хүн Хишиг. Наад захыг хэлэхэд бүтэн гурван жилийн ням гариг бараг алгасалгүй очиж Өлзий гуайнд тав арван төгрөг хайр гамгүй өгдөг юм билээ гэж Далантай хэлэв. Наянтай гүн шүүрс алдан 
- Хүний чанар... Би Ерэнтэйтэй гурван жил гаруй уулзаагүй, сүүлийн хоёр жил амралтаар ирэхдээ Баяртай цуг олон очсон. Гиюүрч ганьхарсан Өлзий ээжтэй уулзаад гардаг байв. Ерэнтэй зугтаад байсан байх. Одоо даруйхан уулзаж биеийн эрүүл мэнд ямар байгаа үзэл санааны зөрчил бий эсэхийг ажиж арга саам эрнэ. Дундаас дээш боловсролтой таван хүн ганц найзаа шавар балчгаас суга татан гаргаж болох байлгүй гэв. Далантай үгээс үг өлгөж, 
- Ерэнтэйг үзэл санал огт хувираагүй. Биеэ гэмтэн гэдэг ганц гай бий гэжээ. Хоёр залуу хурамхан хугацаанд зөвлөөд, энэ орой Далантайнд цуглах, Өлзий ээж Ерэнтэй Хишиг нарыг заавал байлгах, Ерэнтэйг давын өмнө бүрэн хувцаслаж эгнээндээ эгүүлэн авах эхлэлт хийхээр таг яг шийдэв. Өлзий ээж Ерэнтэй хоёрыг урьж ирэхээр Далантай явж очлоо. Ерэнтэй өмгөр бор гэрийнхээ шал элэгдэн хэвтэнэ. Хажууд нь аяга шөлнөөс уур савсана. Хүүгийн үнгэлэгдэж өрвийсөн үсийг илбэн суусан Өлзий гуай Далантайг танимагц, 
- Энэ төрийн минь сүлд. Одоо яана аа гэж яаран босоод доголон нулимсаа арчиж Далантайг тэврэн үнсэв. 
- Ээж ээ! Наянтай сургуулиа төгсөөд Москвагаас өчигдөр ирсэн. Өнөөдөр манайд бүгд уулзаж цай уух гэсэн юм. Тэгээд та хоёрыг залж аваачихаар ирлээ гэж Далантай хэллээ. 
Өлзий гуай уулга алдан, Ээ! Төрийн минь сүлд... Ерэнтэй огцомхон өндийгөөд, Далантайтай тулгарсан харцаа үл шилжүүлэн зовууртайхан инээмсэглэж, та нар намайг эгнээнээсээ хасаад огт мартацгаа. 
өөрийгөө үрж байгаа намайг алийн болгон энэрэх билээ. Мартаж үзэцгээ. Харин Хишигийг минь... тун сайн хүүхэн шүү гэжээ. 
Ерэнтэйн шанааг ширүүн юм шүргэсэн бололтой. Гэвч тоос тортоглож нэгэнтэй эвэрсэн шалбархай Ерэнтэйг ичээхээр биш ажээ. Цовоолог эрвэлздэг нүдийг ажихад ялигүй бүлцийсэн аньсгаа үгүйсгэсэн гэрэл бадрангуй цөцгий гялалзана.Далантай эх үр хоёрт хардаа ээлжлэн хандуулж, бид хэдийн сэтгэлийг бодоцгоо. Ерэнтэй чи босоорой. Хөлсний унаа одоохон ирнэ. Хүлээлгэж юу хийх вэ гэж тэвдүүлэв. Гадаа хөнгөн машин ирж зогслоо. Хүлээгсэд, хүрэлцэн ирэгсдийг үүдэнд угтан, Өнөр Баяр нар Өлзий гуайг өргөн баахан сугадаж шатаар өгсөв. Гурван жил гаруй уулзаагүй Наянтай, Ерэнтэй хоёр хараа хальтралгүй халз ширтэлцэн тэврэлдэхэд чийрэг эрсийн үе мөч нужигнах ажээ. Найз хоёр залуу Ерэнтэйг угаалгын өрөө рүү шууд аваачив. Тэр гурвын инээлдэн хөгжих дуу бүдэг бөглүү дуулдаж байв. 
Хагас цагийн дараа цоо шинэ өвч бүрэн хувцас өмссөн, өтгөн хар үсээ гялалзтал тослоод сайтар самнасан Ерэнтэйг ээжий нь хараад зүүд байлгүй гэж нойрноос сэрэхийг хүсэн залуугаараа байгаа үүдэн шүдээр хэлээ өвдтөл хазаж үзэв. Зүүд биш бололтой. Уулын цэвэрч Өлзий гуай өврөөсөө цав цагаан алчуур гарган хөлсөө биш нулимсаа арчив. 
Айраг амсаж, цай уун, энэ тэрхнийг ярилцах зуур хүн бүрийн өмнө аяга тавагтай хоол, архи дарстай хундага бэлэн болов. Өлзий ээжий, охид минь эндүүрээгүй биз. Нэг илүү хувь байх чинь... Өнөр Баяр хоёр ам өрсөлдөн, эзэн нь ирнэ гэлээ. 
Ерэнтэйг орхиж чаддаггүй Хишиг хүүхнийг Өнөр Баяр нар эгзэгтэй ийм үед ямархан овжин аргаар яаж даллан дуудсаныг Өлзий гуай юугаа мэдэх вэ. 
Хундага өргөж Далантай үг хэлэхийн даваан дээр хонх жингэнэв. Хаалга нээгдэж хавь ойрынхонд монгол бүсгүйн хичээнгүй цэмцгэр дүр, авьяаслаг ажилч чанар, сонин сайхан төрхөөрөө гайхагддаг Хишиг хүүхэн босго алхангуут алмайран зогсчихов. Ухарч гараад зугтчих янзтай харагдана. Хишиг тийм хүүхэн биш, шууд урагшилж ирээд нэгэнт өргөсөн хундагыг дэвшүүлсний дараа мэнд усаа асуулцъя гэж Баяр бодсон бололтой дүүрэн хундага авч өргөв. Далантай даваатай эр учраас давчидсангүй. Хоймор суугаа Өлзий ээжий, хол ойроос уулзаж байгаа найз нарын сайн сайхны төлөө гэхэд хундага харшиж хавиралдах чимээ сонсдов. 
Хишиг Наянтайд хандаж, энэ аальгүй хүүхнүүдийн худалч хуурамчийг эрчүүл та нар тэвчиж тэсвэрлэдэг гэм биз. Сайн ирэв үү? Хэзээ ирэв гээд мэндлэх гэтэл Хишигийн сунгасан гарыг Наянтай хумин барьж духан дээр нь шовхийтэл үнсэв. Хишигээс өөр хүүхэн бол <<ямар ичдэггүй эр вэ, пэ па>> гэх байсан. Хишиг тийм хүүхэн биш. Харин ч хариу болгон Наянтайн хоёр хацрыг ээлжлэн үнсэв. Энэ хэдийн бат нягт ханилгааг <<бурхан, чөтгөр>> хэмээгчээс илүү мэдэх Өлзий ээжий тэрхэн хоромд арай эвгүй юм. Баяр Ерэнтэй бусад хэн боловч муу юм санаж болох биш үү гэж бодтол, залуус нэн баясгалантай хөхрөлдөн, алга ташиж дэвхцэв. Өлзий ээжий хайран хүүхэд минь <<бузардах>> бий. Хар муу санаагаа хаана <<булах>> билээ гэж бодов. Тэгснээ ийм учрал байж болохгүй. Энэ чинь зүүд. Нойрноос сэрэмгүй сайхан зүүд... Хүн бүр үг хэлж хундага дэвшүүлсээр хоёр лонх архи чилээв. Элдэв юм бодож суусан Ерэнтэй хундага өргөхдөө, 
- Тэвчээр хатуужил гэх мэт үгсийг би хэлдэг боловч өөртөө тусган хэрэглэж чаддаггүй юм байна. Одоо надаас <<айх>>-аа больцгоо. За юу гэв. Үүний дараа бага наснаас үерхсэн энэ хэдийн хооронд хөгжөөнтэй яриа удтал үргэлжлээ. Наянтай гэдэг сайхан нэрээ! Би Далантай болъё гэж Ядамсүрэнг хэлэхэд тийм шүү Өнөр, Баяр, Хишиг гэдэг монгол үгээр өгсөн нэр мөн ч аятайхнаа гэж Чойжилсүрэн хэлээд би Ерэнтэй болъё гэжээ. Хоёр найзтайгаа ижилдүү монгол. нэртэй болохын төлөө эцэг эхийн эргэлзсэн татгалзсаныг ил далд зөрчсөөр 16 нас хүрч иргэний паспорт авахдаа шинэ нэрээ бичүүлж <<Ялалт>> хийсэн тухай ярив. Нэг сургуулийн анд гурав, зэргэлдээ сургуулийн найз гурван охин анхандаа хичээл давтах, цана тэшүүрээр гулгаж зугаалахад хамтран нэгдэж харилцан туслалцдаг байснаа сүүлд ижил дасал, янаг амраг болсон тухай инээдэмтэй хууч ярьж амжина. Хундагуудыг коньякаар дүүргэв. Дуулж наргицгаах боловч архийг цөм амсах төдий болж байв. Халуун цай уусны дараа, Хишиг, уяралтай зөөлөн дуугаар: 
- Ерэнтэй минь, би чамайг орхих цэвдэг санааг хаанаас олох вэ. Намайг март, орхи, залуу нас, ирээдүйгээ бод, чамд залуус захаас аван дурлана. Сайн ханьтай болж үз. Өөрийгөө гаргуунд гаргасан намайгаа мартаж чад гэдгээ чи одоо орхивол таарна. Ээжийн өмнө, энэ нөхдийн өмнө хуучнаа сэргээнэ гэж хоёул амлая. Чамайг гурав дахь жилдээ одоо хүртэл эдгэршгүй өвчтэй, засаршгүй зантай хүн гэсэн санаа надад төрөөгүй юм. Хүсэл дурлал, хайр сэтгэл хүмүүст хичнээн их үнэ цэнэтэй байдгийг би ойлгосон. Хүн хийгээд биет ямар нэг зүйлээр чамайг орлуулж чадахгүйгээ дахин хэлье. Зүүдэндээ чамтай жаргаж байгаад сэрэхэд ямар их гашуун гаслантай, ямар сүрхий аюул заналтай мэт санагддагийг чи мэдэж байгаа. Чамд бас ийм явдал тохиолдож байдаг байхаа. Чиний хэлдгээр цэвэр, гуалиг, соёл боловсролтой залуус намайг хараандаа хадгалж халдаж яддаг юм. Тэдний аль нэгээр чамайг орлуулж чадах чулуун зүрх надад бий болохгүй байна. Үүнээс болоод энэ ертөнцийн хүүхнүүд дундаас гав ганцаар <<усан тэнэг>> гэж хэлэгдэхээс намайгаа зовно гэж битгий сана. Учир юу вэ гэвэл: <<Чи намайг чин үнэн хайрын сэтгэлээр шинэ ханьтай болж жаргалтай амьдраг гэж бодсоноос биш үзэн ядаж зайлуулахын мөн болоогүйг би <<залуу нас, зандан цогцос>>-оороо мэдэрч байдаг. Ийм гүн хайртай чамайгаа хаяж мартвал намайг хүмүүс юутай зүйрлэх вэ гэдгийг ухаантай амраг минь бодохгүй байгаа гэж үү! Намайг адгийн муу амьтан аалз могой мэттэй адилтгасан үг дуулбал чи алалдах хүн. Ингэтэл намайг хайрладаг чамайгаа хоёр бие амьд ахуй цагтаа хаях чадал над бий болохгүй. Хэвлийд хүүхэд оршсоныг өвчин гэж бодоод чамаас айдаг байсан. Ээж, хаанаас даа бэр минь гээд анхаарал тавьдаг байсан. Амьд хуулбар чинь одоо баацганаад гүйж байгааг чи бид хоёрын ээж чамд бишгүй дуулгасан байхгүй яав гэж, Чи саяхан хундага өргөөд юу хэлэв ээ. Би дахин сонсох юмсан гээд тэргүүнээ өргөхөд нөхөд нь уярч олонхийн нүдэнд нулимс гүйлгэнэж байхыг хармагц Хишиг огло харайн тагт дээр гарав. Цэлийсэн гудамжны цахилгаан гэрэл, цэлмэг шөнийн тэргэл сар бүдэг бүрхэг мэт санагдахад нүдээ тас анин хайс түшиж зогсов. 
Гэнэт араас хүн тэврээд Хишгээ гэхэд Ерэнтэй минь мөн. Өөр хэн байх вэ хэмээн ханхар эрийн тэвэр дунд шалмаг эргэх агшинд хамаг бие халуу оргих шиг болсныг Хишиг мэдрэв. Ерэнтэй Хишиг хоёр орж ирэхэд Наянтай ам нээж бүгдээр Ерэнтэйд ажил эрнэ. Улмаар сургуулиа төгсөх арга зам нээнэ. Анагаах ухааны нэг чухал номыг орос хэлнээс орчуулах хүн эрж байгаа. Түүнийг гурвуул орчуулна. Хүүхнүүд давын өмнө оройн сургууль буюу биеэ даах дээд боловсрол эгээрнэ. Ерэнтэй хэсэг хугацаанд монгол үнээний сүү ууна, Согтууруулах ундааны хордлого байж магадгүй учраас тэр шүү! Сүү юунд ч гэсэн сайныг бид мэдэхгүй биш гэв. 
Салхивч тас няс хааж, шороо манарган өнгөрсөн ширүүн салхины залгалдаа намираа бороо шиврэн орж эхэллээ. Далантай Өнөр хоёр хоноцуудад ор засаж эхлэв.Ерэнтэй, Хишигийг тас тэврэн, бид хоёр зүг  чиггүй арилаад өгнө. Та нар мартаж үзэцгээ гэж сэтгэл хөдөлснөө битүү илтгэхэд залуус хөгжиж нүдэнд бүү үзэгдэцгээ гэв. Өлзий гуай нэлээд хөлчүүрсэн учир тас тас инээв. Харин Хишиг бараг анх удаа нүүр улайн, нүд халиран ичингүйрэв. 
Өлзий ээж уртаар шүүрс алдан, журмын нөхдийн үнэн сэтгэл үйл хэрэг үнэхээр сайхнаа.Журмын нөхөд гэдэг сайхан үг. Зоригт хүмүүсийн мэргэн уриа. Хамт олон гэдэгтэй харьцангуй утгатай, анд найз гэдэгтэй адил санаатай гэж Далантай Өлзий гуайг дэмжин хошигнов.Ерэнтэй ингэж амархан саруул замдаа эргэж орлоо гэж үү, үгүй шүү! Зуун өдрийн нөр их хөдөлмөр түүний бузар булай хандлага бүхнийг мартуулсан юм байжээ. Залуус анхандаа ямар нэг чухал ажил нэрлэж Ерэнтэйг таван тийш татлан зав зай өгөхгүй байв. Сүүлдээ Далантай, Наянтай хоёр албан ажил их, шинэ ажилд дадаж дамшаагүй гэдэг шалтгаанаар орчуулж байгаа номын үлдсэн хэсгийг Ерэнтэйд албан мэт шахан шилжүүлэв. Ерэнтэй хэлний шинжилгээ судалгаа монгол, орос хэлний зүйд маш шуналтай, үр шим нь уулын булаг шиг ундарч байлаа. 
Хос залуус наймдугаар сарын 2 дахь бямба гаригт Хишигийнх гэхээ болиод Ерэнтэйнх гэдэг болсон айлд цуглаж эхлэв. Гурван хүүхэн өндөр нам дуугаар ярилцаж байснаа инээлдэхэд Өлзий ээж, төрийн минь сүлд гээд хамт хөгжинө. Гал тогооны өрөөнөөс хүүхнүүд ээ! Тун сайхан цувдай дайралдаж шүү! Та нарын бэлтгэсэн тахиа, гахайн <<тааруухан>> зуушийг таван цулын шөлөөр даруулна гэж Ерэнтэй даажигнаж Тулга цууриа шиг давтах сацуу баярласан байдалтай өрсөлдөн ярьсаар шат өгсөн айсуй Наянтай Далантай нарын дууг таницгаав. 
Тэр хоёр, та нар баярлаж магадгүй мэдээ бий гэснээ угаалгын өрөө рүү уралдан оров.Удаж төдөлгүй ширээ тойрон суумагц, 
- Өвгөн эрдэмтэн номыг хянан засаад сайдад барьжээ. Яг долоо хоноод сайд өвгөн докторт баяр хүргэж уг номыг хэвлэлд шилжүүлсэн. Орчуулагчид дам баяр хүргээрэй гэсэн гэнэ гэж Наянтай хэлэхэд бүгд хөгжилдөв. 
Би анагаах ухааны дээд сургуулийн захирлын өрөөнд орлоо. Захирал хичээлийн эрхлэгчтэй зөвлөж суув. Нүүр үзсэн сайхан зантай ахмад хүмүүс байлаа. Хулчийсан маягтайгаар Ерэнтэй гэдэг залууг эрхэм багш нар таних болов уу гэсэн чинь бараг нэг амаар хэлэх шиг танилгүй яахав. Сайн хүү, сурлагатай оюутан байсан гэцгээв. 
Ахмадтай яриа дүйж Ерэнтэйг зохих ангидаа дэвшин суралцахыг тэд зөвшөөрөв. Далимд хэлэхэд тэнд нэг жижүүр түр хэрэгтэй гэнэ. Ерэнтэй голно биз гэнэ. Ажил намайг голно. Ажлыг би голохгүй гэж Ерэнтэй эрсхэн хэлээд сэтгэл хөдөлснийгөө нуух далим гаргаж өнөө таван цулын шөл гэх шиг дуугараад гал тогооны өрөө рүү гүйхэд, Тулга аавынхаа үгийг дууриах мэт давтан гүйв. Ерэнтэй, Хишиг хоёр янаг амрагийн үйлсэд хөвж байсан тэр дээр цагт хүүхэдтэй болохоо зөгнөн анхных нь хүү бол Тулга, охин бол Хана гэдэг нэр өгнө гэлцдэг байсан юмсанжээ. Тулга одоо аавынхаа ааш зан аялгуу дууг дууриан дагаж яваа хэрэг.Хоолоо идэцгээж байтал Хишиг, тэр нэг оройных шиг огло харайн угаалгын өрөө рүү оров. Түүний огиж байхыг түгшүүртэй сонсож суусан залуусад зориулж Өлзий ээж төрийн минь сүлд битгий зовцгоо. Бэр жирэмсэн юм шүү! Охин заяасан байх аа! Тулга, бүсгүй дүүтэй болно гэдэг тун сайхнаа. Хана гэж нэрлэх юм гэдэг шүү гэв. Долоон жил өнгөрөх зуур Ерэнтэйн зориг хатуужил, ухаан бодол ерөөж, журмын нөхдийн сэтгэл зүйн ур, оюун ухааны чадал, хайр халамжийн илч хамаг бүхнийг журам горимын дагуу нийцтэй сайхан болголоо гэсэн үгийг салхи биш, шаазгай биш. санаа бодол шивнэлээ. 