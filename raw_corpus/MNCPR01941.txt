Түүх соёлын дурсгалын үнэ цэнэ, ашигт малтмалын ашиг хоёрын тухай

"Газрын хөрсөн доороо болон дээрээ асар их археологийн дурсгалтай нутаг Монголоос өөр хаана ч байхгүй"
Оросын судлаач П.К Козлов "Хулгай хийж байгаа хүнийг хулгай хийж байна гэж хэлэхгүй бол хамтран оролцогч мөн" гэсэн үг бий. Өнөөдөр Монгол Улсын хөгжлийн шинэ гарааны эхлэл бол ашигт малтмал, газрын баялаг хэмээн найдан дээр дооргүй л харж, хүлээж байгаа нь нийгэмд олон янзын сэдэл, тэмүүлэл, хүсэл бас болгоомжлолыг үүсгээд байгаа. Ийнхүү эрчимтэй хөгжих уул уурхайн салбар маргаашийн Монгол орныг тодорхойлж, ердөө арваадхан жилийн дараа гэхэд энэ салбарыг түшиглэсэн орон болох шахам юм биз. Таван толгой, Оюу толгой, Цагаан суварга, Төмөртэй гэх мэт олон томоохон ашигт малтмалын орд газар Монгол орны хөгжлийн "гарц" бас улс төрийн хөзөр, экологийн сүйрэл өөр юу ч дагуулж мэдэх нь. Өнөөдөр мөрдөгдөж байгаа Монгол Улсын "Ашигт малтмалын тухай" хууль нь өнгөц харахад эрэл хайгуул, тусгай зөвшөөрөл, нөхөн сэргээх мэдээ, тайлан хэрхэн гаргах мэтээр ердийн эрх зүйн баримт бичигт байх зүйлүүдийг дурдсан. Түүнээс өөр нарийн ширийн зүйлүүд тухайлбал, түүх соёлын болоод экологийн асуудал, орон нутгийн хөгжлийн асуудал гэх заалтууд байхгүй. Тэгээд ч байгаа зарим нь хэрэгждэггүй. Монголд уул уурхай, ашигт малтмалын талаар ярихгүй, бичихгүй хүн гэж алга болсон цаг одоо л тохиож байна. Бид ч гэсэн бас л "мэддэг" хүмүүсийн нэг байна. Бидний мэддэг зүйл бол ашигт малтмал, орд уурхай байгаа газарт зэрэгцэн оршиж хэдэн мянган жилийн турш түүнийг илүү ойр байсан түүх-соёлын өв буюу археологийн дурсгал билээ. Монголчууд бид яагаад байгаль орчинд хор нөлөөгүй уул уурхайн төлөө гэсэн мөртлөө харин хөрсөнд нь мөнхөд нойрсох өвөг дээдсийн онгон их шүтээн, тэдний үлдээсэн соёлын гайхамшигт дурсгалыг дурдах ч үгүй байна вэ. Эсвэл энэ нь зөвхөн мэргэжлийн бидний үүрэг үү. Тийм бол бид их хожуу дуугарч байгаагаа хүлээн зөвшөөрнө. Уул уурхай ашиглахаар зөвшөөрөл аваад аймаг, сум, багт ажиллахаар ирсэн үндэсний болоод хамтарсан компаниудтай орон нутгийн удирдлага юуны тухай ярьдаг, юун дээр илүү амархан ойлголцдог болохыг бид мэднэ. Тэд мэдээж манай сумын, багийн байгаль орчныг сүйтгэх гэж байна гэсэн нэгэн загвар болсон зүйлийг яриад их л сүртэй очно. Очиход нөгөө компани найр тавина, эсвэл дүрэмдэнэ, эцэст нь хэн хэнийгээ гомдоохгүйгээр тохиролцоно. Тэр бол мөнгө эсвэл хувь хүн болон хэдэн хүнд зориулагдсан боломжийн ямар нэгэн санал биз ээ. Уул уурхай, ашигт малтмалын орд газартай, ямар нэгэн компани үйл ажиллагаагаа явуулж байгаа сумандаа тийм зүйлгүй сум нь атаархаад, бид яасан азгүй хүмүүс вэ манай газар шороог эргүүлээд өгөөсэй гэсэн утгатай зүйл ярих нь ч бий. Бас ашигт малтмалын хайгуул хийж байгаа тохиолдолд сумын дарга, удирдлагууд том орд нээгдээсэй хэмээн залбирдаг гэхэд болно. Зүгээр сууж байгаад сумаа хөгжүүлэх, эсвэл алба аминдаа ашигтайгаар эргүүлэх санаа өвөртлөх нь элбэг. Тэдэнд газар шороо, байгаль орчин, түүх-соёлын дурсгал бараг хамаагүй, зөвхөн энэ цагийн эрх ашиг л чухал юм. Малчин айл өрхийн өвөлжөө, хаваржаа, зуслан, намаржааны дэргэд өрөмдөнө, ухна сүйтгэж эвдэлнэ. Манай зарим малчид сонирхон харж зогсож байгаад л дуусгана. Хааяа ирж хэдэн литр түлш гуйна, эсвэл мал, сүүний жижиг наймаа эрхлээд бас л тэдэнтэй зохицчихно. Ингээд олон том машин, геологич нарын явуулын хотхон тэдэнд хэдэн арван жил байсан юм шиг дотно санагдаад, явахад нь бараг үгүйлэгдэж эхэлнэ. Энэ нь монгол хүний зочломтгой, юманд хурдан зохицож чаддаг нөгөө нүүдэлчин сэтгэлгээ юм уу бүү мэд. Гэхдээ бүгд тийм биш юм гэдгийг саяхан бид харлаа. 2008 оны гуравдугаар сараас Хэнтий аймгийн Дэлгэрхаан, Жаргалтхаан сумын нутагт газрын тосны хайгуулын ажлыг эхлээд байгаа Канадын "Shaman resources" компанийн үйл ажиллагаатай нутгийн иргэд хэрхэн тэмцэж, зохих хэмжээнд ялалт байгуулж чадаж байгааг. Тэр нутагт амьдарч байгаа иргэд үнэхээр өвөг дээдсээс уламжлан ирсэн хүндтэй бас хэцүү даалгавартай хүмүүс юм. Тэдний нутагт Их Монгол Улсын эхлэл тавигдаж, дэлхийг донсолгох эрч хүчээ хуримтлуулж байсан нь аргагүй үнэн билээ. Бидэнд өвлөн үлдсэн ховорхон түүхэн сурвалж болох "Монголын нууц товчоо"-ны түүх хүүрнэсэн Долоон болдог, Их Хайлант, Хэрлэн Тооно гээд олон газар, ихэс дээдэс, эгэл жирийн язгуурын монголчуудын онголсон булш бунхан, хөшөө дурсгал, хот балгад зай завсаргүй байгааг тэд мэдэж, хүлээсэн үүргээ нэр төртэй биелүүлж байна. Тэдний, бидний хүсэл бол Монгол Улсад яагаад төрийн хамгаалалтад нэг газар байж болохгүй гэж, өнөөдрийн эрх ашгаас илүүтэй ирээдүйн тухай бодох хэрэггүй гэж гэсэн хоёр зүйл л байна. Монголын уул уурхайн салбар хүчтэй хөгжихийн хэрээр олон сөрөг үр дагавар гарах нь ойлгомжтой. Тэр болгонд хяналт тавих нь иргэн бүрийн үүрэг чухал гэдэг нь тун энгийн ойлголт юм. Энэ нь өөрийн орны баялгийг ашиглахгүй, бусдаас гуйсан хэвээр байна гэсэн үг биш. Зүгээр бүхий л эрсдлийг тооцсон, зөв зохион байгуулалттай уул уурхайг хөгжүүлэх хэрэгтэй гэсэн бусдын саналтай бид нэгдэж байна. Энэхүү олон санал санаачилга дотор уул уурхайн ашиглалтад тавих шаардлагуудын дотор "түүх соёлын дурсгалын хадгалах, түүнийг авран хамгаалах" гэсэн заалтыг л оруулахыг хүсэж байна. Ингэснээр байгаль орчны хор нөлөөг багасгах, нөхөн сэргээхээс гадна түүнтэй ижил түвшинд түүхийн өв, археологийн дурсгалыг тавих шаардлагатай юм. Уул уурхайн ашиглалтын талбайд түүх-археологийн дурсгалт зүйлс өч төчнөөрөө нүдний өмнө ил байхад олзворлогч тал болон төр засаг нь мэдсэн ч мэдээгүй дүр эсгэж, (эс бөгөөс ерөөсөө мэддэггүй байх) огтоос тоож үздэггүй ийм нэгэн үзэгдэл манайд бий болоод арав орчим жилийн нүүр үзээд байна. "... Даяар монголын ариун голомт Далай их дээдсийн гэгээн үйл ..." хэмээн төрийн дуулалдаа бид бахархан тунхагласан байдаг. Гэтэл энэхүү ариун голомт нутагт манай тооллын өмнөх 850 мянган жилийн тэртээгээс өнөөг хүртэл хүн амьдарч, тэмцэж, мандан бадарч, доройтон буурч, тэр бүү хэл дэлхийн бодлогыг тодорхойлж явсан цаг үеүд багтаж байдаг билээ. Тэдгээрийн гэрч болох мянга мянган дурсгал буурал түүхийн өв өөрийн нууцаа хадгалан ихэмсгээр оршиж байна. Аливаа улс үндэстний түүх соёлын өв, төрөл зүйл нь хүн төрөлхтний нийтлэг өв юм. Түүнийг хадгалж батгалгаажуулах, хамгаалах тухай асуудал хамгийн чухлаар тавигдаж, олон улсын эрх зүйн актуудад тодорхой тусгагдсан байдаг. Тухайлбал "Дэлхийн соёлын болон байгалийн өвийг хамгаалах тухай конвенц" (1972), "Соёлын төрөл зүйлийн тухай түгээмэл тунхаглал" (2001) зэрэгт дээрх өвийг өнөө болон хойч үеийн ашиг сонирхлын үүднээс хүлээн зөвшөөрч, хадгалж баталгаажуулах, хамгаалах тухай заажээ. Монгол Улсын "үндсэн хууль"-ийн нэгдүгээр бүлгийн 7 дугаар зүйлд "Монголын ард түмний түүх, соёлын дурсгалт зүйл, шинжлэх ухаан, оюуны өв төрийн хамгаалалтад байна" гэж заасан. Түүнчлэн түүх, соёлын өвийг эрэн сурвалжлах, бүртгэх, судлан шинжлэх, зэрэглэл тогтоох, үнэлэх, хадгалж хамгаалах, сурталчлах, сэргээн засварлах, өвлүүлэн уламжлуулахтай холбогдох харилцааг зохицуулах зорилттой Монгол Улсын "Соёлын өвийг хамгаалах тухай" хууль хэрэгжиж эхлээд 10 гаруй жил болсон. Гэвч харамсалтай нь хууль, журмыг хэрэгжүүлэх ажил бүх шатанд хангалтгүйн улмаас Монгол Улсын нутаг дэвсгэрт үе үеийн нүүдэлчдийн үлдээсэн олон тооны ховор нандин, дахин давтагдашгүй түүх соёл, археологийн дурсгалууд хэд хэдэн замаар ноцтой сүйтгэгдэж байна. "Соёлын өвийг хамгаалах тухай" хуулинд "Хот суурин, барилга байгууламж барих, шинээр зам тавих, усан цахилгаан станц байгуулах ашигт малтмалын хайгуул хийх, ашиглах зэрэг аж ахуйн үйл ажиллагаа явуулахад зориулан газар олгоход түүх, археологийн мэргэжлийн байгууллагаар урьдчилан хайгуул судалгаа хийлгэж зөвшөөрөл авна. Урьдчилан хайгуул хийлгэх, илэрсэн түүх соёлын дурсгалт зүйлийг авран хамгаалах ажилд шаардагдах зардлыг барилга байгууламжийн захиалагч тал хариуцна", "Газрын хэвлийг ашиглах явцад түүх, соёлын дурсгалт зүйл илэрвэл... ашиглагч нь ажлаа зогсоож энэ тухай сум, дүүргийн Засаг дарга, цагдаагийн болон уг асуудлыг эрхэлсэн эрдэм шинжилгээний байгууллагад нэн даруй мэдэгдэнэ" гэж заасан байдаг. Бид энд бас зарим баримтыг хэлье. Төв аймгийн Заамар сумын нутаг Заамарын гүүрнээс Дархан-Уул аймаг хүртэлх олон голын хөндийд сүүлийн 15 жилийн турш гадаад дотоодын 50 гаруй аж ахуйн нэгж уул уурхайн ажил явуулж эртний дурсгалуудыг бүрмөсөн устгасан, Өвөрхангай аймгийн Уянга сумын Өлтийн амны уурхайн талбайгаас хэд хэдэн эртний хүний яс гарсан боловч талбайг бульдозероор тэгшлэн дурсгалуудыг сүйтгэж ямар ч баримтгүй болгосон, авто замын ажил гүйцэтгэж байсан компани Булган аймгийн Дашинчилэн сумын нутаг Чин толгойн Хятаны үеийн хэрэмт хотын дэвсгэр газарт тэсэлгээ хийн экскаватороор ухаж, хот суурингийн ул мөр бүхий газрыг сүйтгэсэн, хэдхэн хоногийн өмнө газрын тосны "Шэймэн" компани Чингэс хааны үеийн түүх соёлын голомт Хэрлэнгийн хөдөө арал орчмыг хамарсан хайгуул ашиглалтын лицензтэй талбайдаа мэргэжлийн санал дүгнэлт авалгүй шууд өрөмдлөгийн ажил эхэлсэн гээд үргэлжлүүлэн дурдаж болно. Одоо Монгол Улсын хэмжээнд 1069 ашиглалтын лицензийн 407088 га талбай, 4270 хайгуулын 41782373,7 га талбайн зөвшөөрөл өгөөд байгаа аж. Гэтэл мэргэжлийн байгууллагаар ердөө дотоод гадаадын уул уурхайн компаниуд 1990-оноос хойш ердөө л 25 удаа түүх соёлын дурсгалыг авран хамгаалах судалгааг хийлгэсэн байна. Дээрх тоо баримтаас харахад тэнгэр газар шиг зөрүү гарч буй. Байдал ийм байхад Монгол Улсад "хариуцлагатай уул уурхай" хөгжиж байна гэхэд арай эрт мэт санагдана. Энэхүү өвөг дээдсийнхээ үлдээсэн өв соёлыг эвдэн бусниулж, бусниулах боломж гаргаж байгаа хариуцлагыг хэн хүлээх вэ гэдэг асуулт хожим гарах нь дамжиггүй билээ. 
Ч.Амартүвшин, Б.Баясах 