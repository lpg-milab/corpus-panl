№271  (16861)     
1987 оны арван нэгдүгээр сарын 12.
ГЕОЛОГИЙН ТАЙЛАН   

Хайгуулчид хавраас намрыг дуустал эх орноороо аялж, уйгагүй түүж, эрж хайж цуглуулсан дээж, сорьц, хуримтлуулсан ажиглалтаа нэгтгэн дүгнэж геологийн тайлан гаргадаг бөгөөд эрэл хайгуулын хээрийн болон лабораторийн шинжилгээний бүхэл бүтэн үе шатны дүнг онол, практикийн талаас нь цэгнэдгийн хувьд тайлан нь эрдэм шинжилгээ - үйлдвэрлэлийн маш чухал бүтээл, их ажлын эцсийн үр дүнг тодорхойлох үндсэн үзүүлэлт мөн. 

Аугаа их Октябрийн 70 жилийн ойн онд хээрийн хайгуулын анги, геологичид хүч мэдлэгээ дайчлан шургуу ажилласны дүнг гаргах цаг боллоо. Геологийн тайлан гаргах ажлын шинжлэх ухааны үндэслэлийг сайжруулах талаар зарим ахиц гарч, үнэт металл, хайлуур жонш, барилгын материалын хайгуул, бүлэгчилсэн зураглалын зарим ангийн тайлангийн чанар сүүлийн үед сайжирчээ. 

Лабораторийн шинжилгээг иж бүрэн нарийн хийх, геохими, геофизикийн судалгааг түрүүлүүлэх, уулын болон өрөмдлөг, дээж авах ажлын чанарыг дээшлүүлэх нь геологийн тайланг үр ашигтай болгоход гол хүчин зүйл юм. 

Олборлох, боловсруулах үйлдвэрүүдийн үйл ажиллагааны үр ашгийг дээшлүүлэх, бүтээгдэхүүний чанарыг сайжруулах, өртөг зардлыг хямдруулах, хөдөлмөрийн бүтээмжийг дээшлүүлэх талаар Намын Төв Хорооны III бүгд хурлын заалтыг удирдлага болгон геологийн ажлын тайлангийн эцсийн дүнг авч үзэж байх ёстой. Манайд геологийн ажлыг гардан гүйцэтгэгчдийг шууд үргэлжлүүлэн тайлан боловсруулах зарчим зөрчиж уул ажлаас хөндийрүүлж хүч тарамдуулах, судалгааны зарим материалын эмх цэгц, дэс дарааллыг алдагдуулах, алгуурлахад хүргэх зэрэг зохион байгуулалтын доголдлоос шалтгаалан тайлан алдаа мадагтай болж, үнэ цэн нь буурдаг дутагдал бас л арилаагүй байна. Тэр ч байтугай урьдахь судлаачдын тогтоосон зүйлийг давтах тухайн геологийн тогтоц, эрэл хайгуулын ажлын үр дүнтэй шууд холбоогүй, шаардлага багатай мэдээ сэлтийг тайлангаас тайлан дамжуулан бага зэрэг засварлан хуулбарлах тохиолдол ч гардаг байна. 

Геологичдын ажилд он удаан жил ашиглах техник эдийн засгийн чухал үндэслэл, мэдээЛлийг агуулсан баримт бичиг тайланг баялаг агуулгатай, хэрэглэхэд ойлгомжтой болгож түүний үнэт чанарыг эрс сайжруулбал үр ашиг нь дээшлэх болно. Иймд өндрийн болон сансрын фото, минералоги, петрографийн аргыг хэрэглэж шинжлэх ухааны багтаамжийг нэмэгдүүлэхийн зэрэгцээ геологийн өвөрмөц тогтоц, онцлог, чулуулаг, хүдрийн биетийг өнгөт фото, слайдаар дүрслэх, микрофон, соронзон бичлэгийн зэрэг мэдээлэл хадгалах орчин үеийн аргуудыг өргөн ашиглах хэрэгтэй байна. Түүнчлэн удаан хадгалах фото зураг хийх, будаг, өнгийг зөв сонгох, зурах, бичих, олшруулахад орчин үеийн техник хэрэгслийг ашиглахын хамт геологийн төрөл бүрийн масштабын зураг, зүсэлтийг нягт нямбай, мэргэжлийн өндөр түвшинд боловсруулахгүйгээр бид тайлангийн чанарыг дээшлүүлж чадахгүйд хүрнэ. 

Геологич, минералогич, петрографич, геохимич, геофизикч, картстрафичид мэдлэг, мэргэжлийн ур чадвараараа шинжлэх ухаан техникийн хувьсгалын эрин үеийн өндөр үзүүлэлтийг хангах хэмжээнд байвал зохино. Сансрын зурагт иж бүрэн тайлал хийх, геохими, геофизикийн мэдээлэл, ашигт малтмалын нөөцийг тогтоох ажлыг тооцоолох электрон машинаар гүйцэтгэх, цөмийн физик, атом шингээлтийн аргыг ашиглах, тодорхойлолт хийсэн дээжийн үр дүнг оновчтой боловсруулах зэрэг орчин үеийн аргачлалыг чадамгай эзэмшиж, геологийн тайлангийн шинжлэх ухааны багтаамжийг эрс нэмэгдүүлбэл зохино. Ер нь геологийн баримт материалыг боловсруулах техник ажиллагаа, тоног төхөөрөмж, багаж хэрэгсэл, материал, сэлбэгийн хувьд ч ихээхэн хоцрогдож байгааг холбогдох байгууллагууд анхаарч шуурхай арга хэмжээ авах хэрэгтэй болжээ. 

Экспедицийн хайгуулын анхдагч материалыг нягт нямбай бүрдүүлэхийн хамт орчин үеийн << шинжлэх ухаан - техникийн мэдээллийг чадамгай хэрэглэх, мэргэжлийн ном зохиол, тулгуур бүтээл, тогтмол хэвлэлүүдийг судлах, ашиглах, зэргээр тайлангийн эрдэм шинжилгээ, үйлдвэрлэлийн ач холбогдлыг улам нэмэгдүүлэх бүхий л бололцоог дайчлах нь зүйтэй юм. 

Геологийн байгууллагуудын дэргэдэх шинжлэх ухаан техникийн болон эрдмийн зөвлөл, секцүүд нь тайлангийн чанарыг дээшлүүлэх талаар онцгой хариуцлага хүлээж, ихийг хийж, шийдэх ёстой тул тэдгээрийн бүрэлдэхүүнийг чадваржуулах, ажил хэрэгч, зарчимч шаардлагыг өндөржүүлэх, шүүмжийн агуулгыг гүнзгийрүүлэх, тайлан хамгаалалтад мэргэжилтнүүдийг өргөн оролцуулж, хэлэлцэх явцад ил тод байдал, ардчиллыг хангахад геологийн бүх шатны газрын намын байгууллага онцгой үүрэг гүйцэтгэвэл зохино. 

Байгаль орчин бол хайгуулчдын шууд хэрэглэгдэхүүн учраас байгаль, түүний баялгийг хамгаалах, цаашид хэрхэн ашиглах, арвижуулах арга хэмжээг боловсруулах, ер нь хүрээлэн байгаа орчныг хамгаалах асуудалд онцгой хариуцлага хүлээх ёстой. Юуны урьд ашигт малтмалыг олборлох, боловсруулах явцад хөрс, ургамал, ус, агаар мандлыг гамгүй хөндөж сүйтгэхээс хамгаалах арга хэмжээг төлөвлөх, хэрэгжүүлэх суурь материал, чиг баримжааг боловсруулж түүнээ геологийн тайланг хийх үндсэн зарчмын нэг болговол зохино. Түүнчлэн эрэл үнэлгээ, хайгуулын хугацааг богиносгох, ашиглалтын оновчтой схем, арга хэлбэрийг урьдчилан сонгох, ашигт малтмалын үйлдвэрлэлийн зэргийн болон прогноз нөөцийг үнэн зөв тооцоолон тогтоох гэх мэт салбарын тулгамдсан асуудлыг геологийн тайланд тал бүрээс нь иж бүрэн бодолцох ёстой. Тэд байгалиас хишиг горьдож суухгүй хүчээр булаан авна гэдэг хуучирсан сэтгэлгээнээс салах ёстой. 

Геологийн үйлдвэрлэлийн хээрийн ажил үндсэндээ дуусч, суурин боловсруулалт эхэлж байгаа хариуцлагатай үе шатанд салбарын инженертехникийн ажилтан, мэргэжилтэн бүр үйлдвэрлэлийн үр ашгийг дээшлүүлэх, ажлын чанарыг сайжруулах, эцсийн үр дүнг өндөржүүлэхийн төлөө намаас тавьж байгаа шаардлагыг ширхэгчлэн биелүүлэх гол чиглэлийг ажилдаа хэлбэрэлтгүй мөрдөх ёстой. 

