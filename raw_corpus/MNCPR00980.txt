Нүүрс ойрын ирээдүйд хэрэгцээ хэвээр байх төлөвтэй

-Саяхан "Монгол Улсын аж үйлдвэрийн гавъяат ажилтан" цол хүртсэн түлш, эрчим хүчний яамны халах мэргэжилтэн З.Хаянхярваа-
-Юуны өмнө гавьяат цол хүртсэнд тань баяр хүргэе. Уул уурхайн салбарт хэдэн оноос эхэлж ажилласан бэ? -Баярлалаа. Сургуулиа төгсөөд 1967 оноос эхэлж түлш эрчим хүчний салбарт, тэр тусмаа нүүрсний аж үйлдвэрийн салбарт 39 жил ажиллаа. Энэ хугацаанд Түлш эрчим хүчний яаманд найман жил, хуучнаар нүүрсний үйлдвэрийн нэгдэлд 18 жил, дараа нь Засгийн газрын бодлогыг хэрэгжүүлэх агентлагт нүүрсний салбарын талаар Төр Засгаас тавьж байгаа бодлогыг хэрэгжүүлэх нүүрсний салбарын үйлдвэрлэлийн үйл ажиллагааг сайжруулах, түүний үр ашгийг дээшлүүлэх чиглэлээр ажилласан. -Ингэхэд та яагаад нүүрсний салбарыг сонгосон юм бэ? -Хөдөө арван жилийн сургууль төгсөөд дээд сургуульд элсэхдээ эдийн засгийн хуваарь авч Эрхүүд Улс ардын аж ахуйн дээд сургуулийг хөдөлмөрийн зохион байгуулалт эдийн засгийн мэргэжлээр төгсч Төв аймгаас ажлын гараагаа эхэлсэн дээ. Баян-Чандманьд вольфром олборлодог "Их хайрхан" хэмээх уул уурхайн үйлдвэр байсан. Энэ үйлдвэрт хоёр жил гаруй ажиллаад тэр үед Түлш эрчим хүчний үйлдвэр, геологийн яаманд ажиллаж байгаад 1973 оноос нүүрсний үйлдвэрүүдийг нэгтгэн удирддаг төр засгаас явуулж байгаа бодлогыг нүүрсний салбарт хэрэгжүүлэх газарт ажилласан юм. Энэ мөчөөс нүүрсний тэр тусмаа уул уурхайн салбартай ажил амьдрал маань холбогдсон. Үүнээс хойш түлш эрчим хүчний салбарын эдийн засаг болон зохион байгуулалтын асуудалд түлхүү анхаарч ажилласан юм. Өдгөө нүүрсний агентлагууд татан буугдаад, Засгийн газрын зохион байгуулалт, бүтцийн өөрчлөлтийн дагуу өнгөрсөн оноос яамандаа буцаад ажиллаж байна. -Өнөөдөр нүүрсний салбар ямар хэмжээнд үйл ажиллагаагаа явуулж байгаа бол. Энэ салбарт ахиц гарч байна уу? -Нүүрсний салбар 1990-ээд оны эхэн үед нэлээд хүндрэлтэй байдалд орсон. Өөрөөр хэлбэл, тухайн үед хуучнаар ЗХУ-аас сэлбэг, тоног төхөөрөмжөө авдаг төвлөрсөн хангамжтай үе байсан. Энэ бүхэн зах зээлийн үед үгүй болсон. Дараа нь 1993 оноос Японы засгийн газрын "Жайка" байгууллагын шугамаар нүүрсний салбарт 2010 он хүртэлх мастер төлөвлөгөөг боловсруулж түүний дагуу нүүрсний томоохон уурхайнуудын техникийн шинэчлэлийг 1998-2002 оны хооронд хийгдсэн. Ер нь сүүлийн үед энэ салбарт хувийн хэвшлийнх нь өргөн орж ирж байна. Энэ бүгдээс үүдээд манай нүүрсний салбар өнөөдөр хөлөө олоод цаашдаа найдвартай хөгжих нөхцөл бололцоо үүслээ гэж дүгнэж байгаа. -Хийн шатдаг түлш хэрэглэх тухай нэлээд яригдах болсон. Ингэхэд нүүрс ямар ач холбогдолтой вэ? -Нүүрсийг орлуулах, гүн боловсруулж ашиглах тухай асуудал зүй ёсоор тавигдаж байгаа. Гэхдээ нүүрсийг Монгол Улсын хувьд, дэлхий нийтэд ч хэрэглэхгүй байх аргагүй. Учир нь нүүрс ойрд магадгүй ирээдүйд ч эрчим хүчний гол эх үүсвэр хэвээрээ үлдэх хандлагатай байгаа. Байгаль орчныг хамгаалах, бохирдлыг багасгах талаар анхаарч ажиллаж байна. Тиймээс аль болох нүүрсийг боловсруулж, баяжуулж, утаагүйжүүлэх зэргээр байгальд үзүүлэх сөрөг нөлөөг багасгах гүн боловсруулалт хийх нь өнөөдөр нүүрсний салбарт тавигдаж байгаа гол зорилт мөн. Өдгөө нүүрсний салбар найман сая орчим нүүрс буулгаж байна. Үндсэндээ 1990-ээд онтой харьцуулахад ахицтай явж байгаа. Ер нь аж үйлдвэрийн салбар дотроо нүүрсний салбарын асуудал үүрэг цаашдаа буурахгүй. Зөвхөн нүүрсний гүн боловсруулалт хийх, түүнийг хэрэглэхэд байгаль орчинд нөлөөлөхгүй байх тэр тал дээр анхаарах нь шаардлагын дагуу тавигдаж буй юм. -Ашигт малтмалын хуулинд өөрчлөлт оруулах тухай яригдаж байгаа. Хуульд өөрчлөлт оруулах шаардлагатай юу. Мэргэжлийн хүний хувьд юу гэж боддог вэ? -Ашигт малтмалын хуулинд ямар нэг хэмжээгээр өөрчлөлт оруулах нь зүй ёсны хэрэг. Цаашид түлш эрчим хүчний салбарт хийх ажил их байна. Үйлдвэрийн найдвартай ажиллагаа, улс орны түлш эрчим хүчний хангамж жилээс жилд сайжирч байгаа. Эдийн засаг зах зээлийн харилцаанд энэ салбарыг төгс оруулах асуудал ойрын үед шийдэгдэх гол зорилт болж байна. Ингэснээр улс орноо зөвхөн түлш, эрчим хүч, гэрэл цахилгаанаар хангахын зэрэгцээ зах зээлийн нөхцөлд бүрэн биеэ дааж хараат бус ажиллах нөхцөл боломж бүрдэх ёстой юм. 
Ч.Анна
