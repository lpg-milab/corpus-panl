ЁС СУРТАХУУНЫ СОЁЛ 

Манай орны эдийн засаг, улс төрийн систем, хүмүүсийн харилцаа зэрэг нийгмийн амьдралын бүх хүрээг хамарсан өөрчлөлт, шинэчлэлийн үйл явц нь хөдөлмөрчдийн коммунист ёс суртахууны хэм хэмжээг төгөлдөржүүлж, амьдрал, үйлдвэрлэлд өргөнөөр хэвшүүлэн улмаар ёс суртахууны соёлыг эзэмших, түүний түвшинг дээшлүүлэх бодит нөхцөлийг бүрдүүлэх болно. 
Нөхөр Ж.Батмөнх МАХН-ын Төв Хорооны V бүгд хурал дээр энэ тухай хэлэхдээ: << Ёс суртахууны хүмүүжлийн ажлыг урсгалд нь орхилгүй, үзэл суртал, хүмүүжлийн ажлын шийдвэрлэгдээгүй асуудлын дотроос хамгийн гол гогцоо асуудал болгон тавих нь зүйтэй гэж үзэж байна. . . 

Ёс суртахууны харш үзэгдэлтэй тэмцэхдээ түүнийг үүсгэж байгаа гол шалтгаан нөхцөл, ялангуяа манай амьдралд байгаа зөрчилтэй нягт холбон гүнзгий судалж түүнийг арилгах арга замыг зөв тодорхойлж хэрэглэхэд анхаарлыг төвлөрүүлбэл зохино >> гээд << тийм арга зам бол юуны урьд социалист аж төрөх ёсыг хэвшүүлэх ажлын хүрээнд байх ёстой >> гэдгийг онцлон заасан юм. 

Үнэхээр манай үзэл суртал, соёл хүмүүжлийн ажлын эцсийн гол үр дүн нь хөдөлмөрчдийн ёс суртахууны соёлын түвшингээр хэмжигдэх ёстой.Тэгвэл ийм соёл эзэмшихэд саад тотгор бологч сөрөг үзэгдлүүдтэй эвлэршгүй тэмцэл хийж арилгахгүйгээр ёс суртахууны өндөр соёлд хүрч чадахгүй юм. 
Манай хүмүүсийн хүнлэг энэрэнгүй, өрөвч нинжин сэтгэл, үнэнч шударга чанартай харшилдаж байгаа хувиа хичээх, танхайрах, хууран мэхлэх, хүнд суртал гаргах, нэр алдар хөөцөлдөх, бусдыг хилсдүүлэх, бялдуучлах аливаа доголдолтой тууштай тэмцэж тэдгээрийн хорт муу нөлөөнөөс ёс суртахууны соёлоо хамгаалах нь нийгмийн гишүүн бүрийн үүрэг байх ёстой. 

Манай ард түмний үеэс үед дамжин уламжлагдаж ирсэн ардын урлаг соёл, дэвшилт зан үйл, ёс горимыг өсвөр залуу үедээ залгамжлуулан өвлүүлэх, социализм байгуулагч шинэ хүний шилдэг чанарыг үр хүүхдэдээ ззэмшүүлэх, ахмадыг эрхэмлэн энэрч, хүүхэд багачуудыг хайрлах, бусад үндэстнүүдийг хүндэтгэх хүмүүжил нь коммунист ёс суртахууны соёлын хамгийн наад захын ойлголт юм. 
Ёс суртахууны соёл нь горим журам, дэг дэглэмийн тухай ойлголтоор хязгаарлах зүйл биш бөгөөд иргэн бүрийн хүмүүжлийн цогцолбор үзүүлэлт, улмаар үйл ажиллагааны нь удирдамж болж байх ёстой төгөлдөр дүүрэн утга агуулгатай зүйл юм. 

Ёс суртахууны соёл бол түүнийг үг хэлээрээ уран цэцэн тунхаглах гадаад хэлбэр маягийн зүйл биш учраас хүн бүрийн амьдрал, ахуй, олон нийтийн газар, гэр орондоо биеэ авч явах чадвар, хүмүүстэй харилцах намба төрх, үйлдвэрлэл, ажил хөдөлмөр дээр бодитойгоор илрэх агуулга хэлбэрийн бат нэгдэлтэй үзүүлэлтээс бүрддэг. 

Хувийн болоод нийгмийн сонирхлыг зөв хослуулах, ам, ажлынхаа нэгдлийг хангах, хүсэл зорилгодоо зүй зохистой аргаар хүрэх, эх орон, ард түмнийхээ төлөө амь бие хайрлахгүй зүтгэх, эгзэгтэй асуудлаас бултаж тойрохгүйгээр зоримог шийдэх, анги, нийгмийн баттай байр суурь баримтлах, хүний эрхийг хүндэтгэх, нийгмийн шударга ёсыг эрхэмлэх зэрэг ёс суртахууны соёлын чухал ололтыг эзэмшихгүйгээр социалист ёсоор аж төрөх зорилтыг дүүрэн хангаж чадахгүй. 
Энэ нь нийгмийн гишүүн бүрт түүний албан тушаал, нэр хүнд, хөрөнгө хогшлоос болон эрдэм боловсролоос шалтгаалахгүй мөрдөх нийтлэг зарчим юм. 

Гуч, дөчөөд оны үед гэмгүй хүмүүсийг хэлмэгдүүлж нэр төрийг гутаасан явдал гарсан нь манай нийгмийн ёс суртахуунд ихээхэн хохирол учруулсан бөгөөд түүхэн үнэнийг сэргээх, хэлмэгдэгсдийг цагаатгах талаар өнөө үед авч байгаа арга хэмжээ нь өөрчлөлт, шинэчлэлийн уур амьсгал, ил тод байдал нийгмийн харилцааны соёлыг бэхжүүлэхэд чухал ач холбогдолтой юм. 

Манай хүмүүсийн ёс суртахууны өндөр соёл эзэмшихэд сөрөг нөлөөтэй зохисгүй өөр нэг үзэгдэл бол шударга шүүмжлэлд бухимдаж, гутрах, хорсон занах, хариу тооцоо хийхийг санаархан оролдох, шүүмжлэлийг хавчин хумих, олон түмний саналыг хөсөрдүүлэх, нэр хүндийг урьдал болгох явдал учраас иймэрхүү илрэлтэй тэмцэх нь иргэний ёс суртахууны үүрэг мөн. 
Хуучин арга барилдаа шүтэх, албан тушаалд бишрэх, бие биедээ үл итгэх, хүнд суртал гаргах, хувийн ашиг завшаан хөөцөлдөх, хуурч мэхлэх зэрэг сөрөг үзэгдлийн илрэл бүр өөрчлөн байгуулалтын саад тушаа болж, манай ёс суртахууныг хордуулах хөнөөлтэй юм. 

Нийгмийн иймэрхүү сөрөг үзэгдлийн мөн чанарыг танин мэдэж, хор холбогдлыг нь ойлгох, улмаар түүнтэй зарчимч тэмцэл явуулахгүйгээр манай хүмүүсийн ёс суртахууны соёлыг дээшлүүлэх гэвэл өрөөсгөл ажиллагаа болно. 

Ёс суртахууны соёлтой байна гэдэг бол улс төрийн өндөр ухамсартай, нам, ард түмнийхээ өмнө хүлээсэн үүрэг хариуцлагаа нэр төртэй биелүүлэх чин эрмэлзэлтэй, намч, ардач, эх оронч, интернационалч бат байр суурьтай, тэр нь амьдрал ахуй, хөдөлмөр тэмцлийн нь утга агуулга болж хэвшсэн байхын нэр мөн. 
Социалист ёсоор аж төрөх бүх хүрээнд, тухайлбал, сургалт хүмүүжил, хөдөлмөр бүтээл, гэр бүл, хамт олон, амралт сувилал, театр кино, байгаль орчин ер хаана, хэзээ ч гэсэн нийгмийн хэв журамд захирагдаж, шударгаар хөдөлмөрлөж, боловсон эелдэг харилцааг барьж, нэг нь нийтийн төлөө, нийт нь нэгийн төлөө, чадлынхаа хэрээр хийж, хийснийхээ хэрээр авах социалист ёс суртахууны эрхэм дээд зарчмыг байнга мөрдвөл зохино. 
Ёс суртахууны өндөр соёлыг тогтоох тэмцлийн гол агуулга нь хүний хүчин зүйлийг идэвхжүүлэх, хүний сайн сайхны төлөө байх зарчимд тулгуурлах шаардлагатай билээ. 


