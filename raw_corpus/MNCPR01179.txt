Авлигачид, ард түмний хэн ялах нь 18-нд шийдэгдэнэ

-"Эрс шинэчлэл"-ийн С.Ганбаатар өлсгөлөн зарлана- "Авлигачид, ард түмэн хоёрын хэн нь ялахыг 18-нд шийднэ" хэмээн хөдөлгөөнийхөн зоримог ярьж эхэллээ. "Хөх Монгол"-ынхонтой мөргөлдсөн тэд өчигдөр аядуухан байв. 
Удирдагчид болох С.Ганбаатар, Ж.Батзандан, О.Магнай нар үдээс өмнө талбай дээр үзэгдсэнгүй. С.Ганбаатарын хувьд 14.00 цагт хотын дарга Ц.Батбаяртай уулзах цаг авсан гэж сонсогдсон ч тэр цагтаа хотын захиргаан дээр ирсэнгүй. Хөдөлгөөний гурван удирдагч Чингэлтэй дүүргийн цагдаагийн хэлтэс дээр байцаалт өгч эхэлсэн байна. "Эрүүгийн хэрэг үүсч бидэн дээр, Энхболдын гар урт байна шүү" гэж Ганбаатар өчигдөр мэдээллээ. Өглөө 11.00 цаг гэхэд хөдөлгөөнийг дэмжигчид болон цагдаа нар тал талаасаа талбай дээр цуглав. Долоон гэр, нэг майхан нь хэвээрээ. Гэр тус бүрийн өмнө дэмжигчдийн гарын үсэг зурах хуудас, хандивын хайрцагууд өрөөтэй харагдана. Хүмүүс мөнгө хийсээр. Голдуу 100 төгрөг хандивлана. Мянган төгрөг хийх нь ч цөөнгүй. Хайрцагнуудын хажууд хөдөлгөөнүүдийн санхүүгийн тайлан харагдана. Өдөр тийшээ дэмжигсэд улам нэмэгдсэн. Гэвч ямар нэгэн жагсаал, тэмцлийн өөр хэлбэр өнөөдөр хийгдэхгүй нь тодорхой боллоо. Уг нь энэ өдөр ордонг тойрч хөдөлгөөнийхөн "алтан гинж" болон зогсох тухай урьд өдөр нь яригдаж байсан тэр нь нэг өдрөөр хойшилж өнөөдөр болохоор болжээ. Энэ дугаарыг уншиж буй мөчид хөдөлгөөнийхөн хэдүйн ордонг тойрон гар гараасаа барин зогсож байх нь. Энэхүү "алтан гинж"-ийг таслах анхны хүн нь эрт ирдгээрээ Их хурлын дарга Нямдорж байж болох юм. Үндсэндээ чуулгантай байх энэ өдөр эрхмүүдийн орж гарах "мандат"-ыг хөдөлгөөнийхөн олгох ажээ. Энэ ажиллагаа өнөөдөр 11.00 цагаас эхлэх гэнэ. Өчигдөр орой 19.00 цагийн үед талбай дээр очиход хөдөлгөөнийнхөн маргаашийн ажилдаа бэлтгэн гэрүүдээ хойш нь нүүлгэн ордон руу шахаж барих ажил өрнүүлж байв. Ордны орж гарах хаалга болгон дээр гэр барих учир ингэж ойртуулж байгаа гэнэ. Хөдөлгөөнүүдийн тэмцэл ийм маягаар өдрөөс өдөрт өөр хэлбэрт шилжих бололтой. Эдгээрээс хамгийн хурц сонсогдож байгаа нь энэ сарын 18-наас эхлэн "Эрс шинэчлэл" хөдөлгөөний тэргүүн С.Ганбаатарын өлсгөлөн зарлана мэдээлэл юм. С.Ганбаатар нь "Энхбаяр, Энхболдууд огцорч, "Айвенхоу Майнз"-д өгөх байгалийн баялгийг ард түмэнд ашигтайгаар шийдэж өг" гэсэн албан ёсны шаардлагад нь эерэг хариулт ирэхгүй тохиолдолд тэмцлийн энэ хэлбэрт шилжих ажээ. Энэ өглөө хөдөлгөөнийхөн шинэ уриа лоозонг гэрийнхээ гадаа хатгасан байна лээ. "Ашигт малтмалын бизнес эрхэлдэг, ашиг сонирхлын зөрчилтэй нэр бүхий гишүүдийг хуулийн төсөл хэлэлцэхэд оруулахгүй байя" гэсэн. Хамгийн баруун захын САПУ-гийн хохирогчдын гэрийн үүдэнд өчигдрийнхөөс өөр яриа өрнөж байв. Өчигдөр бол хүмүүс тэднийг "Бидний татварын мөнгөөр та нарын хохирлыг төлж болохгүй. Алтангаасаа мөнгөө ав" гэхчлэн буруутгах маягтай байсан бол өнөөдөр "Та бүхэн САПУ-гийн шатсан худалдааны төвийн газрыг ав. Түүнийг нь зарж төлбөрийнхөө хагас хугасыг олох хэрэгтэй", "Алтжингийн тэр олон бензин түгээгүүрийг бүсэлж суу" гэх мэтээр зөвлөсөн байдалтай байв. Харин тэднээс хоёр алхмын зайд байрлах "Эрс шинэчлэл" хөдөлгөөний гэрийн гадаа тэмцлийнхээ зорилгыг дахин танилцуулах ажил өрнөж байсан. "Эрдэнэтээс дөрөв дахин их нөөцтэй, Улаанбаатар шиг 30 хотыг барих хэмжээний 300 тэрбум долларын баялгаа хэдэн луйварчдаас болж гадныханд алдмааргүй байна. Тэмцье, босъё" гэжээ. Баруун талын гэрүүдийн өмнө цагдаа нарт таагүй хандсан яриа түлхүү өрнөж байв. Тэнд цугласан хүмүүс: "Орой болохоор энэ согтуучууд нь хүрээд ирэх юм. Тэдэнд учирлаад ч хэрэг алга. Ядахад цагдаа нар нь эдгээр согтуучуудаа зохицуулахгүй ажлаа хийгээд явж байгаа манай хүмүүсийг барьж шалгаад байх нь хэцүү" гэх маягтай. Уржигдар ханын материалын эцэст талх ачиж явсан машин унасан юм байх. Ачиж явсан их хэмжээний талх нь тэр хавиар нэг цацагджээ. Цацагдсан талх руу нь золбин ноход, хүмүүс зэрэгцэн дайрах нь нүд халтирам байсан гэнэ. Үүнийг олонд яригч нь манай нэгэн нэртэй ахмад сэтгүүлч харагдана. Түүний яриагаар бол африкийн өлсгөлөн тэнд харагдаж байжээ. Найман жил хэлэн дээрээ хонины мах тавьж үзээгүй хүмүүс Нарангийн хогоор дүүрэн байгааг бас нэг иргэн ярих сонсогдлоо. Ийм л юм ярьсан хүмүүсээр Сүхийн талбай дүүрэн байна даа. Хөдөлгөөнийн зохион байгуулагчдын яриагаар бол "Ялалтын талбай дээр намаржиж, өвөлжиж, хаваржаад, зун нь Туулын бургас руу шилждэг байсан Бошигтынхон шиг байж болохгүй гэнэ. Шуудхан хэлэхэд хөдөлгөөнийхөн "Дөрөвдүгээр сарын 18-ны өдөр"-ийг л ярьж байна. Нэг л том юм болох гэж буй тухай битүү хатуу үгсийг хүмүүс рүү шидэлж байна. Том үйл явдлын өмнөх сэтгэл зүйг бэлтгэж байх шиг. Орчинд нь очоод анзаарахад ийм сэтгэгдэл төрж байх юм. Харин уржигдрын мөргөлдөөний талаар телевизүүд буруу ташаа мэдээлсэн тухай хөдөлгөөнийхөн ярьж байна лээ. Тэдний үзэж байгаагаар согтуу улс байгаагүй гэнэ. Мөн жагсаалд оролцогсдын тооны тухайд тэдний нэрлэсэн мөнгөний жагсагсад буюу "Хөх монгол"-ынхон 400 орчим байсан гэнэ. Харин хөдөлгөөнүүдийн нэгдэл дор 10 мянга орчим дэмжигч байгаа гэв. 
