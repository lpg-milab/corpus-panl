№117 (16394)      
1986 оны тавдугаар сарын 16.
Ухуулгын өгөөж

Ухуулгыг бодит байдалтай холбож, хүмүүсийн  эрэлт хэрэгцээг хангаж чадахгүй, хэлбэрдэж мэдээлэх, ажил шаардахаас хэтрэхгүй байна. 

Ухуулагчид хэвлэлд нийтлэгдсэн, радиогоор яригдсан зүйлийг идэвхгүй хуулбарлан дамжуулж нэг хэв загвар, хэвшмэл байдалтай байна. 

Ухуулагчаа мэдэхгүй айл өрх, айл өрхөө мэдэхгүй ухуулагч цөөнгүй байна гэсэн шүүмжлэл саяхан хуралдаж өнгөрсөн аймаг, хотын намын бага хурал дээр гарлаа. 

Хөдөлмөрчдийн дунд зохиож байгаа ухуулгын ажлын талаар ийнхүү шүүмжлэлтэй хандсан нь намын ухуулгын мэдээжийн ололтыг үгүйсгэсэн биш, харин улам ахиулахын төлөө байгууллага, коммунистууд ухуулгын арга хэлбэрийг орчин үеийн шаардлагын дагуу өөрчлөн сайжруулж, үр нөлөөг тууштай сайжруулах талаар ихээхэн санаа тавьж байгаагийн тодорхой илрэл юм. Нөгөө талаар энэ нь аман ухуулгын өнөөгийн байдал, оршиж байгаа дутагдалд дүгнэлт хийж, түүнийг засч арилгах, арга барилыг улам төгөлдөржүүлж, чанарыг эрс сайжруулахад намын байгууллагууд, ухуулагч нарын анхаарлыг төвлөрүүлж байгаа хэрэг. 

<< Аман ухуулгын үр нөлөөг дээшлүүлэх арга хэмжээний тухай >> МАХН-ын Төв Хорооны тогтоолыг хэрэгжүүлэх ажлын хүрээнд ухуулгын үр нөлөө, өгөөжийг дээшлүүлэх гол нөхцөл хүнтэй нэгбүрчлэн ажиллах талаар багагүй зүйл хийж, зарим ахиц гарч байна. Тухайлбал 1985 онд намын байгууллагууд 12 шахам мянган хүнийг хаягийн ухуулгад хамруулж ажилласны үр дүнд тэдгээрийн 58 хувь нь дутагдлаа арилгаж, ажлаа сайжруулсан байна. 

Сэлэнгэ аймгийн намын хороо ухуулгыг цаг үеийн кампанит ажлыг угтуулан хийж, хүмүүст ажил үйлдвэрлэлийн технологийн мэдлэг эзэмшүүлэхэд голлон чиглүүлж, тулгамдсан асуудлыг шийдвэрлэхэд хамт олны анхаарлыг төвлөрүүлж байна. Тус аймгийн Зэлтэрийн сангийн аж ахуйд урьд нь хөрс боловсруулалтын ач холбогдлыг дутуу үнэлж, хайнга ханддаг дутагдал нэлээд түгээмэл байжээ. Үүнийг сангийн аж ахуйн нам, захиргааны байгууллага анхаарч хэдэн га газарт зориуд хөрс боловсруулалт хийлгүй тариалж, тэр талбайн ургацыг боловсруулсан талбайнхтай намар нь харьцуулан ямар их ялгаа байгааг механикжуулагчдад үзүүлж тайлбарласан нь хөрс боловсруулалтын ач холбогдлыг тэдэнд маш сайн ойлгуулж, итгүүлж чаджээ. Ажил үйлдвэрлэлд жинхэнэ үр дүнгээ өгсөн бодит ухуулгын ийм хэлбэрийг ч бид ашиглах нь чухал байна. 

Аливаа ажлыг хийхийн өмнө түүний ач холбогдол, арга замыг хүмүүст гүнзгий ойлгуулах нь хичнээн чухал болохыг манай тэргүүний ухуулагч, БНМАУ-ын хөдөлмөрийн баатар Ж. Нацагдорж үлгэрлэж хэлэхдээ: << Тариаланч хүнд эхлээд тархи толгойд нь тариа ургуулах хэрэгтэй >> гэжээ. Ухуулгыг чухам ингэж л үнэлж, нухацтай сайн хийж чадвал түүний үр өгөөж ажил үйлдвэрлэл, хамт олны төлөвшилт, хүний хүмүүжилд мэдэгдэхүйц, харагдахуйц үр дүнтэй байх болно. Нэг үгээр хэлэхэд ухуулга бүрийг цагт нь эзнийг нь олж, хүнд шинэ санаа, шинэ мэдлэг өгч, эрч хүчийг улам оргилуулахаар хийхийн тулд ухуулагч нар ихээхэн өргөн мэдлэг, ур чадвар, уйгагүй үлгэрч ажиллагаатай байх шаардлагатай юм. 

Ер нь орчин үеийн нөхцөлд хэвлэл, мэдээллийн хэрэгсэл үлэмж өргөжиж, хүмүүсийн боловсрол, соёлын түвшин ихээхэн өөр болсон үед бид ухуулгын тухай ойлголтыг ч тодорхой болгож ухуулгад дээр үеийн ойлголт, хуучин арга өөрөөр хэлбэл айл болгонд орж хүн бүрт олон цагаар уриалж ухуулсан яриа хийгээд л гарвал сая ухуулга боллоо гэж үздэг зуршлаас зайлсхийж харин богино хугацаанд, эзний нь олж сэтгэлд нь сэрхийх хэрэгтэй зүйлийг хэлж өгөхийг эрхэмлэх нь зүйтэй байна. 

Ухуулгыг хийхдээ ч, түүний үр нөлөөг хэмжихдээ ч бид хуучин ойлголт явуургүй болсон арга барилыг зоригтой халан өөрчилж шинэ хэлбэр, техник, шинжлэх ухааны болон сэтгэл судлал, сурган хүмүүжүүлэх ухаан, социологийн сүүлийн үеийн ололтыг ашиглах ёстой. 

БНМАУ-ын Ардын Их Хурлын сонгуулийн кампанит ажил ид явагдаж байгаа одоо үед ухуулгыг шинэ шинэ арга хэлбэрээр баяжуулж, улс орны нийгэм, эдийн засгийг ойрын таван жилд хөгжүүлэх үндсэн чиглэл, намын их хурлын шийдвэрийг сурталчлахад сонгуулийн ухуулах байр чухал төв болох ёстой. 

Сонгуулийн ухуулах байрны болон ер нь намын байгууллагаас явуулж байгаа ухуулга - хүмүүжлийн ажлыг намын их хурал угтсан, их хурлын үеийн, их хурлын дараахь гэсэн үе шаттайгаар зохион байгуулах нь зүйтэй. Их хурал эхлэх хүртэлх үед гол нь их хурал угтсан социалист уралдааныг эрчимжүүлэх, түүнд шалгарагчдын амжилт туршлагыг өргөн сурталчлах, ард нийтийн үйлсэд байгууллага, хамт олон, цех тасаг, хүн бүр чухам юу хийж, хаана нь явааг ил тод харуулж, төлөвлөгөө биелүүлэх ажлыг идэвхжүүлэхэд олон түмнийг дайчлах шаардлагатай. 

Их хурлын өдрүүдэд байгууллага, хамт олон, хүн бүр ажил - үйлдвэрлэл дээрээ хамгийн дээд амжилт, гаргах, чанартай бүтээгдэхүүн үйлдвэрлэх, гологдол гаргахгүй байх, үлгэр жишээ зохион байгуулалт, сахилга, дэг журамтай ажиллах бүтээлч хөдөлгөөнийг газар сайгүй өрнүүлэхэд ухуулга - хүмүүжлийн ажил их үүрэгтэй юм. Их хурал дуусангуут түүний шийдвэр, дэвшүүлсэн зорилтын ач холбогдол, хэрэгжүүлэх арга замыг хүн бүрт эрхэлсэн ажилтай нь холбон шуурхай хүргэн сурталчилж, гүнзгий ойлгуулах, зохион байгуулалтын амьд ажилтай нягт хослох нь ухуулга - хүмүүжлийн өнөөгийн ажлын үндсэн зорилт, гол чиглэл мөн. 

Их хурлын шийдвэрийг сурталчлан хэрэгжүүлэх ухуулга - хүмүүжлийн ажлыг хуучирсан аргаар биш, аль болох шинэ соргог, үр нөлөөтэй, сонирхолтой, бүтээлч арга хэлбэрээр зохион байгуулах, амьдрал, үйлдвэрлэлийн амин чухал асуудал, хөдөлмөрчдийн эрэлт хэрэгцээг тусгаж таниулан мэдүүлэх, нотлон харуулах аргаар намын үгийг үнэхээр материаллаг хүчин болон хувирах тийм үнэмшил далайцтайгаар олон түмэнд хүргэх нь ухуулагч суртал нэвтрүүлэгчийн нэр төрийн хэрэг мөн. 

