Бурханлаг ээж минь дээ, ээж минь!

Өвгөн би саяхан Хархорин захын махны дэлгүүрийн хойд талын нэгэн худалдагч авгайгаас хэдэн кило үхрийн мах аваад буцах замдаа гялгар ууттай махаа нэгэнтээ хянан үзвээс миний өгсөн 15 мянган төгрөг дотор нь байж байдаг байгаа.
Худалдагч авгай будилсныг мэдээд хорвоогийн хорлонтой буртагт бохирдсон сэтгэлд энэхүү мөнгийг түүнд өгсөн ч яадаг юм бэ, өгөөгүй ч яадаг юм бэ гэх маягийн юм бодогдоод автобус хүлээн зогсов. Тэгтэл ээжийн минь "Нүгэл! Ингэж болохгүй" хэмээн ямагт хэлдэг үг санаанд ороод явчих нь тэр. Ээж минь алив нэгэн хүн манайд гаанс буюу хөөрөг зэргээс авахуулаад жижиг сажиг зүйлээ мартахад ийнхүү ахин дахин хэлж "Хүн зовоочно. Түргэн аваачиж өг" гэдэгсэн. Ээжийн минь энэхүү бурханлаг сэтгэл намайг ийнхүү цаг ямагт гэгээ гэрлээр гийгүүлж байдаг нь учиртай шүү. Тэгээд би автобусанд юун суух мантай нөгөө худалдагч руугаа явж очвоос үс гэзэг нь сэгсийсэн өнөөх авгай жигтэй уурлаж бухамдчихсан хажуу лангууныхаа худалдагч охид руу: -Та нар авсан. Та нар миний унагачихсан мөнгийг авсан хэмээн үсчин аргаа барж байв. Намайг мөнөөх мөнгийг гарган өгвөөс худалдагч авгай шүүрэн авч хэсэг зуур алмайраад, над руу ахин дахин харж байв. Харин түүний хажуу дахь худалдагч хоёр охин басхүү ихэд гайхан нүд нь духан дээрээ гарах мэт болоод нэгэн зэрэг аман дотроо "Зах зээлд ороогүй зөнөчихсөн өвгөн байна" гэж шивнэх дор би вээр авах идэхийн шуналын жавар хургасан лангуунаас түргэн холдон гарч одсон билээ. Ийнхүү ээжийн минь нигүүлсэнгүй бурханлаг үзэл намайг ямагт сүүдэр мэт дагаж явдаг нь учиртай аж. Ээж минь хавар зуны дулаан цагт нүүдлийн тэмээтэй ачаагаа ямагт явган хөтөлж явдагсан. Хэн нэгнийг эмээлтэй морь аваачиж өгөхөд: -Яах юм бэ! Тэмээ мал зовоочихно гэх буюу "Би яах вэ" хэмээн гагцхүү хангай дэлхийдээ залбиран наминчилж мөнөөх мэгзэм мааниа дүнгэнэтэл уншина. 30-40 километр газар нүүдлийн ачаатай тэмээдээ хөтлөн явган явчихдагсан. Ямар нэгэн хүн хүүхдээ амархан гаргаж, зүгээр амаржлаа гэдгийг дуулгахад уруул нь татвасхийн үнэнхүү сүсэглэн залбирч "Ядахнаа нэг, хоёр базална шүү та минь" гэж уулга алдан учирлан мөнөөх ганц мэддэг мэгзэм, мааниа уншина. Үүнийг нь харсан охид хөвгүүд дооглон инээлдэхэд "Нүгэл! Зовсон амьтныг дооглож болохгүй" хэмээн өөртөө хэлэх мэт өгүүлнэ. Ээж минь таван хүүхэд гаргаж өсгөхдөө бидний төлөө юутай их сэтгэл зовон олон живаа маани мэгзэм уншсан бол! Би аавыгаа нэгэн удаа гомдоосноо мартахгүй юм. Манайх Яруугийн голын Эхний босгын толгой хэмээх жижигхэн өнчин толгойн өврийн ногоо халиурч, цэцэг дэлгэрсэн нугад зусаж байсан юм. Нэгэн өдөр хориод хурга эхтэйгээ нийлж хөхөө хөхөж бондойтол цадсан "хэрэг" гарав. Хэргийн эзэн би ихэд сандарч мөнөөх эхтэй нийлсэн хэдэн хургыг сүргээс тасдан авчирч аавтай хамт санд мэнд хөгнөж бөхөлж авав. Аав намайг олон хувин сүү асгасан мэтээр баахан зэмлээд: -Энэ хэдэн хургыг өнөөдөр тавьж болохгүй гэж зарлигдав. Гэрийн сүүдэрт амсхийн байсан ээж минь аль хэзээний хурганы эх хоньдыг сүрэгт нийлүүлээд буцан ирж тэсэхүйеэ бэрх халуунаар төөнөх наран зүг нэг харж, хүүхэд шуугилдах мэт майлалдах хөгнөөтэй хурга руу арга тасрангуй хараад гэртээ орсноо төдхөнөө гарч ирээд, -Ядамжав гуай (аавын нэр) Энэ хэдэн хурга чинь нялх амьтад! Ядахнаа тавиад усалчихъя гэж байнаа. Аав яагаад ч юм үүнийг нь зөвшөөрсөнгүй. Үд хэвийх үес ээж маань тэссэнгүй хөгнөөтэй хургыг тавьж гол руу гилж санаа нь амарч гэртээ ирээд үдийн сүүгээ хөөрүүлж байтал элдсэн арьсаа барьсаар гаднаас орж ирсэн аав -Чи яах гэж хурга тавьчихав хэмээн зэмлэн өгүүлэхэд -Цаадуул чинь нялх амьтад! Хөөрхийс минь, цангаж майлаад ... ... хэмээн хариу хэлэнгүүтээ аавын шодон буурал гэзэгтэй толгой руу нь сүү самарч байсан шанагаараа нэгэнтээ дэлсэж орхив. Үүний улмаас аав, ээж хоёр зүүн талын дээл хувцас хураасан налчгар орон дээр барьцалдан авах нь тэр. Урьд өмнө нь ийм юм үзээгүй би ихэд сандарч гүйн очиж аавынхаа шодон гэзэгний үзүүрийн суран татаасыг орны толгойн авдрын сэнжний дээснээс уяатахсан чинь аав хөдөлж чадахгүй болчихоод, -Должин: хэдэн хүүхэдтэйгээ алах нь хэмээн уйлж байсан юм. Тэр үед зургаа долоон настай бяцхан хөвгүүн цангасан хэдэн хурга өрөвдсөн ээжийнхээ талд байсан хэрэг байж. Ер нь хүн өрөвч зөөлөн сэтгэлийг ийнхүү ээж, ааваасаа бие сэтгэлдээ бяцхан, бяцханаар шингээн авсаар байдаг байх. Ээж минь миний хонь мал төхөөрөхийг ер харж чадахгүй хаа нэгтээ очоод буруу хараад маани мэгзэмээ уншаад суучихдаг нэгэн байлаа. Төхөөрсөн хонины гэдэс дотрыг нь арилгаж янзалж байхдаа хүртэл мөнөөх маани мэгзэмээ уншсаар л байна. Тэр үед манай нутагт хаврын дунд сараар намрын дунд сар хүртэл мах идэхгүй 6-7 сар тувт цагаан идээ хэрэглэдэг бичигдээгүй хуультай байлаа. Зуны дэлгэр цагт мал муулахыг бүр ч цээрлэнэ. Иймийн учир хөгшин залуугүй махсаж, зарим нэг хүүхдүүд мөөг шарж идэх буюу хаа байгаа айл эргүү төлгөө гаргасан гэхийг дуулаад сэм очиж цагираг цус, хэрчим уушги төдий амсаж махсаагаа гаргадаг байлаа шүү дээ. Харин манайх хааяа нэг эргүү төлгөө гаргаж хот айлаараа гэдсийг нь хуваан идэхэд хүүхэд бидний нэгэн баяр болдог байв. Тэгэхэд ээж маань хот айлын олон хүнд хонины гэдэс хүрэхгүй гэж боддог ч юм уу биднийг идэг гэж сэтгэлээ амраадаг байсан ч юм уу хонины гэдэс чанах үеэс аргал түүхээр араг үүрээд явдагсан. Гэвч аав ээжид заавал ч үгүй сэмжтэй элэг, хэдэн цагираг цус тавина. Түүнд хорхойссон бид хэд бас хишиг хүртэх санаатай тавагтайг дундаа тавьчихаад ээжийг хүлээж сууж байтал гэрт нь өгсөн жаахныг идээд махны амт авсан айлын авгай хүүхдүүд орж ирээд, -Алив, Должин гуайд тавьснаас жаахан амсаатахъя гээд хэд гурван хэрчим үмхлэхэд аргаа барсан бид шүлсээ залгин түргэнээ гарч нүцгэн шалдан гуяа алгадан гэрээ тойрон гүйж "Ичиг! Ичиг!" хэмээн хашгиралдан байсаар ээжийн хувиас хүртсэн авгай хүүхнүүдийг хөөдөг байж билээ. Ээжийг ирэхэд энэ тухай алтан хошуу хүргэхэд, -Яахав ээ, тэр чинь залуу хүн гэх буюу -Тэгэлгүй яах вэ! Хүүхэд олчихсон юм чинь, хөөрхий! Махсалгүй яах вэ гэж байдагсан. Одооны залуучууд үүнд итгэхгүй байж магадгүй. Үүнийг нэхэн бодохул энэ бол буянтай, нигүүлсэнгүй эх хүний хүүхдээ сайн хүн болгохын нэгэн нандин биет сургааль юм даа. Ээж минь дээдсийн удам судар, ёс жаяг, билэг зүйг их хүндэлдэг хүн байсан нь ганцхан жишээнээс тод байдаг юм. Намайг ертөнцөд мэндлэхэд их ламтан Ванчинпүрэв гэсэн хүндтэй сүрхий нэр хайрласан байдаг. Миний өвөг эцэг Шагжийн ах Пүрэв хэмээх нэгэн ядуувтар хөх өвгөн байлаа. Тэгтэл ээж минь "Хүүгийнхээ авга тайжийн нэрийг хэлэхгүй" хэмээн зүтгэсээр үнэн сэтгэлээсээ "Пүрэв" хэмээх үгийг хэлэхгүй миний нэрийг баахан утга төгөлдөр бус гажуудуулсаар "Ванчаарай" хэмээн нэрлэх болсон юм билээ. Хэрвээ ламын хайрласан нэрээр явсан бол "Ванчин" гэдэг нь "хэмжээгүй эрхт" гэсэн түвд үг бөгөөд түүний ард Пүрэв бурхны нэр залгахаар би гэдэг хүн хэмжээгүй эрхт Пүрэв бурхан болж таарах нь ээ дээ. Энэ бол над мэтэд үнэнхүү ахадсан нэр болоод байгаа юм л даа. Эх хүний зөн совин гэдэг ийм байдаг байж. Ээж минь миний дүү Рэнцэндоржийг Дорнодын Эрээнцавын заставт 1958 оноос цэргийн алба хаах тэр жилүүдэд хүүгийнхээ хиртэй цамцыг ямагт дэрлэн унтдаг байж билээ. Би үүнээс үүдэн "Ээж" гэдэг өгүүллэгээ бичсэн юм. Ер нь сайхан сэтгэлтэй ээжийн дүр гаргах болохоор урдаар бодож төлөвлөсөн зүйлгүй нэг мэдэхэд ээжийнхээ алхаа гишгээнээс эхлээд ямар нэгэн зан араншинг оруулчихсан байдаг юм. Үүнийг ээжийн минь буян л гэж боддог. Манайх аавын ээж, аав хоёр хөгшин тэрсхэн дүрсгүй таван хүүхэд, тэгээд аав, ээж бүгд нэг гэрт есөн ам бүлтэй өнөр өтгөн айл. Энэ есөн хүний хоол унд хувцас хунарыг ээж минь л ямар ч хэл амгүй нуруун дээрээ авч явдаг ганц хүн байлаа. Манайх зун намрын цагт 2-3 холбоо хонь, 10-аад үнээ, мөн тийм хэмжээний гүү саадаг дорвилог айл байсан. Энэ бүгдийн сааль сүү, бүхий л зүйлийг ээж хийнэ. Ээж минь үүр цүүрээр ямагт босно. Тогоо шанага дуугаргах үеэс сэрээд нүдээ нээхэд номин хөх огторгуйд ганцхан од гялалзаж харагддагсан. Одоо бодохул энэ нь үүрийн цолмон байж. Ээж минь бас хамгийн сүүлд унтана. Хөл нүцгэн жирийлгэсээр сайртаж хагарсан хөлд минь цөцгий түрхэн, маани мэгзэм уншиж суугаа ээж минь өөхөн дэнгийн бүдэгхэн гэрэлд сүүмэлзэн харагддаг нь миний сэтгэлд нэгэнт мөнхөрчээ. Ээж үг хэлэлцэх нь хүртэл егөөтэйхөн бөгөөд жич ондоо доо. Авгай хүүхнүүд үнээ саах үес дүрсгүй миний бяруу тугал унах хорхой оволзож аль тааралдсан бяруун дээр мордон булгиулах буюу бугуйлдан ач тач ноцолдох тул үнээ сааж буй хүүхнүүдийг ихэд сандаргаад зогсохгүй заримынх нь хувинтай сүүг асгах хэрэг мандуулахад ээж минь арга нь тасрахдаа биеэ ихэд барьж тун тайвнаар, -Ээж, аав хоёр хүүгийн минь хорлочихсон юм, яая гэх вэ гэдэгсэн. Энэ нь миний өвөг эцэг эмэг эх хоёр намайг дэндүү эрхлүүлснийг хэлж байгаа нь тэр. Манай хоёр нохой мотоцикль унасан хүн ирж явааг хармагц ихэд эгдүүцэн ухасхийн очиж биед нь асах алдан зүүгдэх мэт давхин ирэхэд сандарч тэвдсэн ээж мод буюу савар барин гүйж очин салгахад эзнийхээ занг андахгүй мэдэх ноход дороо навтасхийн нам хэвтээд эрүүгээ газарт наан гэм хийсэн хүүхэд мэт ээж өөд байн байн гөлгөнөн харж байх дор ээж гарт барьснаа далайн газар цавчин сүр үзүүлж, -Оросын унаанд дасдаггүй яасан хачин амьтад вэ! хэмээн зандарч буй нохой нь хүртэл юу гэж учирлаад байгааг нь мэдээд байх шиг санагддагсан. Ер нь ээжийн тэжээсэн нохой хүртэл өөрийн гэсэн жич ондоо зан ааштай байдаг. Манай нохой элдэв ярдаг зангүй. Эзэндээ эрхэлж сүүлээ шарван энээ тэр болохгүй. Хоол хүртэл багаар идэж ховдог зан гаргахгүй. Шөнө нь хоттой хонио тувт эргэн, аван идэн алдан унтахгүй хоночихоод өдөр нь гэрээ бараадан унтана. 2-3 удаа ирсэн гадны хүнд огт давхихгүй. Гэрээс гарч байгаа гадны хүнд халдана гэж байхгүй. Миний ээж иймэрхүү л хүн байсан юм. 26 жилийн тэртээ 80 насандаа бурхан болсон. Ээж минь өвгөн болсон надад бодогдоод байна. Улам бүр бодогдоод байна. Бурханлаг ээж минь дээ! Ээж минь. Та өнөөгийн цөвүүн цагийг их холоос, бурхны орноос харж, харамсан бидний төлөө залбиран маани мэгзэмээ уншиж байгааг тань хүү чинь мэдэж байна. 
Өвгөн Ш.ВанЧаарай 
