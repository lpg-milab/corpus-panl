Супер хонжвортой сугалаа зарагдсан ч азтан тодрохгүй байна

Японы мэргэжлийн сумогийн барилдаантай сар бүр явагдах "Сумо лото" хонжворт спорт сугалааг өнгөрсөн долдугаар сард орон даяар худалдаалсан билээ. 
Энэхүү сугалааны учрыг сайн ойлгоогүйгээс болж үндсэн тохирлын эзэн тодрохгүй байгаа гэнэ. Энэ талаар бид сугалааг эрхлэн гаргаж буй "КодМод" ХХК-ийн ерөнхий менежер Н.Сүхболдоос тодрууллаа. -Сугалаа хэзээнээс эхэлж гарсан бэ. Одоогоор хэдэн хүн азтан болоод байна? -Манай сугалаа өнгөрсөн сарын эхээр худалдаанд гарсан. "Сумо лото" нь үндсэн болон шууд гэсэн хоёр тохиролтой. Шууд тохирлыг газар дээр нь хусаж арилгаад 500-500 мянган төгрөг хожих боломжтой бөгөөд одоогоор арван мянга шахам азтан төрчихөөд байна. Харин үндсэн тохирлын хувьд монгол бөхчүүдийн давааны хамгийн боломжтой хувилбарыг боловсруулаад битүүмжилсэн байгаа. Энэ хэсгийг хусч арилгаад тухайн сарын барилдааны хамгийн сүүлчийн өдрийн нэвтрүүлгийн тоймоор тааруулна. Ингээд долоон бөхийн даваа бүгд таарч байвал супер шагналыг авна. Одоогоор энэ шагналын эзэн гараагүй байна. Харин 500-100 мянган төгрөгийн азтан 100 гаруй хүн болсноос бүгд тохирлоо авсан байгаа. -Тэгэхээр супер азтанг хэзээ тодруулж, ямар шагнал өгөх вэ? -Тухайн башё дууссанаас хойш хорь хоногийн дотор буюу наймдугаар сарын 11-нээр дуусгавар болно. Шагналын хувьд ТБД андуудын урд байрлах "Богд Ар" хорооллын байрны долоон давхарт байрлах интерьер дизайны орчин үеийн тохижилт бүхий нэг өрөө байр, мөн дөрвөн ам бүлээр тооцсон бүтэн жилийн хүнс өгнө. -Башё дуусаад нэлээд хэд хоночихлоо. Яагаад азтан тодрохгүй байна вэ? "Сумо лото" сугалаа 55 мянган хувь борлогдсон. Зарагдаагүй үлдсэн хоёр мянга гаруй сугалаа байна. Эдгээрийг бид компьютерийн программаар шалгаад үзэхээр супер хонжвортой сугалааг борлуулсан байна гэсэн. Тэгэхээр сугалаа сугалсан хүмүүс эргэж сугалаагаа сайн нягталж үзээрэй. Супер азтан болсон хүн үүнийгээ мэдэхгүй яваад байгаа юм шиг байна. -Их аварга Д.Дагвадорж дараагийн башёд барилдахгүй болсон. Тэгэхээр яаж сугалаагаа тохируулах вэ? -Тэр харин их харамсалтай зүйл боллоо. Бид есдүгээр сарын башёны сугалаагаа аль хэдийнэ хэвлүүлчихсэн. Энэ талаар ярилцаж үзээд эхний буюу их аваргын тохирлыг хасаад сүүлийн зургаан бөхийн давааг тааруулахаар болсон. Тэгээд зургаа юм уу таван бөхийн унаа, даваа таарсан азтануудын дунд телевизийн шоу зохион байгуулж үндсэн тохирлын эзнээ тодруулна. -Тааварт оролцож байгаа бөхчүүдийн хэд унаж, хэд давахыг ямар үндэслэл дээр боловсруулдаг вэ? -Сумочид маань сүүлийн гурван башёд хэрхэн барилдсанаас шалтгаалаад боломжит хувилбарыг гаргадаг. Нэг зүйл их ажиглагдсан нь хүмүүс газар дээрээ сугалаагаа хусаад хэрвээ Д.Дагвадорж, М.Даваажаргал нар бага даваатай байвал шууд хаячихаж байна. Ингэж болохгүй. Эцэст нь хэлэхэд худалдан авсан сугалаагаа тухайн сарын башё дуусч, бөхчүүдийнхээ даваа, унааны тоог тааруултлаа хаяж үрэгдүүлэхгүй байхыг анхааруулъя. 
Д.Цэцэг 
