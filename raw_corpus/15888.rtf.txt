№ 238  (15888)       
1984 ОНЫ АРАВДУГААР САРЫН 5.
БАТ ОРШИХ НАЙРАМДАЛ

Өнөөдөр манай орон даяар монгол зөвлөлтийн найрамдлын уламжлалт 33 дахь сарын ажил эхэлж байна. Энэ жилийн найрамдлын сарын ажил нь манай орны түүхэн дэх гарамгай үйл явдал МАХН-ын III их хурал хуралдсаны болов БНМАУ-ыг тунхагласны 60 жилийн ойн өмнөхөн болж байгаагаараа онцгой ач холбогдолтой юм. 

Монголын ард түмэн аугаа их В. И. Ленин, Д. Сүхбаатар нарын үндэслэн байгуулсан монгол, зөвлөлтийн эвдэршгүй бат найрамдлын ачаар эх орноо капиталист биш хөгжлийн замаар хөгжүүлэх үйлсэд их амжилт олж, БНМАУ бодит социализмын орон боллоо. 

Монгол, зөвлөлтийн ард түмний ленинч найрамдлын баяр болсон найрамдлын уламжлалт сар нь урьдын адил манай орны хөдөлмөрчдийг зөвлөлүүдийн орны коммунист бүтээн байгуулалтын гарамгай ололт амжилттай өргөн танилцуулах, зөвлөлтийн хүмүүсийн баялаг туршлагыг судалж эзэмших, монгол, зөвлөлтийн ард түмний ах дүүгийн найрамдал, хамтын ажиллагааг улам бүр гүнзгийрүүлэн хөгжүүлэх уриан дор өрнөнө. 

Энэ талаар << Монгол, зөвлөлтийн найрамдлын сарын ажлыг бэлтгэн явуулах тухай >> МАХН-ын Төв хорооны тогтоолд << Найрамдлын сараар ЗХУКН-ын XXVI их хурлын шийдвэрийг хэрэгжүүлж, коммунист байгуулалтдаа зөвлөлтийн ард түмний олж байгаа гарамгай ололт амжилт, ЗХУКН, Зөвлөлт төрийн энх тайванч тууштай гадаад бодлого, практик үйл ажиллагаа, монгол, зөвлөлтийн ард түмний найрамдал, бүх талын хамтын ажиллагаа, манай орны социалист бүтээн байгуулалтад ЗХУ-ын үзүүлж байгаа зүйл бүрийн тусламж, ач холбогдлыг суртал ухуулгын бүх хэрэгслээр өргөн сурталчлахыг нам, улс, олон нийтийн байгууллага болон хэвлэл, мэдээллийн газруудад үүрэг болгосугай >> гэж заасан билээ. 

Намын бүх шатны байгууллагын зорилт нь зөвлөлтийн ард түмний коммунист байгуулалтын ололт амжилт, туршлагыг ухуулга, суртал нэвтрүүлгийн бүхий л хэлбэрийг ашиглан, өргөн сурталчилж, улс ардын аж ахуй нийт салбарт зөвлөлтийн туршлагаас бүтээлчээр суралцах ажлыг төлөвлөгөөтэйгөөр зохиох явдал мөн. Энэ ажил төр, олон нийт, аж ахуй, соёлын бүх байгууллагыг идэвхтэй оролцуулан, манай оронд ажиллаж байгаа зөвлөлтийн байгууллагуудтай ийм холбоотой ажиллуулах хэрэгтэй. 

Найрамдлын сарын өдрүүдэд зохиох нэг гол ажил нь Зөвлөлт Холбоот Улсын энхийг эрхэмлэгч гадаад бодлого, хүн төрөлхтнийг цөмийн сүйрлээс аврахын төлөө тавьж байгаа энх тайванч санал, санаачилгыг өргөн сурталчлахыг чиглэх ёстой. Энэ талаар ЗХУКН-ын Төв Хорооны ерөнхий нарийн бичгийн дарга, ЗСБНХУ-ын Дээд Зөвлөлийн Тэргүүлэгчдийн дарга К. У. Черненкогийн << Правда >> сонины асуултад өгсөн хариу, удаа дараагийн хэлсэн үгэнд дэвшүүлсэн энх тайванч санал, санаачилгыг өргөн сурталчлах явдал нам, төр, олон нийтийн байгууллагын нэг гол зорилт мөн. 

Найрамдлын сарын үеэр Зөвлөлт Социалист Бүгд Найрамдах Автономит Тува Улсын коммунист байгуулалтын жишээн дээр зохиох ЗХУ-ын өдрүүд болж, зөвлөлтийн ард түмний ололт амжилттай манай Орны хөдөлмөрчдийг өргөн танилцуулах олон хэлбэрийн ажил зохиогдоно. Түүнчлэн манай орны социалист бүтээн байгуулалтад гар бие оролцон, ах дүүгийн ёсоор тусалж байгаа зөвлөлтийн байгууллага, мэргэжилтний ажлын туршлагыг судалж нэвтрүүлэх, тэдэнтэй ажил мэргэжлийн болон багш, шавийн уулзалт зохиох, << Интернационалч бригад >> , << Найрамдал - Дружба >> багийн хөдөлгөөн өрнүүлэх зэрэг зөвлөлтийн туршлагаас бүтээлчээр суралцах олон төрлийн ажил өрнөх болно. 

Манай орны хөгжил дэвшил, ард түмний аз жаргалтай амьдралын шийдвэрлэх хүчин зүйл болсон монгол, зөвлөлтийн ард түмний ган бат найрамдал, нягт хамтын ажиллагаа, Октябрийн өлгий эх орон, зөвлөлтийн ард түмний манай орны социалист бүтээн байгуулалтад үзүүлэн байгаа чин сэтгэлийн өгөөмөр тусламжийн ач холбогдлыг сурталчлахад найрамдлын сарын үеэр зохиох ажил чухал хувь нэмэр болно. 

Найрамдлын сарын хугацаанд Октябрийн социалист их хувьсгалын 67 жилийн ой, МАХН-ын III их хурал хуралдсаны болон БНМАУ-ыг тунхагласны 60 жилийн ой, зөвлөлтийн ард түмний аугаа их ялалтын 40 жилийн ойг угтсан ажлыг улам эрчимжүүлж, 1984 оны төлөвлөгөөт зорилт, МАХН-ын Төв Хорооны ээлжит бус VIII бүгд хурлын дэвшүүлсэн зорилтыг хэрэгжүүлэх талаар улам их идэвх чармайлт гарган ажиллах нь манай орны хөдөлмөрчдийн хойшлуулшгүй чухал зорилт мөн. 

Монгол, зөвлөлтийн ард түмний мөнх найрамдлын уламжлалт сарын ажил улс орон даяар баяр ёслолын байдалтай нээгдэж байгаа энэ үед социалист монголын нийт хөдөлмөрчин ах дүү зөвлөлтийн ард түмэн, манай социалист бүтээн байгуулалтад гар бие оролцон ажиллаж байгаа зөвлөлтийн анд нөхдөд чин сэтгэлийг баяр хүргэж, ЗХУКН-ын XXVI их хурлын шийдвэрийг хэрэгжүүлэх, дэлхий дахинд бат энх тайван байдал тогтоохын төлөө ариун шударга тэмцэлдээ улам их амжилт олохыг хүсэн ерөөж байна. 

