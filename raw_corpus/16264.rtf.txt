№301(16264)
1985 ОНЫ АРВАН ХОЁРДУГААР  САРЫН 15.
Политехникийн сургалт

Хөдөлмөрийн нөөц ашиглалтыг сайжруулахтай холбогдсон нөгөө нэг чухал асуудал бол манай бух шатны сургуулийн, тухайлбал ерөнхий боловсролын сургуулийн сургалт, хүмүүжлийн ажлын системийг боловсронгуй болгох замаар залуу үеийнхний политехникийн боловсролын түвшинг дээшлүүлэх, ялангуяа тэдэнд ажлын мэргэшил. хөдөлмөрийн дадлага олгох асуудлыг боловсруулж шийдвэрлэх шаардлага тулгарч байна >> гэж МАХН-ын Төв Хорооны XI бүгд хурал дээр нөхөр Ж. Батмөнх хэлсэн юм. 

Ерөнхий боловсролын сургуулийн сургалт хүмүүжлийн ажлын систем улс орны нийгэм эдийн засгийн хөгжлийн. шаардлагаар улам боловсронгуй болон хөгжсөөр ирсэн бөгөөд өнөөгийн шатанд сургалт, хүмүүжлийн ажлыг амьдрал үйлдвэрлэлтэй нягт холбоотойгоор явуулж, залуу үеийнхнийг мэргэшил боловсрол, хөдөлмөрийн дадлага жигд эзэмшсэн өвтэгш иргэд болгон сургаж хүмүүжүүлэхэд тууштай чиглүүлэх шаардлага хурцаар тавигдаж байна. 

Шинжлэх ухаан техникийн дэвшил, нийгмийн хөгжлийн хэрэгцээ, шаардлагын дагуу социалист үйлдвэрлэлийн шинжлэх ухааны ерөнхий зарчмын тухай мэдлэгийг сурагчдад эзэмшүүлэхийн хамтаар бүтээн байгуулах хөдөлмөрийн багаж зэвсэг, машин, механизмыг хэрэглэх практик дадлага олгож, орчин үеийн техник, технологийн үндсийг таниулан, хөдөлмөр, үйлдвэрлэлийн идэвхтэй үйл ажиллагаанд тэднийг бэлтгэх хэрэгтэй байна. Энэ бол политехник сургалт боловсролын гол асуудал бөгөөд улс орны хөгжлийн хэрэгцээ, нийгмийн захиалга учраас манай аж ахуй, үйлдвэрлэлийн өнөө болоод хэтийн шаардлагын үүднээс мэргэжлийн баримжааг сурагчдад олгохоос эхлээд мэргэжил эзэмшүүлэх хүртэл сургалт хүмүүжлийн өргөн хүрээтэй ажлыг явуулах арга барилыг боловсронгуй болгох нь чухал юм. Үүнд хялбарчлан ойлгох, хэлбэр төдий хандах ёсгүй учраас сурагчдаар зөвхөн хөдөлмөр хийлгэж л байвал уг асуудал шийдвэрлэгдэх мэтээр ойлгодог хуучирсан сэтгэлгээг өөрчилбөл зохино. 

Үйлдвэрлэлийг автоматжуулж, технологийн удирдлагыг боловсронгуй болгон шинжлэх ухаан, техникийн ололтыг нэвтрүүлэх шаардлага өнөө үед улам өндөр болж байгаа учир хүн амыг, ялангуяа хүүхэд, залуучуудыг тооцоолох техник, программчлалын анхны мэдэгдэхүүн, электронжуулалтын мэдлэг эзэмшүүлэх ажлыг цаг алдалгүй хэрэгжүүлэн, манай ерөнхий боловсрол, хөдөлмөр, политехникийн сургалтын арга барил, системд шинэчлэл оруулах хэрэгтэй байна. 

Их, дээд сургуулиудын сургалтын баазыг бэхжүүлэх, тооцоолон бодох электрон машинаар тоноглосон анги, кабинет, микропроцессорын удирдлагатай автоматжуулсан тоног төхөөрөмж бүхий лаборатори бий болгох, багшлах болон инженер техникийн мэргэжлийн боловсон хүчин бэлтгэх ажлыг яаравчлахын хамтаар ерөнхий боловсролын зарим дунд сургуульд бага хүч чадалтай, ашиглахад хялбар тооцоолон бодох машинаар тоноглосон анги кабинет байгуулж сургалтын ажилд нэвтрүүлэх нь чухал байна. 

Сургалтын процессыг оновчтой зохион байгуулж хүүхдийн зохион бүтээх, сэтгэн бодох оюуны үйл ажиллагааг хөгжүүлэх мэргэжил эзэмшүүлэх талаар багш нарыг арга ажиллагаанд ахиц гарч сурагчдад хөдөлмөрийн хүмүүжил олгох ажлыг тодорхой чиглэлээр зохион байгуулж байгаа туршлагыг дэлгэрүүлэх хэрэгтэй юм. Сурагчийн жилүүдэд политехникийн сургалтын материаллаг бааз бэхэжсэний сацуу хөдөлмөрийн өргөтгөсөн сургалттай сургуулийн тоо олширч, сургууль үйлдвэрийн газарт сурагчдыг бүтээлч хөдөлмөрт оролцуулах цех, тасгуудыг шинээр байгууллаа. Политехникийн сургалтыг явуулсан энэ жилүүдэд багагүй туршлага хуримтлуулсан боловч сургалт, хүмүүжлийн нэгдлийг хангах, сургалтыг үйлдвэрлэлтэй нягт холбох, сурагчдын техник сэтгэлгээг хөгжүүлэх талаар шийдвэрлэгдээгүй асуудал их байна. 

<< Би хэн болох вэ? >> гэдэг гол асуултад сурагчид аль болох бага наснаасаа ултай буурьтай хариу олж, тэрхүү сонгосон мэргэжилдээ бүх талаар бэлтгэхэд нь ясли, цэцэрлэг, сургууль багш нар, эцэг эхийн үзүүлэх нөгөө туслалцааг байнгын. бодитой, системтэй, чиглэсэн зорилготой болгох ёстой. Ерөнхий боловсролын сургуулийн сурагчдад хөдөлмерийн хүмүүжил, ажил мэргэжлийн баримжаа олгох асуудлыг үйлдвэрлэх хүчний байршил, ажиллах хүчний болон мэргэжлийн хэрэгцээтэй нягт уялдуулах талаар онцгой анхаарах цаг болжээ. 

Хүүхдийг нийгмийн тустай хөдөлмөрт оролцуулах ажил юуны урьд тэднийг хөдөлмөрт оюун санааны хувьд бэлтгэх, хөдөлмөрч хэвшил олгох, хүний хөдөлмөрөөр бүтсэн үнэт баялаг, өөрсдийн хийсэн зүйлийг хайрлан хамгаалах, арвижуулах, баяжуулах аж ахуйч дадалтай болгох ажлыг анги танхимд гагцхүү яриа сурталчилгааны хэлбэрээр хязгаарлахгүйгээр үйлдвэр, барилга, тариа, ногооны талбайд, суурь машин, трактор, комбайны жолоон дээр ээрэх, нэхэх, оёх, эсгэх цехэд биечлэн сургаж, элдэв жижиг сажиг, эрээн мяраан зүйл биш харин хүн ардад хэрэгцээтэй бүтээгдэхүүн үйлдвэрлэж, үр дүнгээр нь бахархах сэтгэл төрүүлэх амьд үйл ажиллагааны явцад зохиох ёстой. 

Сурагчдад мэргэжил, хөдөлмөрийн дадлага олгох асуудлыг амжилттай шийдвэрлэхийн тулд сургууль бүрийг бааз үйлдвэр, аж ахуйн газартай болгох, үйлдвэр аж ахуй дээр эсвэл, сургуульд нь сурагчдын үйлдвэрлэлийн тасаг, цех ажиллуулах сургууль дундын сургалт үйлдвэрлэлийн төв байгуулах, туслах аж ахуй, тариалангийн болон туршлагын талбайд биечлэн ажиллах бололцоогоор хангах талаар ардын боловсролын болон бусад аж ахуйн яамд, төв орон нутгийн нам, захиргаа, олон нийтийн байгууллага хамтын чармайлт тавих ёстой. 

Сургуулийн сургалт, хүмүүжлийн ажлыг сайжруулахад үйлдвэр албан газар, байгууллага, сургуулийн холбоог улам сайжруулах, энэ талаар сурагчийн жилүүдэд хуримтлагдсан туршлагыг нэгтгэн нийтийн хүртээл болгож залуу үеийнхний политехникийн боловсролын түвшинг дээшлүүлж, хөдөлмөрийн хүмүүжлийг сайжруулах нь бүх нийтийн хойшлуулшгүй чухал зорилт мөн. 

