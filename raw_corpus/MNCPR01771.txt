Монгол төр тэднийг яагаад голно вэ?

Сонгуулийн өрсөлдөөн АН МАХН хоёрын хооронд л явагдах нь тодорхой. Тиймээс эдгээр намуудын нэр дэвшигчид хүмүүсийн сонирхлыг татах нь зүйн хэрэг. Намууд албан ёсоор зарлаагүй ч нэр дэвшигчид одоо бараг тодорхой болж байх шиг байна. Сонин хэвлэлээр нэр нь дурдагдаж байгаа эдгээр хүмүүсийн дундаас л ирээдүйн парламент бүрдэнэ. Нэр дэвших магадлалтай байгаа хүмүүсийг харж байхад ирэх сонгуулийн үр дүнд бий болох парламент ямархуу өнгө төрхтэй байх болоо гэхээс гол харламаар байна.
Нэр дэвшигчдийн дийлэнх нь нэр ус нь олон түмэнд танил биш залуучууд, танил болсон ганц нэг нь хулгай луйвраар нэрд гарч ард түмэнд танигдсан хүмүүс байх юм. Бидний төрийг бидэнд танил хүмүүс барих ёстой. Түүнээс жалга довын хэн гэдгийг нь хэн ч мэдэхгүй дурын хүүхдүүд төр барьж тоглож болохгүй. Яагаад энэ хүнийг нэр дэвшүүлж байгаа юм бол хэмээн сонирхохоор өөдөөс наадах чинь намд өгөх 20 сая төгрөгөө аль эрт өгчихсөн хүн л гэх. Өөр гялайх зүйлгүй нөхөр байх юм. Намууд ард түмнээс нэр дэвшигч гуйдаг, санал гуйдаг, мөнгө гуйдаг гэж ярьцгаадаг. Тэгвэл одоо мөнгө гуйхаа урьтал болгоод байна. Нэр дэвшигч эхлээд гуйгаач ээ. Аль ч намд ялгаагүй монголчууд бидний сайн мэдэх итгэл хүлээлгэж болохуйц хүмүүс маш олон байгаа. Яагаад Монгол төр тэднийг голоод байна. Жишээлбэл Үндсэн хуулийн эцэг гэгдэх Б.Чимид гуайг парламентад суулгах гэвэл түүнд мөнгө шаардагдахгүй. Хаана ч очсон Б.Чимид гуай ганц ч төгрөгийн зардалгүй парламентад гараад л ирнэ. Ямар ч намаас нэр дэвшүүлэхэд болно. Энэ хүнийг аль нэгэн 20 сая төгрөг намдаа түрүүлж хандивласан "ногоон" залуутай зүйрлэж болно гэж үү. Үүнтэй адилхан төр түмэндээ танигдсан маш олон хүн байна. Үүнийг намууд санаа авах болов уу гэсэндээ заримаас нь нэрлэе. Д.Бямбасүрэн, П.Очирбат, Г.Очирбат, улс төр судлаач доктор Б.Даш-Ёндон, эрдэмтэн зохиолч Л.Түдэв, ардын уран зохиолч Б.Лхагвасүрэн, ардын уран зохиолч хөдөлмөрийн баатар Д.Пүрэвдорж, академич С.Нарангэрэл, хуульч Н.Лүндэндорж, Ц.Өөлд, Ч.Дашдэмбэрэл, Ш.Гунгаадорж, Үндсэн хуулийн манаач иргэн хэмээгдэх Д.Ламжав, өмгөөлөгч Л.Санжаасүрэн, орчуулагч, дипломат Ц.Гомбосүрэн, Б.Баабар, эдийн засагч Д.Дашзэвэг, "Хан-Уул" их сургуулийн захирал Ц.Дэмбэрэл, танхимын С.Дэмбэрэл, сонгогчдын боловсрол төвийн Р.Бурмаа, улс төр судлаач Д.Ганхуяг, сэтгүүлч Б.Цэнддоо, Г.Дашрэнцэн нарыг яагаад намууд нэр дэвшүүлэхгүй байна. Мөнгөтэй хүмүүс намд хэрэгтэй байдаг юм байж. Тэгвэл нэр сүр нь нийгэм даяар цуурайтсан нэр дэвшигчид мөнгөөр бус олон түмний итгэлээр гараад ирнэ. Дээр нь тэд төр түмний хайр хишгийг бишгүй хүртсэн. Үгүй нэр дэвшихгүй гэх эрх тэдэнд байхгүй. Тэгээд энэ хүмүүс олох долох гэж гүйхээсээ нэрээ цэвэр үлдээхийг л бодно. Мөн аль нэг намын бодлогоор бус аль нь Монгол төрд хэрэгтэй вэ хэмээн асуудалд хандана. Шилжилтийн үед дууслаа хэмээн хэн хүнгүй ярилцаж байна. Одоо тэгвэл төрөө төр шиг байлгаж дор хаяж 50 гарсан хүмүүсийг парламентад суулгаж баймаар юм. Дэлхийн улс орнуудын жишиг ч тийм л байдаг. Цагаан толгойлж налайсан улс орныхоо амьд архив, төрийн ой санамж болсон хүмүүс л парламентын хойморт цэц уралдуулж суувал ард олон бидэнд тус болно. Хударгагүй харцуулыг төрд гаргаж төрөө гутаалгаж хаширлаа. Тэр "Симба" хэмээх Ц.Батааг хар. Хэний ч өмнө хариуцлага үл хүлээх тэрбээр ядаж чуулганы хуралдаанд суудаггүй. Хоёр гуравхан удаа хуралдаанд суусан нь намаа сольж зүсээ өөрчлөхийн тулд л ирэв. "Буян" гэгдэх Б.Жаргалсайхан гишүүн байна. Зүгээр л "гараад зодолдъё, хөлсний хүнээр чамайг номхруулна" гэж хэрэлдэхээс хэтрэхгүй байсаар дөрвөн жилийг үдлээ. Нөгөө "Эрэл" Б.Эрдэнэбат гишүүнийг бас дурдаж болох юм. Дахиад энэ төрд ирэхгүй гэдгээ мэдэнгүүтээ яамныхаа хэдэн төгрөгийг ердөө л луйвардаж орхисон бололтой юм дуулддаг. Иймэрхүү "нөхдүүд"-ийг сонгож төрийг муу муухайгийн үүр оромж мэт харагдуулахаа болимоор байна. Намууд төр барилцах хүнээ буюу нэр дэвшигчдээ шалгаруулдаг арга ч буруу байна. Орон нутгаас нэр нь дэмжигдсэн хүн л сонгуульд оролцох эрхтэй болдог дүрэмтэй. Тэгвэл хөдөө аймгуудын намын хороо гэж ямар хөгийн юм байдгийг бид бүгд гадарлана. Аймгийн намын байрыг засварлах мөнгө гаргасан, намын хорооны тэр хэдэн хүмүүст мөнгө төгрөг ахиухан өгсөн хүнийг л нэрийг нь дэвшүүлээд гаргаад ирдэг болж. Ингэж явцуурдгаа одоо болих болжээ. Төрийн хэргийг төвдөө хэлэлцсэн нь дээр. 
Ж.Сандагдорж

