ЧИНГИСИЙН ЗАМ

Нүдгүй шуурга... Бид Туулын гүүр, Цайз зах хоёрын хооронд цаг гучин минут явав. Явах ч гэж дээ, яг яст мэлхий шиг мөлхөв. Цас шууран цардмал замд хунгарлажээ.
Машин зөрөх аргагүй, ганц цуваа болон түгжирчээ. Зарим нь бушуу туулай борвиндоо баастай гэдгийн үлгэрээр замын хажуугаар давхих гээд цасанд сууна. Манайхан эвээ олох, нэгийгээ өнгөрөөж мэдэх биш цөм л түрүүлэх гэж дайраад түгжрээ үүсгэн, өөрөө ч явсан юмгүй гацаж, бусдыг ч явуулсан юмгүй гацаана. Өдөр алдаад шөнө гэдэг ийм өдөр гарах гэж халаглавч буцах арга нэгэнт үгүй. Ниргэсэн хойно хашгарав гэгч болжээ. Шуурга улам ширүүсч, цас улам хунгарласаар. Жолооч Баянбилиг аажуухан боловч машинуудын хоорондуур эвийг нь олон урагшилсаар. Энэ бол есдүгээр сарын хүний амь авсан аймшигт шуурга. Бидний хэдэн хүн "Их Монгол улс-800" Үндэсний хорооны ажлын хэсгийн даалгавраар Чингисийн төрж өссөн, байлдаж тулалдаж явсан, тулгар төрөө байгуулсан домогт газруудын маршрутыг тогтоохоор яваа нь энэ. Нээрээ өдөр алдаад шөнө... Гэвч Цайз зах өнгөрөхөд машин мөлхөх бус гэлдрэхтэй боллоо. ХЯТАДУУД БУРГИ ЭРГЭЭС ДЭЭШ АЛТ УХАЖ БАЙНА "Хэрлэн мөрний эх Бурги эрэгт сууж бүхийд нэгэн өглөө эрт гэгээ орж үүр цайж байхад Өүлэн эхийн гэрт зарагдах Хуагчин эмгэн босож өгүүлрүүн: "Эх эх үтэр бос, газар дориглон төвөргөөн сонсогдоно. Аймшигт тайчууд айсуй яваа биз, эх үтэр бос хэмээв". "Нууц товчоон"-д ийн өгүүлжээ. Тэмүжин Бөрт үжин хатнаа мэргэдэд энд ийнхүү булаагдсан түүхтэй. Шарлаж эхэлсэн битүү бургасан дундуур мяралзан урсах Хэрлэн мөрнийг баруун талаас арваад метр болов уу гэмээр өндөр эрэг хашжээ. Гэвч мяралзах гэж би утга зохиолын хэлээр бичлээ. Үнэндээ бол улаан хоормог байгаад нь гайхсан юм. Хэрлэнг Хөдөө арлын Тооно уулын өмнөөс л булингартай болдгийг мэднэ. Энд бол ёроолынх нь чулуу алаглаж харагддаг газар. Бага нуураас 30 орчим км зайтай орших энэ үзэсгэлэнт газарт жуулчны бааз байгуулжээ. Байгуулахдаа бүр тулгаад байгуулчихсан байх юм. Төрийн хамгаалалтад байх ёстой энэ газар загас жараахайг нь цөлмөдөг, ширэг ногоог нь талхалдаг, бургас модыг нь хугалдаг иймэрхүү бааз барьж болж л байгаа юм байх даа гэж бодсоор бид аянаа цааш үргэлжлүүлсэн юм. Бид 30 орчим км цаашилж Хэрлэнд цутгадаг Тэрэлжийн голын гүүрээр гарахад тунгалагийн тунгалаг байдаг уг гол ч булингартайн дээд булингартай байвай. Шуурга шуурч цас орсны улмаас л энэ буюу хэмээн бид бас бодлоо. Чингээд хуучин танил малчин Дэчинжүрмэдийнд буув. Тэднийд нутгийн малчин Лхасүрэн болон хэд хэдэн хүн байна. Хэдэн жилийн өмнө Бурхан Халдун ууланд морьтой гарч мөргөхөд маань надад газарчилж явсан Дэчинжүрмэд намайг нөхөддөө танилцууллаа. Молхи намайг юм жаахан эрээчдэг гэдгийг дуулахдаа малчид Тэрэлжийн голын эхэнд хятадуудын алт ухаж байгаа, хаягдал, бохир усаа шууд Тэрэлжийн гол руу хийж байгаа тухай, иймээс энэ нутгийнхан ундны усгүй болж байгаа хийгээд мал Тэрэлж, Хэрлэнгийн уснаас уугаад хордож үхэж байгаа тухай, алтны уурхайн хавьд очсон малаа эргүүлэх гэж очиход нь хятадууд "энэ манай газарваа, таанууд зайлваа" гэж хөөдөг тухай ам уралдан өгүүллээ. Тэрэлж, Хэрлэн голын ус яагаад муухай булингартаж, улаан хоормог болсны учир энд тайлагдлаа. Ээ, тэнгэр минь, монголчууд бид чинь гишгэх газартай үлдэх нь үү? Эзэн богд Чингис маань "Гурван мөрний эхэнд бусдыг бүү буулгаарай" гэж захисан биш билүү? Гэтэл харийнхан буух нь байтугай алтыг нь ухаад, алтыг нь ухаад зогсохгүй эздийг нутгаас нь хөөж тууж байдаг. Хойноос ирээд хот манайх, хотонд ороод хонь манайх гэдэг! Гэвч эргэцүүлж сайтар бодвол мөнгө цагаан нүд улаан монголчууд л хоймроо залаагүй бол хар хятад энд ингэж даврана гэж үү? Тийм ээ, монголуудын зарим нь өнөөдөр хэдэн халтар зоосоор Монголоо, монголчуудаа, Монголынхоо төрийг, хаан Чингисээ сургаж захисантай нь худалдахад бэлхэн байна. Нэг малчин "муусайн хятадыг уулан дээрээс буудвал яах бол?" гэж надаас асуусан. Малчдын бухимдал чинээндээ тулжээ. БУРХАН ХАЛДУНД БУУ ДУУГАРАВ ‘Тэмүжин Бурхан халдун дээрээс бууж өвчүүгээ мэхийлгэж өгүүлрүүн: Бурхан халдунд Бүгсний хүчээр Булзааруулав, би амиа Бурхан халдуныг Өглөө бүр мялаасугай Өдөр бүр магтсугай Ургийн ураг минь Ухан мэдтүгэй хэмээн наран сүгрэх бүсээ хүзүүндээ эрхилж, малгайгаа гартаа санжлан гараа өвчүүндээ мэхийлгэж наран зүг есөнтөө сөгдөж сацал үзэгүл өгөв". МНТ-д ийн өгүүлжээ. Бурхан халдун уул бурагнах цасан дунд дүнхийнэ. Бишрэм агаад сүрдэм. Бид анх ийш зорихдоо Босго тэнгэрийн давааны шаврыг машинаар туулах аргагүй тул Дэчинжүрмэдийнхээс морь авч мориор нааш ирнэ, мориор дээд овоо хүрнэ гэж тооцоолж байсан. Гэтэл Дэчинжүрмэд хөхөрч "Та бид хоёрын явж байхад морины гэдсээр татдаг байсан тэр шавар байхгүй ээ, хэдэн жил ган болсон, бас самарчид явсаар бараг дардан зам гаргасан, та наад машинаараа төвөггүй хормойд нь давхиад оччихно гэсэн нь үнэн байлаа. Биднийг майхнаа шааж байтал нэг 69 машин ирж доод овоог тойроод давхин одов. Дотор нь зөндөө бүсгүйчүүл сууж явах юм. Бид мэл гайхаж цэл хөхрөв. Босго тэнгэрийн даваанаас цааш, одоо эндээс бол нааш эмэгтэй хүн хөл тавьдаггүй удаан жилийн зузаан уламжлал хаачив аа? Монголчууд бид ардынхаа сайхан ёс уламжлалыг уландаа гишгэж гүйцэж байна даа гэхээс дотор бачуурч байлаа. Үүний хажуугаар тэнгэр бүүдгэр, маргааш явган бид уулынхаа оргилд гарч мөргөж чадах болов уу гэсэн түгшүүрт бодолд автавч дунд овоонд мөргөөд буцахад болох л шүү дээ гэж сэтгэлээ бас тайвшруулна. Маргааш өглөө нь болоход тэнгэр цэв цэлмэг, уул биднийг хүлээж авч байна гэж баярласан бид дээш мацлаа. Мацаж явахад энд тэнд мод түнших дуун... Самарчид Бурхан халдунд нэгэнт халджээ. Үүнийг үл өгүүлэн бид мацсаар. Аугаа их хайрхан маань бидний этүгэн эх, мөнх тэнгэр, уул усаа сүслэх сүсэг, тэсвэр тэвчээр, эр зоргийг ёстой л нэг шалгах шиг боллоо. Гурван цаг гаруй түнэр шугуй, асга хад, цас мөсөн дундуур мацаж баймааж нь дээд овоонд хүрсэн юм. Аяа, Монголын эрчим хүчний төв энэ байна шүү дээ гэж би дуун алдлаа. Яагаад Чингис хаан Бурхан халдуныг өдөр бүхэн магтаж, өглөө болгон мялаах болов оо, яагаад алс хол аян дайнд мордохын өмнө энд мөргөн бясалгал хийж, хар сүлдээ тахиж байв аа? гэдэг нь их овоо, чайга бурзайн цантсан байгаагаас ил ажээ. Асар их эрчим хүч эндээс ялгарч байгаа нь усан нүдэт цусан зүрхт над ч тодорхой ажээ. Их хайрхны ар руу бууж болдоггүй, эрчилсэн их хуй дээш авч оддог юм гэсэн гэж нутгийн хүмүүс ярьсан. Энэ үнэн аваас Мөнх тэнгэрээс ирэх эрчим хүч, Этүгэн эхээс цацрах эрчим хүч хоёрын уулздаг цэг нь энэ биш байгаа? Энэ нь чухамхүү Чингист мэдрэгддэг байсан юм биш биз? Үүнийг үл өгүүлэн өгүүлэхэд, бидэнд ч энэ их эрчим хүчнээс нь жаахан ч гэсэн орших болтугай гэж амандаа шившээд буулаа. Бууж явахдаа их хайрханы дунд орших үзэсгэлэнт Далай нуурыг дээрээс нь дурандав. Юу вэ нуурын эргэн тойронд самарчдын оромж! Хайрхан уулын самрыг эд цөлмөөд зогсоогүй модыг нь гэмтээж байна, сүүлд нутгийн хүмүүсийн ярьснаар эд энд бүр өвөлждөг, тэр ч байтугай архидаан, янханчлал гээд бузар булай бүхэн шүглээстэй байдаг гэнэ. Хөвөөгөөр нь явган явж болдоггүй байсан нуурын захаар майхан барьсныг бодоод үз. Нуур дундарч байна, нуур ширгэж байна. Биднийг тийнхүү бууж явахад буу тасхийж, цуурай нь нүргэлэн тарав. Тийм ээ Бурхан халдунд буу дуугарч байна. Тэд юу буудав? Энэ бол оньсого бус. Энэ хүглэгэр их хөвч, энэ хүглэгэр их ууланд ганц ан амьтан таарсангүй. Энэ бүхнийг зогсоохгүй бол Монголын их эрчим хүчний төв үгүй болохыг хэн байг гэлээ! !! Манай цэргийн хар тугийг Улаанбаатарын хажууханд байдаг цэрэг буюу салдааз (солдат гэдгийн сунжруу дуудлага, шинэ цэргүүдийг дээш нь гүйлгэж дэглэдэг байснаас ийм нэртэй болжээ ) толгой гэж ар шилэндээ хүүрийн газартай нэгэн довон дээр тахиж заншжээ. Арай ч дээ. Ёсоороон бол цэргийн хар сүлдийг Монгол Улсын Ерөнхийлөгч тахилгаар нь Бурхан халдуны их овоон дээр догшуулах ёстой юм аа. Иймд Бурхан халдун хайрханыг төрийн тусгай хамгаалалтад даруй авах хэрэгтэй болжээ. ХАР ЗҮРХНИЙ ХӨХ НУУР ХУВЬЧЛАГДЖЭЭ "Алтан, Хучир, Сачи бэхи бүгдээр зөвлөлдөж, Тэмүжинээ өгүүлрүүн: Чамайг хан болгоё. Тэмүжнийг хан болбаас би Олон дайнд Оройлон явж Өнгө сайт Охид хатад Орд гэрийг Оргуулан авчирч Харь иргэний Хацар гоо Хатад охид Харгам сайн агтыг Хатируулж авчирч өгъе,би. Ингэж ам гарцгааж, Тэмүжинг Чингис хан хэмээн нэрийдэж хан болгов". "НТ"-д ийн өгүүлжээ. 1189 онд монголчуудын хамгийн зөв бөгөөд мэргэн шийд гаргасан газар бол энэ билээ. Их Монгол Улсын түүхийн гарааны цэг бол энэ бөлгөө. Учир нь энд монголчууд Чингисийн үед анх удаа эвлэлдсэн юм. Учир нь энд Чингис цэрэг, эдийн засаг, алтан аргамжаа(дипломат)-ны бодлогын шинэчлэлээ хийж эхэлсэн юм. 1189 он байгаагүй бол 1206 он байх байсныг хэлэхэд хэцүү. Манайхан үүнийг огт анзаардаггүй юм. Одоо бол анзаарах байтугай анхаарах цаг нэгэнт болжээ... Хар зүрхний хөх нуур дээр бид шөнөдөж очлоо. Чингис хааны өргөө байсан нуурын өмнөх талбайг модон хашаагаар хашиж, тэнд хэдэн дүнзэн байшин барьсан нь харанхуйд ёозгүй бараалана. Хашааны дааман хаалган дээр "Хөх нуур" жуулчны бааз гэсэн хаяг хаджээ. Тийм ээ, биднийг цэлгэр талбай угтана гэж бодож явсан болохоор гэнэтийн ийм юм үзээд үнэхээр цочирдсон. Нэг гэрийн хаалга тогшин орж, манаач үйлчлэгч бололтой нэгэн эмэгтэйгээс "Танай хашаанд бид майхнаа бариад хоночихъё" гэж хэллээ. Гэтэл ямар үг сонссон гээч! -Майхан барьж хонуулахгүй -Яагаад -Энэ бол манай худалдаж авсан газар Нүд минь орой дээрээ гарав. -Тэгвэл Та ганц өрөө гаргаад өгчих -Манайх буусан -Бид пүүгээ дэвсгэртэйгээ яваа, ганц ханхай өрөө байхад л болно. -Хүн бүрээс 8000 төгрөг авна. -Бид тойрон аялагчид биш, ажлаар яваа улс, тэгээд ор дэвсгэргүй ханхай өрөөнд хоноход 8000 авна гэж үү дээ. -Та мөнгөгүй бол яв, нуурын хойгуур тойроод Хар зүрх уулын өвөрт очиж унт, тэнд нөмөртэй гэж даажигнахын хажуугаар шууд хөөв. -Түүгээр чинь явж болохгүй, шавартай шүү дээ. -Болно оо болно. Цаагуур чинь дардан зам байгаа. Ийнхүү бид хөөгдөн гарахдаа шаварт суучихвий гэж айж байлаа. Гэтэл дардан зам биднийг Хар зүрх уул, Хөх нуур хоёрын хоорондуур хөтлөсөөр тэгшхэн талбай дээр аваачив. Өглөө нь бид босч Хар зүрх хайрхан дээр гарч мөргөлөө. Тэндээс доош харвал нүд халтирлаа. Хөх нуурын зүүн дээр бас нэг бааз байгуулагдах бололтой, байшин барьж байна. Хуучин явж болдоггүй байсан газраар хэд хэдэн салаа зам гарч, машин хаашаа л бол хаашаа давхих боломжтой болжээ. Хөх нуурын хойноос цутгадаг жижиг горхи газар доогуур оржээ. Хөх нуур багасчээ. Бид Хар зүрх, Хөх нуурын зургийг өмнөөс нь авахаар дахиад л нөгөө "Хөх нуур" баазын хашаа руу явахаас өөр аргагүй болов. Бидний өмнөөс нэг авгай тосон ирлээ. Өчигдөр шөнийн уулзсан хүүхэн биш бололтой. -Та нар яах гэж явна. -Бид зураг авах гэсэн юм аа. -Мөнгө төл -Яаж байгаа нь тэр билээ? -Та нар бидний хөлс, мөнгөө урсгаж байж босгосон хөшөөний зураг авах гэж байна. Бид хөшөөний зураг авахгүй, бид Чингис хааны хан ор суусан нуур,уулын зураг авах гэж байна. Тэгсэн ч гэсэн. Миний цээжин дотор түймэр шатаж эхлэв. Утаагий нь хамраараа гаргахгүй байя гэвч чадсангүй. -Алив, Нямдорж яваад машинаас дуу хураагуур аваад ир, алив Бямбадорж, наад камераараа энэ авгайн зураг ав, би та нарт мөнгө төлөхгүй, тусгай хамгаалалтад байх ёстой түүхт газрыг хэн ч өмчлөх эрхгүй. Гэтэл нөгөө авгай ум хумгүй арилж өгөв. Зураач Дунбүрээ инээж, "Миний нөхөр ч уурладаггүйгээ уурлалаа даа" гэж шоолж байна. Үнэндээ инээд биш ханиад байлаа. Тэгээд бид хашаа руу нь орлоо. Нөгөө гайхамшигт хөшөө гээд байсан нь хэдэн гозгор мод босгожээ. Тэр нь хөшөө юм гэнэ. Хамгийн харамсалтай нь, энд манай нэртэй цутгуурчин Д.Гэрэлийн хийсэн хөөрхөн хөшөө байсан нь алга, оронд оршуулган дээр тавьдаг том боржин суулгаад цемент юм уу, гөлтгөнө юм уу нэг юмаар Чингисийн дэндүү болхи дүр товойлгожээ. Хөөрхөн хөшөө гэж миний хэлсний учир гэвэл тэр гантиг баганан дээр Чингисийн залуу үеийн хөргийг суулгасан байсан юм. Энэ хөрөг америкийн National Geographic сэтгүүлийн 1996 оны 12-ын нүүрэн дээр нийтлэгдсэн юм. Дэлхийд алдартай, олон улсад хүндтэй тийм том сэтгүүлийн нүүрэн дээр Монголын хээр хөдөө байсан тэр хөрөг яахаараа гардаг билээ. Өөрийнх нь урласан тэр хөрөг Америкийн сэтгүүлд гарсныг Гэрэл сүүлд мэдсэн гэж над ярьсан. Америкууд Чингисийн хэд хэдэн хөргийг аваачин цахим тооцоолуурт оруулжээ. Гэтэл тэр дотроос ганц Гэрэлийн урласан хөрөг л монгол нүдтэй, бусад нь бүгд хятад нүдтэй байсан гэдэг. Америкууд, мэдээж, монгол хүний зургийг сэтгүүлдээ гаргахдаа монгол нүдтэйг нь л сонгоно биз дээ. Гэрэлийн хөшөө бол тийнхүү урлагийн бүтээл байсан юм. Тэгээд ч Хар зүрхний Хөх нуурын үзэсгэлэнтэй авцалдаж, үзэсгэлэнд нь уусаж нэгэн цогц болж байсан юм. Гэтэл энэ хөшөө алга. Оронд мөнөөхөн хятад нүдтэй, бүдүүн хийцтэй шавар дүрийг оршуулгын чулуун дээр наасан байна. Бидний сэтгэлд бухимдал, харууслын хар үүл хуримталсаар тэндхийн байгаль хамгаалагчийнхаар буусан юм. Байгаль хамгаалагч Жамъян хот яваад эзгүй байсан боловч гэргий Дашмаатай нь хэдэн үг сольсон юм. Баазын эзэн нь Даваа гэдэг хүн байдаг. Улаанбаатарт байдаг юм гэсэн. Эхлээд энэ бааз зөвшөөрөлгүй буусан гэнэ. Албан ёсны байгаль хамгаалагч болох эднийхийг хөөж туудаг, хяхаж хавчдаг, аашилж загнадаг, улсын дансанд ордог хэд гурван төгрөгийн татварыг Хөх нуур руу явсан улсаас авахад их дургүй, өөрсдөө тэр мөнгийг хувийнхаа халаасанд хийх, чингэхдээ ахиухан мөнгө хийх гэдэг. Ингээд зөрчил үүсдэг гэнэ. Тийнхүү Хар зүрхний Хөх нуурт Даваа гэдэг цээж баян хүн "хаан ор суужээ". Уул нь усандаа хөвсөн дагшин газар. Их Монгол Улсын үүсэхийн удиртгал хөгжим болсон газар Хар зүрхний Хөх нуурыг төрийн тахилгатай болгох хэрэгтэй. Чингээд ирэх жил энд төрийнхөө цагаан сүлдийг 800 жилийнхээ ойгоор тахиж, улмаар жил болгон тахих сайхан уламжлал тогтоож төрийнхөө өлмийг бататгаж байх нь чухалтай. Чингээд нуурыг төрийн тусгай хамгаалалтад яаралтай авч,хөвөөлөн барьсан элдэв баазуудыг татан буулгаж холдуулаад, монгол хүн бүрийг их хааныхаа сүнсэнд, ууландаа, усандаа чөлөөтэй мөргөдөг болгох хэрэгтэй. ХӨДӨӨ АРЛЫН РАШААН ДЭЭР ПҮНЗ БАРЬЖЭЭ Их хуралдаан хурж, хулгана жил хуран сард Хэрлэнгийн хөдөө арлын Долоон болдог, Шилхэнцэг хоёрын зуур ордос бууж бүхийд [Нууц товчоог] бичиж дуусгав. "Нууц товчоон"-д ийн өгүүлжээ. Бид Чингисийн ардаг хангал морьдын нутаг байсан гэдэг домогтой үлгэрийн юм шиг Хангалын нуурыг дайрч, Хулдгар хуны овоонд мөргөж, Өглөгчийн хэрмийг үзэж, 1206 онд Чингис хааныг хаан ширээнд өргөмжилсөн Ононы цагаан нуурын хойт талаар орж, Тэмүжиний шагайн чинээ нөж атгаж төрсөн Гурван нуур, Дэлүүн болдог, Чингисийн цорын ганц ялагдал хүлээсэн сүрлэг Жэрэнэ хавцгайд (Зээрийн хавцал гэж Ц.Дамдинсүрэн гуайн орчуулсан) хүрээд Хэрлэнгийн хөдөө аралд ирсэн юм. Бид юуны өмнө "Нууц товчоон"-ы Хөшөөнд мөргөөд өмнө нь буюу Чингис хааны ордны туурийн өмнөх рашаан дээр очиж аршаан хүртэхээр очлоо. Гэтэл бидний хүссэнээр болсонгүй. Рашааны ундарга дээр нэг пүнз босгоод түүнийгээ тас цоожилжээ. Пүнзэн дээрээ "Хүдэр ус" ХХК гэж томоос том бичсэн байна. Чингис хааны хүртэж байсан рашаан, ходоодны сайн рашаан бас л хувьчлагджээ. Жирийн монголчууд хүртэх боломжгүй болжээ. За яахав, монголчууд Монголынхоо усыг уух хувьгүй болж байгаа юм байж. Гэтэл рашаан маань бас л сүйдэж байгаа юм байна. Биднийг арав гаруй жилийн тэртээ Дэлхийн монголчуудын чуулга уулзалт хийхээр энд ирж байхад шүд хага ташим хүйтэн рашаан дороос буриглаж хашлагаа халин хойшоо урсаад аваргын булагтай нийлж байсан сан. Гэтэл тэгж урсдаг ундарга нь байхгүй болоод хатаж хоцорчээ. Зүрх шимшрэхгүй байхын аргагүй. Нүдэнд нь мөнгө орсон, зүрхэнд шунал шүглэсэн цээж баячууд Монгол нутгийн өөдтэй бүхнийг авч, үзэсгэлэнтэй бүхнийг хувьчилж байна. Жирийн монголчуудад хүртэх юм тун бага болж байна. За, эд маань монголчууд юм даа гэж тайвширъя. Гэтэл эд ахиухан ‘ногоон’ өгвөл гадаадынханд энэ бүхнийг нүд цавчих ч үгүй худалдаж орхино. Өмнө минь "Шинэ давалгаа" хөдөлгөөн, "Хүний эрх шударга ёсны төлөө" хөдөлгөөн, "Хүний эрх зөрчигдөхөөс хамгаалах" төв, "Хүний эрхийн биелэлтийг хянах" эвсэл зэрэг дөрвөн эх оронч байгууллагын гаргасан судалгаа байна. Өөрөөр хэлбэл, ямар аймаг сумын нутагт гадаадын ямар байгууллага Монголын эрдэнэсийг ухаж төнхөж байгааг заасан Монгол улсын газрын зураг байна. Үүгээр бол Монголын нутаг дэвсгэрийн дөрөвний нэг нь байгалийн баялагтайгаа харийнхны гарт орсон байна. Эдгээрийг хэн харийнханд өгсөн вэ? Монгол хүн л өгөө шүү дээ! Молхи сэтгүүлч миний бие 2003 онд "Ил товчоо" сонинд "Монгол гишгэх газаргүй болно" гэж бичиж байж билээ. Тэгэхэд хүмүүс огт тоохгүй, бараг инээлдэх нь холгүй байсан. Гэтэл одоо яаж байна! Явж явж миний дээр өгүүлсэн бүхэн бол газрын асуудал шүү! Энэ бол үндэсний тусгаар тогтнолын асуудал шүү! Монголд шүтдэг биширдэг ариун нандин юм гэж үгүй болж байна. Монголд хайрладаг эрхэмлэдэг юм гэж байхгүй болж байна. Бид унтсаар л байна. 1945 онд Хятадын ерөнхий сайд Сун Цзы Вэнь Москвад албан ёсны айлчлал хийж, Монголын тухай асуудлаар Сталинтай ярилцахдаа "Бид Гадаад Монголын асуудлыг одоо босгон авч ярихгүй байна. Унтаж байгаа нохойг тайван орхицгооё" гэж байсан баримтыг доктор О. Батсайхан "Монгол үндэстэн бүрэн эрхт улс болох замд" номдоо дурдсан байна. Чингэхлээр харийнхан биднийг унтуулаад л байхыг сонирхдог юм бус уу? Биднийг унтаж байхад харийнхан сэмхэн шургаад л байна. Шургаад л байна. Бид унтсаар л байх уу? ?? 
Сэтгүүлч Хатагин Го АКИМ 









