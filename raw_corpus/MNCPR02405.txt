 Шинэ жилийг харзны усанд тэмдэглэж явлаа

Д.Өлзийсайхан гуайд хорвоод амьд явах хугацаа үлдээгүй мэт санагдаж байсан өдрүүд олон. Энэ бол 20 гаруй жилийн өмнөх явдал. Гэвч тэр өөрийн сэтгэлийн хат, уйгагүй хөдөлмөрийн үр дүнд өвдөх өвчингүй, эрүүл саруул гялалзаж явна.
Тэрбээр 1984 онд даралттай, толгой нь их өвддөг, бүр зүг чигээ мэдэхгүйд хүрч эмчид хандтал "Мэдрэлийн ядаргаа" оноштойгоор Шар хадны эмнэлэгт хэвтүүлжээ. 40 гаруй хоног эмчлүүлсэн ч төдийлөн сэхэл аваагүй учраас эдгэрнэ гэсэн найдвар бараг тасраад байсан гэдэг. Азаар тэр ус уух хувьтай байжээ. Тухайн үед Бор эмчийн зөвлөснөөр гүйж эхэлсэн нь ид шидийн гэмээр үр дүн өгч эрүүл биетэй болох эхлэл нь тавигдсан байна. Эхлээд эмнэлгийн хүлээлгийн өрөөний жижигхэн талбайд өглөө бүр цөөн минут гүйдэг байжээ. Бие сайжирч байгаа нь илт байсан тул дараа нь гэртээ, сүүлд гадаа гарч гүйх болов. Улмаар долоо хоногт гурван удаа 10-30 км зайнд гүйх болжээ. Ингэж л гүйхийн гайхамшгийг биеэр мэдэрч. Тэр ч байтугай 1990 оноос олон нийтийн кросс уралдаанд оролцох болж, Улаанбаатар-Сүхбаатарын чиглэлд 360 км-ийн холын зайд оролцсон анхны эмэгтэй болсон түүхтэй. Тэрбээр 20 гаруй жил гүйхдээ Хэнтийн Дадал-Улаанбаа-тар, Хархорин-Улаанбаатар, Улаанбаатар-Улаан-Үд, Сүхбаатар-Улаанбаа-тар гээд холын зайн томоохон тэмцээнд оролцож, нийт явсан замыг нь тооцвол 2500 км замыг хөлийнхөө хүчээр туулжээ. Шинэ жилийг харзны усанд тэмдэглэсэн хөгшин Тэр зүгээр л гүйгээд байсангүй Д.Чүлтэм багшаа дагаж өвөл харзны усанд ордог болов. Мөс гэсэх цагаас эхлээд мөс хөлдтөл дуртай үедээ усанд орно. Бүр эрүүл саруул болсон үедээ шинэ жил тэмдэглэж байна гээд арванхоёрдугаар сарын 31-ний шөнө мөс хагалж усанд орж, маргааш нь шинэ оны анхны өдөр хэмээн бас л мөс цоолж усанд орсон түүх түүнд олон. Харзны усанд анх орж байгаа хүмүүс хавар 4-5 сард орж биеэ дасгах хэрэгтэй гэсэн. Яваандаа ямар ч хүйтнийг ажрахаа больдог. 15-20 градусын хүйтэнд ч голын ус дулаахан байдаг бөгөөд уснаас гараад хувцсаа өмсөх хооронд л хөлдчих дөхдөг гэнэ. Бусдаар бол харзны усанд орох тийм ч аймшигтай зүйл биш аж. Д.Өлзийсайхан 1994 онд багштайгаа Хандгайтын аманд нэгэн сонирхолтой үзүүлбэр үзүүлжээ. Тэр нь өвлийн -18 градусын хүйтэнд гадаа цасан дээр нүцгэн хэвтэж толгойноос бусад биеэ цасаар хучуулж хэсэг хором хэвтэх үзүүлбэр байв. Үүнийг үзсэн хүмүүс "Хүүеэ наад эмэгтэйнхээ дээр ядаж зөөлөн цас шидлээч ээ" хэмээн дуу алдацгааж байж. Арга ч үгүй биз. Хүйтэн жаварт нүцгэн биеэ хайруулах нь бүү хэл хатуу зүйлийг ч биедээ хүргэхээс эмээдэг эмзэг хүмүүс бол эмэгтэйчүүд. Тэгээд болоогүй ээ, зохион байгуулагчид нь авчирсан өргөмжлөлөө олохгүй хагас цаг шахам нүцгэн зогсоосон гээд бод доо. Үүнийхээ төлөө тэр "Анхны чийрэг" эмэгтэй гэдэг өргөмжлөл хүртэж байж. Чихэр тараадаг эмээ Тэрбээр 57 нас хүртлээ долоо хоногт гурван удаа хотын төв (гэрээсээ)-өөс Зайсан хүртэл гүйгээд Туул голын усанд ордог байв. Харин сүүлийн 5-6 жил шавь Болормаагийнхаа олж өгсөн "Нууц увидас" дасгалыг хийснээр тэр бүр гүйгээд байх шаардлагагүй болжээ. Шавь нь түүнд "Нууц увидас" нэртэй дасгалын ном бэлэглэсэн бөгөөд тэр нь Түвдийн лам нар хийдэг байсан дасгал гэнэ. Энэ дасгалыг өглөө нэг удаа хийх бөгөөд бие халаалтаас гадна 25-30 минутын хугацаа зарцуулдаг байна. Гэхдээ гүйлтээ огт орхичихоогүй, долоо хоногт хоёр удаа ойр зуур гүйнэ. Гүйж явах замдаа таарсан хүн бүрт чихэр тараана. Энэ нь буцааж нэхэхгүй өглөг бөгөөд "буцааж нэхэхгүй буянг хамгийн том буян" гэж үздэгтэй нь холбоотой. 20 гаруй жил нэг замаар гүйсэн түүнийг хүмүүс "Чихэр тараадаг эмээ" гээд анддаггүй. Одоо гүйхгүй ч гэсэн тэр замаараа чихэр тараагаад л явна. Хүн таарахгүй бол тэнгэр хангайдаа өргөчихнө. Өдгөө тэр ач охин Минжилмаагаа дагуулан гүйдэг бөгөөд хааяа хөвгүүд бэрүүдээ ч гүйлтэд уруу татдаг гэсэн. Би угаагч, үйлчлэгч хийхээс ичдэггүй Д.Өлзийсайхан гуай 23 жил ямарваа нэгэн өвчин хэлж, эмнэлэгт хэвтээгүй. Ингэснийх нь төлөө эрүүл мэндийн даатгалаас урамшуулал олгосон ч буруудахгүй мэт санагдсан. Энэ нь түүний өөртөө болоод үр хүүхдэдээ оруулсан маш том хөрөнгө оруулалт юм. Хүн бүр эрүүл байхыг хүсдэг ч ажил төрөл, амьдрал ахуй гэсээр яваад нэг л мэдэхэд эдгэршгүй өвчин тусах нь олонтаа. Д.Өлзийсайхан гуай ч багшийн хүнд хөдөлмөрийн хажуугаар ар гэр, хүүхэд гээд амрах завгүй явсаар мэдрэлийн хүнд ядаргаанд орж үхэх сэхэхтээ тулж байсан. Харин одоо зовлонг ялж гарсан хүний хувьд биеэ өвдөхөөр нь бус өвдөхөөс нь өмнө урьдчилан сэргийл. Үүний тулд хөдөлгөөнтэй байж тэр дундаа гүйлтээр хичээллэ гэж зөвлөдөг. Сонирхуулахад, тэр Өлзийсүрэн, Өлзийжаргал, Өлзийбаяр, Өлзийбат гэсэн дөрвөн сайхан хүүтэй. Бас өөртэйгөө амьдаа нэг бэртэй. Нийтдээ дөрвөн хүү дөрвөн бэр, найм дахь ачаа хүлээж суугаа өнөр өтгөн айлын ижий бурхан. Хүүхдүүд нь ээжээрээ ажил хийлгээд байхааргүй ажил мэргэжилтэй сэхээтнүүд боловч эмээд гэртээ суух өдөр ховор. Уг нь түүний насны хөгшид гэртээ ач зээгээ хараад суух цаг боловч зүгээр суух нь өвчин гэж үздэг ээжийнхээ занг мэдэх хүүхдүүд нь ач нараа хар гэж хэлж зүрхлэдэггүй гэсэн. Д.Өлзийсайхан гуай 47 настайдаа тэтгэвэрт гарсан. Тухайн үед шинэ хууль гарч дөрвөн хүүхэдтэй эхчүүдийг тэтгэвэрт гаргадаг байсан учраас ийнхүү залуугаараа тэтгэвэртээ суужээ. Тэтгэвэрт гарсан цагаасаа л зүгээр суусангүй хорооны Засаг даргаас эхлээд хувийн байгууллагад үйлчлэгч, угаагч хийсээр ирсэн. Одоо ч найзынхаа хүнсний дэлгүүрт худалдагч хийж байгаа. Тэрбээр гадаадад сургууль төгссөн. Багш, сургуулийн захирал, хорооны Засаг дарга зэрэг удирдах ажил эрхэлж байсан ч үйлчлэгч, угаагч хийхээсээ ичиж нэрэлхэж нэр төрөө бодож байсан удаагүй. Хүн ямар ч ажил хийсэн түүндээ үнэн сэтгэлээсээ хандвал муу ажил гэж байдаггүй. Хамгийн гол нь эрүүл л байвал угаагч, үйлчлэгч хийх нь хамаагүй. Түүнтэй цуг залуу охид ажилладаг боловч хэн нь ч 60 гарсан хөгшнөөс дээр гарч ажилладаггүйд түүний дургүй хүрнэ. Нөгөө талаар өөрийнхөө бие хаа эрүүл, ажлын чадавх сайн байна гэсэн дүгнэлтэд хүрч бие нь хөнгөрөөд явчихна. Олон газар ажилласан боловч гологдож байсан удаагүй харин ч магтагдаж цалингаа нэмүүлдэг байж. "Хөгшчүүл өвчин хэлж хүүхдүүдээсээ мөнгө гуйж суухаар өөртөө тохирсон ажил олж хийх хэрэгтэй" Тэрбээр үеийн хөгшчүүлдээ ийн зөвлөнө лээ. Харамсалтай нь, одоо хөгшин хүнийг ажилд авдаг газар ховор болсон. Түүнийг "Хаан" хуушуурын газар угаагч хийе гээд очиход нь "Манайх тэтгэврийн насны хүн авдаггүй" гээд буцаасанд жаахан гомддог ч "Чингэс" рестораныхан гололгүй ажилд авч сайн ажилласных нь төлөө оны шилдэг ажилчин өргөмжлөл олгосныг юу юунаас илүү талархан ярих юм билээ. Тэрбээр "Хүн эрүүл саруул сайн сайхан амьдрахын тулд ажил хийдэг болохоос хүнд сайхан харагдах гэж ажил хийдэггүй. Хүүхдүүдийнхээ буянаар дутах юмгүй амьдарч болох ч би тэгж зүгээр суумааргүй байна. Миний энэ байдлыг зарим нэг таньдаг хүн, шавь нар маань буруугаар боддог шиг байгаа юм. Миний нэг шавь эмнэлгийн шат цэвэрлээд явж байхыг харчихаад "Хөөрхий багш минь муу ханьтай болоод л ингэж шал цэвэрлэж явна даа" гэж бодоод надтай уулзахаас ичээд явсан байгаа юм. Энэ мэтчилэнгээр ажлыг муу сайн гэж голох залуус байна. Ажлыг их бага гэж ялгалгүй хийж байвал гэр бүл, үр хүүхэд, цаашлаад эх орондоо тус болж байна гэж би ойлгодог. Цаашдаа хийх ажил нь олдоод байвал хэд ч хүрсэн ажил хийхийг л бодно. Тэгж гэмээнэ би урт насална. Багшийнхаа хүсч мөрөөдөж байсан насыг насална л гэж бодож байгаа" гэв. Түүний багш 90 хүрнэ гэж ярьдаг байсан ч харамсалтай нь чадаагүй аж. Тэрбээр бас биеийн хөдөлгөөний ажил хийхээс гадна оюун ухаанаа бас ажиллуулж байх ёстой. Тэгэхийн тулд уран зохиолын ном уншиж, өөрөө өөртөө шүлэг бичиж байх хэрэгтэй. Шүлэг яруу найраг гэдэг бол оюуны дасгал юм гэж зөвлөөд өөрийн шүлгийг уншиж сонирхуулахын сацуу ээждээ зориулсан шүлгийн хэсгээс нийтэлж өгөхийг хүссэн юм. Хорвоо ертөнцөөр эрэвч Хоймортоо зогсохгүй ээж минь Хорвоогоор дүүрэн уйлавч Хүний заяа түшихгүй ээж минь 
Д.Цогзолмаа
