Бөхийн зэрлэгшил

Манай нутагт "Бүрхэг" Намжилваанчиг гэж сайн бөх байлаа. Дорноговийг тийм хүчирхэг бөхтэй байсан гэхэд зарим нь итгэдэггүй л юм. Хүүхэд ахуйдаа тэр хүнийг харж байсан.
1950-иад оны үед юмуу даа, ардын хувьсгалын ойн баяр наадам, аймгийн зүүн энгэрт болж билээ. Гандсан зодог шуудагтай, хүүхэд бидэндээ бол өвгөн гэмээр туранхай хөх хүн дэвээд гарч ирлээ. Нөгөө жигүүрээс нь цэрэг малгайтай өндөр залуу гарч барилдлаа. Нэлээн ноцолдож байснаа өнөө цэргийн залуу өвгөнийг дээр өргөөд, зөөлхөөн газардуулчихна билээ. Настай бөх босч ирээд цэргийн хүүг үнсэж, барилдааны төгсгөлд торгон баадантай зодог шуудгаа цэргийн залууд гардуулахад өнөө залуу хүндэтгэлтэй авч магнайдаа адислаж билээ. Тэгэхэд хүмүүс "Бүрхэг зодог тайллаа" гэлцэж  байсан сан. Тэгж аймгийн баяр наадамд түрүүлсэн горзгор цэрэг бол сүүлд улсын арслан цол хүртсэн, бараг Дорноговийн ч гэмээр болчихсон Мижиддорж арслан байсан юм. Хол нутгаас цэргийн албанд очиж алба хашиж байгаад сүүлд сум нэгдэл хүртэл удирдаж "Дорноговийн" гэх тодотголтой болсон хүн дээ. Тэр барилдаанаас хойш бөхчүүдийг би дотроо шүтэн биширч явдаг, ямар сайхан гүндүүгүй эрс вэ хэмээн хүндэтгэж ирсэн. Бас нэгэн үйл явдлыг санаж байна. Бидний үед монгол бөхийн барилдааныг хөгжөөдөг хоёр хүн байсан. "Өмсдөг" Дамдиндорж, "цахилгаан" Мөнхөө хоёрыг гарч ирэхэд талбай, танхим дүүрэн алга ташилт нижигнэдэг сэн. Голын цэнгэлдэхэд наадам болж байтал Дамдиндорж гуай нэг бөхийг өмсөөд хаячихлаа. Унасан бөх босохгүй удаан хэвтсэн. Унахдаа хөлөө нэг эвгүй дарчихсан юм гэсэн. Дамдиндорж гуай сандраад л өргөж дүүрч гүйгээд, түргэн тусламжийн тэргээр аваад явж билээ. Гэмтэлд аваачиж үзүүлээд 100 төгрөг авч өгчихөөд, дараагийн даваанд нэлээн хожимдож ирсэн сэн. "Эвгүй унагачихлаа. Би унасан болъё" гээд байсан гэдэг. Гүндүүгүй сайхан бөхчүүдийн тухай яривал их зүйл бий. Би энэ жишээнүүдийг авахдаа өнөөдөр монгол бөх гэдэг маань ямар болчихоод байна даа гэж сэтгэл эмзэглэснийх. Үндэсний бөхийн барилдаан ч бүр дуусч. Заримдаа бөх, бокс хоёроо ялгахаа байсан. Алгадах, цохих, нудрах явдал бол ерийн үзэгдэл. Унагачихаад өвдөглөнө, гишгэнэ, өшиглөж ч магадгүй. Харсаар байтал уначихаад тахимаа өгөхгүй зугтааж, Хөлийн цэцийнхэнтэй найраад давсан болчих юм. Энэ тухай азная. Сүүлийн үед бөхчүүдийн хэрэг сонин алгасахгүй гарах боллоо. Дарханы замд олон хүнийг буудсан, улсын харцага Ц.Бэгзсүрэнгийн хэргээр л "бөхийн зэрлэгшил" хүчээ авсан байх. Олны хайр хүндэтгэлийг хүлээж, даваад туг тойроход нь суудлаасаа өндөлзөн алга ташиж байдаг хүмүүсийнхээ сэтгэл дээр ёстой л ус асгах шиг болсон. Шоронд ороход нь харамсахаасаа жигшсэн хүн олон байх. Ц.Бэгзсүрэн маань ялаа эдлээд, төр түмний хайр ивээлээр наранд гараад ирсэн. Гэтэл хайрыг хариулахын оронд бас л бужигнуулж яваа дуулдсан. "Том" хэмээн олноо хүндлэгдсэн Сүхбат заан маань нэлээд дээр Д.Сүхбаатарын талбайд улсын арслан Дагвасүрэнтэй муудан олны нүдэн дээр элэгдэхэд хүмүүс маш их дургүйцэж, цагдаа дууд гэцгээж байсан сан. Улсын начин Ганхуяг бааранд согтуурхан хүмүүстэй маргаж гар зөрүүлэн эрүүлжүүлэхэд ирээд нас барлаа. Цагдаагийн ажилтнууд түүнд хүч хэрэглэн хоолойг нь боосноос амьсгал хураасан гэнэ. Эрүүлжүүлэхийн цагдаа нар хэрэгт татагдан, олондоо нэртэй бөх харамсалтайгаар амь үрэгдлээ. Овоо байгаагүй бол шувуу хаанаас суухав гэгчээр начин маань согтуурч танхайраагүй бол энэ эмгэнэлт явдал яахан гарах билээ. Начны үхлийн дуулиан тасраагүй байтал улсын харцага Г.Ганхуяг бас л "Стрингс" бааранд хөлчүүрхэн танхайрч барменийг нь зодон, цагдаагийн ажилтнуудыг дайрч доромжилжээ. Тэр битгий хэл дөрвөн сумтай "конфат" маркийн хийн гар буутай явсныг нь хураасан байна. Цагдаагийнхан энэ хэрэг явдлыг шалгаж байгаа. Улсын харцага хүнд ямар бяр дутна гэх биш дээ. Бас дээрээс нь гар буутай. Мөн хүчирхэг байгаа биз? Бөхчүүдийн зэрлэгшлийн тухай ийм жишээ баримт ар араасаа урсаад л байна. Хамгийн сонин нь, өнөө хүчит бөхчүүд маань гайгүй эрчүүдтэй гар зөрүүлсэн нь ховор. Авгай хүүхдээ зодож, агсам согтуу тавьсан, баар цэнгээний газрын үйлчлэгч барменуудад эр бяраа гаргасан, тэр битгий хэл хүүхэд зодсон бөх хүртэл бий. Ингээд бодохоор бөх гэдэг хүн дэндүү жижгэрчээ дээ. Хайран ч хайр хүндэтгэл. Бөхийн зэрлэгшилд нөлөөлж байгаа хэдэн зүйл байна. Нэгд, "Бөхийн цолны наймаа хэмээс хэтэрсэн. Ахмад нэр хүндтэй бөхчүүд нь аймгийн арслан, улсын начинг мөнгөөр гаргаж ирдэг болсон. Нутгархаж бие биеэ дэмждэг, мөнгөөр бөхийн хүндтэй цолонд хүргэдэг болсноор тэр дунд янз бүрийн хүмүүс гараад ирдэг. Бөх хүний өнөөх сайхан чанаруудыг тоодоггүй, ёс зүйн наад захын шаардлага хангаагүй хүмүүс монгол бөхийн их өргөөнд ороод ирчихсэн байдаг. Аавын хүүгийн авдаггүй зүйлийг авсан юм шиг, аархаж, архидагчид олширлоо. Хоёрт, олон түмний дунд, залуу бөхчүүдийг эвдэх нэг муухай зуршил тогтлоо. Яагаа ч үгүй, нэг цолны бараа харав уу, үгүй юу л хөөрөгдөж эхэлдэг. Бидний үед чинь аймгийн арслан, улсын начин боллоо гэж хэзээ тийм хөлгүй найр наадам үргэлжилж байлаа даа. Залуу бөхчүүдийг магтаалаар "алж" байна. Баг, сум, хороо хорин, аймаг хот, нутгийн зөвлөлүүд, ажилладаг компани, авгайнх нь ажлын газар гээд л, дамжуулаад архидуулчих юм. Тэр цагаан магтаал, хөөргөсөн үгсийг яана гээ. Хайран сайхан залуучуудыг ингэж эвдэх болсон. Гуравт, Монголын үндэсний бөхийн холбоо гэхчилэн олон байгууллага, халагдаж солигдохоо мартсан дарга нар сууж байдаг. "Барилдаад бай!" л гэнэ үү гэхээс бөхийн соёл, ёс зүй, уламжлал, шинэчлэлийн талаар юу ч хийдэггүй гэсэн. Хааяа "хахсан хойно нь хашгирдаг" муу гэмтэй. Дөрөвт, хэрэг төвөгт холбогдсон бөхчүүд нь гол төлөв архинаас болсон байдаг. Архи даадаг хүн гэж сагаж байгаад нэг мэдэхэд тасарсан, эрүүлжүүлэхэд юм уу баривчлан саатуулахад ухаан орсон байдаг. Монгол хүнд бөхөө хайрлах сэтгэл дутаад байгаа юм. "Энэ ямар согтох юм биш, халсан дээр нь мөнгийг нь салгая" гэсэн бодол баар рестораныханд нэвт шингэсэн байдаг. Бөхчүүдийг цаг хугацаагүй архидуулж их орлого олдог баар цэнгээний газрууд ч бий. "Стрингс"-ийг л хар даа. Цаг хугацаагүй ажиллаж, олон удаа ийм хэрэг зөрчилд холбогдсон газар юм билээ. Ард нь томоохон "нууц ноёнтон" байдгаас хаагддаг ч үгүй, хариуцлага хүлээдэг ч үгүй газар гэсэн яриа бий. Нийслэлд ийм дархлагдсан баар цэнгээний газар олон бий. Нийслэлийн Засаг дарга Т.Билэгт тэднийхээ шаардлагаар архи худалдахыг хориглосон хоригийг цуцлаад, урьд урьдаас илүү архидалт бий болгосны гор нь энэ. Цагтаа хаадаг баар ресторан нийслэлд бараг байхгүй болсон шүү дээ. Цагдаа, хяналтынхан нь мөнгөөр найрчихсан, хааяа шалгах болбол урьдаас мэдэгдчихдэг, бүх зүйлээ жин тан болгочихдог, "шилдгийн шилдэг", "тэргүүний" өргөмжлөлөөр булаад л сууж байгаа. Тавд, бөхчүүд маань эзэнгүй хүмүүс биш бололтой юм. Барилдааны үед тайлбарлагчид учиргүй их хаяг гуншин тоочдог. Тэр байгууллага, хамт олон нь юу хийж байдаг байна аа. Бөхөө зэрлэгшүүлж байгаа багш, дасгалжуулагч, дарга нартай тооцдог хариуцлага байна уу. Би л лав олж харахгүй байгаа юм. Монгол бөх гэж гүндүүгүй сайхан хүмүүс байсан юмсан. Одоо бол аймшигтай хэрэг төвөг, зодоон цохион, эмс хүүхдэд эр бяраа гаргасан арчаагүй явдал бүхний түрүүнд бөхийн нэр сонсогдох боллоо. Монгол бөхийн нэр хүндийг ариун нандинаар авч явахад хаа хаанаа анхаарууштай юм биш үү! ? 
Г.Жамъян
