"Хал"-ууд халагдсан "Пентатоник"

Монголын рок, поп урлагийн "Пентатоник" наадам УДЭТ-т бямба гаригийн үдэш болж өнгөрөв. Энэхүү наадмын эхний хэсэг нь "Улаан хивсний ёслол" байсан. 19 цагаас эхлэх эл ёслол цагаасаа аанай л хожигдож эхэлсэн.
Учир нь "оддын" ирэх зам багагүй саадтай байлаа. "Од" биш энгийн хүмүүс машинтай давхин ирж академийн ерөнхийлөгч Б.Долгионы бухимдлыг багагүй төрүүлэв. Нэр дэвшигчид болон шагнал гардуулах алдартнууд уван цуван ирж, театрын гадаа цугласан олны анхаарлыг багагүй татаж байв. Хөгжмийн зохиолч Л.Балхжав, дуучин Даашка, "Харанга"-ын Чуука нарыг улаан хивснээ морилон ирэхэд фенүүд нь "гарын үсгээ өгөөч" гэж хуйларч байлаа. Хип хоп холбооны тэргүүн Баавар цагаан хослолтойгоо ижилсүүлж богинохон залаа засалттай үсэндээ цагаан сор тавьсан нь содон харагдав. "Алтан ураг" хамтлагийнхныг машинаас бууж ирэхэд "бөмбөрчин бүсгүй нь дажгүй царайлаг юм гээч" гэх шивнээ тархаж байсан. "Нюанс" хамтлагийнхан 00-06 дугаартай машинаас гурвуул хамтдаа буусан бол ая зохиогч Б.Ангирмаа 09-99 дугаарын тэрэгтэй ирсэн. Дуучин ВХ харин унаа хөлөглөсөнгүй, цагаан хүрэмтэй эгэл жирийн байдлаар алхан гарч ирэхэд охидууд орилолдон угтсан нь түүний дуунууд залуусын сэтгэлийг ихээр соронздох болсныг илтгэнэ. Ирэгсдийн дотроос хамгийн цоглог нь улс төрийн тоймч Дашзэгвэ гуай байлаа. Цагаан хослолоор гангарч үсээ долгиотуулан хэвшүүлсэн түүнийг хэн ч харсан жар гарсан өвөө гэхээргүй. Ардын уран зохиолч Б.Лхагвасүрэн залуу дуучин Энхзолтой дуулсан улс төрийн тоймчийг "Чаддаггүй зүйлээ мэддэг юмаараа нөхсөн "нүгэлтэй" ачтай зөнөг" гэж цагаан атаархсан бол Dizzy man өөрийгөө "Монголын рок, попын хамгийн отгон банди" гэж өхөөрдсөн нь оновчтой санагдсан. Ирсэн зочдоос хамгийн өвөрмөц сэтгэгдэл үлдээсэн нь "Хит"-ийн Д.Давааням, альтернатив дуучин Отгоо нар байлаа. Д.Давааням мундаг бариултай язгууртан маягийн төмөр таяг тулж, инээдмийн киноны мастер Ч.Чаплин л унаж байвал зохимоор "одой" улаан машинаар ирсэн бол богинохон хар даашинзаар гоёсон альтернатив гүнж маань есөн мотоцикльтой залуугаар хүргүүлж ирсэн билээ. Гавьяат жүжигчин Т.Ариунаа, үеэл Оюунбилэгтэйгээ, "Камертон" хамтлагийн Ган-Эрдэнэ, Мээдээ нар эхнэрүүдийнхээ хамт морилсон юм. "Шар айраг"-ийн Ганхүү задгай машинтай давхиж ирэхдээ "Би од байна. Од, од" гэхэд түүнийг танихгүй зарим нь "хэн юм бол оо" гэж тархиа гашилгав. Дуучин Д.Оюунтүлхүүр сэтгүүлчдэд ярилцлага өгчихөөд хүрээлэн зогссон хүмүүс рүү очиж гарын үсгээ зурж байгаа нь юм үзэж нүд тайлсан хүний шинжтэй харагдсан. Кёкүшюүзан Д.Батбаяр дасал болсон сумо гэзгээ үргээлгэсэн ч халимаг нь хөөрхөн ургачихаж. Ардын жүжигчин Г.Хайдав, Б.Зангад, Ц.Гантөмөр, ардын уран зохиолч Т.Галсан нар насны намба зааж хамтдаа нэг машинаас бууцгаасан. "Пентатоник"-ийн нэлээд олон номинацид нэр дэвшээд байсан "Киви"-гийн гурван бүсгүйг энэ үдшийн ялдам дагинууд байсан гэдэгтэй хэн ч санал нийлэх байх. Дуучин Д.Болдын нэр хэд хэдэн төрөлд өрсөлдөж байсан ч тэрбээр АНУ-д тоглолтоор явж байгаа учир шүтэн бишрэгчидтэйгээ "Улуснет"-ийн цахим өртөөгөөр учирч, баяраа хуваалцаж, шагналыг нь төрсөн дүү нь гардаж авсан. Яруу найрагч Ш.Гүрбазар "Эрүүл явбал Пентатоник үзнэ" гэсэн ишлэл зохиож, гавьяат жүжигчин Д.Сосорбарам рок, попынхныг "Төсвийн царай харж, төрөөс бадар гуйгаагүй оюуны хөрөнгө оруулагчид" гэж өргөмжлөв. "Алтжин" компанийн захирал Г.Алтан дуучин Т.Ариунаад шагнал гардуулахдаа "Хоногт 12-14 цаг ажилладаг хүн л амжилт гаргадаг" гэж бичил илтгэл тавьсан. "Хийморийн сан" дуугаараа шилдэг хип хоп дууны шагнал гардсан Ноён Quiza тус наадмыг үүнээс хойш рок, поп, хип хопын хэмээн өргөмжилж байхыг тунхаглаж энэ сарын 13-нд болох тоглолтынхоо зарыг түгээж амжсан нь түүний хэр овсгоотойг гэрчлэх шиг сэтгэгдлийг хүмүүст үлдээв. Тэрбээр цамцан дээрээ "Quiza бүхнээс хүчтэй" хэмээн бичжээ. Дуучин ВХ тайзны адраас олсоор дүүжлэгдэн бууж бүжиглэнгээ дуулсан нь хүмүүст багагүй таалагдсан байх. "Рок эгшиглэж байхад зүрх зогсохгүй" гэж дэлхийн нэгэн суутны хэлсэнчлэн ийнхүү Монголын рок, поп урлагийн дээд шагнал гардуулах 10 дахь удаагийн "Пентатоник" наадам шөнийн 01 цаг хүртэл үргэлжилж өндөрлөсөн юм. Энэ жилийн наадмын онцлогийг харахад авьяаслаг шинэ залуу дуучид ахмад дуучдаа түрэн гарч ирсэн жинхэнэ "хотын хөгжмийн хувьсгал" шиг санагдсаныг эцэст дурьдах нь зөв болов уу. "Пентатоник" наадмын дээд шагнал гардсан уран бүтээлчид Шилдэг дебют дуучин-BX /Б.Батбаатар/ Шилдэг дебют хамтлаг-"Киви" Шилдэг хөгжимчин-Гитарчин Г.Буян-Өлзий Шилдэг хөгжмийн найруулга- "Бурхан эх орон" /С.Гантөр/ Шилдэг бичлэг-Рагү "Red album" /"Lemons"/ Шилдэг зохиомж-"Давалгаа" /"Алтан ураг"/ Шилдэг дэнс/транс-"Хайр гэж юу юм бэ?" /Dizzy man, Энхзол/ Шилдэг хип хоп дуу-"Хийморийн сан" /Quiza/ Шилдэг альтернатив дуу-"Хайртай" /"Lemons"/ Шилдэг R and B дуу-"МВ" /Дуучин Д.Болд/ Шилдэг этник дуу-"Хөх Монголын үр сад" /Т.Ариунаа/ Кино жүжгийн шилдэг дуу-"Ийм нэгэн дурлал" /Дуучин ВХ/ Шилдэг рок дуу-"Нандин шүтээн" /"Никитон" хамтлаг/ Шилдэг поп дуу-"Дурлал шиг асна" /Т.Ариунаа/ Шилдэг цомог-"Нисдэг таваг" /"Нисванис"/ Шилдэг рок тоглолт-"Red Life" /"Lemons"/ Шилдэг поп тоглолт-"Дурлал шиг асна" /Т.Ариунаа/ Рок, поп урлагт үнэтэй хувь нэмэр оруулагч-"Айзам" хамтлаг, С.Ононбат. 
Л.Батцэнгэл
