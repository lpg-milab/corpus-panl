№188 (16465)          
1986 оны наймдугаар сарын 7.
Чанартай дарш арвин сүү

Хөдөө аж ахуйн үйлдвэрлэлийн ээлжит цаг хугацаатай ажлын нэг дарш бэлтгэх ажил орон даяар эхэллээ. Энэ жил улсын хэмжээгээр 240 мянган тонн дарш бэлтгэх компанит ажлыг 15 хоногт багтаан дуусгаж, үр тариа хураан авахаас өмнө хүн хүч техникийг чөлөөт бэлэн болгохыг Намын Төв Хороо, Сайд нарын Зөвлөл саалийн механикжсан ферм бүхий аймаг, сум, сангийн аж ахуй, хөдөө аж ахуйн нэгдлийн нам, захиргааны байгууллага, мэргэжилтэн нарт даалгасан юм. Энэ нь саалийн хугацаанд гурван мянган литр сүү өгдөг нэг үнээнд 9, 2 тонн дарш, хоёр тонн өвс, нэг тонн хүчит тэжээл бэлтгэхээс гадна өсвөр үхэр, тугал, буханд шаардагдах тэжээлийг нөөцөлж бэлтгэж гэсэн үг юм. Ихээхэн хэмжээний хүч хөдөлмөр, хөрөнгө, цаг зарж байж ургуулсан малын тэжээлийг хугацаанд нь хаягдалгүй хураан авч оны эцсийн улирал болон ирэх жил хэрэглэхэд хүрэлцэх хэмжээ, чанар сайтан дарш бэлтгэж авах юм бол сааль арвижиж хот суурины хүн амыг жилийн дөрвөн улиралд сүү, сүүн бүтээгдэхүүнээр жигд хангах, хөдөө аж ахуй, хүнсний зорилтот Программыг хэрэгжүүлэхэд чухал хүчин зүйл болно. 

Зөвхөн саалийн механикжсан фермүүдэд төдийгүй, ангийн фермүүд, мал төллүүлэх бааз, өсвөр үхэр бордох талбай, эмчилгээ тэжээлийн цэгүүдэд төрөл бүрийн дарш, байгалийн хадлан бэлтгэх ажлыг нэг адил хийх хэрэгтэй байна. Өнгөрөгч жил нэлээд аж ахуй, нэгдэл, ферм дарш бэлтгэх ажлыг сайн зохион байгуулж, өөрсдийнхөө хэрэгцээнд хүрэлцэхүйц хэмжээний чанартай тэжээл бэлтгэж авсан учраас энэ оны эхний долоон сарын байдлаар улсын төвлөрсөн хэрэгцээнд нийлүүлэх сүүний төлөвлөгөө сая нэг зуун мянган литрээр давж биелээд байна. Өнгөрөгч жил улсын төлөвлөгөөг олон мянган литр сүүгээр тасалсан Баруунхараагийн сангийн аж ахуй, Төв аймгийн Сэргэлэн сумын нэгдэл зэрэг газар энэ оны эхний долоон сарын байдлаар төлөвлөгөө давуулан биелүүлж байна. Хэрэв << Партизан >> , Батсүмбэр, << Нөхөрлөл >> , << Октябрь >>  сангийн аж ахуйн саалийн механикжсан фермийнхэн сүүний төлөвлөгөө таслаагүйсэн бол одоогийн байдлаар хоёр сая литр сүүний нөөцтэй байж болох байлаа. 

Талбайнхаа ургамлын хэмжээнд тохирсон техник, хүн хүчээр, богино хугацаанд чанартай дарш бэлтгэх ажлыг саалийн фермүүд бүхий сангийн болон тэжээлийн аж ахуй, нэгдлийн нам, захиргааны байгууллагын удирдах нөхөд, мэргэжилтэн нар шууд гартаа авч, хариуцан гүйцэтгэх хэрэгтэн. Өдий үед дарш хийх ажлыг удирдах сум, аж ахуйн штабууд байгуулагдаж, түүнд ажиллах оюутан, сурагчид, тээвэрчдийг хүлээн авах бүх төрлийн үйлчилгээ, хөдөө аж ахуйн болон тээврийн машин техникийн бэлэн, осол аюулгүй байдал бүрэн хангагдаж, дарш хийх нүхийг цэвэрлэж ариутган, ажилд цөмийг бэлэн болгосон байвал зохих учраас даршны ургамлын бух талбайг шалган үзэж, ургацын баланс гаргуулан, хадах талбайнуудын дэс дарааг нарийн тогтоосны үндсэн дээр дарш хураах ажилд нийт аж ахуй нэн даруй жигдрэн, өдөр шөнийн ээлжүүд гаргаж, үйлдвэрлэлийг тасралтгүй явуулахын тулд хадах, тээвэрлэх, даршлах дамжлагуудыг бие биедээ саад болохгүйгээр зохион байгуулбал зохино. 

Шарилж, хамхуул зэрэг хог ургамалтай талбайн ургацыг хадаж саалийн мал тэжээснээс сүүний зарим чанарт ихээхэн муугаар нөлөөлж байсан өмнөх жилүүдийн дутагдлыг давтахгүйн тулд даршны ургамлын болц, чанарыг талбай бүрээр судлан тогтоохдоо юуны өмнө хог ургамалгүй цэвэр талбайнхыг саалийн үнээний, бусдыг эр, сувай малын тэжээлд зориулан ялгаж, тус тусад нь хадаж даршлах ажлыг энэ жил онцгой анхаарах хэрэгтэй. 

Даршны ургамлыг хураахдаа наранцэцэг, эрдэнэ шиш, рапсыг цэцэглэлтийн эхний үе буюу иш бүдүүрээгүй, навч нь томорч гүйцсэн үед хадаж, даршны нэг нүхийг гурав дөрөв хоногоос хэтрүүлэлгүй, аль болох богино хугацаанд дүүргэхдээ, түүнээс ялгаран гардаг витаминт шүүсийг урсгаж алдахгүйн тулд жижиглэн хэрчсэн сүрэл, өвсийг дээр нь хаяж шингээх зэргээр зохих технологийн дагуу гүйцэтгэж, даршны чанарыг алдагдуулахгүйг хичээх хэрэгтэй. Дарш хийх ажлын хамгийн түвэгтэй нь хадсан ургамлыг даршны нүхэнд буулгаж, тараах дамжлагууд тул энэ талаархи гар ажиллагааг аль болохоор чөлөөлж, бүдүүн төмөр утсаар тариур хийж, нүхэн дэх ургамлыг тараадаг Борнуурын сангийн аж ахуйн туршлага, дарш тээвэрлэх буулгах гар ажиллагааны оронд самосвал машины тэвшийг өндөрлөж, буулгах талд нугастай сараалжин хаалт хийж хөдөлмөр хөнгөвчилдөг Улаанбаатар төмөр замын авто баазынхны туршлагыг нийт газар хэрэглэх нь зүйтэй байна. 

Энэ жил нэлээд гад нэг наст буурцагт ургамал тариалсан тул тэдгээрийг байгалийн хадлантай хольж, хоёр буюу гурван найрлагат холимог өвсөн дарш хийх, ЗХУ, ах дүү бусад орны туршлагаар хүчит болон шүүст тэжээлийг бүрэн орлож чаддаг мононормыг үр тарианы сүүнээс аарцан болцод шилжих мөчид хадаж даршлах, хадлан тэжээл, дарш бэлтгэх ажилд аймаг, хот, сум, бригад, фермийн төвийн ажилчин, албан хаагч, хөдөлмөрчдийг дайчлан, бүх нийтийн өргөн хөдөлгөөн болгож өрнүүлэх хэрэгтэй. 

Сум, аж ахуй, фермийн зоотехникчид, тэжээлийн мэргэжилтэн, агрономич, фермийн дарга, нягтлан бодох бүртгэлийн хүмүүсээр бүрдсэн дарш хүлээн авах комисс томилж, газар дээр нь нүх бүрээр шалган үзэж, хэмжээг тогтоон, актаар орлогын бүртгэлд авахын хамт түүний зарцуулалтад нам нарийн тооцоотой хандаж сурах хэрэгтэй бөгөөд олон мянган тонн дарш хугацаа дуусч, чанар нь муудсан учир хэрэглэлгүй хаяж, улсад ихээхэн хэмжээний хохирол учруулж, ажил уддаг дутагдлыг цаашид хэрхэвч дахиж давтаж болохгүй. 

Хөдөө аж ахуйн мэргэжилтэн нарын мэдээлснээр тариалсан нэг хавтгай дөрвөлжин метр талбайд 200 - 280 ширхэг ургамал ургасан тооцооноос үзэхэд энэ жил дарш хийх төлөвлөгөө давж биелэх бололцоотой учраас бэлэн байгаа тэрхүү нөөц бололцоог дээд зэргээр ашиглаж, саалийн механикжсан болон энгийн ферм, мал төллүүлэх бааз, эмчилгээ тэжээлийн цэгийн малд арвин их хадлан, тэжээл бэлтгэхийн төлөө бүх нийтээрээ шамдацгаая. 

