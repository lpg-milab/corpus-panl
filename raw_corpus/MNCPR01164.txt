Америкийн Колорадо Калифорни

Төгсгөл. Түрүүч нь № 249, 250 
Цагт 20 долларын цалин авдаг Молибдений үйлдвэр Хендерсоны уурхайгаар оров. Зочдод цаасан өмд цамц өмсгөж, хүчилтөрөгчийн баг, чийдэн бүхий дуулга, усны гутал талбин олголоо. Гарын үсгээ зурж лифтээр доош километр гаруй гүн рүү буув. 
Хариуцлага сахилга бат нь үхэл амьдрал мэт нэн чанд. Гоулдан дэх энэ уурхай нь цул хадан уулыг оройгоос нь ёроол хүртэл аалзны тор лугаа нүхлэн сүлжсэн газар доорхи асар том байгууламж юм. Ингэж явтал газар өчүүхэн сэгсэрвэл тэндээ үүрд нам дарагдаж мэдэхээр аймшиг төрнө. Газар доорхи хонгилууд нь машин зөрөх аргагүй бөгтрүүлж нүхлээд хадан ханыг голд нь юмаар тулаагүй. Зарим нэг хад унаж юу магад гээд лоомноос бүдүүн боолтоор эрэгдэж шурагдсан нь нэг л итгэлгүй. Уурхай дотор яваа ажилчдыг таван хүний суудалтай трактороор зөөнө. Бүх ажилчин тэр тракторыг барих эрхтэй. Хонгилоор тасралтгүй сигналдан явахад өөдөөс ирэх хөсөг мухар хонгилд орж зам тавина. Энэ нь дэлхийд томд орох гүний уурхай гэнэ. Уулын гүний гүн дэх цул хясааг түчигнэтэл өрөмдөж дэлбэлээд дахиад доош хэдэн ч гүн юм өөр нэг нүх рүү түрж асгана. Тээр дор дөрвөн мангар том машин хүдрийг тосч аваад конвейрт хүргэдэг. Машин залуураа эргүүлэхэд жаран хөлт хорхой шиг хойд урд, дунд бүх дугуй нь мурийж хонгилоор могой аятай мурилзан явдаг. Хусдаг тракторын кабин хажуудаа ба жолооч хоёр тийшээ хялалзан хөндлөнгөөрөө жолоо барих нь уурхайн онцлог. Конвейрт ачигдсан хүдэр хэдэн арван километр яван уулнаас гарч баяжуулах үйлдвэр рүү одсон нь намхгүй мөнгө төгрөгийг хаяжээ. Ирээдүйн Оюутолгойг орчин үеэр нь Америк загвараар барих юм бол ийм болох учиртай аж. Энд осол зэхий болж байгаагүй ба байгаль орчныг хиртүүлээгүй гэж байв. Том уурхайд мөнгө хаяад арван хэдэн жилийн дараа л сая ашигаа авч эхэлдэг гэх юм. Зарим нь бүр дампуураад дуусдаг тохиолдол ч бий аж. Дэлхийн баян 500 компанийн нэрс жагсаахад уурхай дагнасан компаниуд дөнгөж наймхан байдаг ба тэд 300-гаас хойш эрэмбэлэгджээ. Эдэн дотор манай Бороо гоулд, Айвенхоу Майнз нар байна уу, байхгүй. Уурхайн том сонин "Каунтри Ньюс"-ын өрөөсөн хөлгүй эрхлэгчээс Айвенхоуг мэдэх үү гэхэд үгүй гэлээ. Хэвлэлийн баатарыг минь Девид Жордан гэх орос гаралтай америк эр жаахан халаад яриан завсраа дурдав. Тэрээр хэлэхдээ: Фридланд хойд Америкт уурхай эрхэлж байсан. Манай эндхийхэн хорт Боб гээд үздэггүй юм. Их муу хүн. Өчнөөн газар байгаль орчин сүйтгээд зугтчихсан. Нөхөн сэргээлт нь одоо ч хийгдээгүй Америкийн төрд байгаль хамгаалагч нар хандаж шүүхэд шилжүүлсэн. Уул уурхайн чиглэлийнхэн түүнийг андахгүй. Тэрнээс болж бусад нь нэрээ хөөдөж буй юм чинь аргагүй шүү дээ. Аа танай тэнд очоо юу ... гэх зэргээр "буу халав". -Хөөе өвгөөн чи үнэн юм ярьж байгаа бээз. Баримт нотолгоотой биз дээ гэхэд үнэн, үнэн. Сонирхвол өшөө ч олон баримт бий. Завтай бол манай "www.pacificenment.org" руу ороод үзээрэй гэв. Гэхдээ энэ хүн компанийнхаа хаягийг солиод, зан аашаа ихэд сайжруулсан байх аа. Ямар ч байсан Ази хүнээс дээр байлгүй яахав хэмээн цайруулахаа мартсангүй. Ашигт малтмалын бичил техник их моодонд орж байгаа. Алтыг цианит, мөнгөн усгүйгээр авдаг хэдхэн хүний оролцоотой зөндөө олон техник гарсан. Энийг том компаниуд нуухыг хичээдэг. Тэр Монголд дэлгэрвэл дунд гарын компаниуд шууд дампуурна гэж ярилцаж байх юм. Өнөөдөр дэлхий даяар хүмүүс их өөр бодолтой болжээ. Бурхан шүтдэггүй хүмүүс хүртэл байгальд хор хүргэлгүй аргаар авсан алт бүхий бөгжийг хуримандаа зүүхийг хүсдэг болсон. Энэ үг их хүчтэй сэтгэгдэл төрүүлэв. Тахой нуурын наадах Колома гэдэг Калифорны эртний тосгонд очсон юм. Энэ хавийг жуулчдын газар болгожээ. Эртний нинжа нарын жич, зээнцэрүүд их ирдэг бололтой. Тэгээд тэр хавийн элснээс шуудайлан авч ус бүхий онгоцонд гуулин түмпэн барин шороогоо зайлцгаана. Авгай хүүхэдтэйгээ ирсэн улс ихэд хичээнгүйлэн "эйпел" зайлж дотроос нь "юм" олоод пеннициллины шилэнд цуглуулах нь яг л манай Уянгынхан лугаа. Зарим нь бүр ихээ том шар, цагаан хайлш шиг юмнууд олчихсон баярлалдана. Арай ч алт мөнгө биш шиг. Бас тийм адилхан металл байдаг гэсэн. Олсон олзоо хармайлаад буцна уу эргүүлээд усанд нь хаяна уу дур бололтой. Гол нь тэгж кайф авах зорилготой аж. Мөн тэр хавьд XVIII зууны үеийн байшин, сургууль, шорон, эртний тариачин хувцастай өвгөн, бахь, хүрз, шувууны буу, лоом, хутга зэргийг бэлджээ. Сайн чанарын олсон эдээр хийсэн цамц өмд зарна. (Дээр үеийн) Бас нэг музей байсан. Тэнд нь болохоор манай 60, 70-аад оны үеийн техник хэрэгслийг үзмэр болгохоор цуглуулжээ. Сонин л юм билээ. Сумдад байсан хуучин холбооны эргэдэж ярьдаг аппарат, "Эх орон-52" араажав, бичгийн машин, дүрдэг үзэг, черниль зэрэг зөндөө хог, новш хурааж. Ийм дагнасан техник хэрэгслээр манайхан ч музей хийвэл эсвэл тийм "баар" нээвэл сонирхох байх шүү. Энэ мэтээр хөдөө гадаа явж явж Сан Франциско хот ороод хоёр хоноод нутаг буцав аа. Бэй Аэриа буюу баруун эргийн энэ хотын тухай сураг ажиг сонсоо байлгүй дээ. Номхон далай давалсаар байгаад эх газрыг салмайтал сэглэсэн нь нэг төрлийн үзэсгэлэн бий болгосон. Өргөрөг, уртрагийн тохиол учралаас хийморь аз шахцалдан Шамбалын оронг цогцлоосон. Өвөлгүй зунаараа хаваргүй намраараа бур бур хуртай, сэр сэр салхитай, ногоон толгод хойгуудыг дамнан Калифорний Сан Франциско тухална. Муж гэсэн даруухан статустай болохоос Америкаас өрх тусгаарлавал дэлхийд эхний долоод орох хүчирхэг гүрэн юм гэнэ лээ. Аль 1930-аад онд нэг аймаар том гүүр барьж ган татлагаар бэхэлсэн нь гол үзүүлбэр. Жижигхэн арал даунтауны хажууханд байх бөгөөд тэрнийг Каскадор шорон гэнэ. Одоо үзмэр болсон. Жуулчид энд очиж шоронгийн эрээн хувцас, ялтан оргодлын гинж, гав авч өмсөж зүүх нь манайхаар бол ихэд муу ёрын. Хүүхдэдээ шоронгийн номертой хувцас малгай өмсүүлж эрхлүүлснийг нь хараад хэлмээр л байлаа. Хойд мөсөн далайгаас баахан далайн нохой гэдэг амьтан авчраад хашчихжээ. Олгойтой ус шиг эв хавгүй хөөрхөн амьтас тогооны хусам хусах лугаа бүр солгой хоолойгоор орлилдон нэгнийгээ далавчаараа ус руу түлхэж хорлоно. Манай буусан буудлын хаяаг дэрлээд хар цагаан арьстай сонин сонин хүмүүс сүүмэлзэн холхих. Үдэш болмогц дороо сонин дэвсээд тийм ч хиртэй биш хөнжил нөмрөөд унтаад өгнө. Гайгүй аятайхан хүүхэн уулзвар дээр ногоон гэрэл хүлээх зуураа банзал, бандааш хоёроо тайлж сугандаа хавчуулаад ... Тэндээс жаахан цаашихнаа Кастро гэдэг гудам эхэлнэ. Гудамны гол хэсэгт хар цагаанаас бусад долоон өнгө солонгоруулсан тугнууд намирна. Дандаа сайхан ханагар залуус хамтдаа хооллож ундлан хажуудаа хүүдүүдээ дагуулжээ. Манай Бат-Эрдэнэ аварга шиг булиа эр дагуулж явсан бавгар сахалтыгаа гэнэт өөр лүүгээ татаж авчирснаа учиргүй озож, шимээд унав. Ай мөн ихэд санажээ, янз нь. Сүрдээд зургийг нь дарж зүрхэлсэнгүй. Хэрэгт дурлаж тэр хавийн дэлгүүр рүү орж үзэв. Тэнд том том гинж, манай рок дуучид, мотоцикльчдын гангардаг бариу хар савхин өмд цамц, хар савхин бандааш, олом жирэм шиг юмнууд. Цагдаа нар их түрхдэг нялуун үнэртэй ус, сахлын савангууд төрөл төрлөөр нь тавьжээ. Бас нөгөө эрээн тугууд. Зан ааш нь их эелдэгхэн юмаа. Ялангуяа шингэн хонгор дуутай хайвганасан залуус нь бүр аальгүй жоготой. За нэг иймэрхүү хотод Ази тивийнхэн, тэдэн дундаа монголчууд эхлээд хөл тавьдаг. Эндээс л ногоонтой болох, нохой болох хоёр замынхаа аль нэгийг сонгоно шүү дээ. Окленд гэдэг дүүрэг рүү нэгэн урт гүүрээр давж очсон. Тэнд хаа сайгүй элэг нэгтнүүд хөлхөж гуанз хүртэл нээжээ. Монголоор ярьж гурилтай шөл, хуушуур авч, цай ууж болно. Хананд нь баахан зарлал нааж. Монгол руу хүүхэд яаралтай дайж явуулна утас тэд гэх мэт. Нэр нь америк болохоос нэдэр дээрээ бригадын төвд цөлөгдсөн улс лугаа буйдхан амьдралтай. Дамбынд харлахаар ирсэн хүүд овоо гайгүй ажил олчихлоо. Хөгшөөн "Жавхлан, Баясгалан"-гийнхаа CD-г ганц өдөр өгчих л дөө. Хэнийд наадмын бичлэг ирсэн гэсэн цөмөөрөө очиж үзье гэх шиг. Хөдөө аятай нэгнийгээ андахгүй. Эдэнд америкийн дотоод амьдрал, гадаад Монголын явдал падгүй. Хэдэн зуу, мянга мянган ганц бие монголчууд ертөнцөөр нэг энэ мэтчилэн таран амьдарч явна даа. Зовхи өөдөө удам гэсэндээ хаа байгаа газраа нөлөөтэй. Орос, хятад найз нар нь хэлэхдээ "Та нар 2,5 саяулаа гэдэг худлаа байх аа. Хаа л бол хаа харагдах юм ..." гэдэг гэсэн. Бид ер нь тийм шүү. Нэг монгол жирийн мянган хятадаас илүү нөлөөтэй ба сайн муу явдлаараа дуулианы төвд л цохиж явна. Улаанбаатарт хэдэн зуун мянган урд хөршийнхөн ирж байшин барьдаг атлаа бидэнд бараг л анзаарагдахгүй. Америкт байгаа цагаачдыг хэд ангилж болно. Эхний хэсэг нь нийгэм шилжилтийн үед ном журмаараа орж ирсэн дарга нарын хүүхдүүд. Дарга ч юу байхав хуучин коммунистууд их айхтар улс. ЗХУ зэрэг соц орон байдал бишдэнгүүт энэ рүү хойч үеэ явуулчихаад өөрсдөө капиталист нийгмийг муухай, баабаа гээд л олон жил шал худлаа зүхсэн байдаг. Дараагийн үе нь жинхэнэ бор зүрхээрээ орж ирэгсэд ба бараг ихэнх нь нэг удаагийн визээр харласан баагийнууд. Тэд л их өрөвдмөөр. Нутаг нуга руугаа ухасхийгээд ирмээр. Өвчин зовлон, үхэл хагацал зөндөө. Тэгвэл ахиад насан туршдаа энэ ардчиллын өлгий рүү зүглэх эрхгүй хоцрох юм чинь тэсээд л хорогдоно. Ар Монгол дахь ах дүүс нь нэг нэгээр сураг алдарсаар, арын сайхан хангай нь зүүднээс улам улам холдсоор сүүлдээ хэндээ ч мөнгө илгээх вэ дээ. Энүүхэн хавьдаа алчуур, саван, шалны модны шинэ үзэсгэлэн хаана нээгдэх нь л амьдралын үндсэн утга учир төдийгөөр хорвоог барна. Ном журмаараа очигсодтой уулзаж учирч явахад тэд үр хүүхдийнхээ хойч үед их санаа тавьдаг нь ажиглагдсан. Америкт төрсөн монголын үр сад үндсэн хэлээ мартаж монгол гэхээс бөөлжис нь хүрч жигтэйхэн жигшдэг гэнэ лээ. Эндхийхэн Ази тив, хятад хүнд их дургүй. Тун болгоомжилж сэрэмжилдэг. Харамсалтай нь чамайг Ази биш гээд хэлчих вий гэсэн шиг онийсон, өргөн нүүр, шар царайтай төрөхийг нь яана. Судсаар нь монгол цус гүйвч чадан ядан баруунжиж нүүр буруулагч нартай дараа үеийн улаанбаатарчууд очоод тулгарвал "гурван монгол зодолдоно" гээч юм болох нь тодорхой. Энийг л эцэг эхчүүд нь айлгаад ч болов ухааруулахгүй бол болохгүй байх аа. Манай хүнд гарууд яаж ийгээд Сан, Л.А-д хөл тавьчих олон боломж бий. Арга заль нь ч хязгааргүй. Тэрнийг нь гүйцэд ухаартлаа эндхийхэн өдий юм билээ. Ямар нь тэнд их мөнгөтэй амьдраад, ямар нь энд нутгаа сахиж үйл тамаа цайдаг юм. Ерөөсөө явдаг хэргээ гэж олон хүн бодож буй. Энэ зөв өө. Цөмөөрөө Америк гэдэг сайхан оронд очиж түр ч болтугай амьдраад үз хэмээн уриалмаар байна. Сан франциско хотод монголчуудын холбоо их идэвхтэй ажиллаж байна. Ш.Баатар, Лувсанжамбаа, сэтгүүлч Цэрэндорж нар эх орноо сурталдах олон ажил хийжээ. Тэдний гол гол хүсэлт гэвэл улс төрийнхөө сонгуульд саналаа өгөх, хоёр иргэншилтэй болох насны эцэст эх орноо бараадвал ажиллах амьдрах нөхцлийг хангах зэрэг байв. Ер нь тэндээс УИХ-ын нэг тойргийг бүрэлдүүлсэн ч болохдог шүү. Цэрэндорж "Замдаан" гэдэг сэтгүүл гаргадаг юм билээ. Замдаан гэдэг нь "Чемодан" гэсэн Чингэсийн үеэс зээлсэн орос үг аж. Аян дайнчид замдаа авч явдаг богцоо ийн нэрлэж байжээ. Түүний "чемдаан" дотор манай төлөөлөгчдийн олон мэдээлэл цүнхлэгдсэн дээ. Аравдугаар сарын 4-ний өдөр Бээжин рүү нисэв. Паспортоо хартал таванд төрсөн өдөр минь байлаа. За яахав очоод тэмдэглэнэ дээ гээд 12 цагийн турш далай дээгүүр нисэв. Бүтэн өдөр турш дүнгэнэтэл хаазлаад байхад бензин нь дуусдаггүй мундаг онгоцоо. Буугаад декларациа бөглөтөл хэдийнэ аравдугаар сарын 6 болчихжээ. Төрсөн өдрөө хаана, хэзээ заядуулснаа бодоод бодоод учрыг нь олсонгүй. Бээжингээс Америк руу очиж явахад хоёр өдөр дараалан 23-н байсан сан. Ай хөөрхий, дэлхий бөөрөнхий гэж үнэн юм даа. Хүн гэдэг амьтан энд тэнд явж элдвийн юм үзэх үйлтэй төржээ. Дамаа монголчууд. 
Ж.ГАНГАА Зургуудыг бичигч 
Америкийн Нэгдсэн Улс 
2006.10.06-нд 
Ж.Гангаа
