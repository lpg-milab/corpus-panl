Дайны тэмдэглэл

Продюссер Амай дэлхийг тойрох аялалд гараад жил найман сарын хугацаанд 27 орон 500 хот суурингаар дайрчээ. Энэ удаа Африк тивийн өмнөд цэг Кэйптаун хотоос хийсэн аяллын цуврал тэмдэглэлээс Израиль Ливаны дайны тухай тэмдэглэлээ илгээснийг нийтэллээ.
2006 оны долдугаар сар. Египет улсад гацаад хэдэн сар боллоо. Өмнө нь Израилиас ирсэн учир Арабын Судан, Ливи, Саудын Араб гэх хөрш орнууд руу орох боломжгүй боллоо. Ингэж гацсан нь намайг улам бүр бухимдуулж байлаа. Тэгээд Египетийн бүх хотоор аялж, Суэц, Исмалиа, Пэрт Сайдийн усан онгоцны буудал дээр Улаан тэнгисээр өмнөд зүг явах далбаат завь асууж хэдэн өдөр өглөөнөөс шөнө хүртэл хүлээсний эцэст нь Шарм Эл Шэйх хотод суурьшлаа. Нэгэн өдөр хүмүүс хөдөлгөөнд орж, ямар нэг юмны талаар ярилцаж байгааг хараад юу болсныг асуутал Израиль Ливаны дайн эхэлснийг хэлэв. Хил залгаа оронд, тэр тусмаа саяхан миний ирсэн улсад дайн болж байгааг би сонсоод юу гэж хэлэхээ мэдэхгүй байв. Миний хувьд Израиль улс маш таалагдсан билээ. Тэнд үлдсэн найз нөхдөө бодож санаа зовж байлаа. Дайны тухай хүн бүр ярьж, би ч дайны тухай тэмдэглэл хийхээр төлөвлөлөө. Гурав хоногийн дотор бүх бэлтгэлээ хийгээд Шарм Эл Шэйхээс өглөөний автобусаар Израилийн хилийн зүг явсан юм. Египет найзууд миний сонин шийдвэрийг ойлгохгүй гайхаж хоцорлоо. Оройдоо хил дээр ирээд Египетийн талд паспортоо шалгууллаа. Миний визийн хугацаа дууссан байсан ч тэд торголгүй сайн яваарай гээд нэвтрүүлэв. Харин Израилийн хил дээр иртэл дайны байдалтай байгаа улсын хувьд шалгалт гэдгийг ёстой нэг үзүүллээ. Миний паспортыг үзээд нэлээд их асуулт тавилаа. Монгол гэж хэлтэл "худлаа ярьж байна, та нар тийм өндөр юм уу" гэж асууж байна. Хуруунууд дээр ямар нэгэн шингэнээр шинжилгээ хийгээд (энэ шинжилгээгээр дарь болон зэвсэгтэй харьцсан эсэхийг шалгадаг юм гэж хүн хэлж байсан) дараа нь хоёр офицерын хамт нэг өрөөнд ярилцлаганд орлоо. Нэг нь урд суугаад нөгөө нь ард сууж миний үйлдлийг хянаж байлаа. Энэ бүхэн миний паспорт дээр Турк, Сири, Иордан, Египет гэх мэт лалын орнуудаар зочилж байснаас үүдэлтэй байх. Би хэрхэн асуулт асуудаг, ямар үйлдэл хөдөлгөөн хийж болохгүй болон асуултад хариулахдаа хэрхэн нүд рүү харж ярих тухай маш сайн мэдлэгтэй байсан тул 50 минутад Израильд хөл тавилаа. Хил дээрээс Эйлат хот руу хэдэн минут яваад хүрлээ. Өмнө нь энэ хотод хоёр удаа ирж байсан ч энэ удаа хот дүүрсэн, маш их хүнтэй байлаа. Хамгийн сонин санагдсан зүйл гэвэл бүх клуб цэнгээний газрууд ажиллаж байсан. Хаа сайгүй залуучууд цэнгэн, хөгжим хангинаж, дайнтай байгаа улс гэхэд хэцүү санагдана. Хэдэн залуутай танилцаад "та нар яагаад ингээд хөгжилдөөд байгаа юм бэ. Танай улс дайн зарлаад байгаа биз дээ" гэсэн миний асуулт тэднийг огт гайхшруулсангүй. Тэд манай улс байгуулагдсан цагаасаа хойш дайнтай, онцгой байдалтай байгаа, тэглээ гээд бүх газрыг хаагаад хүмүүс юу хийх ёстой юм гэж асуултыг асуултаар хариуллаа. Намайг хойд дайны бүс рүү явж байгаа гэхэд "Ямар солиотой залуу вэ гэж ам алдаж, чи монгол учраас тэгж байгаа байх тийм үү" гэнэ. Тэндээс замын унаанд дайгдах бодол байсан ч 30-40 хэмийн халуун нийтийн тээвэр ашиглахад хүргэсэн юм. Замд жаал зугаа юм идэж байхдаа хажууд байгаа армийн Хаммэр машиныг харлаа. Дотор нь бүрэн зэвсэглэсэн 20 орчим насны царайлаг хоёр охин сууж миний зүг инээмсэглэнэ. Энэ бүх хувцас зэвсгийн хамт 20-25 кг болдог гэж өмнө нь сонсож байсан. Тэнд эмэгтэй эрэгтэй ялгаагүй армид алба хашна. Арми нь манайх шиг гэрээс нь хол аваачиж цөлж байгаа мэт биш. Оройдоо гэртээ харина, сургуульдаа явна, ажлаа хийнэ гээд л нэлээд сонирхолтой алба байдаг юм байна лээ. Алба хаасны дараа ч жил бүр байнга бүртгүүлэх, богино хугацааны дахин бэлтгэл хийх, өөрийн байгаа шинэ хаяг, утсаа байнга бүртгүүлдэг ёстой гэсэн. Тэд өдөр бүр дайтахад бэлэн байгаа дөрвөн улстай хил залгаа оршдог. Үдэш Тель Авив хотод ирж, хойд зүг явахаар боллоо. Тэнд Дундад тэнгис рүү харсан үзэсгэлэнтэй наран шарлагын газартай тул тэнд байрлахаар шийдлээ. Миний очсон газар бусад аялагч болон янз бүрийн хүмүүс бас байрласан байлаа. Үдэш гал түлж хоолоо хийгээд, дайны талаар хүмүүсийн саналыг сонсож өөрийн байр сууриа ч хэлж явав. Хаа сайгүй шөнийн клуб. Наран шарлагын газрын кафенууд хүнээр дүүрэн, шөнө дунд хүртэл ажиллаж байлаа. Бас Дундад тэнгисийн эргийг дагаад өдөр шөнөгүй байлдааны Апачи онгоц хосоороо хойд зүг нисч, буцахдаа дор нь харагдаж байсан пуужин үгүй болсон нь мэдэгдэнэ. Энд хэд хонохдоо дайны байдал, хэрхэн тийш хүрэх, юуг үзэх тухайгаа нутгийнхнаас сайн лавлаж Израиль зөвхөн Ливантай бус Палестины Газаас бас байнгын агаарын бөмбөгдөлттэй байгааг ойлголоо. Тэгээд хойд зүг рүү явдаг цөөн автобусны нэгэнд сууж замд гарсан юм. Энэ унаанд голдуу зэвсэгт хүчнийхэн байсан бөгөөд тэд ч намайг гайхан харж байлаа. Яг хаана буух, юу хийхээ сайн төлөвлөөгүй байсан тул, жолоочийг гуйгаад дэлхийд алдартай Бахайа сүмийн цэцэрлэгийн өмнө буулаа. Цүнхээ үүрээд төв гудамжаар алхлаа. Чив чимээгүй, бараг хүнгүй. Чив чимээгүй байдалд эвгүйрхэн алхаж байтал миний амьдралд тохиолдсон хамгийн аймшигтай чимээг сонсов. "СИРЕНА". Өмнө нь дэлхийн II дайны үеийн тухай кинонуудад гардаг аваарын дохио хажуухнаас хангинаж байна. Үүнийг жинхэнээсээ сонсоно гэдэг ийм аймшигтай байдгийг өмнө нь төсөөлж байсангүй. Замын хажуухны нэгэн баарнаас хоёр араб залуу гарч ирж, намайг гадаа байж болохгүй, дотор ор гэлээ. Бааранд суугаад дохио дуусахыг хүлээлээ. Ямар чанга юм бэ гэж бодож байтал чимээгүй болж дахиад аниргүй нөмөрлөө. Хүн бүр энэ анир чимээгүйн дараа юу болдгийг мэдэж байсан тул хүлээж сууна. Эхний доргилт, дараагийн доргилт, тэгээд зогсолтгүй газар доргиж хол ойр бөмбөг унаж буй чимээ сонсогдож эхэллээ. Хэр удаан үргэлжилснийг мэдэхгүй, тэр цонхнууд нь хаасан бааранд ховсдуулсан мэт суухад зүрхний цохилтоо хуруунууд дээрээ мэдэрч эхэллээ. Хэсэг хугацааны дараа дахиад анир чимээгүй. Босоод явах гэтэл хөл чичирч байна. Залуус намайг түр суугаад халуун цай уухыг урилаа. Хаана ч явсан араб хүмүүс монголчуудтай адил их зочломтгой юм. Ядарсан, айсан нийлээд явах хүсэлгүй нэг хэсэг тэнд суув. Орой болж гудамжинд хүмүүс гарч эхлэхэд баар ч үүдээ нээгээд хүмүүс болсон явдлын талаар ярилцлаа. Энэ дайны талаар хүн бүр өөр сэтгэлтэй байлаа. Миний ирсэн тэр өдөр 190 гаруй бөмбөг эсрэг талаас илгээсэн гэж ярьж байна. Бас хэд хэдэн бөмбөг хотын төв, наран шарлагын газруудад унасныг сонслоо. Гэхдээ улсын хойд хэсгээр илүү их хохирол учирч байна гэв. Орой нь хажуу гудамжин дахь бөмбөгнөөс хоргодох байранд хонож билээ. Хотын ихэнх оршин суугч бөмбөгдөлт эхэлсэн өдрөөс дүрвэсэн эсвэл хоргодох байранд байрласан гэж байлаа. Гаднаасаа харагдахгүй шахам зузаан төмөр хаалгыг онгойлготол доошоо шат байлаа. Тэнд дахиад нэг том төмөр хаалга. Түүнийг онгойлготол сайхан тохижуулсан гал тогоо, зочны өрөө, 00, бас агааржуулагч кондишн харагдана. Хүмүүс амьдарч байгаа нь харагдахаар янз бүрийн, гудас хүүхдийн тоглоом, хөгжим гэх мэт. Би ч гэсэн сул орыг нь эзлээд унтахаар боллоо. Яагаад хэн ч байхгүй байгаа юм бол гэж гайхаж байтал хүмүүс нэг хоёроороо орж ирээд бүгд мэнд усгүй шууд унтлаа. Хоёр дахь өдөр. Хоргодох байрнаас гарахад маш сайхан нартай өдөр угтав. Израилийн гурав дахь том хот Хийфи ийм чимээгүй, хөл хөдөлгөөнгүй байгаа нь намайг хаана ирснийг дахин санагдууллаа. Гараад нэгэн буудал олж ортол сэтгүүлчдийн байрлаж байгаа газар ирснээ ойлголоо. Хүн бүр гар утсаар ярьж, зарим нэг нь интернэтээр ямарваа нэгэн мэдээлэл бичнэ. Тэр буудалд байрлахаар болоод сэтгүүлчидтэй танилцлаа. Хувиараа явж байгаа гэж хэлэхээр тэд миний солиотойг гайхна гэж бодоод өөрийгөө Монголын сэтгүүлч гэж буудаж орхилоо. (Монголынхоо сэтгүүлчдээс уучлалт хүсье). Хүн бүр над руу анхаарлаа хандуулж эвэртэй туулай үзсэн мэт Монгол оо гэж дахин дахин асууна. Тэгээд АНУ, Английн зурагчидтай цуг бөмбөг унасан газрууд руу явлаа. Зарим нэг талаараа зурагчид үнэхээр онцгой гоё зураг эсвэл маш өвөрмөц мэдээлэлд амиа өгөхөөс буцахааргүй араатнууд шиг санагдсан. Унаж буй бөмбөг бүр ямар их хүний амь, сэтгэл санаа эд хөрөнгийн хохирол учруулж байгааг тэд ойлгож байгаа болов уу гэж бодлоо. Фото сэтгүүлчид хаа сайгүй явж онцгой зураг хайж байсан. Тухайн үед би өөрийнхөө дижитал аппаратыг Египетэд алдсан тул нэгэн зурагчин "Зүгээр зүгээр маргааш цуг хойд хил руу явах замд үхсэн сэтгүүлч байвал мэргэжлийн камерыг нь олоод авчихаарай" гэж хэлсэн. Тухайн үед энэ тоглоом уу жинхэнээсээ хэлж байгаа юмуу гэдгийг ойлгоогүй! Тоглоом бол маш сонин тоглоом байна даа. Гэхдээ дэлхийн хамгийн халуун цэг дайнд байнга явсаар байгаад оюун санаа нь өөр болдог байх гэсэн сэтгэл зүйн дүгнэлт тэр зурагчинд өгсөн. Хотын төв шуудан бөмбөгдүүлжээ. Дөрвөн замын уулзварын нэг талд нь унасан дэлбэрэлтэд хажуугийн байруудын цонх хагарч, хана нь харласан байлаа. Бөмбөг бетон саравчийг цөмлөөд газарт хонхор үлдээж. Тэсэрсэн хэлтэрхийнүүд ойр хавийг сийчсэн харагдана. Тэнд унаж байгаа бөмбөгүүд дэлхийн II дайнд хэрэглэж эхэлсэн Оросын "Катюша" байлаа. Би Монголд байгаа найзуудтайгаа холбогдож хэвлэл мэдээллийнхэнд энэ бүсээс яаралтай мэдээлэл авмаар байна уу гэж асуулгахад, зарим мэдээллийнхэн мөнгө төлбөл болно гэсэн хариу дамжуулсан байсан. Нэгэн өдөр наран шарлагын газраас ирээд хотын гудамжаар алхаж байлаа. Гэнэт аваарын дохиолол маш ойрхон дуугарч эхэллээ. Би 14 жил гаруй амны тусламжтай чимээ авиа хийж сурсан. Бас найман жил хөгжмийн продюссер хийж студид ажиллаж байсан хүн анх удаа дохиололд анхаарлаа хандууллаа. Кинон дээр энэ дуу маш тод цэвэр сонсогддог билээ. Тэгвэл жинхэнэ амьдрал дээр огт өөр байдгийг гадаа зогсож мэдэрлээ. Та бүхэн төсөөл дөө, том хотууд ийм чанга яригчуудыг бүгдэнд сонсгохын тулд хаа сайгүй олноор байрлуулсан байдаг. Тэгээд нэг нь кноп дараад бүгд нэгэн зэрэг ажиллаж эхэлдэг. Харин чамд хамгийн ойр байгаа нь эхлээд сонсогдоод дараа нь хэдэн км цаана байгаа нь чам дээр хүрч сонсогддог. Тэгээд нөгөө талд байгаа илүү хол нь сонсогдоно. Хэдхэн хоромд тэнгэр тэр чигээрээ энэ аймшигт чимээнд автан, араас нь цуурай бас дагалдана гээд бод доо. Аймшигтай. Ийм зүйл бодоод зогсож байтал найз маань намайг хажуугийн дэлгүүр рүү яаралтай дагуулаад орлоо. Чимээ дуусаад дахиад нөгөө анир чимээгүй... Тэр хоромд дэлгүүрт байсан 2-3 хүнийг анзаарч харлаа... Тэдний харц... Би амьдралдаа хэзээ ч ийм хөндий харц харж байгаагүй! Хүйтэн хөлдсөн мэт ямар ч цэг дээр төвлөрөөгүй тийм хүмүүсийг хараад би ч бас маш их айлаа. Өмнө нь тэр баарны арабууд яагаад намайг цай уу гэснийг ойлголоо. Миний зүрх илүү их цохилж хэрвээ бөмбөг энэ гудамжинд унавал яанаа гэж бодож тавилганы хойгуур орлоо. Хэн ч юу ч ярихгүй чив чимээгүй зогсож байгаад бөмбөгдөлттэй тулсан. Тэр удаад удаан газар хөдлөөгүй ч харих замдаа миний амьдарч байсан газраас 120 метрийн зайд зургаан давхар байшингийн дээр бөмбөг унасныг харлаа. Дээврээсээ доошоо гурван давхар орон сууцуудыг цөм дэлбэлсэн байсан бөгөөд доороос нь тэр нүхээр тэнгэр харагдаж байлаа. Миний явах цаг боллоо гэдгийг ойлголоо! Тэр орой Израилийн тал маш хүчтэй цохилтуудыг Ливаны нийслэлд өгсөн бөгөөд гадаа зогсож хойд зүгт чимээ чичиргээнээс гадна тэнгэр рүү харахад маш олон өнгөөр гэрэлтэж байлаа. Хэрвээ дайн гэж бодохгүй байсан бол ямар гоё өнгүүд вэ, ямар гоё тэнгэр вэ гэж гайхшрахаар. Гэхдээ энэ бол дайн, гэрэл анивчих болгонд амь нас үрэгдэж хүмүүс ээж аав, хүүхдүүд, ах дүү нараа алдаж байгаа гэж бодоход нулимс гарна. Тэрхэн хоромд миний эх орны тэнгэрт хэзээ ч энэ гэрлүүд битгий гараасай гэж залбирч билээ. Мэдээгээр Израильд амьдардаг нэгэн палестин айлын гурван хүүхэд Хезболлах бүлэглэлийн бөмбөг үрэгдсэн байлаа. Эцэг нь ярилцлага өгөхдөө энэ бөмбөгийг Аллах бурхан илгээсэн бөгөөд миний хүүхдүүд амиа алдсанд би огт харамсахгүй байна гэж хэлж байж билээ! Израильчууд Ливан руу дайрах болгонд 100-200 км-ийн цаана унаж байгаа бөмбөгүүд хажууд унаж байгаа Хезболлахын бөмбөгөөс дутахааргүй газрыг доргиож байлаа. Сүүлд мэдээ үзэхэд бүтэн дүүрэг дүүргээр нь газартай тэгшилсэн зургууд, хүмүүсийн цогцос, гал, том хонхрууд харагдаж байлаа. Хайфид ч гэсэн ямарваа нэгэн юм боллоо гэхэд тэр газар шууд очих хүсэл надад байсангүй. Энэ миний дайны газар өнгөрөөсөн сүүлчийн шөнө байсан бөгөөд дэлхийг тойрох аяллын явцад үүнээс аймшигтай зүйлүүдийг үзнэ гэдгийг тухайн үед мэдэхгүй байлаа. Гэхдээ энэ нь миний аяллыг цаашаа илүү зоригтой болгох анхны том шалгалт байсан юм. Намайг Африк тив хүлээж байлаа! Манайхан Араб эсвэл Лалын шашинтай гэхээр муу хүмүүс гэж ад үздэг. Тэгвэл эдгээр улсаар зочлоод үз гэж хэлмээр байна. Тэд сайн хүмүүс, шашин нь ч буддизмаас дутахааргүй энэрэнгүй. Гагцхүү зарим хүмүүс хувийн эрх ашиг сонирхолдоо эдгээр хүмүүсийн итгэл бишрэл, шашин шүтлэгийг ашиглаж хүн төрөлхтний эсрэг зүйлүүд хийж байгаа ч бүх хүмүүсийг хамтад нь буруутгаж болохгүй гэж би энэ улсуудаар зочилсон нэгний хувьд хэлмээр байна. 
