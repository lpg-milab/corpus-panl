Бөхийн шинэ залуу үеийнхэн хүч түрэн орж ирлээ

Үндэсний их баяр наадам, Их Монгол Улсыг байгуулсны  802 жил, Ардын хувьсгалын 87 жилийн ойд зориулсан үндэсний бөхийн барилдаанд 512 хүчтэн дэлгэр зуны налгар дэнжийг хотойлгон хурд, хүч, уран мэхийг уралдуулан барилдлаа. Зүлэг ногоон дэвжээнээ хоёр өдөр нартай хуртай наадсан бөхчүүдээс даваа давааны цолтнууд төрж, монгол түмний баярын магнайг тэнийлгэсэн юм. 
Баяр наадмын гурвын даваанаас сонирхолтой барилдаанууд гарч эхэлсэн билээ. Энэ даваанд, улсын аварга О.Балжинням аймгийн начин З.Соёмбод, улсын арслан Б.Ганбаатар аймгийн арслан Ж.Ганбаатарт, улсын гарьд "том" П.Сүхбат аймгийн арслан Д.Энхбатад, улсын заан З.Дүвчин цэргийн арслан Ч.Санжаадамбад, улсын заан Д.Амгаланбаатар харцага Ч.Чулуунбаатарт өвдөг шороодоцгоож эхэлсэн юм. 
Дөрвийн даваанд бөхчүүдийн эрэмбээр нэрсийг жагсааж нугалж барилдахад, улсын арслан Д.Азжаргал аймгийн арслан Ө.Даваабаатарт, улсын арслан Д.Мөнх-Эрдэнэ аймгийн арслан А.Отгонбаатарт, улсын заан Ц.Мягмарсүрэн аймгийн арслан А.Алтанхуягт, улсын заан Д.Бумбаяр аймгийн арслан Ч.Баянмөнхөд, улсын заан О.Одгэрэл аймгийн арслан Ш.Тогтохбаяр нарт унаж, давааг нь ахиулсан юм. Тавын даваа бол монгол бөхийн чансааг шалгадаг, начин цолны босго гэдэг утгаараа их өрсөлдөөнтэй болдог нь энэ жилийн наадамд ч ажиглагдаж байлаа. Говь-Алтай аймгийн Эрдэнэ сумын харъяат, "Хилчин" спорт хорооны бөх, аймгийн арслан Б.Соронзонболд цэргийн хурц арслан А.Бямбажаваар, Завхан аймгийн Их-Уул сумын уугуул, аймгийн арслан Ж.Оргил улсын заан Ч.Батзоригоор, Говь-Алтай аймгийн Жаргалан сумын харьяат аймгийн арслан Ш.Тогтохбаяр улсын харцага Д.Баасандоржоор, Төв аймгийн Баянцогт сумын уугуул, "Олимп" дээд сургууль, "Итгэлт орших" группийн бөх аймгийн арслан Ө.Даваабаатар улсын начин Т.Өсөх-Ирээдүйгээр тус тус начин цолны болзлыг хангаж ус нутгийнхныхаа итгэлийг биелүүлсэн юм. Аймгийн арслан М.Бат-Отгон, Ч.Баянмөнх, цэргийн арслан А.Бямбажав нарыг начин цолонд хүрчих байх гэж найдаж байсан бөхийн хорхойтнууд цөөнгүй байсан ч учраа нараа хараахан давсангүй. Зургаагийн даваанд, далай аварга А.Сүхбатын гарын шавь Ө.Даваабаатар улсын заан Д.Рагчаагаар, Ховд аймгийн Эрдэнэбүрэн сумын уугуул, улсын начин Т.Амартүвшин улсын заан М.Баяржавхлангаар харцага цолонд хүрцгээлээ. Заан цолны буюу долоогийн даваанд улсын начин, харцага цол авах нь тодорхой болоод байсан аймгийн арслан Б.Соронзонболд далай аварга Г.Өсөхбаярыг өвдөг шороодуулж наадамчин олны уухайн дор төрийнхөө есөн хөлт цагаан тугийг нар зөв тойров. Энэ даваанд улсын харцага Н.Ганбаатар бас залуу аварга Д.Сумъяабазарыг давсан нь сонирхолтой үйл явдал болсон юм. Улсын заан Б.Ганбат начин Т.Амартүвшинг давж, тунаж үлдсэн харцага До.Ганхуяг, аймгийн арслан Ө.Даваабаатарыг унагаснаар "Энэ наадам Б.Ганбат зааных боллоо" гэх шивэр авир ярианы үүдэл болоод амжив. Наймын даваанд Б.Ганбат заан улсын харцага Н.Ганбаатарт унахад бөх сонирхогчдын таавар байнд ч үгүй, банзанд ч үгүй гэдэг шиг болсон байлаа. Улсын начин До.Ганхуяг аймгийн арслан Б.Соронзонболдыг давж үзүүр, түрүү булаалдахаар үлдэхэд унасан бөх нулимсаа барьж чадахгүй байлаа. Есийн даваанд хэн давах бол гэсэн олон түмний хүлээлт доор үргэлжилж багагүй хугацаа өнгөрсөн юм. Шийдвэрлэх мөч ирж, барилдаан начин До.Ганхуягийн ялалтаар өндөрлөсөн билээ. Ийнхүү монгол төрийн их наадамд, Өвөрхангай аймгийн Зүүнбаян-Улаан сумын уугуул, "АПУ" хувьцаат компанийн бөх, улсын начин До.Ганхуяг түрүүлж "Улсын арслан" цол, тэмдгээр энгэрээ мялаасан бол Говь-Алтай аймгийн Чандмань сумын харъяат, улсын харцага Н.Ганбаатар найм давж, "Улсын гарьд" цолны эзэн боллоо. Энэ жилийн барилдааныг харж байхад бөхийн шинэ залуу үеийнхэн хүч түрэн орж ирсэн наадам боллоо гэдэгтэй уншигчид маань санал нийлэх биз ээ. 
Л.Батцэнгэл
