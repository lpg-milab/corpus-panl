№260(16537)          
1986 оны аравдугаар сарын 30.
Өвлийн барилга

Өвөл цагт барилгын ажил саарах эсвэл зогсонги байдалд орох ёстой мэтээр боддог хуучирсан сэтгэлгээ манай барилгын ажилд ихээхэн саад тотгор болсоор байна. Эдийн засаг, нийгмийг хөгжүүлэх төлөвлөгөөнд их барилгын талаар тавьсан том зорилтыг амжилттай хэрэгжүүлэхийн тулд барилгын ажлыг жилийн турш жигд үргэлжлүүлэх, ялангуяа өвлийн улирлыг сайтар ашиглах ёстой. Хот, хөдөөний барилгын үйлдвэрлэлийг жил тойрон жигд үргэлжлүүлэх нөхцөлд барилгын гүйцэтгэгч байгууллагууд жил бүрийн программын дөрөвний нэгийг оны сүүлчийн улиралд, хориос доошгүй хувийг дараа оны эхнийхэд гүйцэтгэхээр үйлдвэрлэлийг зохион байгуулах шаардлагатай юм. Гэтэл өнгөрсөн таван жилд барилгын гүйцэтгэгч гол байгууллагууд барилга угсралт ажлын 1819 хувь, ашиглалтад оруулах барилгын хоёрхон хувийг оны эхний улиралд гүйцэтгэж байсны улмаас барилгын ажлын дийлэнх нь урин дулааны улирал, оны эцэс рүү тунаран барилга угсралт, засал чимэглэлийн ажлын чанарт муу нөлөөлж, үйлдвэр аж ахуйн газрын нэлээд барилга байгууламжийн ашиглалтад оруулах хугацаа хойшилж эд материал, ёс суртахууны ихээхэн хохирол гарахад хүргэсэн байна. Барилгын тэргүүний байгууллагууд өвлийн бэлтгэлийг эртээс хангаж жилийн турш хөрөнгө хүчийг оновчтой хуваарилан ашиглалтад өгөх барилгын төлөвлөгөөг тогтмол биелүүлэх нөөц боломжийг сайн ашиглаж ирсэн туршлагыг түгээмлээр дэлгэрүүлэхэд онцгой анхаарах хэрэгтэйг амьдрал харууллаа. Мэргэжлийн удирдлага, материал хангамжийн хувьд төвөөс хол, байгаль, цаг агаарын харьцангуй хүнд нөхцөлд ажилладаг Увс аймгийн барилга угсралтын трестийнхэн ажиллах хүч, шашин механизмыг цаг агаарын байдлаас аль болох бага шалтгаалах талаас нь нарийн бодолцож бэлтгэлээ хангадгийн үрээр тогтвортой амжилт гаргадаг болжээ. Материаллаг бааз, ажиллах хүчний хангамжийн хувьд эднийхтэй ойролцоо байгууллага, хамт олон барилгын салбарт цөөнгүй байгаа болохоор дээрх туршлага түгээмэл ач холбогдолтой юм. Таван жилийн эхний онд Завхан, Ховд, Баян-Өлгий, Дорнод, Тосонцэнгэлийн барилга угсралтын трест, контор өвөл барилгын ажил үргэлжлүүлэх бэлтгэлийг урьд жилүүдийнхээс илүү хангаад байгаагийн жишээгээр барилгын бусад байгууллага, хамт олон хүйтний улиралд эрчээ бууруулахгүй жигд ажиллах нөхцөл бололцоог бүрдүүлэх нь чухал байна. 

Хүйтний улиралд ил задгай, өндөрлөгт ажилладаг барилгачин хүний төлөө тавих анхаарал халамжийг тал бүрээр сайжруулах асуудал барилгын өвлийн бэлтгэлийн гол шаардлага, барилгын үйлдвэрлэлийг эрчимжүүлэхэд хүний хүчин зүйлийн нөлөөг дээшлүүлэх үндсэн нөхцөл мөн. 

Өвлийн улиралд засал чимэглэл, дотуур угсралт, холболтын ажлыг голчлон хийхээр бодож төлөвлөх, эдгээр ажлыг гүйцэтгэх хэсэгт дулаан, цахилгаан эрчим хүч өгч зайлшгүй дулаалга, тохижилт хийх, барилгачдыг хөдөлмөр хамгааллын хувцас хэрэглэлээр бүрэн хангаж дулаацах байрыг ариун цэвэр, эрүүл ахуйн зохих шаардлагын хэмжээнд тоноглох, халуун хоол ундаар үйлчлэх зэрэг арга хэмжээг дэс дараатай иж бүрэн хэрэгжүүлэх ажлыг барилгын трест, контор, материалын үйлдвэрийн намын байгууллагууд шууд хараа хяналтдаа авч биелэлтийг газар дээр нь шалган хангуулж байх нь чухал. 

Өвлийн нөхцөлд барилгын үйлдвэрлэлийг тасралтгүй ижил явуулж, бүтээмж сайтай ажиллахад хүний хүчин зүйлээс гадна ажлын байр бүрийг зохистой зөв зохион байгуулж машин механизм, материал түүхий эдээр хангаж, технологийн нөөцтэй болгоход онцгой анхаарах ёстой. Улаанбаатар хотын барилгын олонхи байгууллага, Дундговь, Өвөрхангай, Архангай зэрэг аймгийн трест, конторт газар шорооны болон зам, талбайн тохижилтын их ажил үлдээд байгаагийн зэрэгцээ хүрмэн чулуу, шар шавар, элс хайрга татаж авч нөөцлөх ажил хоцорсон нь ажлын чанарт муу нөлөөлж, сул зогсолт үүсгэхэд хүргэж болзошгүй юм. 

Улаанбаатарын керамик эдлэхүүний комбинат, карьерын  нэгдсэн аж ахуйд шавар, хайрга, Дундговь аймгийн ханын материалын үйлдвэрт нүүрс хангалтгүй нөөцөлсөн нь тэдгээрээс ажилд бэрхшээл учруулахаар барахгүй технологийн уялдаа холбоотой барилга угсралтын бусад байгууллагын үйлдвэрлэлд ноцтой садаа тавьж мэдэх учраас цаг алдалгүй арга хэмжээ авах хэрэгтэй байна. Барилгын хүнд, хөнгөн хавтан, механизмыг ээлж ээлжээр ажиллуулах бэлтгэлийг хангах, засвар үйлчилгээний хөдөлгөөнт групп ажиллуулах, механизмын жолооч, механикчдыг барилгачдын нэгдсэн бригад, хэсгийн бүрэлдэхүүнд оруулах зэрэг зохион байгуулалтын арга хэмжээ авах хэрэгтэй. Хүйтний нөхцөлд өрөг, шавар будгийн ажлыг чанартай, түргэн гүйцэтгэх дэвшилт технологийг барилгачдад эзэмшүүлэх эдгээрт ашиглах поташ, хлорт кальц, аммиак, халаагуурын трансформатор зэргийг хүрэлцээтэй нийлүүлэх, нөөцлөх талаар төв, орон нутгийн барилгын болон материал техникийн хангамжийн байгууллагууд үр бүтээлтэй хамтран ажиллаж байж л бид өвөл цагийн барилгын үйлдвэрлэлд амжилт гаргана. 

Нийслэл хотын барилгын трестийнхний санаачилсан зуурмаг хөлдөөхгүй хадгалах тэвш зэрэг хялбар хийцтэй аль ч газар үйлдвэрлэх боломжтой дэвшилт зүйл, сайн туршлага манайд багагүй байгааг өргөнөөр ашиглах ажил өвлийн бэлтгэлийн бас нэг чухал хэсэг болох ёстой. Хөдөө аж ахуйн нэгдэл, нэгдэл дундын үйлдвэрийн барилгын хэсгүүд болон аж ахуйн аргаар барилга барьдаг гүйцэтгэгчид хүйтний улиралд барилгын ажлыг өвлөөр далимдуулан зогсоодог хуучирсан арга барилаа өөрчлөх хэрэгтэй. Төлөвлөгөө биелүүлэх нэрийн дор чанаргүй барилгыг хүлээлгэн өгөх, протокол, ам яриагаар тохиролцсон нэрийдлээр хагас дутуу барилга байгууламжийг өгч, авах, барилгачдыг оны эцэс рүү илүү цагаар ажиллуулан довтолгож, тоо хөөцөлдөж, чанарыг хохируулдаг зуршлыг үндсээр нь арилгахгүй бол өвлийн барилгын ажил өнгөц харахад ахицтай мэт боловч сүүлчийн үр дагавар нь их хохиролтой гэдгийг хатуу санаж ажиллах ёстой. 

Ашиглалтад оруулах барилга, үндсэн фондын төлөвлөгөө салбарын хэмжээнд ихээхэн тасалдаж ноцтой байдал үүсээд байгаад дүгнэлт хийж хөрөнгө, материал. машин механизм, ажиллах хүчийг гол барилга байгууламжид төвлөрүүлэх, захиалагчийн хариуцлага, ажил төрлийн уялдаат байгууллагын холбоо хэлхээ, хамтын чармайлтыг тал бүрээр дайчилж өвөл цагийн барилга үйлдвэрлэлийн ажилд шинэ эргэлт хийхийг намын байгууллагууд далайцтай санаачлан ажиллах хэрэгтэй байна. 

