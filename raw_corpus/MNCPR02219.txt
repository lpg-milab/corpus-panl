Гучин гурван Хөхийн Гурван Цагаанхайрхан

Хэдэн жилийн өмнө хөрш зэргэлдээ Баруунтуруун суманд очсон онгоцноос түрүүлж буусан Цэрэн багшийн охин Цэцэгмаа эмч: -"Хайрхан минь мөн ч гоё харагдаж байна аа" гэж дуу алдав. Үд голлосон нарнаас арай баруунтайгуур нүдэнд тусах зүрхэн шовх Хайрханаа харж настайчууд нь залбирч, залуус нь "Үнэхээр сайхан харагдаж байна" гэж дуу нийлүүлцгээлээ.
Миний, бид бүгдийн биеийн байцаалт бичигт баримтан дээр төрмөл овог, төрсөн эцгийн нэртэй заавал хамт бичигддэг үндсэн захиргааг нэрлэсэн Цагаанхайрхан уулын маань сүр бараа өртөө газрын алсаас ийнхүү цайвалзан харагдана. Хангайн их нурууны салбар үзэсгэлэнт баян Ханхөхийгөө аяны их хөсгийн цуваа хэмээн зүйрлэвэл Цагаанхайрхан уулс маань аварга том бараан зүст атан тэмээ унаж, дулаан дах хөдрөөд ачаа хөсгийнхөө сүүлд хамгийг даан яваа хашир жинчид шиг санагддаг билээ. Олон жилийн тэртээ тэрлэсэн нэгэн шүлэгтээ миний бие: Сарын газраас бараатай Алтан дуулга тэргүүтэй Сансрын гарааны хүлэг шиг Цагаанхайрхан шүтээнтэй Алтан ханы үеэл Ханхөхийн нуруу минь Ахин ахин ажихад Аавын ханагар сүртэй Эргэн эргэн харахад Ээжийн налгар дүртэй... гэж бичиж байв. Цагаанхайрхануулын нэр Цагаанхайрхансумын нэр Монгол улсын гурван зуу гаруй сумдын дотор Увс, Завхан аймагт ийм ижил нэртэй хоёрхон сум бий. Хоёулаа л нутгийнхаа ариун дагшин шүтээн-Хайрхан уулсаараа ийн нэрлэжээ. Бид тоолж бардаггүй ч, уг нь сурвалжит бичигт "Гучин гурван Хөхийн Гурван Цагаанхайрхан" гэх. Эдгээр их уулсын дунд далайн төвшнөөс 1500 метрээс дээш өндөр Дүмбэн, Битүү, Өндөр хар, Намшир, Алаг зэрэг арав гаруй уул байдгийн хамгийн сүрлэг нь 2511метр Их Цагаанхайрхан. Түүний хоёр талын онь хөтлөөр зааглагдах бага, дунд хоёр Хайрхан нь ч мөн авсаар хүн авираад гарамгүй их сарьдгууд л даа. Энэ л Гурван Хайрхандаа идээ цайны дээжээ өргөн сүслэн дээдэлдэг билээ, бид. Манай сум ой мод, уул нуруу, говь, хээр тал хосолсон багашаархан нутагтай, Хунт, Зэгэстэй, Хульж, Бүрдэн, Мөндөөхөөн цэнгэг уст нуур, Хангилцаг, Баруунтуруун зэрэг урт богино олон гол устай. Зундаа +30 хэм халж, өвөлдөө -40 хэм хүртэл сэрүүсэн, цас мөс ихдэж, зам даваа хаагдах удаа олон ч, үе улиран идээшиж дассан ажилсаг, малч түмэн тэр бүрийд түүртэж зутралгүй эрдэнэт сүргээ өсгөн үржүүлж, буян хишгээр нь амь зуулгынхаа голыг нугалж ирсэн. Одоо ч тийм л байгаа. Анх 1931 онд Увс аймгийн Туруун сум нэртэй байгуулагдсанаас хойш өөр сумтай нийлэх, салах, зарим баг, бригад, айл өрхөө зэргэлдээ сумандаа шилжүүлэх гээд томсч, жижгэрч янз янз болсон түүхтэй. 1956 онд Хяргас сумыг Туруунд нийлүүлж 17 багтай нүсэр том сум болгосноо гурван жилийн дараа нутаг тасалж, Баруунтурууны сум-сангийн аж ахуйг байгуулан, дунд сургууль, хүний их эмчийн салбар, гар үйлдвэрийн артелийг нь тийш нүүлгэж, мөн Хяргас сумыг буцаан салгасан жишээтэй. Мөн 1953 онд тус суманд анх байгуулагдсан "Өрнөлт" нэгдлийн суурь "Жаргалант" бригадыг Өндөрхангайд шилжүүлсэн нь тухайн үед сумын нийгэм, эдийн засгийн хөгжилд хүндрэл бэрхшээл учруулж байсныг хар багаасаа тэнд амьдарч ажиллаж байсны хувьд би тодхон санаж байна. Гэлээ гээд унаган нутгийнхан маань уруудаж, доройтоогүй, элэнц хуланцын үеэс идээшин дассан нутгаа эзэмшиж, эрхэлдэг ажил үйлээ өөд татсаар XXI зуунтай золгоод өнөөгийн өөрчлөлт, шинэчлэлтийг дагаж явна. Холыг дуулах, ойрыг үзэх нутгийнхан минь Түүхийн улбаагаар мөшгивөл Цагаанхайрханыхан Халх монголын хамгийн баруун хойд хязгаар харуулынхан мөн. Манж Чин улсын эзний зарлигаар Ойрд монгол, Тагна урианхайгаас Халхыг хамгаалах харуулд томилогдсон Гүнзэн Хатанбаатарын хөвгүүн Минжүүрийн албат элжигэн халхынхан дотроо Бууч, Бух, Шарилжууд, Гэлэнгийнхэн зэрэг 12 бага овогтой. Харуулынхны ялгах тэмдэг болгон гэрийн үүд, хаяавчаа хар хөх өнгийн бүс даалимбуугаар бүрдэг. Мөн нутгийн хилийг байцаан шалгах эрхийн бичигтэй сум модон пайзтай байсан нь өдгөө ер гаруй настай М.Чимэддорж гуайд хадгалагдсан байдаг. Тус суманд 1940-өөд онд дунд сургууль, 1950-иад онд модны үйлдвэр байгуулагдснаас өөр сум аймгаас айл өрх олноор шилжин ирж хүн амын бүтэц нэлээд өөрчлөгдсөн ч, зан заншлаа хадгалан үлдсэн байдаг нь бахархалтай. Дөрвөн жилийн өмнө, Хяргас сумынхаа ойн баярт Сэлэнгээс очоод ирсэн өвгөн багш Б. Самбуу агсан: -Танай Хайрханыхан үнэхээр ондоо юмаа. Гэр орны нь цэвэр цэмцгэр, гэрийн эзэгтэй нарынх нь хайлсан тугалга шиг ааш араншинг яана гээч. Өвч ширмэл ширдэг, хивсэн дэвсгэртэй айлууд нь хүн орохоор заавал нарийн ширдэг юм уу, гудас дээр нь давхарлан дэвсэж дээш нь суулгаад шинэ цай чанаж, хайлмаг хийж, идээ цагаагаа сэлбэн засах юм. Одоо хааяагүй болсон явган сандал, сархад хоёр ч зан үйлд нь нэвтэрсэн л байна... гэж ярихыг сонсоод нутгийнхаа залуу үеийнхэндээ баярлаж л байлаа. Удам дээдсийнхээ уламжлалыг хадгалж явааг ойрын үзэх, холын дуулах юутай сайхан байх билээ. Ханхөхийн элжигэн ястнуудыг эрийн дөрвөн наадамтай гэж болно. Бөх, морь, сураас гадна шагайн харваа гэж эр хүн бүрийн хүүхэд ахуйгаасаа тоглож наадаж сурах энэ наадгай төв халхын хасаа харваанаас тэс ондоо. Дээр үед монгол эсгий үүд хаалгатай байхад хаалганыхаа хоёр хавтсыг нугасаар нь сугалж аваад гэрийнхээ аль зайтай хэсэгт, дулаан цагт гадаа хоёр талцан, үхрийн зөв талын шагайны морин талыг нимгэн зүсч зассан сум, эсхүл 6-7 см цул ясан гоёмсог годилоор харвана. Сүүлийн үед шагайны тусгай хоёр мод бэлтгэдэг болсон байна билээ. Нэг модонд 45-50 ширхэг шагай өрөөд түүнийгээ харваж дууссаны дараа гурван халз харвадаг. Эхний халзыг модны урд ирмэг дээр, дунд халзыг модны тиг дунд, адаг халзыг ар ирмэгт нь ээлжээр тавьдаг. Халз харвах нь нүдний хараа, харвах ур дүйг шалгасан нарийн тэмцээн юм. Гурван халзыг аль түрүүлж оносон тал нь түрүүлдэг. Биеийн тамир спортын хувьд дээр үеэс алдарт бөхчүүлтэй нутаг. Дүүрэн гэж нутаг хошуундаа домог болсон сайн бөх байсан гэлцдэг. Тогооч, Довууч, Омбо гэж "заанаараа" хүндлэгддэг сайхан бөхчүүлийн удам одоо ч бий. Аймгийн арслан Б.Цэдэв, заан П.Магсаржав, начин Д.Ядамцоо, Д. Рагчаа, Түмэнхүү, Омбо, хөх Балжийн Дэмбэрэлсамбуу, Шоод, Цэрэн, сумын заан Доржхүүгийн хүү аймгийн начин Тодсайхан, сумын заан Нямаа, Отгон нарын ах дүү гурван цолтой бөхчүүлтэй. Цэргийн арслан, аймгийн начин Г.Зинамидар гэж зассан шагай шиг сайхан бөх хурдан хээр морьтойгоо сумын наадмыг хэдэн жил манлайлж явлаа. Аймгийн арслан Б.Нямжав, начин Л.Ганхуяг, Д.Цэцэг-Өлзий нарынхаа шийрийг хатааж яваа шөрмөслөг залуус одоо ч олон байна. Нутаг маань алс бөглүүд учраас (Улаанбаатараас 1150 км, Улаангомоос 220км) бөх, хурдан морьд зэргэлдээ сумаасаа цааш хол явж барилдах, уралдах нь дээхэн үед ховор байсан юм. Тиймээс Д.Нямсүрэн Ш.Арвай, Цогт-Очир, Х.Дэрэнхүү, Ө.Сэмээхүү, Р.Цэдэнбалжир, Г.Самдан, Г.Содном зэрэг олон алдарт уяачид шандаст хүлгүүдийнхээ ид хавыг бүрэн гүйцэд үзэж чаддаггүй байж. Сүүлийн үед харин Ч.Наранцогт, Ц.Бямбаа, Г.Нямсүрэн нарын хүлгүүд газар газрын аргамагтай шандас сорьж, цулбуур өргөх болов. Улсын баяр наадмаар сур харваж цэнгэдэг цөөхөн сумуудын нэг нь манай Цагаанхайрханыхан. Эцэг дээдсээс захиастай эх оронч үзэлтнүүдийн нутаг. Манжийн колончлогчдын эсрэг тэмцлийн уриа болсон 1900 оны Улиастайн хоёр мянган монгол цэргийн бослогын удирдагч "хүнд гар" хочтой Д.Энхтайван тус сумынх. "Нанчид нанчид гашуун боловч Намайг хүрээлсэн амьжиргаас гашуун уу? Гашуун цөвүүн цагийг сөрсөн Галзуу чиг баатар хүндгүй..." гэсэн дууг одоо ч настайчуул дуулдаг юм. 1911оны эрх чөлөөний тэмцэлд оролцсон Д.Дальдаа, Боорой, Чагдаржав, Доржсүрэн, Шарав, 1921 оны ардын хувьсгалын партизан Д.Авирмэд, Б.Бадрах, О.Гэндэн, Г.Шагдар, Пунцаг жанжны морин жолооч явсан Зачир бичээч нараас эхлээд 1939, 1945 онд оролцож ялалт байгуулалцсан олон арван дайчдаараа манайхан бахархан үр хүүхэддээ үлгэр дуурайл болгон ярьдаг. Төрийн сайдын албыг олон жил эндэлгүй хашсан З.Ганжууржав, Ч.Авирмэд, Б.Жамбалсүрэн, Р.Шаваржаа, Б.Шуураа, З.Энэбиш, Ч.Пүрэв болон Л.Ядамцоо, П.Магсаржав, Т.Тойсон, П.Гунгаажав, Б.Мянганбаяр нар аймаг, хот, дүүргийг удирдаж, төрөлх сумынхаа нэрийг дурсгаж байлаа. Гэрийн сургууль, цэргийн хуарангаас бичиг үсэг, дөрвөн аргын тоо сураад орон нутагтаа олон жил удирдах ажил хийж сумаа хөтлөн хөгжүүлж явсан Няранзан, Г.Пунцагаа, Х.Өлзийтэгш, Ш.Цэгмид, Д.Агчинбуу, М.Дэмбэрэл, Ж.Батмагнай, Д.Ёндонжамц, Н.Дондов, Д.Гомбосүрэн нарын үр хүүхдүүд аавуудын үлгэр жишээгээр улс орондоо хүчин зүтгэж байна. Удмаа дагасан ажилсаг малчид Сумын газар нутгийн 70 хувь нь малын бэлчээр. Ханхөхийн нуруугаа жилд хоёр удаа хойш урагшаа даван, Хангилцаг, Турууны гол, Хунт, Зэгэстэй, Хульж, Бүрдэнгийн нуурын ай сав, Халих, Тэмээн хар, Хөхийн өвөр, Хурган нуруугаар өвөлжиж, хаваржин адгуулж ирсэн удамт малчдын үр удам өргөжин тэлсээр байна. Бадрах, Цогчир, Халтар, Гунгаажав, Гунгаа, Дүгэржав, Жовоо, Даваа, Нямрааш гээд нутгийн түмэнд даян гэж дуудагддаг баячуул олон байсан бөгөөд тэд 1953 оноос байгуулагдсан "Өрнөлт", "Сүхбаатарын зам" нэгдлүүдэд буянт малаа нийгэмчилж байв. Тэдгээр нэгдлийн гишүүдээс Рэгзэн, Ж. Сүхбаатар, С.Ягаан, А.Ягаан нар улсын аварга малчин, Н.Батбаяр улсын хоёр удаагийн аварга тууварчин цол хүртэл одон медалиар энгэрээ цоолж байв. Ахмадуудынхаа үлгэр жишээг дагасан Д.Жаргал, С.Сүххуяг, Д.Хулаадай, Б.Цогхүү нарын мянгат, хоёр мянгат малчдын араас мөр даран уралдаж яваа залуус өдий төдий. Цагаанхайрханд таван хошуу малаараа нэрлэсэн газар нутаг олон байдаг нэг онцлогтой. Тэмээн хар, Тэмээн даваа, Морьт, Адуун чулуу, Хурган нуруу, Бяруу толгой, Ямаат... эдгээр нэрийг сонсоход л амьдралын эх булаг болсон мал сүргээ эрхэмлэн дээдэлдэг нь мэдэгдэнэ. Хадны бичээс, бугын толгойт мод. Сумынхан нь дотроо Хангилцагийн хавцлынхан, Харганын сайрынхан гэж бас хуваагдана. Хангилцагийн хавцлынхан нь Ханхөхийн зооноос эх авч 100 шахам км урсдаг Хангилцагийн голын эхээр нутаглаж, сарлаг голдуу малтай, ан гөрөө хийж, самар мэхээр түүж хэрэглэдэг, намарт ишиг тоглоход цоордоггүй гэдэг хуруу зузаан даргар шар өрөм загсааж, идээ цагаа базаан, тогоо нэрж заншсан баг айлууд. Тэдний нутаг Хар усны ширгүү гэдэг газар 12 салаа хоёр эвэртэй бугын толгойн хэлбэртэй сонин мод байдаг. Тэр модоо хайрлан шүтдэг боловч хадаг яндар зүйж нэвийлгэж, савсайлгаад байхгүй. Харганын сайрынхан буюу Толгойн даваагаар давж халих, Хяргас нуурын зүүн хоолой, үзүүрээр нутагладаг хоёр баг байлаа. Тэднийг "Харганын хар дээлтэнгүүд" гэнэ. Тэр Харганын сайрт Өөхөн цагаан ханан хаданд сийлсэн маш гоёмсог бичиг бий. Түүнийг XVI зууны сүүл хэрд амьдарч байсан Тогоо гүүш гэдэг эрдэмтэй лам урласан домогтой. "Эргэсэн Гомбын тарина" буюу Бурхан багшийн гурван шавийн зүрхэн тарнийг 4-5 метр өргөн хаданд хэдэн үе сийлсэн нь Энэтхэгийн алдарт Таж Махалын ханын бичээс сийлбэрийг санагдуулдаг юм. Иймэрхүү байгалийн болоод авъяаслаг эрдэмт хүмүүний гараар бүтсэн дурсгалт зүйлс суманд олон бий. Манай сум модны музаан (мужаан), төмрийн дархчуулаараа алдартай Ургамалын Тогооч гэж алдартай мужаан байлаа. Нутгийнхан нь "Заан бугай" гэж хүндэлдэг тэр хүний 1940-1942 онд барьсан сургуулийн дүнзэн байшин, худалдааны агуулах зэрэг олон барилга одоо хүртэл байх учиртай. Намсрай, Банди, Чийбаатар, Нямрааш гээд нэртэй дархчуудын урласан мөнгө, төмөр эдлэл эздийнхээ нэрийг дурсган айлуудад мөн хадгалагдан үлдсэн байдаг юм. Ш.Чийбаатар дархны гуулиар доторлож, төмрийг нь дицэдсэн мэт өнгөлөг хийсэн гаанс, мөнгийг утас шиг нарийн цувиж урласан дээлийн товч, ээмэг, бөгж хаа сайгүй. Харин манай дархчуул алтаар бараг юм хийдэггүй байлаа. Улсын хэмжээнд сумаа алдаршуулсан хоёр байгууллага. Дунд сургууль, аймаг дундын модны үйлдвэр хоёр тус сумыг улс орон даяар алдаршуулсан юм. 1937 онд анх байгуулагдсан сургууль Тэс, Малчин, Хяргас, Өндөрхангайн бага сургууль төгссөн хүүхдүүдэд дунд боловсрол олгон тус сургуулийг төгсөгчид хожим нь монголын сэхээтний армид их үүрэг гүйцэтгэсэн юм. Сургууль төгсөгчдөөс МУ-ын хөдөлмөрийн баатар, хүний гавьяат эмч Х.Дэлэг, гавьяат багш, академич М.Төмөржав, мал эмнэлгийн ухааны ахмад доктор Ч.Дамдинсүрэн, доктор, профессор, дипломатч З.Энэбиш, доктор, профессор Г.Самдан, Э.Дамдинсүрэн, Ц.Шагдарсүрэн, Б.Хөххүү, О.Шагдар, генерал агсан Б.Жамбалсүрэн, А.Думбурай зэрэг шинжлэх ухаан, соёл, нийгэм, улс төрийн нэрт хүмүүс төрөн гарчээ. Эх орныхоо өнцөг булан бүрт янз бүрийн алба ажил эрхэлж яваа алдар цуут олон зуун хүн Мөндөөхөөн дунд сургууль, ачит багш нараа дурсан ярьдаг билээ. Баруун гурван аймгийн модны хэрэгцээг хангах "Аймаг дундын модны үйлдвэр"-ийг 1950-иад оны сүүлчээр байгуулж, эхлээд хоригдлуудаар мод бэлтгүүлдэг байснаа сүүлдээ уулын хүчирхэг техникээр тоноглогдсон олон зуун ажилчинтай аварга том модны мангас болгосон юм. Энэ үйлдвэрийн талаар тухайн үеийн нам, засгийн тогтоол, шийдвэр гарч, сайн муугаар бишгүй бичигдэж, улс даяар сумаа нэрд гаргаж байлаа. Бараг хагас зуун жил Ханхөхийн нурууны ар, хярын шинэс, хушийг хэдэн зуун хүчит техникээр хяргаж, тээвэрлэж, ан амьтныг үргээн дайжуулсан үйлдвэр зах зээлийн жамыг даалгүй арга буюу зогссоны дараагаар байгаль өөрийн хуулиар нөхөн төлжиж байгаагаас гадна мод үржүүлгийн компани байгуулж шинэс, хуш, бургасны тарьц суулгац үржүүлэх болсон нь магтууштай. Харин нутгийн зарим овлигогүй ашиг завшаанчид, одоо ой модонд хүйтэн сэтгэлээр хандаж, тахилга шүтлэгт, түүхэн дурсгалт модыг хайр гамгүй хяргах болсныг олон түмэн жигшин ярих болжээ. Тэгтэл бас "алтны хорхойтнууд" уул ус дамжин гүйлдэж, энд тэндгүй газар сэндчин, гол горхийг нь мөнгөн усаар бузарлан хордуулж байгаа сураг ч сонсогдох боллоо. Энэ үнэн бол модны үйлдвэрээс ч илүү аюултай хор хөнөөлийг дагуулна гэдгийг нутгийнхан маань ухамсарлаж эртхэн эрс шийдэмгий тэмцэх биз ээ. Учир нь алт гэдэг ой модтой адил тарьж ургуулж болдоггүйгээс гадна олзворлох арга нь маш ноцтой хохирол учруулдаг зүйл. Тиймээс нутгаа сэндчүүлж, алтаа алдсан бусад нутгийнхны тэмцлийн жишиг Цагаанхайрханчуудад минь санамж болох буйзаа. "Ангир нүдэн Мөндөөхэй" Ардынхаа айзмаас мэндэлсэн юм. Үүрэглэсэн харанхуй баруунаа тонилж Үүрийн туяа зүүнээс гийхүүяа Алтлаг гэрэл бүхнийг тольдон Амьтан бүхнийг баясгах нь сайхан Түмэн бодис сэргэн өндийж Буман авиа сонсгол булаахад Өндөрт мандсан нарны доор Өнөр орон маань тодрох аж..." хэмээн байгалийн гоо үзэмжийг зураглан шинэ монголын уран зохиолд анх орж ирж, "Мэдээ хүргэгч Дампил" найраглал зэрэг тоотойхон боловч бүтээлээрээ тод мөрөө үлдээгээд хорин хэдхэн насандаа хорвоог орхисон М.Дэмчигжав, хуруу дарам цөөн эмэгтэй зохиолчдын нэг Чулууны Алгаа агсан нарынхаа халааг авч, улаа нэхэж яваа "Ангир нүдэн Мөндөөхэй" зэрэг олон сайхан дуу, яруу найраг, кино бүтээлээрээ МЗЭ-ийн шагнал хүртэж, залуусын дотно танил болсон "Хонгор зул"-ын Я.Бадамсүрэн гэх мэт олон залуу авъяастнаараа нутгийнхан маань бахархдаг. Д. Бат-Эрдэнэ даргатай Улаанбаатар дахь нутгийн зөвлөлөөс эрхлэн хэвлүүлсэн "Гучин гурван Хөхийн Гурван Цагаанхайрхан" номд л гэхэд авъяас нь төлжиж яваа гучаад зохиолч, яруу найрагч залуусын бүтээл орсон байна. Тэдний олонхийнх нь уран бүтээлийн ир бяр жигдэрч, XXI зуунд ид хаваа гайхуулах нь мэдээж. Бадаг, Нямрааш, Санжжав, Цэенбалжир, Дамбуу, Сүрэн, Огоо, Даамай, Содном зэрэг нэртэй дуучдын хэн нэг нь уригдан оролцдоггүй найр гэж үгүй байсан бол одоо Ж.Цогт-Очир, С.Алтангэрэл, Д.Цэрэндорж, Баньд-Очир, О.Батжаргал, З.Эрэнцэндорж залуу дуучид олширчээ. Т.Жигжидсүрэн найрагч Лу Гүний зохиосон бүх уртын дууг жинхэнэ үг аяар нь дуулдгаараа шалгарч улсын тэмцээнд оролцож байлаа. Ахмад уран сайханчид улсын наадмаар "Учиртай гурван толгой" дуурийг тоглож гол дүрд нь УГЖ, дуучин Цэрэндолгорын аав алдарт дуучин Сүрэн, дуучин Жавзанхорол гуай нар дуулж, багш нар гитар, мандолин, хуучир, товшуур хөгжмөөр чимэглэдэг байв. Мөн Ч.Ойдовын "Далан худалч" зэрэг жүжгийг уран сайханчид чадмаг тоглодог байлаа. Ард түмний ийм авьяастнуудын дундаас дуучин, хөгжмийн зохиолч С.Задгай 1953, 1959 онд дэлхийн залуучууд, оюутны хоёр их наадамд оролцож, нутгийнхнаа бахархуулаад зогсохгүй Багшийн сургуульд олон жил багшлахдаа Н.Жанцанноров, Б.Шарав, Билэгжаргал, Чинзориг гээд хөгжмийн урлагийн "бурхдыг" гарыг нь ганзганд хөлийг нь дөрөөнд хүргэсэн ачтай хүн. Эднийхэн удмаараа урлагт авъяастай. Задгайн аав Санжжав, авга ах Батдэлгэр, Сүрэн нар нь нэртэй дууч найрчид байсан бол ач дүү С.Цэрэндолгор (УГЖ) нь дуучин, зээ нар нь чадварлаг хөгжимчид. "Нар хиртсэн жил", "Суварган цэнхэр уулс", "Цөвүүн цагийн богд" киноны гол дүрийг бүтээж, олон дуу хөгжмийн бүтээлээрээ түмний танил болсон Тогтмолын Эрдэнэ-Очир аав ээжийн төрсөн нутаг Цагаанхайрханаараа бахархагч нэгэн. Төрийн шагналт уран барилгач Г.Лувсандорж, урлагийн гавьяат зүтгэлтэн Г.Чулуунбаатар, зураач Ц.Очирбал, Б.Пүрэвсүрэн, Т.Нурмаажав, О.Магвандорж, циркчин Д.Оюунгэрэл, "Түмэн эх" чуулгын хөгжимчин Б.Нарангэрэл гээд Цагаанхайрханаараа овоглосон авъяастнуудыг тоочиход цаас, цаг их орно. Тэд эх орныхоо өнцөг булан бүрт ч, энэ дэлхийнхээ аль ч алс нутагт байсан Хайрхан уулдаа залбирч, халуун сэтгэлт нутгийн түмнээ сэтгэлдээ тээж явдаг юм. Цагаанхайрхан уулсын минь өнгө төрх цагийн салхинд гундахгүй байж, унаган нутгийнхан маань уул усаа шүтэн, жаргалтай баян амьдрах болтугай гэж өвгөн буурал сэтгүүлч би ерөөнөм. 
Монгол улсын соёлын гавьяат зүтгэлтэн, Элжигэн овогт Минжаахайн Гүрсэд 
