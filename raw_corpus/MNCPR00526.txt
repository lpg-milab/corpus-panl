Түрээсийн байр эзэмшигчдийн эрх ашгийг хамгаалах холбоо эрх баригчдад хандав

Тэд Ерөнхийлөгч Н.Энхбаяр, Ерөнхий сайд Ц.Элбэгдорж, УИХ-ын Аюулгүй байдал, гадаад бодлогын байнгын хорооны дарга М.Энхсайхан нарт хаягласан хүсэлтдээ:
Улаанбаатар хотын Баянзүрх дүүргийн 4-р хорооны нутагт байрладаг ОХУ-ын мэдлийн орон сууцны байруудыг түрээслэн амьдардаг 370 гаруй өрхийн 2000 гаруй иргэдийн амьдралын чухал асуудлаар хандаж буйгаа дуулгажээ. Бидний түрээслэн амьдардаг дээрхи байрууд нь ЗХУ-БНМАУ-ын Засгийн газар хоорондын 1971 оны долоодугаар сарын 29-ний өдрийн протоколын дагуу Зөвлөлтийн мэргэжилтнүүдэд зориулан барьж 1974 онд ашиглалтанд орсон орон сууцны барилгуудын нэг хэсэг юм. Уг протоколын дагуу объектын дорхи газрыг үнэ төлбөргүйгээр, хугацаагүйгээр, татвар хураамжгүйгээр ЗХУ-д шилжүүлж түүнийгээ өнөөдрийг болтол хүчингүй болгоогүйгээс дээрхи объектуудын анхны зорилт өөрчлөгдөн бизнесийн хэлбэрт шилжсэн. Мэдээж ОХУ-ыг шууд буруутгах аргагүй бөгөөд тэд боломж бололцоог аль болох ашиглаж зах зээлийн зарчмаар ашиг олж байна. Харин энэ ашгийн ард Монголын хэсэг иргэд хохирч тэдний бизнесийн золиос болсоор арав гаруй жилийг үдлээ. Зөвхөн иргэд хохироод үлдэж байгаа бус Монгол Улсын газар нутгийн бүрэн бүтэн байдалд ч хамаатай асуудал учраас ЗХУ-БНМАУ-ын Засгийн газар хоорондын 1971 оны долоодугаар сарын 29-ний өдрийн протоколыг эргэн хянаж үзэхийг хүсч байна. Уг протоколыг Үндсэн хуулийн цэцээс Монгол Улсын 1992 онд батлагдсан "Үндсэн хууль"-ийг зөрчсөн байна гэсэн тайлбарыг бидэнд гаргаж өгснийг дуулгая хэмээн уг хүсэлтэд өгүүлжээ. ОХУ-ын холбогдох албаныханд тэд хандсан юм байна. Гэсэн ч цаадуул нь Батлан хамгаалахын ажилчид оршин суудаг, 1991-1992 оны үед монголчууд худалдаад авчихсан, 1990-ээд оны сүүлчээр орон сууцны хувьчлалын үед оршин суугчид нь хувьчлаад авчихсан 7 байрыг Оросын өмч гэж бүртгүүлэх. Монголд амьдарч байгаа оросын 326 цагаач иргэдэд орон сууцыг нь хувьчлуулан өгөх асуудлыг Монголын Засгийн газар шийдэхгүй бол дээрхи байруудыг шилжүүлэх ажил хийгдэхгүй гэж тайлбарладаг аж. Монголын иргэд хувьчлаад авчихсан байрыг яагаад заавал Оросын өмч гэж бүртгэх ёстой вэ. Мөн манайд цагаачлан ирсэн хүн болгоныг Монголын төр байраар хангах ёстой юу үүний оронд өөрсдийн иргэдийн асуудлыг шийдэж болохгүй юм уу гэсэн асуултыг Түрээсийн байр эзэмшигчдийн эрх ашгийг хамгаалах холбоо эрх баригчдад тавьж байгаа юм. Харин Гадаад харилцааны яамны Орос-Монголын Засгийн газар хоорондын Монгол дахь үл хөдлөх хөрөнгийн асуудал хариуцсан дэд комиссынхон 11, 12, 13-р байрнууд түрээсийн төлбөртэй учраас шилжүүлэх асуудал яригдахгүй байгаа харин 1, 7-р байрнуудыг шилжүүлэх бэлтгэл хийгдэж байгаа гэдэг хариуг 2002 оноос хойш өгсөн боловч өнөөдрийг хүртэл гурван жил ямар ч ажил хийгдсэнгүй. Тэгвэл 11, 12, 13-р байрны өрийн асуудал нь тодорхой шалтгаантай. 2001 оны арванхоёрдугаар сарын 25-ны өдөр "Оюуны ундраа" ХХК-г Монгол дахь үл хөдлөх хөрөнгийн ерөнхий түрээслэгчээр сонгон Москвад гэрээ хийгдсэнээр бүх түрээсийн байртай холбоотой гэрээ дуусгавар болсон ба энэхүү шинэ гэрээлэгч түрээсийн төлбөрийг нэмснээс болж угаасаа төлбөрийн чадваргүй болсон оршин суугчдын эсэргүүцэлтэй тулгаран дээрхи гэрээ 2002 оны дөрөвдүгээр сард цуцлагдан хүчингүй болсон билээ. Оросын талаас зарим нэг байгууллагатай гэрээгээ сунгасан бөгөөд харин "Ээрмэл" ХК нь 2002 оноос хойш, "Талх Чихэр" ХК нь 2003 оны зургаадугаар сараас хойш байр түрээслэх ямар ч гэрээгүй байна. Оросын талаас гэрээгүй үеийн төлбөрийг хуучин хугацаа нь дууссан гэрээний заалтаар нэхэмжилж байгаа нь хууль бус юм гэж оршин суугчид үзэж байна. Уг байруудыг түрээслэн амьдарч байгаа оршин суугчид орон сууцны ямар ч баталгаагүй, сэтгэл санааны хүнд дарамтанд олон жил болсон, мөн түрээс хэт өндөр учраас оршин суугчид нь төлбөрийн чадваргүй болсон зэрэгтэй холбогдон уг байдалтай эвлэрэхэд хэцүү болж байгаагаа илэрхийлж доорхи дөрвөн зүйлийг хүсчээ. 1. 1971 оны ЗХУ-БНМАУ-ын Засгийн газар хоорондын протоколыг хүчингүй болгох 2. Монголын иргэд бидний байрны асуудлыг нэн даруй шийдвэрлэхэд нөлөөлж өгөх. 3. Дээрхи байрны оршин суугчдын төлөөллийг хүлээн авч уулзахыг хүсье гэжээ. 

