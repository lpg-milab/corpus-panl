Агаарын бохирдлыг чийдэн унтрааж байгаа шиг нэг амьсгаагаар шийдэж болохгүй

Монголын өдөр тутмын "Өдрийн сонин", "Өнөөдөр", "Зууны мэдээ", "Үнэн", "Ардын эрх", "Монголын мэдээ" сонинууд олон улсын хандивлагч донор байгууллагуудад Улаанбаатар хотын агаарын бохирдлыг хэрхэн бууруулах талаар өнгөрсөн оны арванхоёрдугаар сард нээлттэй захидал илгээсэн билээ.
Улаанбаатар хот Утаан хот болсон тухай сэтгэл түгшээсэн мэдээлэл хүн бүхний ярианы сэдэв болсоор байгаа ч олигтой үр дүнд хүрэхгүй байгаа нь нууц биш. Энэ хотод ажиллаж амьдарч байгаа хүмүүсийн хувьд агаарын бохирдол "шүдний өвчин" гэдэг ойлгомжтой. Байгалийн гамшгийн хэмжээнд яригдах болсон энэ асуудлыг Монгол Улсын их хурал, Засгийн газар, Байгаль орчны яам, Улаанбаатар хотын засаг захиргаа хамтран агаарын бохирдлыг бууруулах үндэсний хөтөлбөр боловсруулах ажлын хэсэг хүртэл байгуулсан. Олон улсын хандивлагч байгууллагууд манай төр засгийн хүсэлтийн дагуу ийм хөтөлбөр хэрэгжүүлэхэд тусалж дэмжихэд бэлэн байгаа аж. Гэхдээ агаарын бохирдлыг бууруулахад чийдэн унтрааж байгаа шиг нэг мөр шийдчих боломжгүй нь харамсалтай аж. Дулааны гурван том цахилгаан станцаас гадна гэр хорооллын 134 мянган өрх айлын яндангууд, 79500 тээврийн хэрэгслийн утаа униар бидний нүдийг хорсгож, уушгийг уран хордуулдаг албан ёсны тоо байдгийг БОЯ-ны дэд сайд Б.Энхмандах өгүүлсэн. 570 гаруй мянган тн түүхий нүүрс, хотын гудманд багтахгүй чихэлдэх нөгөө олон машины шатахууны шаталт бидний амьдралын дайсан болж эхэлжээ. Одоо энэ аюулаас гарах гарц л хайхгүй бол мөхөлд хүрэх зам хүлээж буйг Дэлхийн банк, Азийн хөгжлийн банк, Азийн сан, Европын хөгжлийн банк, АНУ-ын олон улсын хөгжлийн газар, НҮБ-ын Байгаль орчны хөтөлбөр, Дэлхийн эрүүл мэндийн байгууллагын төлөөлөгчид бүгд санал нэгтэй батлан хэлж байна. Манай оронд амьдарч ажилладаг арваад улсын Элчин сайдын яамныхан ч ингэж хэлж байх юм. Гунигтай байна, одоо яах вэ? Орших уу, эс орших уу гэдэг асуулт "Азийн цагаан дагины" уугуул суугуул иргэдэд тавигджээ. Английн нийслэл одоогоос хорь гучаад жилийн өмнө яг ийм байдалд орж, байшин барилга нь хөөтэй төлөг шиг пөөдийсөн хар юм болчихоод "Будант Альбиона" гэсэн нэр гуншинтай болж байж. Далайн чийглэг уур амьсгалтай тэр орныхон утаанаасаа яаж салах вэ гэж эрдэмтэн мэргэдгүй толгой тархиа гашилгасны эцэст одоо бол санаа зовох юм ер байхгүй болжээ. Төмөр хатагтай Маргерет Тетчер ил гал зуухыг хориглож байсан түүх ч байдаг аж. Аливаа улс орон цэвэр агаар "үйлдвэрлэхийн" тулд ногоон байгууламжаа өөд нь татдаг туршлагатай юм байна. Гэтэл манайхан барилга, хот байгуулалт гэсэн бизнес хөөсний гайгаар нийслэлээ тойрсон хан дөрвөн уулынхаа модыг барж, хот дундуур мэлтэгнэн урсдаг байсан гурван голоо хатааж ширгээхийн хувь тавилан эдлүүлжээ. Лондонд нэг л том цэцэрлэг шиг үргэлжилсэн урт ногоон төгөл хот дотроо байдаг юм байна. Улаанбаатарын уушги тасраад унангуут л Улаанбаатарчуудын амь нас, эрүүл мэнд хутганы ирэн дээр ирээд байгааг хотын ерөнхий менежер Мөнхбаяр гуай ч хүлээн зөвшөөрсөн. Залуучуудын цэцэрлэгт өргөн чөлөө, Автай Сайн ханы өргөө орчмын цэцэрлэг, "Москва" хорооллын буурь Сүүний үйлдвэрийн цэцэрлэг гээд байхгүй болсон олон төглийн цаана агаарын бохирдол гэгч үл мэдэгдэх аюул бидэнд дөхөж байжээ. Байгаль орчны яам, хот төлөвлөлтийн асуудал хариуцдаг хүмүүс хэрвээ УИХ-аар агаарын бохирдлыг багасгах хуулийн тогтоол, шийдвэр гараадахвал хувь хүмүүс, албан байгууллагын тохижуулсан ногоон байгууламж, тарьсан мод зүлгийг өндөр ханшаар худалдаж авах бодолтой байгаа юм байна. Тэр ч байтугай, уулын амнуудад буутай цагдаа цалинжуулж суулгахаар ард иргэддээ хувьчлан өгч, хайрлаж хамгаалуулах ч төсөл байгаа аж. Гэхдээ одоогоор энэ асуудал жаахан урагш муутай байгаа юм уу даа. Өнгөрсөн онд л гэхэд 400 ойн нөхөрлөл бий болж гэж өөрсдөө чамлаж байсан. Нийслэлийн хөдөө болсон гэр хорооллын утааг багасгах талаар гадаадын хандивлагчид чамгүй ажиллаж байгаа нь сайшаалтай. Дэлхий банк Европын холбооны улсуудад тусалж байсан туршлага дээрээ үндэслэн сүүлийн таван жилд сайжруулсан зуухны төсөл боловсруулж, Азийн хөгжлийн банк 13 мянга гаруй утаагүй зуухыг иргэдэд хөнгөлөлттэй үнээр авахад нь тусалсан байна. 28-33 мянган төгрөг гэдэг үнийн хамгийн доод санал нь гэсэн. Өнгөрсөн оны арваннэгдүгээр сараас хойш гэхэд л 1500 зуух эздэдээ хүрчээ. Гэвч өдий тооны зуух нэг жилд 15 мянган өрх нүүж ирж, гэр хорооллын хүрээг тэлж буй хотын хувьд тун бага тоо. Хөдөөнөөс нүүж ирэхийг хязгаарлах, түүхий нүүрс түлэхийг болиулах гэх мэтээр туйлширч болохгүй ч энэ сарын долооны өдөр УИХ-д танилцуулах бололтой. Хэвлэлийн бага хурал хийлгэж байгаа БОЯ-ны дэд сайдаас Урлагийн гавьяат зүтгэлтэн, сэтгүүлч Г.Жамьяан нэг ноцтой асуулт асууж байсан. Тэр нь хэдэн жилийн өмнө агаарын бохирдлыг бууруулах төслийн хүрээнд нэр бүхий хүмүүс Азийн хөгжлийн банкнаас авсан 15 мянган ам.доллараар тойрогтоо хөнгөлөлттэй орон сууц бариулсан уу гэсэн асуулт. Энэ асуултын хариу тодорхойгүй үлдсэн. Алсдаа агаарын бохирдлыг бууруулах мастер төлөвлөгөө батлагдвал гэр хорооллын оронд дулаан, цахилгаан, усан хангамжийг нь сайтар төлөвлөсөн хямд өртөгтэй орон сууцуудыг XIII хороолол, Зурагтад баригдах төлөвтэй юм байна. Арван жилийн хугацаатай төлөгдөх арван сая төгрөгийн өртөгтэй хоёр өрөө байр 35 метр квадрат байх аж. Одооны дамждаг хоёр өрөө байрны нийт талбай 29 метр квадрат гэхээр энэ бол боломжийн зайтай, хямд орон сууц гэдэг нь ойлгомжтой. Засгийн газрын 40 мянган орон сууц хөтөлбөртэйгөө уялдаад өгвөл жилийн арван хувийн хүү төлөгдөх энэ байр баригдахыг хүлээх л үлджээ. ДЭМБ-ын мэдээлснээр агаар бохирдуулагч РМ-10 гэгч бодисын түвшинг багасгахад агаарын бохирдлоос болж нас барагчдын тоо 15 хувиар буурдаг байна. ДЭМБ агаарын бохирдлын хор хохирлыг судлаад байгаль орчин, эрүүл ахуйн сургалт семинарыг гурван жилийн хугацаанд явуулж иржээ. Олон улсын хандивлагч байгууллагууд Улаанбаатар хотын халаалтын системийг засаж шинэчлэхэд чамгүй туслалцаа дэмжлэг үзүүлж ирсэн бөгөөд нийслэлд халуун усны шугам байрлуулж, дулааны дэд станц 400 гаруйг байгуулах төслийг саяхан хэрэгжүүлж дуусаад байгаа аж. НҮБ-ын "супер дулаалгатай байшин" төсөл Монголд хэрэгжвэл нүүрсний хэрэглээг 60 хүртэл хувиар бууруулах боломжтой гэж хандивлагчид дурьдаж байсан. Олон улсын хандивлагчид манай өдөр тутмын сонинуудын нээлттэй захидлын хариуд "Нийслэл хотын агаарын бохирдлыг багасгахад гэртээ сууж буй оршин суугчид, ажлаа хийж буй албан хаагчид, бодлого боловсруулж байгаа төр засаг, төсөл хэрэгжүүлж буй олон улсын хандивлагч байгууллага бүхний итгэл зүтгэл жигд шаардлагатай билээ. Ингэж чадвал сая бид Улаанбаатартаа цээж тэнэгэр, сэтгэл тэнэгэр явна" гэжээ. Тэр ерөөл бат оршиг! 
Л.Батцэнгэл 

