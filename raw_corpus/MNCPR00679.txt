Авлигатай тэмцэх хуулийг ард түмний эсрэг болгох гэж байна

"Иргэний зориг нам", "Эрүүл нийгэм-Иргэний хөдөлгөөн"-ий хамтарсан тайван жагсаал өнөөдөр болно. Энэ нь авлигатай тэмцэх хууль ард түмний эрх ашигт нийцэх бус хэсэг бүлгийн, нэг намын, төрийн өндөрлөгт байгаа хүмүүсийн сонирхолд нийцэн батлагдаж болзошгүй байгаатай холбоотой. 
Болгоомжлолыг төрийн эрх баригчдад сануулж бас нөхцөл байдлын талаар иргэдэд мэдээлэл өгөх зорилготой юм билээ. Энэ талаар "Иргэний зориг нам"-ын дэд дарга Ц.Ганхуягтай ярилцлаа. 
-Тайван жагсаалынхаа зохион байгуулалтаас танилцуулахгүй юу? -Өглөө 11 цаг гэхэд "Эрх чөлөөний талбай"-гаас эхэлнэ. МУИС, УБИС-иар дайрч төрийн ордонд ирнэ. Ард түмний эсрэг хууль батлагдах гээд байхад ард түмэн мэдээлэл хомс байна. Авлигатай тэмцье гэж бүгд л ярьж байгаа. Харамсалтай нь юу ч хийсэнгүй. Эхнээсээ л авлигатай тэмцэх дээд байгууллагыг прокурорын дэргэд байгуулах санаархалтай байсан. Мэдээж, олон нийт бол Авлигатай тэмцэх тэр дээд байгууллагыг төрөөс хараат бус байлгахыг зорьсон. Энэ хандлагаас болж зөвхөн хэлбэрийн хувьд төрөөс хараат бус байхыг зөвшөөрсөн л дөө. Харин агуулгаараа бол жинхэнэ улс төрийн сонирхлын хараат байгууллага, албан тушаал болж хувирлаа. Хуулийн төсөлд тусгагдсанаар нь авлигачид гэдэг тодорхойлолтод ард түмэнг оруулчихлаа. Энэ чинь уг нь бол төрийн албан хаагчидтай холбоотой асуудал юм шүү дээ. Ингэж жирийн иргэдэд авлигын асуудлыг холбосноор жинхэнэ төрийн томчууд холбогдсон сүлжээ рүү орж шалгах эрхзүйн чадамжгүй байгууллага болгож хувиргах нь. Энэ байдлыг нь манай нам эсэргүүцэж байгаа юм. -Хуулийн төсөлд Авлигатай тэмцэх байгууллагын даргыг Ерөнхийлөгч томилохоор заасан байх аа? -Прокурорын газрын санал болгосноор Ерөнхийлөгч томилно. Ерөнхийлөгчийн хэн нэг хүн тэр байгууллагын даргаар ирдэг. Ийм хууль баталснаас энэ асуудлыг огт хэлэлцэхгүй орхисон нь дээр. Ер нь энэ Авлигын хуулийг батлахад хэрхэн хандаж, тус байгууллагыг улс төрөөс хэр зэрэг хараат бус болгож хууль батлах хэмжээгээр энэ төр засгийн авлигатай тэмцэж чадах эсэх шалгуур харагдах юм. Жинхэнэ авлигатай тэмцэх төр засаг бол тэр байгууллагын даргыг ард түмнээр сонгуулах замыг дэмжих ёстой. Ганц авлигач бус үлдсэн хүнийг хүртэл өөрсөдтэйгөө адилтгаж, бүгд л авлигач юм байна гэсэн ойлголтыг ард түмэнд өгөх гэж улайрч байгаа. С.Оюун гэдэг иргэнийг тэгж доромжиллоо гэхэд АНУ-ын Засгийн газрыг тэгж хэлж болохгүй. Энэ чинь Олон улсын хэмжээнд яригдах улс хоорондын харилцааны асуудал. -Таны хэлж байгаагаар Авлигийн хуулийг авлигачид өөрсдөөсөө зайлуулж батлах гээд байна аа даа? -Ер нь 2004 оны сонгуулиар гарсан УИХ маш хангалтгүй ажиллаж байна. Одоо нам төвтэй төр засаг бий болчихоод байна. УИХ сонгогдсоноос хойш бүрэн эрхийн хугацааны тал нь өнгөрчихөөд байхад юу ч хийж чадсангүй. Зөвхөн өөрсдийгөө хамгаалсан, намаа хамгаалсан ёс зүйгүй шийдвэрийг гаргасаар байна. Хэдийгээр УИХ-д шударга ажиллахыг хүсдэг, өнөөгийн чадваргүй байдлаас залхсан гишүүд байж болох ч тэднийг зөвшилцөл нэрийн дор өөрсдөдөө ашигтай шийдвэр гаргуулахад ашигласаар байна. Нэг намын төлөөх хуйвалдаан, зөвшилцөл нь шударга олон гишүүнд асар их дарамт болдог. Сонгуулийн ерөнхий хороог зохион байгуулсан асуудал ч мэдээж үүнд багтаж байгаа. Энэ байдлаар зөвхөн өөрсдийнхөө эрх ашгийг хамгаалсан дархлаа тогтоодог. УИХ-ын дарга бол зөвхөн удирдаж хуралдуулах ёстой. Гэтэл Ц.Нямдорж дарга гишүүдийнхээ хэлсэн үгийг араас нь тайлбарлах, үг хэлэх боломжийг үзэмжээр олгох мэт байдал ив илхэн байна. Өөрийн намдаа ашигтай шийдвэр гаргуулахын тулд тэднийг удирддаг боллоо. Ийм хүнээр УИХ-ыг удирдуулж болохгүй. УИХ-ын гишүүн хүн өөрөө хэлсэн үгэндээ хариуцлага хүлээх ёстой. -Та УИХ-ын дарга ажлаа хийж чадахгүй байна гээд байна аа даа. Та түүнийг зүгээр хурал удирдагч мөртлөө аль нэг байгууллагын дарга шиг загнаж байна гэлээ? -Иргэний нийгэм байгуулж байгаа улсын хууль тогтоох дээд байгууллагын хурал удирдагч бол аль нэг байгууллагын дарга биш. Тэр ажлынхаа эрх үүргийг ойлгодоггүй, эсвэл ойлгохыг ч хүсэхгүй байж мэдэх юм. Төрийн төлөөлөл болох хүн ард иргэдээ гудамжны гуйлгачин гэж зүхэх, хараах эрхгүй. Ц.Нямдорж дарга Хууль- зүйн сайд байхдаа ч хүний эрхийн эсрэг эрүүдэн шүүх замаар хэрэг хүлээлгэх, олон үйл ажиллагаа явуулсан нь одоо яригдаж, дэлгэгдэж байгаа. Энэ шалгуураар бол тэр УИХ-ын дарга байтугай, УИХ-ын гишүүн ч байх эрхгүй. Түүний үед батлагдсан Эрүүгийн хуулийг шоронжсон хууль гэж энэ салбарын учир мэдэх, манай нэртэй хуульчид хэлдэг. Нэгэнт чадвар чадамжгүй болсон энэ УИХ тарж, ээлжит бус сонгууль явуулах шаардлага ч өнөөдрийн жагсаалд багтаж байгаа юм. Өнөөгийн УИХ-ыг тараах нь зөв гэсэн санал асуулгын дүн бий. Олон түмнийхээ итгэлийг хүлээгээгүй байгууллага чинь тэдэнд үйлчлэх эрхгүй гэсэн үг биз дээ. -Танай намаас явуулж байгаа нэг ажил болох Сүүдрийн засгийн газрын тухайд янз бүрийн дүгнэлт байх юм. УИХ-ын сонгуульд дэвших хэдэн хүмийхээ сурталчилгааг хийж байгаа, энэ улс оронд ямар ч хэрэггүй ажил гэх юм. Сүүдрийн засгийн газар чинь одоо чухам юу хийж, яаж ажиллаж байна вэ? -Сүүдрийн Засгийн газар бол манай улсад маш их хэрэгтэй. Ер нь иргэний хяналтын Засгийн газар, өөрөөр хэлбэл иргэдийн бодит хяналт гэсэн үг л дээ. Энэ тухай асуудал бол өнөөдөр ч гарч ирж буй цоо шинэ зүйл биш. Сүүдрийн Засгийн газар бол эрх барьж буй Засгийн газарт асуудал тавьж, шүүмжлэх, тэгээд ард түмэнд эргээд мэдээлэх үүрэгтэй. Тухайлбал, ажлын байрыг хэрхэн нэмэгдүүлэх, цалин хөлсний асуудалд ч маш их санал дэвшүүлж байгаа. Ажлын өдрийн цаг тутмын нэг доллараар үнэлэх саналыг ч манай нам гаргасан. Манай Сүүдрийн Засгийн газрын Эрүүл мэндийн сайд Д.Өлзийсайхан гэхэд л саяхан Л.Гүндалайтай халз мэтгэлцээнд орсон. Энэ нь маш амжилттай болсон. 
Б.ХАЖИДМАА

