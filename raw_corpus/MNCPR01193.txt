Баяр наадмын эргэн тойронд...

Их Монгол улс байгуулагдсаны 800 жил, ардын хувьсгалын 85 жилийн ойн баяр наадам сайхан болж өнгөрлөө хэмээн олон түмэн ам сайтай байна. Бөх, морь сурын тухай энэ удаа орхин наадмын эргэн тойрон хийгээд нээлт хаалтын ажиллагааны сонин сайхнаас сонирхуулъя. Наадмын эхний өдөр буюу 11-ний өглөө олон хоногийн өмнөөс л "гоё" болно гэсэн нээлтийн ажиллагааг үзэж сонирхохоор цэнгэлдэх хүрээлэнд багтаж ядсан олон цуглажээ. 
Нээлтийн ажиллагааны тэрхүү сонин сайхан үзүүлбэрүүдийг үзэх гэсэн үзэгчид бие биенээсээ өрсөн орох хаалганы дугаараа андууран мунгинаж нааш цаашаа сүлжилдэн явтал гэнэт төв хаалганы орчмоор цагдаа нар хүрээлэн зогсож олны цувааг таслав. Учир нь энэ үеэр төрийн тэргүүнүүд хийгээд гадаад дотоодын эрхэм дээд төлөөлөгчид нээлтийн ажиллагаанд хүрэлцэн ирж байгаа нь тэр гэнэ. Эрхмүүдийг дотогш морилтол тэр хавиар олны хөлийг түр хорьсноос хүмүүс бухимдан зогсоцгооно. Хамгийн хачирхалтай нь тэр бухимдсан олны дунд Батлан хамгаалахын сайд М.Сономпил, УИХ-ын гишүүн С.Оюун, бас бус гишүүд байх. М.Сономпил сайд торгон дээл мөнгөн бүсээр гоёсонгүй, бор костюмоор даруухан гоёсон болоод ч тэрүү цагдаа нарын нүдэнд өртсөнгүй бололтой. Тэрбээр мандат үзүүлэн учирлан гуйсан боловч цагдаа нар тас гүрийн "бид ажлаа хийж байна, дээрээс тэгж тушаасан" гээд хавьтуулсангүй. Аргаа барсан сайд олноос ичингүйрсэн шинжтэй "Чанга байна. Бид ч орж болохгүй гэнэ" хэмээн зогстол ашгүй цаанаас Р.Гончигдорж эхнэртэйгээ ирж яваатай таарлаа. М.Сономпил сайд нуруугаар тийм ч нам хүн биш учраас хоригдон зогссон олны дундаас Р.Гончигдорж түүнийг хараад гайхсан шинжтэй тулж ирснээ цагдаа нарт уурсан "Та нар гадаадын жижиг түшмэдийг оруулахын тулд өөрсдийгөө ингэж хорьж байгаа юм уу" оруулаач хэмээн цагдаа нарын ахлагчийг дуудан ирүүлсний хүчинд тэд дотогш нэвтэрсэн. Цагдаа нартай муудалцах хүн үүгээр дууссангүй, тэд сэтгүүлчид, ард иргэдтэй наадам дуусан дуустал шөргөөцөлдсөн. Жилийн жилд л ийм байдал давтагдах юм. Дараа жилээс хэвлэл мэдээллийнхэн наадам сурвалжлахаа больё ч гэх сэтгүүлчид ч цөөнгүй байв. Үнэхээр Батлан хамгаалахын сайдаа ч танихгүй мулгуу түрэмгий цагдаа нарын баяр болж буй мэт сэтгэгдэл төрж байв. Үзэгчид цэнгэлдэхэд багтсангүй Баяр наадмын нээлтийн ажиллагаа 800 морин хуурч, уртын дуучдаас эхлээд үзэж харах зүйл ихтэй өвөрмөц болсон. Монгол Улсын ерөнхийлөгч ард түмэндээ мэндчилгээ дэвшүүлсний дараа морь унасан бяцхан хүү "Наадам ирлээ", "Чингэс ирлээ" хэмээн чанга дуугаар хашгиран цэнгэлдэх хүрээлэнг тойрч, наадам эхэлснийг олонд зарлав. Улмаар эзэн Чингэс Өүлэн эх, есөн өрлөг юугаа дагуулан төв цэнгэлдэхэд заларсан нь наадмыг улам ч сүрлэг болгов. Энэ бүгд тэнд хуран цугласан гадаадын төлөөлөгчид, жуулчдын төдийгүй монголчуудын хувьд сонирхолтой байв. Үүнээс гадна олон түмний нүдийг хужирлаж, сонорыг баясгасан зүйл гэвэл нэгэн зэрэг эгшиглэх 800 морин хуурч, 800 уртын дуучны хөг аялгуу байлаа. Бүх цэргийн дуу бүжиг, Түмэн эх, Улсын дуу бүжгийн зэрэг бүхий л чуулгууд, циркийнхний уран үзүүлбэрээр нээлтийн ажиллагаа үргэлжилж циркийнхний бэлтгэсэн "Морьтны гайхамшиг" үзүүлбэр олны таашаалд ихээхэн нийцсэн. Түүнчлэн монголын урлагийн үе үеийн ахмад гавьяатууд Нанжид, Алтангэрэл, Дэгжмаа, МУСТА Баттөмөр, Баяртай нар баяд, дөрвөд, казах, урианхай зэрэг биелгээг сонирхуулсан нь Монгол Улсын болоод дэлхийн өнцөг булан бүрээс хуран цугласан үзэгч түмнийг баясгаж чадсан үзүүлбэр болсон. Мөн энэ үеэр 800 хүүхэд гимнастик хийж, нийслэл дэх тулааны урлагийн клубууд өөр өөрсдийн бэлтгэсэн үзүүлбэрүүдээ сонирхуулж, энэ хооронд "Монгол костюмс" төвийнхөн монгол үндэсний хувцас загварыг сонирхуулж амжив. Ийнхүү 400 орчим морьтон цэргийнхээ хамт төв цэнгэлдэхээс эзэн Чингэсийг аян замдаа мордоход Өүлэн эх сүүгээ өргөж 800 морин хуур дахин эгшиглэхэд, уртын дуучин дуугаа аялснаар нээлтийн ажиллагаа өндөрлөсөн. Энэ сүрлэг үйл ажиллагааг үзэхээр гадаад, дотоодын олон хүн 10-20 ам.доллараар тасалбар аваад нээлт үзэж чадаагүй хэмээн гомдоллож байсан. Уртын дууч, морин хуурчдыг ойроос харах боломж үзэгчдэд байсангүй. Тэд өнөө жилийн наадмын өнгө төрх, үндэсний бахархал болсон. Тэд цэнгэлдэх хүрээлэнд өглөөний мандах нарнаар ирүүлжээ. Тэдний тоглолт 14 цаг хүртэл үргэлжилсэн. Талбайн өмнөх хэсэгт сар хэлбэртэй дугуйлан эгнэсэн хуурчид, дуучдыг байрнаас нь хөдөлгөлгүй үйл ажиллагаа дуусав уу үгүй юу цэнгэлдэхээс гаргав. Ийнхүү морин хуурч, уртын дуучид наадам үзэж чадсангүй. Үүнд наадамчин олон "тэднийг ойроос харах боломж олгосонгүй" бүхнээс илүүтэй морин хуурч, уртын дуучид л наадмыг чимсэн атал уяачид шиг цэнгэлдэх тойруулаад гаргасангүй хэмээн гомдоллож байсан. Цэнгэлдэх тойроод эгээ л "Нарантуул" зах нүүгээд ирчихээ юү л гэлтэй байв. Хоол хүнснээс гадна, нарны малгай, оймс гутлаас эхлээд бүх л зүйл байх. Эрдэнэтийн нэг мужаан өөрийн хийсэн маш том морин хуураа аваад ирсэн байхад, Асашёорүгийн дүрийг эсгий дээр урлан түүнийхээ өмнө зураг авахуулж харагдсан. Өмнөх жилүүдийг бодвол нийслэлийн дүүргүүд зохион байгуулалттай ажиллаж, үйлчилгээний цэгүүд болох майхан савандаа ихээхэн анхаарал тавьжээ. Халтар өнгө муутай майхан гэр ер харагдсангүй. Тэр ч байтугай шар айрагны сурталчилгаа болгон нэг хүний майхан хэлбэртэй сүүдрэвч нэлээд хэдийг байрлуулсан харагдсан. Түүнд нь хүмүүс амраад хэвтэж ч байлаа. Дүүрэг тус бүр онцлогтой нэг нь Чингэсийн есөн өрлөгийг модоор урлан хотхон байгуулсан байхад, нөгөө нь тайз засан дүүргийнхээ уран сайханчдын тоглолтыг зохион байгуулах гээд заавал цэнгэлдэх дотор орох биш гадуур нь үзэж харах зүйл их аж. Айраг цагаа ч элбэг бүр гэрийнхээ хананд хөхүүр өлгөсөн нь малчны хотонд байгаа мэт. хөхүүрийн айраг уух нь хүмүүст илүү таатай байгаа бололтой. Өнөө жилийн наадамд 80 мянга гаруй жуулчид ирсэн гэсэн албан бус тоо байгаа. Үнэхээр гадаадын иргэдтэй алхам тутам тааралдана. Тоос татчихаа юу гэлтэй зэгэл саарал толгой, угааж индүүдээгүй юм уу гэмээр хэлхэгэр подволк, богино өмд, шар царай нь наранд улайчихсан явахыг хараад эд ч үзэж харах юмгүй ядарч яваа байх хэмээн уулзаад сэтгэгдлийг нь сонсохоор "их сайхан байна, Монгол сайхан орон юм" гээд л нүд нь гэрэлтээд ирэх юм билээ. Манайхан ч яахав айраг, хуушуур хорхог нь элбэг бол бөх морио хараад сайхан наадчихдаг улс. Харин жуулчдад олон үндэсний хоол байсан нь сайн хэрэг ч эсгий урлал, дээл хантааз гэхчлэн жижиг гар урлалын зүйлээс өөр тэдэнд үзэж сонирхохоор зүйл ховор байв. Ялангуяа монголыг сурталчилсан бараа таваар байхгүйтэй л адил. Гэхдээ ШУТИС-ийн оюутнууд нэгэн өвөрмөц санаа олж гадаадынхныг баясгаж байв. Тэр нь шагайн наадгай бөгөөд жуулчдад монголчууд шагайгаар ингэж тоглодог юм. Шагай тоглосноор бага насны хүүхэд тоо тоолж сурдаг. Түүнчлэн шагайгаар эрийн гурван наадмыг тоглож болдог хэмээн тэдэнд хэрхэн тоглодгийг зааж түүнийхээ хөлсөнд багагүй мөнгө олж байгаа харагдсан. Д.Цогзолмаа, Ч.Анна 

