№211(16801)    
1987 оны есдүгээр сарын 3.
Чамлахаар чанга атга!

Зуншлага оройтсон бас хур бороо цагаа олоогүй гэхчлэн байгаль, цаг уурын шалтагт бурууг үүрүүлж тариа ногооны ургац, гарцыг чамлах үг яриа энэ намар үе үе гарч байлаа. Гэвч тариаланчдын шургуу хөдөлмөрийн үр дүнд тийм ч их чамлахааргүй, тэр ч байтугай хөдөлмөрчдийн хэрэгцээг өмнөх жилүүдээс дутуугүй хангах хэмжээний үр тариа, төмс, хүнсний ногоог хураан авах бололцоотой болоод байна. Хүч хөрөнгө зарцуулж нэгэнт ургуулснаа бүрэн гүйцэд хурааж авах, ер нь ард түмний мэргэн сургаал ёсоор << чамлахаар чанга атга! >> гэсэн зарчмаар намрын ээлжит ажилд орох цаг боллоо. Хэрвээ ургац хураах зуур хэсгийг нь гээж, тээвэрлэх замд нөгөө хагасыг хаяад, зоорь, агуулахад хадгалах хооронд нэлээдийг муутгаад байвал чармайж ургуулснаас маань тун ч бага, аягүй бол юу ч үлдэхгүйд хүрэх биш үү? 

Ургац хураалтын ажлын чанарт тавих хяналт шалгалт хангалтгүй, намрын ажилд оролцогчдын хариуцлага, сахилга доройгоос талбайд үр тариа, төмс хаяж гээж улс нийгэмд хохирол учруулдаг архагшсан дутагдлаас тууштай салах хэрэгтэй байна. Өмнөх таван жилийн дунджаар хураасан үр тарианы талбайн дал гаруй мянган га нь ямар нэг хэмжээний хаягдалтай байлаа. Тухайлбал Дорнод, Говь-Алтай аймагт ургац хураасан талбайн гучаас илүү, Булган, Сүхбаатар, Хэнтий, Төв аймгийн хөдөө аж ахуйн нэгдлүүдийн нэлээд хувь нь хаягдал гаргажээ. Ур тариа хураахаас хэрэглэгчийг хүртэл замд гардаг олон янзын хорогдлууд дотроос талбайн хаягдал багагүй байгаа нь гол төлөв комбайнчдаас л шалтгаалдаг юм. Комбайны тохируулга, хурд, хадалтын өндрийг тарианы болц, өтгөн сийрэг, өндөр намд тааруулж ажилласнаар хаягдлыг багасгадаг бөгөөд << Найрамдал >> сангийн аж ахуйн комбайнч, Ардын Их Хурлын депутат Ц. Сүрэн, Дарханы сангийн аж ахуйн комбайнч, улсын аварга Н. Намсрай зэрэг тэргүүний механикжуулагчдын нэгж талбайгаас цайруулсан тарианы хэмжээ харьцангуй их байдаг нь хаягдал багатай хураасных юм. 

Бүрэн бус мэдээгээр энэ жил зуугаад мянган га талбай намхан сийрэг ургацтай байна. Үүнийг хурд багатай явж, их доогуур хадсан нөхцөлд л хаягдалгүй хурааж чадна. Машины өндөрлөг, чигжээсийг муу хийж даац хэтрүүлж, хурдтай явж талбайгаас үтрэм, үтрэмээс гурилын үйлдвэр хүртэлх замд ихээхэн будаа гээдэг аж ахуйч бус ажиллагааг бүрмөсөн таслан зогсоовол зохино. 

Үтрэмд буусан будааг цэвэрлэж салхилуулалгүй удааснаас нуруулдсан будаа дороосоо ургах буюу халж чанараа алддаг, тэр ч байтугай шатдаг учраас тарианы болц жигд биш байгаа одоогийн ургац хураах үеэр үтрэмд буусан будааг өдөрт нь багтаан цэвэрлэж чадвал ургацын хорогдлыг багасгаж, чанарыг бууруулахгүй нэг чухал нөхцөл бүрдэнэ. 

Сэлэнгэ аймгийн Номгоны сангийн аж ахуй тарианы талбай, будаа тээврийн замд хяналтын групп ажиллуулсан туршлагыг ч нэгдэл, сангийн аж ахуйнууд анхаарууштай байна. Нөгөөтэйгүүр төмс, хүнсний ногоо хураалтын үед амархан гэмтэж мууддаг, эмзэг бүтээгдэхүүн учраас ур тариа хураахаас ч дутахгүй нягт нямбай ажиллагаа шаардагдана. Өнгөрөгч таван жилд Улаанбаатар хотын зоориудад тушаасан төмсний 8, 5 хувь буюу жил тутамд 12 мянга гаруй тонн нь хураачихаад талбайд удаан хугацаагаар байлгасан, шөнөдөө хучаагүй, хальсыг шалбалж, олон дахин ачиж, буулгаж, дэлсэж няцлах зэрэг хариуцлагагүй ажиллагаанаас болж механик гэмтлээр хорогджээ. Мөн ийм шалтгаанаар ногооны комбинатад тушаасан байцаа, сонгинын арав гаруй хувь хүнсний хэрэгцээг хангахгүй, үргүй зардал болжээ. Талбайгаас хэрэглэгчид хүрэх хугацаанд үр тариа, төмс, хүнсний ногоо гэмтэх, хаягдаж гээгдэх зэргээр хорогдол гардаг нь үнэн хэрэгтээ цаг агаарын байдлаас биш харин хүний хариуцлага сулаас үүдсэн дутагдал мөн. Аливаа ажил, үйлдвэрлэлд технологийн горим зөрчсөн, зохион байгуулалт сахилга, дэг журам суларснаас болж бүтээгдэхүүн, ажлын чанарын гологдол байнга гардаг болохоор үр тариа, төмс, хүнсний ногоо, дарш, тэжээлийг хаягдалгүй хураах, чанар үр ашгийг дээшлүүлэхэд үйлдвэрлэлийн технологийг чанд мөрдөх, зохион байгуулалт, сахилга дэг журмыг бэхжүүлэх нь тэргүүн зэргийн ач холбогдолтой юм. 

Жаргалант, Ингэттолгой, Зэлтэрийн сангийн аж ахуйгаас долдугаар таван жилд улсад тушаасан будааны 83, 3 41, 0 хувь стандартад тэнцсэн байхад Баруунхараа, Хархорин, Ононгийн сангийн аж ахуйнх дөнгөж 8, 318, 5 хувь нь тэнцжээ. Цэвэрлэх, сортлох машины тохируулгыг зөв хийгээгүй, таваарын тарианы цэвэрлэлтэд хяналт тавиагүй, үтрэм дээр сахилга дэг журам суларснаас иймд хүрчээ. Түрүүчийн таван жилд улсад тушаасан хүнсний ногооноос нэгдүгээр зэрэгт тэнцсэн бүтээгдэхүүний хэмжээ жаргалант, Шарын голын сангийн аж ахуйд тавь гаруй хувь байхад Улаантолгой, Зүүнхараагийнх дөнгөж хориод хувь болсон нь тун хангалтгүй үзүүлэлт юм. Хүнсний ногоо тарьж ургуулах, хураах ажилд туршлагажсан аж ахуйнууд хэрэглэгчдэд чанаргүй бүтээгдэхүүн өгч байгааг тохиолдлын мэтээр ойлгож хэрхэвч болохгүй. 

Манай орны тариалангийн гол үйлдвэрлэл сангийн аж ахуйнуудад үр тариа, төмс, хүнсний ногоог тарьж ургуулахыг ихээхэн анхаардаг боловч хураах үеийн хорогдлыг багасгах талаар төдийчинээн санаа тавихгүй, олон арван тонноор үрэгдүүлдэг дутагдлыг энэ жил бүрэн арилгахын тулд хариуцлага, хяналт шалгалтыг сайжруулж, тодорхой ажил зохиох хэрэгтэй. 

Саяхан Төв, Сэлэнгэ, Увс аймаг өнөө жилийн нөхцөлд тариаг хаягдалгүй хураах тактикийг боловсруулах зорилгоор ЗХУ болон манай орны тэргүүний механикжуулагчдын шилдэг арга туршлагыг нэгтгэж харуулсан үзүүлэх сургууль зохион байгуулсан тул түүний зөвлөмжийг комбайнч бүрт эзэмшүүлэх хэрэгтэй байна. 

Тариалангийн соёлжилт дээшилж, үйлдвэрлэлийг гардан явуулж байгаа хүмүүсийн ухамсар өндөржихийн хэрээр бүтээгдэхүүний чанар сайжрах ёстой бодовч тэр нь аяндаа урсгалаараа бүтэх зүйл биш учраас үйлдвэрлэлийн технологийг нарийн чанд мөрдөх, сахилга дэг журмыг бэхжүүлэх талаар ургац хураалтын үед бодитой дайчин ажил зохион байгуулах хэрэгтэй байна

