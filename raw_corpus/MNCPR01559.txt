"Боолын" хөдөлмөрөөр бий болсон технологийн дэвшил

УИХ-аар нэгдүгээр сард баталсан "Монгол Улсын Мянганы хөгжлийн зорилтод суурилсан Үндэсний хөгжлийн цогц бодлого"-д манай улсын шинжлэх ухаан, технологийн хөгжлийн төвшин доогуур, энэ салбарт зарцуулж буй хөрөнгө бага, зарцуулалт нь оновчгүй байна гэж үнэлсэн. Тэгээд 2021 он хүртэл шинжлэх ухаан, технологийн салбарт бүтцийн өөрчлөлт хийж, удирдлага, үйл ажиллагааны санхүүжилтийн механизмыг боловсронгуй болгох гэх мэт стратегийн зорилтуудыг дэвшүүлсэн. Ийм ч учраас энэ жилээс шинжлэх ухаан технологи (ШУТ)-ийн салбарт өмнөхөөс онцгой анхаарч шууд хөрөнгө оруулалтыг өмнөх оны 716 саяас найм дахин нэмж 5,7 тэрбум төгрөгт хүргэж байгаа нь цаашид ч үргэлжлэх нь. 
Манай улсын ШУТ-ийн салбарт ажиллаж буй хоёр гол субъект бол нэг талаас Шинжлэх ухааны академи (ШУА), нөгөө талаас төрийн өмчийн голдуу их сургуулиуд. Эдгээрийн талаар баримтлах бодлого одооноос зөв эсвэл буруу байх нь хэтдээ бид ШУТ-ийн хөгжил цэцэглэлд хүрэх эсэхийг шийдвэрлэх ач холбогдолтой. Иймд академи ба их сургууль хөгжиж ирсэн дэлхийн нийтлэг жишиг хандлагын талаар зарим ажиглалтыг сийрүүлье. Эртний Грекээс гаралтай академи гэдэг эрдмийн байгууллага дундад зууны төгсгөл үед ид цэцэглэж байлаа. Хажуудаа эрдэмтэнгүй, академигүй хаан Европт бараг байсангүй. Гэхдээ энэ нь тухайн үеийн нийгмийн хэрэгцээ шаардлагаар гарч ирсэн гэхээсээ илүү бурангуй дарангуйлагчийг соён гэгээрүүлэгч болгож харагдуулдаг, одоогийнхоор бол хааны рейтингийг дээшлүүлдэг нэг чухал хэрэгсэл нь байж. 19 дүгээр зууны Европт машинжсан үйлдвэрлэл бий болж хөгжихийн хирээр шинжлэх ухаан технологийн туршилт судалгаа нарийсч өртөг зардал нь нэмэгдсэн юм. Ингэхийн цагт хаадын академиуд хөрөнгийн хомсдолд нэрвэгдэн судалгаа шинжилгээ гардан хийхээсээ илүү судалгааны үр дүнг хэлэлцдэг, мэтгэлцдэг газрууд болж хувирчээ. 20 дугаар зууны эхэн үед академийн судалгаа жам ёсныхоо уналтад хүрсэн аж. Гэтэл үүний хажуугаар аж үйлдвэр хурдсан хөгжиж ШУТ-ийн судалгаа шинжилгээний ажлын цар хэмжээ тасралтгүй нэмэгдсээр иржээ. Үүнийг их сургуулиуд голчлон хийдэг болсон байна. Ингэж академийн шинжлэх ухаан их сургуулиуд уруу шилжсэн нь ердөө л хэн бага зардлаар ихийг бүтээнэ, тэр л зах зээлд ялагч болдог капиталист эдийн засгийн хуулийн дагуу болсон үзэгдэл юм. 
Их сургуулийн эрдэм шинжилгээний ажил нь багш шавийн хооронд бий болдог хөдөлмөрийн харилцааны өвөрмөц хэлбэрт тулгуурладаг. Орчин үеийн сонгодог их сургуулийн профессор хүн албан тушаал, рейтингээ хадгалж байхын тулд эрдэм шинжилгээний чанартай бүтээл байнга гаргах үүрэгтэй байдаг. Иймээс тэр нь магистрант ба докторант оюутнуудаа судалгааны ажил хийхийг байнга шаардана. Үүнийг ч тэд нь үг дуугүй хүлээн зөвшөөрч бүх хүчээ дайчлан ажилладаг. Элсэхийн тулд эхлээд сургалтын төлбөр төлдөг, элссэн хойноо хорвоогийн өдөр бүр шахам хоёр хүн-өдрийн оюуны ажил гүйцэтгэдэг, илүү цаг ажиллалаа гэж гомдол мэдүүлдэггүй, сайн үр дүн гаргалаа гэж шан харамж нэхдэггүй, нэрлээгүй л болохоос "боолын" хөдөлмөр эрхэлж буй саяар тоологдох хүмүүсийн армийг докторантууд, магистрантууд гэдэг. Чадвартай профессорыг даган сайн бүтээл туурвиж эрдмийн зэрэг цол хүртсэн хүнд дараа нь мэргэжлийн ажил олоход хялбар байдаг. Өөрөөр хэлбэл профессорт "боолчлогдохын" хэрээр өөрийнхөө ирээдүйд хөрөнгө оруулна гэсэн үг. Оролцогч хоёр талдаа ингэж тэнцүү ашиг сонирхолтой байдаг тулдаа энэ хөдөлмөрийн харьцаа оршин тогтнож улам дэлгэрсээр байгаа юм. 
Манай их сургуулиудад профессорын систем нэвтэрч төлөвших шатандаа явж байгаа. Гэвч профессорын хөдөлмөрийн дийлэнхийг бакалаврын төвшний хичээл заах ажил эзэлсэн хэвээр байна. Цаашид үүнийг багасгаж, эрдэм шинжилгээнд ноогдох цагийг аль болох нэмэгдүүлэх чиглэлээ барих ёстой. Энэ үйл явцад төрийн оролцоо дэмжлэг ч чухал. Тухайлбал, тэргүүлэх их сургуулиудын хотхонг орчин үеийн жишигт хүртэл сайжруулах, эсвэл шинээр барьж өгөх нь төр, засгийн нэн чухал хөтөлбөр баймаар. Гэтэл энэ жилийн БСШУЯ-ны төсөвт Архангайн Тариатын сургуулийн барилгын өргөтгөлд 250 саяыг гэх мэт нэр заасан 287 арга хэмжээнд нийт 54,3 тэрбум төгрөгийг зарцуулахаар төлөвлөжээ. Ингэсэн атал МУИС-д гэж нэр заасан ганц ч арга хэмжээ, төгрөг алга. Үүнийг сайнаар хэлбэл харалган, муугаар ойлговол нухчин дарах бодлогын илрэл гэхээс өөр юу гэх вэ.
Хуучин социалист орнуудын зарим академи төсвөөс "тэжээгдэн" амьдарсаар байгаа нь эдгээр академиуд тухайн нийгмийнхээ элит давхарга байсны хувьд шийдвэр гаргах төвшинд лоббидох чадамжаа одоо ч алдаагүй байгаатай холбоотой. Гэтэл ихэнх хөгжингүй орнуудын шинжлэх ухааны академиуд бие даасан олон нийтийн, ашгийн бус байгууллага хэлбэртэй орших ба шинжлэх ухааны ном, сэтгүүл эрхлэн гаргах, салбар бүрээр тэргүүний эрдэмтдийг шалгаруулж шагнах, сурталчлах, шинжлэх ухааны ба улс орныхоо тулгамдсан асуудлаар хэлэлцүүлэг өрнүүлэх, нэр хүндтэй эрдэмтдээр зөвлөмж, илтгэл бэлтгүүлэх гэх мэт үйл ажиллагаа явуулдаг. Тухайлбал Америкийн Шинжлэх ухааны үндэсний академи (http://www.nasonline.org) нь "Улс үндэстнийхээ шинжлэх ухааны зөвлөх нь байя!" гэдэг эрхэм зорилготой. Гадаад дотоодын тэргүүлэх 2480 эрдэмтнээс бүрдэх гишүүнчлэлтэй хэдий ч өдөр тутмын үйл ажиллагааг нь 17 хүнтэй гүйцэтгэх зөвлөл зохицуулж амжуулдаг байх юм. 
Шинжлэн судлах ажил тэр чигээрээ их сургуулиудад шилжсэн үү гэвэл бас тийм биш. Өндөр технологи шингэсэн бүтээгдэхүүн үйлдвэрлэгч том компаниуд өөрийн судалгааны төвүүдтэй байдаг. Хэдий ийм ч сүүлийн үед хөрөнгө хүч шаардсан суурь судалгааны ажлаа их сургуульд харьцангуй хямд үнээр захиалж хийлгүүлэх, их сургуулийн судалгааны бэлэн үр дүн, патентыг худалдан авах, их сургуулийн дэргэд судалгааны салбараа байгуулж гол захиалагч ба санхүүжүүлэгч нь болох замаар зардал хэмнэх арга компаниудын дунд хэвшмэл болж байна. 
Тухайн улсынхаа хувьд стратегийн ач холбогдолтой ШУТ-ийн салбарыг Засгийн газар нь шууд хяналтдаа авч санхүүжүүлдэг практик бас түгээмэл байна. АНУ-аар жишээлэхэд цөмийн зэвсэг ба энергийн асуудлыг төрийн мэдлийн Лос-Аламос ба Ливерморийн үндэсний лабораториуд голчлон хариуцдаг бол сансар судлалтай холбоотой асуудлуудыг засгийн газрын тусгай агентлагт (NASA) даалгасан байдаг. Гэтэл манай улсын хувьд эдийн засгийн шийдвэрлэх ач холбогдолтой мал аж ахуй, газар тариалан, ашигт малтмалын олборлолт, боловсруулалт зэрэг салбарт манай ШУА ямар өгөөжтэй үйлчилж байгаа нь тодорхой бус байна. Ер нь ШУА нийгэмдээ хэр үнэлэмжтэй вэ гэдэг ч анхаарал татахаар байна.
МУИС-ийн Физик электроникийн сургуулийн багш, доктор Р. Галбадрах