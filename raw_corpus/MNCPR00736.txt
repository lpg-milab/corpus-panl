Бөөрөө өгсөн дүүгээ бөөрөндөө нааж амьдарна

Манайд хэдхэн хоногийн өмнө хийсэн бөөр шилжүүлэн суулгах мэс засал амжилттай болсон талаар манай сонин мэдээлж байсан. Ихэр эгч дүүсийн бие сайн бөгөөд тэд өчигдөр эмнэлгээс гарлаа. Эгч Д.Оюунцэцэг нь дүү Д.Оюунбилэгтээ өрөөсөн бөөрөө өгсөн бөгөөд тэднийг эмнэлгээс гарахынх нь өмнөхөн уулзаж ярилцлаа.
-Сайн байна уу. Та хоёрын бие сайн уу? -Сайн, сайн. Бие гайгүй шүү. -Эмнэлгээс гарах гэж байгаа гэсэн. Эмч нар ямар гам сахиарай гэсэн бэ? -Оюунбилэг-Даарч болохгүй гэсэн. Бас хүнд юм өргөх хориотой. Түүнээс биш хоолны дэглэм гайгүй гэсэн. Хүний бөөр авсан болохоор хайрланаа. Би өөх тостой хоол ч идэхгүй байгаа шүү. -Хагалгааны дараа таны бие хэр өөрчлөгдсөн бэ? . -Би асар их хордлоготой байсан. Үргэлж бөөлжинө. Диализийн аппаратад орсны дараа бол яг согтуу хүн шиг гуйвж найгаж явдаг байсан. Энэ бүх зовиур одоо алга болсон. -Ер нь бөөрөө өгөх тухай анх хэн санал болгосон юм бэ? -Оюунбилэг-Анх эмч нар санал болгосон. Жамбалжав эмч "Та хоёр нэг эсийн ихэр болохоор сайн таарна" гэсэн юм. Би эхлээд дургүй байсан. нөгөөхөө тахир дутуу болгоод яахав гэж бодож байсан. Хүүгийнхээ ч юм уу, өөр хүнийхээр бол солиулъя гэсэн. Эмчийн саналыг Оюунцэцэг шууд хүлээж авсан. Тэгээд өгнө өгнө гэсээр байгаад надад өгчихөөд сууж байна даа. -Та өрөөсөн бөөрөө дүүдээ өгсөн. Одоо биед тань өөрчлөгдсөн зүйл байна уу? -Оюунцэцэг-Одоохондоо мэдэгдээд байх юм алга. Хагалгаа хийсэн юм болохоор тэр газраар л хөндүүр байна. Эмч нар намайг ч гэсэн даарч хөрч бас хүнд юм өргөж болохгүй гэсэн. -Бөөрөө өгнө гэдэг ямар нэг эд материал, мөнгөөр хэмжишгүй зүйл. Танд эгчдээ хэлж амжаагүй үг бий юу? -Оюунбилэг-Ихэртээ маш их баярлалаа л гэж хэлмээр байна. Энэ амьдралынхаа турш эмч, ихэр хоёрыгоо бурхан шиг хүндэлж явнаа. Энэ маань надаас гурван минутын өмнө л төрсөн юм шүү дээ. (Эгчийгээ хэлэв) -Бөөрөө өгнө гэхэд ээж тань яаж хүлээж авсан бэ? -Оюунцэцэг-Ээж маань эхэндээ дургүй байсан. Дургүй ч юу байхав дээ, өмнө нь ийм мэс засал хийж байгаагүй гэхээр өөрт нь их эмзэг туссан байх. Одоо бол баярлаад хэлэх үг нь олдохгүй байгаа. -Хагалгааны өмнө айж байсан уу? -Оюунбилэг-Хагалгаа амжилттай болно гэдэгт би анхнаасаа итгэлтэй байсан. -Оюунцэцэг-Бөөрөө өгнө гээд шийдчихсэн байсан болохоор айгаагүй ээ. Хүн нэг шуударчихаар айхаа больчихдог юм билээ. -Та бөөрөө өгөхдөө харамсч байв уу? -Оюунцэцэг-Юуг нь харамсах вэ. Харамсах байсан бол өгөхгүй байсан байх. Энэ маань нүдэн дээр шаналж зовж байсан. Бид олон ч жил сувилсан. Ямар ч байсан энэ бүхнийг даван туулах итгэлтэй байлаа. -Таны бөөр хэзээнээс өвдөж эхэлсэн юм бэ? -Оюунбилэг-1997 оны сүүлч 1998 оны эхээр л өвдөж эхэлсэн. Найман жил энэ өвчнөөр шаналсан. Бүр хүндэрсэн үе нь өнгөрсөн оны долдугаар сараас юм. Энэ хугацаанд нэгдүгээр эмнэлгийн диализийн аппаратад 100 гаруй удаа орсон. Үнэхээр энэ аппаратад ороогүй бол би өдийд амьд байхгүй байсан шүү. Энэ өвчин хүндрэхээрээ шээс нь цусандаа орж хорлого өгдөг. Хагалгаанд орохын өмнө миний нүүр, бүх арьс хав хар өнгөтэй болсон байсан. Одоо бүр гайгүй болчихоод байгаа юм. -Ингээд зүгээр болчихно гэж бодож байсан уу? -Оюунбилэг-Ингээд эрүүл болчихно гэж төсөөлөөгүй ээ. Өнөө шөнө үхээд хонох байх гэж олон орой бодож байсан. Үхэхээ хүрэхээр үхдэггүй л юм байна. -Хэрэв таны ихэр биш байсан бол та бөөрөө өгөх байсан уу? -Оюунцэцэг -Ёстой хэлж мэдэхгүй юм байна. -Та хаана ажилладаг вэ? -Оюунцэцэг-Төмөр замд. Манай дүү ч бас тэнд ажиллаж байгаад группт гарсан. Бид хоёр хоёулаа төмөр замынх. -Та хоёр хэдэн хүүхэдтэй вэ? -Оюунбилэг-Манайх дөрвөн хүүхэдтэй.Гурав нь том болсон. Бага нь тавдугаар анги. -Оюунцэцэг-Манайх таван хүүхэдтэй. -Эмнэлгээс гараад хамт байх уу? -Оюунцэцэг-Гараад лав нэг сар хамт байна. Биеийг нь асарч сувилахгүй бол санаа амрахгүй. Дүүгээ чирээд л явна даа. Яваандаа бие нь гайгүй болохоор гэр гэртээ байх биз ээ. Эгч дүүс тун сэтгэл хангалуун байсан. Адилхан өнгийн цамц өмссөн ихэр хоёрын дүү нь баахан ядруу царайтай харагдана лээ. Арга ч үгүй юм. Аюулт өвчнөөр тэр найман жил шаналсан хүн. Ингээд эгч дүүс өвдөх зовлонгүй боллоо. Эгч нь бөөрөө өгсөн дүүгээ бөөрөндөө нааж асарч явна гэнэ. Харин дүү нь эгчдээ, эмч нартаа хэлэх сайхан үг олохгүй байх шиг байсан. Зовлонг хамтдаа үүрч гарсан ихрүүдийн нүдний гал үргэлж гэрэлтэй байг ээ. Тэд биднээс нэгэн зүйлийг хичээнгүйлэн гуйсан нь өөрсдийг нь эрүүл саруул болгож өгсөн эмч нартаа хэлэх баярласан сэтгэлийн үгсийг дамжуулж өгөөч гэсэн хүсэлт байлаа. Хүний гавьяат эмч Жамбалжав, мэс засал хийсэн бүх эмч нар, орчуулагч болон эмчлэгч эмч Л.Оюунцэцэг, Б.Алтан-Ундрах, гуравдугаар эмнэлгийн зүрх судас, бөөрний тасгийн хамт олон, нэгдүгээр эмнэлгийн Бямбадаш эмчтэй диализийн аппаратын хамт олон, төмөр замын дарга нар болон өөрсдөд нь тусалсан бүх хүмүүстээ баярлалаа гэж хэлсэн юм 
Д.Оюунтуяа
