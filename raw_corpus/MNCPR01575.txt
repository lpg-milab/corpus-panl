ДААЖИГНАЛ

Судлаач Д.ГАНХУЯГ 
"Төрийн тэргүүн Ерөнхийлөгчийн хэлсэн үгийг засах субъект Монголд байхгүй учраас хэлэх үгээ сайн бодох хэрэгтэй" гэж Н.Энхбаяр саяхан номлов. Гэтэл бас л саяхан тэрбээр эрх зүйн наад захын мэдлэгтэй хүмүүст байтугай, жирийн иргэдэд ч эвэртэй туулай үзсэн мэт санагдах Хадгаламж зээлийн хоршоодод мөнгөө луйвардуулсан иргэдийн хохирлыг улсаас бүрэн нөхөн олгох тухай зуйгуул үгийг унагаж ахиад л нэг бантан хутгав. 
Овоо хараагүй, ам нь суначихсан буу шиг задгай галладаг Ерөнхийлөгчтэй болж дээ бид... Хоршооны гишүүд эрсдлээ өөрсдөө хамтдаа хариуцах хуультайг Н.Энхбаяр мэддэггүй, уншаагүй юмсанж. Ядахдаа энэ хавар "Ерөнхийлөгчийг хамгаалах холбоо" байгуулж манаргасаар байгаад санасандаа хүрч, Ерөнхийлөгчийн хуулийн бодлогын зөвлөх болсон Д.Зүмбэрэлхам гэгч мануухай нь юугаа хийдэг байна аа? Дээшээ тэнгэр хол, доошоо газар хатуу болж цөхөрсөн хөөрхий хохирогсдод Н.Энхбаярын хэлсэн үг бал бурам шиг амттай байгаа нь мэдээж. Харамсалтай нь Н.Энхбаяр тэдний хулхин дээр анхилам сарнай ургуулж байгаа гэдгийг тэд хараахан ухаараагүй байгаа. Н.Энхбаяр яагаад ийм үг яаран сандран хэлэх болов оо? Н.Энхбаярыг МАХН -ын дарга, Ерөнхий сайд байх хугацаанд авлигал хогийн ургамал шиг хурдан цэцэглэсэн билээ. Энэ үед авлигачдын гарт асар их мөнгө хуримтлагдсан юм. Авлигалын мөнгө эх үүсвэр нь гадаад, дотоодоосоо үл хамааран ил гарч болдоггүй бохир мөнгө байдаг. Түүнийг угааж цэвэрлэх хэрэгтэй. Монгол жижигхэн зах зээлтэй. Мөнгөний урсгал ч нарийхан судлаар урсана. Хаанаас юун мөнгө урсаж байна гэдгийг захын хүн мэдчих боломжтой. Тийм болохоор бохир мөнгө угаах хэрэгцээ гарчээ. Ингээд 1998 онд батлагдсан Хоршооны тухай хуульд 2002, 2004 онд нэмэлт өөрчлөлт оруулахдаа "Хадгаламж зээл" гэсэн бүлэг нэмснээр хадгаламж зээлийн хоршоод борооны дараах мөөг шиг олширч, бие биетэйгээ уралдсан өндөр хүү амладаг луйврын үйлдвэрлэл эхэлсэн юм. Тэдний дунд МАХН-ын өсөх ирээдүйтэй луйварчид толгой цохиж байлаа. Намынхаа санхүүжилтэд ил далд тусална, дарга авлигачдынхаа мөнгийг угааж цэвэрлэж өгнө. Ил зарж болдоггүй тэрбум тэрбумаар тоологдох авлигалын бэлэн мөнгө ийнхүү Хадгаламж зээлийн хоршоодод цуглах болсон юм. Эрх мэдэлтнүүд Хадгаламж зээлийн хоршоо байгуулахад оруулсан мөнгө, хадгалуулсан мөнгөө богино хугацаанд өндөр хүүтэй өсгөн авч нэг хэсгийг нь түрийвчиндээ хийж, нөгөө хэсгийг нь үл хөдлөх хөрөнгө болгон ах дүүсийнхээ нэр дээр бүртгүүлж мөрөө баллав.Том гарынхан нь гадаад орнуудад өөр хүний нэрээр үл хөдлөх хөрөнгө худалдан авч хав дарав. Гадаадын банкинд луйврын мөнгөө вальют болгон байршуулав. Үүнийг О.Чулуунбат, Н.Энхбаяр хоёр тун чадмаг хийнэ. Энд дурдсан бохир үйлдлүүд бол Хадгаламж зээлийн хоршооны томчуудад голчлон хамаарах асуудлууд юм. Ерөнхийдөө бол томчууд болон тэдэнтэй холбоотой бүлэг хүмүүс мөнгөө угаагаад бараг дуусчихсан гэсэн хэрэг юм л даа. Дараа нь дунд гарынхны буюу үйлийн үртнүүдийн ажил эхлэв. Тэд асуудлын мөн чанарыг огтхон ч ойлгосонгүй. Ер нь хүмүүс ингэж баяжаад байхад бид ч юугаараа дутдаг юм хэмээн боджээ. Хуулинд анхнаасаа санаатайгаар хийсэн цоорхойны улмаас Хадгаламж зээлийн хоршоод нь томчуудын, ардуудын гэсэн үндсэн хоёр хэлбэртэй болсон бөгөөд ардуудынх нь гарцаагүй дампуурах үйлтэйг тэд бас л мэдсэнгүй. Ингээд хоршоонуудыг ёстой ТҮЦ шиг байгуулж гарав. Эдгээр нь томчуудын анхнаасаа зохион байгуулсан мөнгө угаагч, МАХН-ыг авлигадах онгироочуудын, жижиг гарын жинхэнэ луйварчдын, үнэхээр хоршоо болох гэсэн хоршоо гээд олон янз байсан нь одоо тодорхой байна. Томчууд мөнгөө угаагаад дууссаны дараа тэднийг зөнд нь хаяснаар Хадгаламж зээлийн хоршоодын дампуурлын гунигт түүх эхэлсэн юм. Авлигачид зудтай жилийн ноход шиг зоолон таргалав. Харин жирийн иргэд хулхидуулан, модоо барьж гуйлгачин болов. Тэд орох орон, ойчих аягагүй үлдлээ. Гэр орон, ах дүү, найз нөхдийнхөө нүүрийг харж ч чадахаа байсан олон зуун хүн цөхрөн хоцорлоо. Хэн буруутай вэ? Төр засаг буруутай гэж буух эзэн буцах хаяггүй юм яриад байх юм. Төр засаг гэдэг чинь Төрийн саарал ордон, Монголбанкны цагаан байшин биш ээ. Буруутан нь тэр үед төр засагт ажиллаж энэ ажлыг хариуцаж, зохицуулж, залж байсан тодорхой хүмүүс байж таарна. Тэр хүмүүс нь хэн бэ? Хэргийн эзэн, хэнгэргийн дохиур нь Ерөнхий сайд асан Н.Энхбаяр, Монголбанкны Ерөнхийлөгч О.Чулуунбат нар яах аргагүй мөн. Сүүлийн хэдэн жил хөрөнгө, мөнгөний бүх будлиан, луйвар дээр холбоотой бяруу шиг хамт явсан энэ хоёр хүн гол буруутан нь. Хохирогчид алдсан мөнгөө хоршоодын дарга даамлуудаасаа нэхэх хэрэгтэй. Тэднээс юм гаргуулж чадахгүй бол Н.Энхбаяр, О.Чулуунбат хоёроос нэхэх нь зүйд нийцнэ. Хадгаламж зээлийн хоршоо байгуулагдан луйвардаж эхлэх үед Н.Энхбаяр Ерөнхий сайд, МАХН-ын дарга байж бүхнийг төвлөрүүлэн захирч, дарангуйлан хэмжээгүй эрхт эзэн хаан шиг авирлаж байлаа. Хамгийн жижиг асуудалд хүртэл Н.Энхбаярын бохир сарвуу дүрээтэй байсан юм. Ямбыг нь эдэлбэл ялыг нь үүрдэг хойно Н.Энхбаярт гол буруу ногдож л таарна. Тиймдээ ч хариуцлагаас өөрийгөө мултлахын тулд хохирогсдын мөнгийг төр засаг төл гэж уран донгодож байгаа юм. Хоршооны хуульд нэмэлт өөрчлөлт оруулах үед хадгаламж зээлийн хоршоодод "төрөөс тавих хяналтын тухай" хуулийн бүхэл бүтэн бүлгийг хасч батлуулсан эзэн бий. Тэгэхлээр энэ бүхэн хуулийн халхавчин дор мөнгө угаах зориудын бодлоготой хийсэн төрийн томчуудын луйвар гэдэг нь тодорхой байгаа биз дээ. Ямар ч хяналтгүйгээр дураараа дургиж, дунд чөмгөөрөө жиргэж байхаар уг хуулийн нэмэлт батлагджээ. Хадгаламж зээлийн цөөнгүй хоршоо Н.Энхбаярын ивээлд байсан тухай ихээхэн яриа байдаг. Саяхан "Дээдсийн хүрээлэн"сонинд Н.Энхбаяр, "Гэр хорооллын барилгажилт" хадгаламж зээлийн хоршооны эзэн Ц.Түмэнгэрэл хоёрын хундага тулган баяртай зогсох зураг үүний нэг л жишээ юм. Ц.Түмэнгэрэлийг нийслэлийн ИТХ-ын тэргүүлэгч болоход кран болж дээш татсан хүн нь О.Цолмон гэдгийг олон хүн мэднэ. Гэтэл өнөөдөр Н.Энхбаяр телевиз, радиогоор Ц.Түмэнгэрэлийгээ алуурчин гэж цоллон, үүнийгээ төр самуурсны жишээ болгон баалан тунхаглаж байгааг ямар хүн чанар, ямар ёс суртахуун гэх вэ? Н.Энхбаярт хохирогсдын мөнгийг төсвөөс төл гэж хэлэх өөр учир шалтгаанууд бий. УИХ-ын чуулган эхлэхэд Хадгаламж зээлийн хоршоодын хохирогчид гудамжинд гарч, жагсаал цуглаан хийж, өлсгөлөн зарлаж, тэмцэж эхлэх нь тодорхой байсан. Тэдний тавих сум нь Ерөнхийлөгч Н.Энхбаяр руу чиглэх нь илэрхий байлаа. Шаардлага гурван том даргын нэр дээр тавигддаг юм чинь. Тэрхүү шаагих сум, шуугих хэл амнаас өөрийгөө хамгаалах бамбай болгон хохирогсдыг өмгөөлөгч өгөөмөр сэтгэлтэн болж Н.Энхбаяр жүжиглэж байгаа юм. Н.Энхбаяр шүүмжлэлээс үнхэлцгээ хагартал айдаг, нэр төрд хэтэрхий дуртай новш. Тэр нэр төрийн төлөө өрөөсөн нүдээ ухаж, өрөөсөн бөөрөө сугалаад өгөхөд ч бэлэн. Үнэндээ бидний зовлонг ойлгож дэмжиж байгаа ганц хүн нь Ерөнхийлөгч гэж хохирогсдоор хэлүүлж, түүнийг нь хувийнхаа луйврын телевиз сониноор дахин давтан гаргаж, хөөрхий хүмүүсийг "хошгоруулах" өмхий санаа хэлсэн үгнийх нь цаана нуугдаж байгаа юм. Хохирогсдод Н.Энхбаяр тус болсон уу ? Үгүй ээ, Тус биш ус. Та нарыг түр тайвшруулах золбин үг хэлсэн. Ингэснээрээ Н.Энхбаяр луйварчдыг өмгөөлж, хохирогсдод нүүр тал засах гэсэн явуургүй үйлдэл хийлээ. Хохирогсдын мөнгийг төр засаг төлөхгүй гэдгийг Н.Энхбаяр хэтэрхий сайн мэдэж байгаа. Ямар сайндаа бараг бүх сайд нар нь төрөөс мөнгө төлөхгүй гээд ярьж суухав дээ. Луйварчдын завшсан мөнгийг төсвөөс төлөх хууль ч байхгүй, тийм их мөнгө ч байхгүй нь тодорхой. Н.Энхбаяр хохирсон хөөрхий хүмүүсийг түр аргацаан хуурах, цаг хожих, галыг өөрөөсөө зайлуулж, бусдыг гал руу түлхэж сурсан төрөлх араншингаараа үүнийг хийжээ. Хохирогсдын мөнгийг луйварчдаар нь хуулийн дагуу төлүүл гэж чанга хэлэхийн оронд төр засаг төл гэж займчуулж байгаагийн өөр нэг учир шалтгаан нь Хадгаламж зээлийн хоршоодын луйварчин эздийн нээнтэг, барьцаанд Ерөнхийлөгч өөрөө байдагт оршино. Энэ нь ортой болохыг сүүлийн үеийн явдал тод харуулж байна. Н.Энхбаяр бантан хутгасан үгээ лавшруулан Засгийн газарт албан бичиг илгээсэн байх юм. Хохирогсод оо ! энэ бичиг гээчид хууртаад хэрэггүй. Энэ бол эрх зүйн ямар ч чадамжгүй хоосон цаас. Засгийн газарт чиглэл өгсөн зарлиг гаргах хуулийн ганцхан боломж Ерөнхийлөгчид бий. Бусад нь хаданд хашгирсан цуурайтай адил. Монгол Улс даргын үүргээр биш, төрийн хуулиар ажил амьдралаа зохицуулах Үндсэн хуулийн тогтолцоотой гэдгийг Н.Энхбаяр өдий болтол мэддэггүй байсан юм биш биз? Магадгүй шүү. Н.Энхбаярыг УИХ- ын чуулганы нээлт дээр үг хэлсний дараа дампуураагүй байсан Хадгаламж зээлийн хоршоод шил шилээ даран зохиомлоор дампуурлаа зарлаа байлгүй. Хохирлыг нь төр засаг төлчих юм чинь байгаа мөнгөө гялс нуугаад дампуурсан гээд зугтчихна. Энэ үгийг хэлснээс хойш дампуурсан хоршоодын хохирлыг ганцхан Н.Энхбаяр төлөх хариуцлага хүлээх болно. Хохирогсод зөвхөн түүнээс мөнгөө нэхэх хэрэгтэй. Болчимгүй үгийнхээ хариуцлагыг эрх биш хүлээг. Түүний хойноос хувийн жижиг банкнууд дампуурлаа зарлана. Хохирлыг төсвөөс төлдөг жишиг тогтчихвол банк ажиллуулж, зовлогоо зовоож байх хэрэг хувь нийлүүлэгчдэд юу байхав. Байгаа мөнгөө гадаадад сэмхэн байршуулчихаад, дампуурлын хохирлоо төр засгаар төлүүлчихээд, Испанийн эрэгт байшин худалдаж авсан шиг яс амар хэвтэх биз. Өндөр албан тушаалтны амнаас унасан утгагүй тэнэг үг хичнээн хор хохирол тарьж болохын жишээ энэ болж үлдэнэ. Н.Энхбаяр чухам яагаад Хадгаламж зээлийн хоршооны хохирогсдын мөнгийг төрөөс төл гэж улайраад байгаа юм бэ? Хадгаламж зээлийн хоршоо авлигачдын мөнгийг угаах хамгийн тохиромжтой сүлжээ байсан юм. Эрх мэдэлтнүүд том жижиггүй авлига авч байсан. Хэдий чинээ эрх мэдэлтэйнхээ хэрээр авилгын ханш төдий чинээ өсдөг жамтай. Том авлигачид дунд болон жижиг авлигачдынхаа амыг үдэж байхын тулд тэдэнд авилга авах бололцоог хангаж, зарим үед нөхөрсгөөр тусална. Бусад нь бага ч гэсэн идэх ёстой. Тэгж байж амаа хамхиж, нүдээ аньж явна. Ингээд бие биенээ нээнтэглэсэн сүлжээ бий болдог. Яг л оргил руу авирч байгаа уулчид олсоор холбоотой байдаг шиг. Тэд нөхдөө илчилдэггүй. Яагаад гэвэл өөрөө илчлэгдэх учраас. Зөвхөн тэр муу их авч байна, шуналтай хог гэж нууцхан атаархаж суудаг. Авлигачдыг илчилж, чалчиж чадах гарууд бол Хадгаламж зээлийн хоршоодын мөнгийг зувчуулагчид. Тэд шоронгийн хаалга татаад ирэхийн цагт улс төрч томчуудын өч төчнөөн мөнгө манай хоршоогоор дамжсан гэж ам алдах нигууртай. Одоо тэдний нэлээд нь яахаас ч буцахаа болиод байна. Тийм болохоор Н.Энхбаяр тэднээр хохирлыг төлүүлэх биш, төр засгаар төлүүл гэж луйварчдад тал засан зулгуйдаж байгаа хэрэг. Авлигалын гинжин холбоо аль нэг өгөршиж муудсан хэсгээрээ тасарч, аюул болох энүүхэнд боллоо. Хүн болгон гаалийн Х.Баатар шиг өөрийгөө золиослоод дарга нараа цээжээрээ хамгаалаад ял сонсох нь юу л бол? Н.Энхбаяр, О.Чулуунбат нараар хохирлоо төлүүл гэлээ, тэдэнд элэнцгийнх нь мөнгө байхав гэж цухалдан бодож магадгүй. Тэд асар их мөнгөтэй. Н.Энхбаярын өдөр бүр сольж өмсөж байгаа костюм гэхэд л нэг сая гаруй төгрөгийнх, өдөр тутам сольдог зангиа нь сайдын сарын цалингийн, хөлдөө жийсэн ботинк нь өөрийнх нь 2-3 сарын цалинтай дүйцэх үнэтэй. Энэ зунжингаа наадам хэсэж сольж өмссөн алтан товчтой, мөнгөн бүстэй дээлнүүдийн нэг нь л 7-10 сая гээд бодчих. Энд би энгийн ахуйн жишээ авч байна. Харин Н.Энхбаяр, О.Чулуунбат нарын банк дээрэмдэж, мөнгө угааж, авлига авч, цөмийн хаягдал булшилж, лиценз болон ашигт малтмал зарж, луйвраар хувьчилж авсан хийгээд гадаад дотоодод бариулсан болон бариулж буй байшин барилга, гадаадын нууц дансанд хуримтлуулсан мөнгийг тооцох юм бол цаадуул чинь Хадгаламж зээлийн хоршоодын мөнгийг байтугай, Монгол Улсыг хэд дахин худалдаад авчихаар цулайтал баяжсан. Энэ талаар миний бие мөн ч олон удаа бичсэн дээ. Бодоод тооцоод үз л дээ. Би гүтгээгүй, би худлаа хэлээгүй. Н.Энхбаяр хохирлыг төсвөөс барагдуул гэж хэлснээрээ ард түмний турсгыг хоёронтоо хуулах замыг зааж өглөө. Нэгдэх нь мөнгөө хадгалуулсан хүмүүсийн мөнгийг луйвардсан этгээдүүдийг ивээлдээ авч, хаацайлан мөнгө завшуулж, хохирогсдын турсгыг хууллаа. Хоёр дахь нь татвар төлөгчдөөс цуглуулж авсан төсвийн мөнгөөр луйварчдын өрийг цайруулж, татвар төлөгч ард иргэдийн шар махыг хууллаа. Ингэж болно гэж үү ? Одоо тэнэг алхмаа зөвтгөх гэж авлига луйвраар бүрдүүлсэн хувийн хэвлэл мэдээллийн хэрэгслээрээ олон түмний тархийг угаах бохир ажлаа эрчимжүүлэн манаруулж явна. Одоо бүр байчихаад улсын төсвөөс мөнгө гаргах, улсаас мөнгө гаргах хоёр их ялгаатай гэх болтлоо мэдрэлтэх болжээ. Ерөнхийлөгч гуай, биднээр ингэж л даажигнаж байна даа... 
