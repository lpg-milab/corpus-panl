№218(16808)  
1987 оны есдүгээр сарын 11.
Захиргааны  аргаас эдийн засгийн аргад

Намын Төв Хорооны Ш бүгд хурал дээр нөхөр Ж. Батмөнх хэлсэн үгэндээ төлөвлөлт, удирдлагыг үндсээр нь өөрчлөн сайжруулахын тулд гол төлөв дээрээс, захиргааны аргаар бүхнийг нарийвчлан зааж, бие даасан бүтээлч ажиллагааг боогдуулж ирсэн хуучирсан арга хандлагыг өөрчилж эдийн засгийн шинэ аргад шилжихийн чухлыг онцлон заасан билээ. Энэхүү заалтыг хэрэгжүүлж аж ахуйг шинэ арга барилаар эрхлэн хөтлөхөд хоосон шаардах, баримжаагаар хандах, юм бүхэнд удирдах байгууллагын заалт шилжүүлэх, бусдын гар харах зэрэг идэвхгүй хандлага саад болж байна. Юуны өмнө хүний хүчин зүйлийг эдийн засгийн аргаар идэвхжүүлэн зохистой ашиглах, цаг үеийн ажил зохион байгуулж шийдвэрлэхэд эдийн засгийн тооцоо, онол, практикийн тодорхой мэдлэгт түшиглэн эцсийн үр дүнгийн үүднээс хандахгүй тооны хойноос хөөцөлдөж улсын төлөвлөгөөг өндөр үнэ, их зардлаар биелүүлсэн нэр хүлээж нийгэмд хохирол учруулдаг хуучирсан арга барилаас зарим үйлдвэр, аж ахуйн газар салж чадаагүй байна. 

Ой мод, түлш, эрчим хүч, барилгын материалын үйлдвэрүүдэд энэ оны долоо, наймдугаар саруудад төлөвлөгөө тасалсан, эдийн засгийн чанарын үзүүлэлт буурсан үйлдвэрийн тоо эхний хагас жилийнхээс нэмэгджээ. Улаанбаатар хотын мод боловсруулах комбинат Хялганатын мод бэлтгэлийн аж ахуй, Дарханы карьерын нэгдсэн аж ахуй ажилчдыг 2100 - 3378 хүн цаг илүү ажиллуулсан боловч эхний хагас. жилийн төлөвлөгөөг тасалсан байна. Шарын голын нүүрсний уурхайн захиргаа төлөвлөгөө биелүүлэхийн тулд 16 мянга гаруй хүн цаг илүү ажиллуулснаас Болж үйлдвэрлэлийн жигд ажиллагаа алдагдаж, технологи зөрчигдөж, үргүй зардал нэмэгджээ. Энэчлэн. үйлдвэр, аж ахуйн газрууд эдийн засгийн удирдлагын арга, ялангуяа чанарын үзүүлэлтийг төдийлөн анхаарахгүй орхигдуулж байгаагаас шалтгаалан өнгөрсөн долоон сарын дотор улсын хэмжээгээр аж үйлдвэрийн салбарт хөдөлмөрийн бүтээмжийн түвшин буурч, төлөвлөгөөт зардал 26, 7 сая төгрөгөөр хэтэрч, ашгийн төлөвлөгөө 29, 9 гаруй сая төгрөгөөр тасарч нэлээд салбар, байгууллагад хөдөлмөрийн бүтээмж, цалингийн өсөлтийн зохистой харьцаа алдагдсан дүн Гарлаа. 

Хөдөө аж ахуйн нэгдэл, сангийн аж ахуйн олонхи удирдлагууд аж ахуйн дотоод тооцоо, чекийн систем, хамт олон, гэр бүлийн гэрээгээр ажиллах хэлбэр зэрэг эдийн засгийн удирдлагын шинэ дэвшилттэй арга туршлагуудыг идэвхтэй нэвтрүүлэхийн оронд захиран командлах өрөөсгөл аргаар тооны хойноос улайран хөөцөлддөг дутагдалтайгаа зууралдсан хэвээр байгаагийн уршгаар хөдөлмөрийн бүтээмж дээшлүүлэх, өөрийн өртөг хямдруулах, зардал хэмнэх, алдагдлаа арилгах, ашигт ажиллагааны түвшин дээшлүүлэх талаар тодорхой ахиц өөрчлөлт гарахгүй, өвс хадлан бэлтгэх болон мал аж ахуйн цаг үеийн бусад ажлын явц ноднингийнхоос ч удаашралтай байна. 

МАХН-ын Төв Хорооны III бүгд хурал ( 1987 оны ) манай аж ахуйн үйл ажиллагаанд үндсэн өөрчлөлт гаргаж улс ардын аж ахуйн бүх түвшинд удирдлагын эдийн засгийн аргад шилжих явдлыг өнөөгийн практик зорилт болгон дэвшүүлснээс хойш хоёр сар гаруй хугацаа өнгөрч байхад түүнийг хэрэгжүүлэх ажил удаашралтай байгаа нь оны эхний найман сарын ажлын үр дүнгээс ийнхүү тодорхой байна. Тийм учраас Намын Төв Хорооны бүгд хурлын шийдвзр, төлөвлөлт, аж ахуйн механизмыг боловсронгуй болгох, чанар, үр ашиг дээшлүүлэх талаархи нам, засгийн шинэ тогтоолын заалт нэг бүрийг амьдралд шийдэмгий, шуурхай хэрэгжүүлэх ажлыг 1987 оны улс ардын аж ахуй, соёлын төлөвлөгөөт зорилтыг эдийн засгийн, аргаар ханган биелүүлэхтэй салшгүй холбон зохион байгуулах хэрэгтэй байна. Юуны өмнө үйлдвэр, аж ахуйн газар бүр энэ оны өнгөрсөн хугацааны үйлдвэрлэлийн үйл ажиллагааны үр дүн, эдийн засгийн чанарын үзүүлэлтийн байдалд шинжилгээ дүгнэлт хийж тодорхой арга хэмжээ авбал зохино. Түүнчлэн одоо мөрдөж байгаа норм, норматив, эдийн засгийн үзүүлэлтийг өөрчлөн шинэчлэх ажлыг түргэвчилж, салбарын яам, улсын хороо, тусгай газрууд төдийгүй аймаг, хот, район, үйлдвэр, аж ахуйн газар бүр эдийн засгийн ажлын шинжлэх ухааны үндэслэл, практикийн үр дүнг дээшлүүлэхэд анхаарлаа төвлөрүүлэхийн хамт аж ахуйн нэгжээс эхлээд удирдлагын түвшин бүрт эдийн засгийн задлан шинжлэх ажилд загварчлах, тооны хойноос хөөцөлдөх, амьд бүтээлч ажлаас хөндийрүүлэхийг арилгах нь чухал байна. 

Аливаа ажил, үйлдвэрлэлийг эрхлэн явуулахад эдийн засгийн мэдлэгтэй социалист овсгоотой ханддаг байх нь захиргааны хуучин аргыг халахад багагүй нөлөөтэй учраас төлөвлөлт, аж ахуйн механизмыг боловсронгуй болгох асуудлаар төв, орон нутагт одоо зохиож байгаа хичээл семинарыг үр өгөөжтэй, ажил хэрэгч зохион байгуулахыг нам, захиргааны байгууллага онцгой анхаарвал зохино. 

Үйлдвэрлэлийг удирдах, хамт олны оролцоог сайжруулахад шинэ маягаар хандаж, үйлдвэрлэл, аж ахуйн үйл ажиллагааг төлөвлөх, дүгнэх, асуудал боловсруулж зохион байгуулах, эдийн засгийн урамшууллын фондуудыг ашиглаж, зарцуулах зэрэгт тэдний санал хүсэлтийг авч байх нь эдийн засгийн аргад шилжих угтвар нөхцөл мөн. Улсаас аль болох ахиу хөрөнгө материалын нөөц аваад амар хялбар аргаар үүргээ биелүүлэхийг эрмэлзэх, социалист өмчийг үрэгдүүлэх, материал, түүхий эд, машин тоног төхөөрөмжид хайр гамгүй хандах зэрэг зохисгүй хандлагыг эдийн засгийн аргаар хаах механизмыг олж тогтоохгүйгээр эдийн засгийн аргад тууштай шилжиж чадахгүй. Ялангуяа салбарын яам, тусгай газар, эдийн засгийн Төв байгууллага энэ талаар идэвхтэй, шургуу эрэл хийж, шуурхай шийдвэрлэх хэрэгтэй болж байна. 

Эдгээр асуудлыг зохистой шийдвэрлэх, ер нь эдийн засгийн аргад шилжихэд үйлдвэр, аж ахуйн газар, түүний дотоод салбар, нэгжүүдийг аж ахуйн тооцоо, гэрээгээр ажиллах журамд шилжүүлж, өөрийгөө санхүүжүүлэх арга хэлбэр нэвтрүүлж байгаа ах дүү социалист орнууд, ялангуяа ЗХУ-ын өөрчлөн байгуулалтын туршлагыг анхааралтай судалж өөрийн орны нөхцөлд тохируулан зоригтой санаачлан туршиж, бүтээлчээр авч хэрэглэх явцад арга зүйн ач холбогдолтой.

