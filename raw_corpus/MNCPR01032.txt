Шүүгчид Х.Баатарыг хэрхэн яаж шүүснээ тайлагнав

Нийслэлийн шүүхэд ГЕГ-ын дарга Х.Баатар нарын авлигын хэргийг бүтэн хоёр өдрийн турш хуралдаж шөнө дөлөөр шүүхийн тогтоол гарган шийдвэрлэсэн шүүх бүрэлдэхүүн өчигдөр хэвлэлийн бага хурал хийлгэлээ. 
Улсын Дээд шүүхийн мэдээллийн төвд болсон тус хуралд Сүхбаатар дүүргийн шүүгч Ч.Хосбаяр, Б.Нямсүрэн болон Дээд шүүхийн хэвлэл мэдээлэл, олон нийттэй харилцах албаны дарга М.Дамирансүрэн нар сэтгүүлчдийн сонирхсон асуултад хариулав. "Өдрийн сонин" -Урьд өмнө аль ч шатны шүүх дуулиант хэргүүдийг шийдвэрлэж л байсан. Гэхдээ ямар ч шүүгч ингэж хэвлэлийн бага хурал хийлгэж байсангүй. Тиймээс яагаад заавал Х.Баатар нарын хэргийг онцгойлон хэвлэлийн бага хурал хийлгэх болсны учир шалтгаан юу вэ? Дээд шүүхийн Хэвлэл мэдээлэл, олон нийттэй харилцах албаны дарга М.Дамирансүрэн: -Энд Х.Баатарын хэргийг онцгойлон хэвлэлийн бага хурал хийлгэж байгаа юм огт биш ээ. Урьд өмнө манай шүүх хаалттай байсан. Харин сүүлийн үед аль болохоор нээлттэй байж сэтгүүлчдийн сонирхсон мэдээлэл бүрийг өгч байхыг хичээж байгаа. Тиймээс ч мэдээллийн төвтэй болсон. Х.Баатар нарын хэргийг ч олны өмнө нээлттэй шүүсэн. Бас зарим нэгэн сонин хэргийн талаар ташаа зүйл мэдээлсэн учраас нэгдмэл нэг ойлголт өгөхийг зорьж энэ хурлыг хийлгэж байгаа юм. "Өдрийн сонин" -Б.Өвгөнхүүг Х.Баатарт хахуульд өгсөн, мөнгийг зуучилсан хэргээр хоёр жилийн хорих ялаар шийтгэлээ. Гэтэл бас шүүх хуралдаанд гэрчээр байцаагдсан Отгон гэгч хүн Батхуягаас 20 мянган ам.доллар авч Б.Даваажавд хүргэн өгч бас хахуульд зуучилсан байсан. Гэтэл яагаад Б.Өвгөнхүү хоригдож тэд чөлөөтэй явдаг юм бэ? Шүүгч Б.Нямсүрэн -Б.Өвгөнхүү хоёр удаа Х.Баатарт мөнгө аваачиж хахуульд зуучилсан. Тэгэхээр давтан үйлдэл болж шийтгэгдэж байгаа юм. Харин Отгон нь Батхуягаас ганц удаа л мөнгө авч Б.Даваажавт өгсөн. Тэгэхээр анхны үйлдэл гэдгээрээ ял шийтгэгдэхгүй өнгөрсөн юм. "Өдрийн сонин" -Яагаад энэ хэрэгт нөлөө бүхий албан тушаалтны нэр, холбогдсон үйлдлүүд нь хэрэгсэхгүй болоод байсан юм бэ? Тухайлбал, Ө.Энхтүвшинд олгосон байр, мөн М.Эрдэнэбилэг гэгч хүн Х.Баатарт 500 мянган төгрөг нэг шил вискитэй өгсөн гэх үйлдлүүд хэрэгсэхгүй болгов. Бас Ө.Энхтүвшинд гаалийн хөрөнгөөс 40 сая төгрөг гарган авч өгсөн байрыг 2000-2004 оны Засгийн газрын үед хувьчилсан байдаг шүү дээ? -Энд ямар нэгэн албан тушаалтны хамаарал ерөөсөө байхгүй. Дээрх үйлдлүүд нотлох баримтаар нотлогдоогүйг шүүх тогтоосон. Х.Баатар Сэлэнгийн гаальд гаалийн улсын байцаагч ажилтай Мягмарсүрэнгийн нэр дээр олгож төрсөн дүү Баатарнямдаа өгсөн гэгдэх байр одоо ч ГЕГ-ын хөрөнгө учраас хохирол байхгүй гэж үзээд энэ үйлдлийг хэрэгсэхгүй болгосон. Ө.Энхтүвшинд олгосон байр ч мөн адил Засгийн газрын шийдвэрээр хувьчлагдсан тул хохирол байхгүй. "Зууны мэдээ" -Энэ хэргийг шүүх явцад ямар нэгэн дарамт шахалт ирж байсан уу? -Үгүй. Тийм зүйл ажиглагдаагүй. -Энэ хэрэгт нийт хэдэн хүн сэжиглэгдэж байцаагдсанаас хэд нь шүүхээр шийтгэгдсэн бэ? -Хавтаст хэргээс харахад бараг 160-аад хүнийг байцаасан байсан. Түүнээс 14 хүн шүүхийн шатанд ирснээс дөрөв нь Өршөөлийн хуульд хамрагдаж ял шийтгэлгүй болсон. Үлдсэн арав нь та бүхний нүдэн дээр шүүхээс ял шийтгүүлсэн байгаа. -ГЕГ-ын дэд дарга Д.Энхбат гэдэг хүн Бичигтийн боомтод очоод шийдвэр гаргаж хилээр төмөр нэвтрүүлэх үүрэг даалгавар өгсөн. Түүнийг ирэхээс өмнө Бичигтийнхэн төмөр гаргахгүй хорьчихсон байсан. Гэтэл түүний хууль бус шийдвэрийг биелүүлсэн байцаагч нар бүгд шийтгэл амсч шоронд орж байхад тэр хүн яагаад сул чөлөөтэй явдаг юм бэ? -Нэгдүгээрт, шүүх бол зөвхөн прокурорын яллах дүгнэлтийн хүрээнд ирсэн асуудлыг л шийддэг. Түүнээс хэн нэгнийг энэ хэрэгт шийтгэнэ, яллана гэж дуудаж хэрэг үүсгэн шалгадаггүй. Зөвхөн мөрдөн байцаалт хийгдсэн хавтаст хэрэг болон прокурорын яллах дүгнэлтийн хэмжээнд л хэргийг шийдвэрлэж тогтоол гаргадаг. Тэгээд ч Д.Энхбат нь жишиг тарифаар төмрийг хилээр нэвтрүүлэх бараа гэсэн болохоос татваргүй бараанд татвар бичихийг үүрэгдээгүй. Тиймээс тэр хүн хууль бус тушаал заавар өгөөгүй. Тэдгээр байцаагчид зөвхөн Д.Энхбатын өгсөн үүрэг даалгаврыг биелүүлээд ял шийтгэгдэж байгаа юм биш. Хууль бусаар татвар авч түүнээ улсад тушаагаагүй. Иргэд, аж ахуйн нэгжээс 81 сая төгрөгийг татвар нэрээр хураан авч завшсандаа шийтгүүлж байгаа юм. -Эдгээр хүмүүсийг зүгээр л ингээд шийтгээд асуудал төгсөх үү? Улсад учруулсан хохирлыг яах вэ? -Хохирлыг үйлдсэн гэмт хэргийнх нь хэмжээгээр тус тус гаргуулж байгаа. -Шүүх хурлын үеэр нэр нь дурдагдаж байсан УИХ-ын гишүүн болон МАХН-ын удирдлагуудыг яагаад энэ хэрэгт холбогдуулан шалгаагүй юм бэ? -Ямар хүмүүсийн тухай ярьж байна. Нэрийг нь хэлж болох уу? -Ч.Улаан болон С.Баяр нар? -Ч.Улаан гэрчээр байцаагдсан байсан. Х.Баатар намдаа хичнээн сая төгрөг хандивлаж байсныг нэг удаа байцаасан байсан. Авлигад авсан мөнгөө намдаа өгсөн гээд байсан болохоор нь намын санхүүг тухайн үед хариуцаж байснаар нь асуусан. Харин С.Баяр гэдэг хүний нэр байгаагүй. Харин Тэрбишдагва, Бадамжунай нарыг шалгах шаардлага байхгүй шүү дээ гэв. Мөн Х.Баатар нарын авлигын хэрэгт шүүгдсэн хүмүүст өгсөн ялыг дор дурдъя. Х.Баатарт найман жилийн хорих ял, Б.Даваажавт долоон жил, Б.Өвгөнхүүд хоёр жил, Баттулгад хоёр жил нэг сар, О.Эрдэнэбатад хоёр жил зургаан сар, М.Цэдэвмаад хоёр жил нэг сарын ялыг тус тус биечлэн эдлүүлэхээр болжээ. Хэвлэлийн бага хурлын төгсгөлд Дээд шүүх болон бусад нийслэл, дүүргийн шүүхээр удахгүй шийдвэрлэгдэх хэргүүдийн талаар товч мэдээлэл хийсэн юм.
 Л.МӨнхбасЯгалан 
