Туулын хар шугуй "Нууц товчоо"-нд л үлджээ

Хавар цагаа гэж хамаг амьтан ичээнээсээ гарч, ногоо цухайж, бургас гөлөглөөд хачин сайхан байдагсан. Харин Улаанбаатарт сул шороо пургиж, хуурай агаар хоолой хорсгоно.
Энд тэндхэн гудамжинд төмөр хайс хашлагатай ганц нэг бут сөөгийг үл тооцвол амьд ургамал үл үзэгдэх. Үүнтэй давхцан Нийслэл хотыг цэцэрлэгжүүлэх төсөл энэ тэр хэмээн гадны орноос илүүчилсэн хэдэн ногоон төгрөгөөр ургах, үл ургах нь хамаагүй баахан мод тарина. Улаанбаатарт ингэж л хавар ирдэг. Төдөлгүй дөрвөн хананыхаа дунд хавчигдаж, халууцаж бухимдсан хотынхон Туул голынхоо эргийг бараадаж, бургасных нь сэрчигнэх чимээг сонсон зүлгэн дээр нь хэвтэж, алжаалаа тайлдаг сан. Гэвч энэ жилээс нийслэлчүүдийн амарч хэвтдэг тэр Туулын бургас бүрэн алга болох нь дээ. Дугаар хорооны иргэн өндөр настан Дэмбэрэл хэмээх хүн "Туулын бургас устаж үгүй боллоо. Туулын амин дэмийг нөхөж, урсгалыг нь тэтгэж байдаг бургасыг нь трактороор хусч байшин барьж байна" гэсэн мэдээлэл өгсний дагуу Туулыг зорилоо. Туул бүрэн гэсээгүй болоод тэр үү нэг л тунирхуу. Огт урсахгүй байснаас гэсэн шиг багашаархан горхины дайтай урсахчаа аядаж байна аа. Зайсангийн гүүрэн дээр гараад баруун тийш харвал орчин цагийн хэлбэр донж бүхий хаусууд ёстой л нэг сүндэрлэх шиг болжээ. Өвөлдөө хотын утаа хүрэхгүй, урин цагтаа тунгалаг агаартай болохоор Туулыг бараадагсад олон байдаг бололтой. Харин Туулыг эмжиж туулайн гүйдэл шиг салхинд найгаж байдаг нөгөө хар шугуй алга аа. Гараа саравчлан сайтар ажиглаваас энд тэндхэн барьж буй барилгын хашаанд армаг тармаг харагдана. Үлдсэн хэдийг одоохон барчихъя гэсэн шиг сүх хөрөөгөөр зэвсэглэсэн барилгын ажилчид цавчихыг нь цавчиж, хөрөөдөхийг нь хөрөөдөж байх юм. Өөрсдийнхөө мэдэлд авсан газраа блокоор тойруулан хашаа босгочихоод барилгынхаа суурийг ухаад эхэлчихсэн хэдэн хүн бургасуудыг ёстой л хиаруулж байхтай таарав. Тэднээс хаанахын ямар компани энд барилга бариулж байгаа талаар асуухад хариулах хүн эс олдов. Зайсангийн гүүрнээс Туулын урсгал дагуу уруудсан эргээр хэд хэдэн компани барилгын ажил эхлүүлсэн хэдий ч өөрсдийгөө танилцуулах тун дургүй. Ажилчид нь хаана, ямар газарт ажиллаж байгаагаа ч үл мэдэгч болон жүжиглэнэ. Ажилчдадаа компанийнхаа нэрийг хэнд ч битгий хэл гээд үүрэгдсэн бололтой. Туулын бургасыг хэрхэн цавчиж буй зургийг авах гэхээр тусгай хамгаалалтын хувцастай хүмүүс гарч ирээд хөөх нь энүүхэнд. Ер нь тэнд хүнтэй мэнд ус мэдэлцээд үгийн солио хийчих монгол араншинтай хүн олдсонгүй. Бүгд нэг л их нууцлагдмал, бас тусгай хамгаалалттай, зуудаг ноходтой. Юу ч асуусан "мэдэхгүй" гэнэ. Тэгээд хашаандаа эсвэл гэр рүүгээ бушуухан ороод хаалгаа тас хаачих юм. Эрэг дагуу том, том хашаа хатгаад, хашаа бүрт гэр барьжээ. Тэдгээр айлуудад хэн ч шууд орох боломжгүй. Нохойтой учраас холоос хашгирах буюу машинтай очсон нь дуут дохио өгч байж л дуртай дургүй хүн гарч ирнэ. Туулын эрэг дагуу шуугиж байдаг бургас үгүй болсноос цөлжилт үүсээ юү гэж бодоход хүрэв. Хөлийн дор сул шороо пургиж, агаар нь хуурайшжээ. Голын эрэг орчим хэзээ тийм хуурай, элсэрхэг байлаа даа. 0,7 га газар 35 мЯнган ам.доллар Туул голын цэнгэг агаарыг бараадан эмжээрлэж ургасан шугуйг нь тас цавчин байж барьж буй орон сууцны барилгуудын үнэ тэнгэрт хаджээ. Ам метр нь 700-750 ам.доллар гэнэ. Харин түүх шастирт өгүүлэх тэр домогт шугуйн газар бас л их үнэтэй юм. Учир нь тэнд газрын зөвшөөрлийг зөвхөн хотын захиргаанаас өгдөг учраас хэн дуртай аавын хүү авч үл чадна. Тэнд зөвхөн нэр алдартай, мөнгөтэй эрхмүүд л зөвшөөрөл авдаг байна. Манайдаа л алдартай хүүхдийн элч дуучин эмэгтэйн нөхрийн авч зарсан, барьсан барилга тэнд хэд хэд байлаа. Бас улсын аварга цолтой бөх ч нэр сүрээрээ далайлган нэлээд газар авчээ. Тэгээд зарчихжээ. Газар эзэмшүүлэх хуульд заасан 0,7 га газрыг тэнд 35 мянган ам.доллараар зарж байна. Ердөө хэдхэн хоногийн өмнөхөн гурван хаус барих боломжтой газрыг 70 мянган "ногоон"-оор арилжжээ. Дээр өгүүлсэн бургас цавчигчид тийм үнээр авчихаад ааг амьсгаагүй ажилдаа орсон нь тэр байлаа. Газрын зөвшөөрлийг авч бас түүнээ арилждаг нэгний нэр чих дэлсээдэхэв. Түүнийг Магнайбаяр гэнэ. Нэлээд хижээл насны хүн бололтой. Бас залуудаа Түлш, эрчим хүчний яаманд газрын дарга байсан юмдаг уу даа. Туулын тэр хавиар газар сурагласан хүмүүс Магнайбаяр гуай дээр очиж өгч авалцаад заншчихаж. Тэгэхээр газрын ченж бололтой юм. Биднийг очиход Магнайбаяр гуай байсангүй. Харин хажуу хавийнх нь хүмүүсийн яриагаар бол хотын захиргаанаас тэнд газар эзэмших зөвшөөрлийг зөвхөн Магнайбаяр гуай л авдаг аж. Түүнийг танихгүйгээр Туулын эрэгт газар авна гэдэг харганын ноос түүж эсгий хийхийн үлгэртэй адил гэнэ шүү. Гэвч одоо авъя ч газаргүй, цавчъя ч бургасгүй болсон гэнэм. Эрт урьдын цагт Туулын хар шугуй гэж байлаа Одоогоос найман зуун жилийн тэртээ Туул голыг эмжсэн өтгөн хар шугуй гэж байжээ. Энэ тухай "Монголын нууц товчоо"-нд өгүүлдэг билээ. Тэмүжиний эцэг Есүхэй баатрын найз Ван хан Тоорилын нутагладаг домогт Туулын хар шугуй. Эртний түүхээс нь дурдвал энэ. Харин сүүл үеэс нь тоочвол "Туулайн гүйдэл шиг салхинд Туулын шугуй найгана Уулын согоо шиг бүсгүйд Хайрын сэтгэл дасна... " хэмээн Дорнын их яруу найрагч Б.Явуухулан шүлэглэсэн байдагсан. Харин одоо бол ван ханыг олон мянган цэрэгтэй нь нутаглуулах, туулайн гүйдэл шиг салхинд найгах тэр шугуй зөвхөн домог, түүхэнд л үлджээ. Үгүй ядаж Улаанбаатарын тоосонд хоолой аргаж, хуурай агаарт нь дотор давчдахаараа гүйж очоод тэрийж унадаг тэр сайхан орчин бидний үед ийн үгүй болдог юм байж. Туулын шугуйг устгаж буй компаниудын нэрийг дурдвал "Хасуу констракшн", "Американ стандарт", "Дельта констракшн", "Мон харцага" гээд бас хувь хүмүүсийн нэр хөвөрнө. Өвөлжингөө ярьж гамшгийн хэмжээнд очсоныг нь дээр дооргүй хүлээн зөвшөөрсөн агаарын бохирдлоос салахад ганц мод ч ганцдахгүй байхад Туул голоо дагаж ургасан бургасан шугуйг минь тас цавчаад байшин барьж буй дээрх баячуудад хэлье ч үг оройтжээ. Ядуус нь түлж, баячууд нь цавчиж барсан Туулын хар шугуй зөвхөн "Нууц товчоо"-нд л үлдэж дээ. Улаанбаатар хотын маань элгэн дээгүүр урсаж өнгөрдөг Туул голын минь шим шүлтийг тэтгэж байдаг тэр шугуй бүрнээ устаж үгүй болохоор Туул голын минь урсгал амьсгал хураах юм биш байгаа. Туулыг урсахгүй бол хаа холын туйлаас цагаан баавгайнууд усаа нэхэж ирдэг тухай манай сонины Ерөнхий эрхлэгчийн "Чив чимээгүй Туул" нийтлэлд өгүүлсэн байдаг нь санаанаас гаралгүй олон жил өнгөрчээ. Харин хатан Туул минь хар шугуй шигээ түүх болон үлдвэл хөөрхий яана даа. 
Л.Мөнхбаясгалан