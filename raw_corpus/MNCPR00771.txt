Дүүгээс минь гарын үсэг аваагүй, истори ч нээгээгүй байсан

"Эх нялхсын эрдэм шинжилгээний төв"-д өөх авахуулах мэс засалд орсон эрийн амь нас эрсэдсэн тухай мэдээлэл саяхан цацагдсан. Тэрбээр хувиараа бизнес эрхэлдэг байсан юм билээ. 
Үйл явдал газар дээрээ хэрхсэн, үхлийн буруутныг тодруулах явц байдал ямар байгаа талаар талийгаачийн төрсөн эгч нар болох С.Нарангэрэл, С.Наранцэцэг нарын ярьсныг хүргэе. -Та бүхний гомдол мэдрэгдэж байна. Мэдээж, хөгжил буурай оронд шинэ тутам салбарт эмчилгээ хийлгэх хүртэл бэрхшээлтэй байсан юм уу, дүү тань? -Миний дүү 120 кг жинтэй байсан. 33 настай л залуу шүү дээ. 1,63 метр өндөртэй хүн. Өөрийнх нь өндөрт ихэдсэн тарга гэж болно л доо. Усанд орохдоо өөрөө биеэ угаахад хүндрэлтэй, оймс гутлаа ч өмсөх гэж хэцүүхэн байлаа. Хүний хувьд бол их чадварлаг, сэргэлэн, бизнесийн сэтгэлгээтэй, архи тамхи хэрэглэдэггүй, хүнтэй их нөхөрсөг хүн байсан. Хоёр охинтой. Эхнэр нь Японд амьдраад нэлээд хугацаа өнгөрч байгаа. Анх эхнэрийгээ Япон руу явуулахаар өөрөө хөөцөлдөж, бүр хүргэж өгөөд ирж байсан юм. Ер нь тийш явуулахдаа л тэдний гэр бүлийн асуудал шийдэгдсэн шахам, салах нь тодорхой болсон айл байсан. Үр хүүхэдтэй улс болохоор тэднээрээ л холбогдоно. Ер нь сайхан амьдарч байсан хүн. Гол нь биедээ ямар ч архаг хууч өвчин зовлонгүй хүн байсан. Мэдээж, залуу хүн болохоор бүр дунд сургуульд хамт суралцаж төгссөн эмэгтэйтэйгээ ойртож, дотносоод гэр бүл болохоор төлөвлөөд байсан үедээ ингээд осолдчихлоо. Нэг хүний үхэл, манай гэр бүлийн зовлон юм шиг хэр нь энэ байдал нийгмийн, нийтийн асуудал гэж бид бодож байна. Дүүг маань "Гэрлэх гэсэн залуу эхнэртээ сайхан харагдахаар үхэл худалдаж авав..." гэж хүртэл шар хэвлэлээр бичсэн. Үүнийг Алтаннамар эмч захиалж бичүүлсэн гэж бодож байгаа. За энэ нь яахав, бидний асуудал юм гэж бодоход өнөөдөр зүв зүгээр ажлаа хийгээд гэм зэмгүй хүмүүсийн дунд алхаад явж байгаа тэр эмч маргааш бас ямар ч хүний аминд хүрч мэднэ гэж бодож байгаа маань нийгмийн, нийтийн асуудал. Алтаннамар эмч ерөөсөө миний дүүгээр дадлага туршлага хийсэн. Өнөөдөр эмч гэдэг нэрэндээ л гэмгүй явж байна шүү дээ. Эмч биш хүнээр төсөөлбөл эрүүл саруул залууг огтолж, шулаад алчихна гэдэг чинь алуурчин биз дээ. "Дүү чинь гуйсан..." гээд байгаа юм. Гоо сайхны мэс засал хийлгэх гэж байгаа хүн гуйх нь тодорхой. Харин тэдний хүсэлтийг авч байгаа хүн шинжлэх ухааны үндэстэй, мэдлэг мэргэжилдээ тулгуурлаж, шийдвэр гаргах ёстой. Гэтэл дүүгээс маань хагалгааг зөвшөөрсөн гарын үсэг аваагүй, истор ч нээгээгүй байсан. -Та нар мэс ажилбарын талаар зөвлөлдөөгүй, мэдээгүй юм уу? -Тэр үед ээжийн бие муу, бас хагалгаанд орж байсан. Гол нь дүү маань тэр удаагийн осолтой алхмаа бидний хэнтэй ч зөвлөлдөөгүй. Ер нь л турах гэж янз бүрээр хичээж байсныг мэдэж байна. Жолоочийн нь хэлснээр бол эхлээд Оюун эмчийн эмнэлэгт очсон байгаа юм. Дараа нь дөрвөн замын тэнд нэг эмнэлэгт очсон гэнэ. Тэр нь бодвол Халтар эмчийн эмнэлэг юм уу даа. Тэр хоёр эмч хоёулаа дүүг маань буцааж л дээ. Хагалгаа хийж болохгүй ээ, амь насанд чинь ч аюултай гэж. Тэгээд тусгай дугаар бүхий лавлах руу холбогдож Алтаннамар эмчийн утсыг авсан гэж байгаа юм. Яахав, хагалгаагаа хийлгэхдээ найзуудтайгаа очсон байсан. Хагалгаанд орохоос өмнө эмчийн өөрийн нь авсан зургийг бид хөгжилтэй орнууд руу явуулж үзүүллээ. АНУ руу холбогдоход л "Энэ хүнтэй чинь өөртэй нь уулзаж, нарийн шинжилгээ хийх ёстой" гээд огт авч хэлэлцэхгүй байгаа. Удаан хугацааны эмчилгээ хийж, өөхийг нь шингэн байдалд оруулж байж соруулах хэмжээнд л ажиллах боломжтой гэж байна. Герман руу асуухад мөн тийм хариулт хэлж, гол нь маш эрсдэлтэй хагалгаа гэж тодруулж тайлбарласан байгаа юм. Ийм операцид ороход хүрвэл асар өргөн бүрэлдэхүүнтэй баг ажилладаг байна. Ер нь бол дүүгийн маань өөх бараг махажчихсан, хатуурчихсан байсан л байгаа юм. Тэгэхэд тэр эмч ямар ч анхны мэдэгдэхүүнгүйгээр юу ч үгүй шулаад хаячихсан. Хагалгаанаас гарч ирээд, хүлээж байсан хүмүүст нь "Танай найз одоо гоолиг залуу болсон, 10 орчим кг юм авлаа..." гэсэн байгаа. Ахын маань хэлснээр хаа сайгүй л байдаг хүнсний шар тор байна шүү дээ, тэрүүгээр бүр бялхаад гарч иртэл нь өөх шулж авсан байна. Тийм зураг дарчихсаныгаа үзүүлсэн хэр нь дараа нь Эрүүгийн хэрэг үүсээд байцаалт эхлэхэд устгаад л хаячихсан байгаа юм, Алтаннамар эмч. -Дүүгээ хагалгаанд орсон хийгээд, бие нь муудаж хүндэрснийг та нар хэдийд мэдсэн бэ? -Мэс засал таван цаг үргэлжилнэ гэж дүүтэй минь тохирсон байгаа. Гэтэл 10 цаг үргэлжилж, 21:45 цагт дуусчээ. Хагалгаа дуусахад бол амьд байсан. Дараахан нь л хүндэрсэн. Сүүлдээ гурав дахь удаагаа зүрх нь зогсвол бидэнд ямар ч арга байхгүй, уулзах ёстой хүмүүст нь хэл, гэр бүлийнхнийг нь дууд гэж Алтаннамар эмч хэлсэн байгаа. Тэгээд ирэхэд хүүхдийн мэс заслын орон дээр тэр тарган биерхүү хүнийг хэвтүүлчихсэн байсан. Хоёр гар нь орны дээр багтахгүй, унжчихсан байдалтай, зүссэн газар нь оёх гэж хар утсаар сохор хүн хавсан юм шиг л юм хийчихсэн. Сүүлдээ бие нь муудаад ирэхээр гадаа хүлээж байсан найз нараар нь хэрэгтэй, шаардлагатай тариа бэлдмэлүүдийг авчруулж байсан байгаа шүү дээ. Эцэстээ адреналин аваад ир гээд шууд зүрх рүү нь хийхэд л бид дүүгээ ямар ч найдваргүй, амь тавьж байна гэж бодсон. Мөнгө гэнгүүт л ямар ч эрсдэл тооцохгүй, мэс ажилбарын наад захын хүндрэлд бэлтгэлгүй орж болох уу. Яагаад эхний тохирсон цагаа тийм олон цагаар сунгав гэхээр "Өөх авсан ч цааш дахиад авах боломж харагдсан болохоор өмнө хагалгааны нь сорвийг зүсч дахин өөх авсан..." гэж байгаа юм. Мэс ажилбарт орсон хүнтэйгээ тохирсон хэмжээгээ хэтрүүлж ингэж ажиллаж болно гэж эмч хүний ажиллах горим журамд заасан байдаг юм уу. Энэ бол Алтаннамар эмчийн ажлын байр, албан тушаалаа ашигласан гэмт үйлдэл. Эх нялхаст Хүүхдийн эрүү нүүрний мэс заслын тасгийн эрхлэгч байгаад, миний дүүг эндсэн өдөр ажлаасаа халагдсан. Ингэлээ гээд хариуцлага тооцогдлоо гэж бид бодвол буруу биз дээ. Яагаад бид хорвоо дээр ганц дүүгээ гарт нь алуулчихаад номхон хүлцэнгүй явах ёстой юм бэ. Жирэмсэн хүний гэдсийг аваад хаячихсан мэт хэмжээнд л хамаг өөхийг нь шулсан байгаа шүү дээ. Тэр хүн яагаад гэм зэмгүй ажиллаж, амьдраад явж байна. -Уучлаарай, мэс ажилбарын хөлсийг ямар үнэ өртгөөр тохирсон байх юм бэ? -600 ам.доллараар тохирчээ. Хагалгаанд орохдоо газар дээрээ монгол мөнгөөр тооцоод 699 мянган төгрөг бэлэн өгсөн байна лээ. 26-ны өглөө хагалгаа амжилтгүй боллоо гээд 500 мянгыг нь бидэнд буцааж өгсөн. Гэхдээ энэ мөнгийг бид юунд ч тооцохгүй. Мөнгө буцааж аваагүй байсан ч юм бодохгүй. Гэтэл яагаад миний ээжээс уучлалт гуйчихдаггүй юм бэ. "Би хүүг чинь алчихъя гэж бодоогүй, түүнд тусалъя гэж бодсон. Би чадах бүхнээ хийлээ, чадсангүй ээ..." гээд хэлж болохгүй гэж үү. -Ямар ч мэс ажилбар хийхэд эрсдэл гарвал гомдолгүй гэсэн гарын үсэг авна байх. Алтаннамар эмч тэгээгүй. Тэгээд та нар шүүх эмнэлэгт хандаж, үхлийн шалтгааныг тодруулсан юм уу. Эмчийг буруутгаж байна л даа. Дээрх шалтгаануудаар хариуцлага тооцох боломж нь байгаа юм биш үү. Холбогдох газарт нь хандсан юм уу? -Шүүх эмнэлэгт хандъя гэсэн. Алтаннамар эмч өөрөө тэр асуудлыг хариуцъя гэхээр нь бид ч бас түүний гарт асуудлыг орхих гэж. Тал талд мэгдсэн улсууд, аргаа олохгүй л тийм юм хийчихэж. За тэгээд, тэр өдрийн нь орой, шөнө боллоо, бид утсаар дуудаад л байдаг. Нөхцөл байдлыг асууж мэдмээр байдаг. Алтаннамар эмч ирдэггүй ээ. Өчнөөн олон утасдаж байж, шөнө 22:20 цагт ирлээ. Өдөржин алга болчихоод "Та нар цагдаад гомдол гаргасны дараа шүүх эмнэлэг задлан шинжилгээ хийдэг юм байна..." гэсээр ирж байгаа юм даа. Тийм учир шалтгааныг мэдэхгүй эмч хүн гэж байх уу. Ингэж явах хугацаандаа л эд мөрийн баримтуудыг устгасан. -Яг хэдий хэр хэмжээний өөх авсан талаар та нар мэдэж байна уу? -Тэр шөнө ирэхэд нь ах дүү нараараа тойрч суугаад асуухад тэр олон хүний нүдний өмнө дөрвөн кг орчим өөх авсан гээд байсан. Орчим гэдгээ тодруулаач ээ гэхээр 4,4 кг гэсэн. АНУ, Япон, БНСУ-д гоо сайхны мэс ажилбарын чиглэлээр суралцсан гэлээ. Тэгтэл дараа нь эрүүгийн хэрэг үүсээд холбогдох хүмүүс нь өнөөх дүүгийн маань биеэс авсан юмыг хэмжээд үзтэл гурван кг, 250 гр болсон байна. Гэтэл анх хагалгаанаас гарч ирээд найз нарт нь "10 шахам кг авлаа, туранхай сайхан залуу боллоо..." гэсэнтэй нь тулгавал бүр гурван өөр хариулт болчихож байгаа биз дээ. Дараа нь байцаалтад шууд л гурван кг, 250 гр өөх авсан гээд гүрийчихсэн. Эцэстээ дүүгийн маань 49 хоног тохиосон өглөө телевизээр өөрийнхөө мэс ажилбар хийх ажиллагааг сурталчлаад ярилцлагад орж байгаа юм. Хүн алчихаад яаж тэгж дахиад би хүний аминд хүрье гэж байгаа мэт юм яриад сууж байна аа. Тэгж ярилцлага өгөхдөө зөвхөн Японд мэргэжил дээшлүүлсэн, гоо сайхны мэс ажилбарын чиглэлээр номын дуу сонссон гэж байгаа юм. Өнөөх АНУ, БНСУ-д сургалт семинарт суусан нь хаачсан бэ. Ядахад ингэж худлаа яриад, эхээс төрсөн цорын ганц эрэгтэй дүүгийн минь амийг авчихаад, гэм зэмгүй үлдэнэ гэдэгтээ бат итгэсэн байдалтай яваад байгаад нь бид их гомдолтой байна. Алтаннамар эмч уг нь бол хүүхдийн эрүү нүүрний эмч мэргэжилтэй хүн юм билээ. Гэтэл яагаад энд тэнд сурсан, мэдсэн гэж худлаа хэлээд хүний хэвлийн хөндийг хагалж байна вэ. -Дүүг тань өмнө нь бас өөх шулуулах мэс засалд орж байсан гэж яригдаж байсан? -Дөрвөн жилийн өмнө нэгдүгээр эмнэлэгт ходоод тайруулах мэс засалд л орж байсан. Өглөө мэс засалд орсон хүн орой нь хоёр хөл дээрээ босоод ирж байсан эрүүл саруул залуу шүү дээ. -Шүүх эмнэлгийн дүгнэлт юу гэж гарсан бэ? -Тэндхийнхэн сүүлдээ ийм тохиолдолд хэрхэн ажиллах дадлага туршлагагүй, та нар өөрсдөө гоо сайхны мэс ажилбарын дараа үхэж үрэгдэх тохиолдлын талаар мэдээлэл өгөх хүн олж, сурагла гэсэн. Тэгээд яваад үзэхээр хагалгаа хийхийн тулд клизм тавих шаардлагатай эсэхийгээ ч мэдэхгүй Алтаннамар эмчийн хийх ажил үнэхээр биш байсан байна. Өөх соруулна гэдэг бол асар хүнд болохыг олж мэдсэнээс цаашгүй л байна. Монголдоо л арай дадлагатай гаршсан гэх Оюун эмч дээр очлоо. Ямар ч л байсан тураах эмчилгээ хийж, тэр хүний биеийн байдалд ихээхэн зохицуулж бэлтгэж байж хагалгаа хийх хэрэгтэй, асар хүнд гэсэн хариу л хэлсэн. Ер нь бол шүүх эмнэлгийн магадлагаа өөхний бөглөрөлөөс болж амь насаа алдсан гэж байгаа юм. Гоо сайхны мэс ажилбарын эрсдэлтэй холбоотой нэг үг, үсэг ч байхгүй дүгнэлт гарсан. Одоо бид дахин дүгнэлт гаргуулах багт Оюун эмчийг оруулна гэхээр Алтаннамар эмч нь зөвшөөрөхгүй байгаа. Тэр хэрэв ном журмын дагуу ажилласан бол Оюун эмчээр шалгуулна л биз дээ, яагаад зугтаад, татгалзаад байгаа юм бэ. -Ярьж байгаагаар тань бол дүүгийн тань амийг авсан эмч зугтаж, бултаад, худлаа үнэн яриад яваад байдаг. Одоо ямар арга хэмжээ авч байна вэ, дүүгийнхээ амь насыг алдсан гомдлоо яаж барагдуулна гэж бодож байна вэ? -Бид Улсын мэргэжлийн хяналтын газрын Эрүүл мэндийн хяналтын хэлтэст, Эрүүл мэндийн яамны Ёсзүйн хороо, Хүний эрхийн үндэсний комисст хандсан. Эрүүгийн хэрэг үүссэн асуудлын араас орж шалгаж болохгүй гэж байгаа юм. Хүний эрхийн үндэсний комисс нь тодорхой хэмжээнд ажиллаж болно гэж л байна. Ээж минь "Одоо юугаа үзнэ гэж хүлээх вэ" гэж л үглэх юм. Ер нь явчихаж магадгүй гэж их л эмээх юм. Аав маань түрүү жил бас өнгөрсөн. Ойн дээр нь л дүү маань эндчихэж байгаа юм. Одоо хоёр хүүхэд нь их өрөвдөлтэй байна. Өөрөө их чадалтай амьдарсан болохоороо хоёр охиноо дутаалгүй амьдруулсан. Бид яаж ч хичээгээд эцгийг нь гүйцэхгүй шүү дээ. Том охин нь аавынхаа зургийг хараад "Аав маань надад ээж ч байсан, бүр хаана ч байхгүй сайн аав байсан..." гэж яриад л сууж байна. 
Б.ХАЖИДМАА
