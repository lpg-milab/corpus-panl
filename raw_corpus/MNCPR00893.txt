Жүжигчин Ж.Сүххуяг эхнэрийнхээ аминд хүрээгүй нь тогтоогдов

Баянзүрх дүүргийн шүүхэд жүжигчин Ж.Сүххуягт холбогдох хэргийг шүүх хуралдаан өчигдөр боллоо.
Шүүх хуралдаанд тус дүүргийн ерөнхий шүүгч Ё.Цогтзандан, шүүгч Д.Төвшинтөр, Ж.Сүрэнжав нар шүүгчээр оролцлоо. 11.00 цагт эхэлсэн шүүх хуралдааны өмнө Ж.Сүххуяг "Нэг л айгаад, бие чичрээд байна" хэмээн өмгөөлөгч Ц.Итгэлд хэлж байсан. Хуралдаанд хохирогчийн хууль ёсны төлөөлөгчөөр талийгаачийн төрсөн дүү Н.Сүнжидмаа, гэрчээр шүүгдэгч Ж.Сүххуягийн том охин С.Бадамгарав, шинжээчээр Шүүх шинжилгээний үндэсний төвийн орлогч дарга Ц.Ганболд нар оролцсон юм. Улсын яллагч Ц.Осоржамаа яллах дүгнэлтээ уншсанаар шүүх хуралдаан эхлэв. Тэрбээр "Шүүгдэгч Ж.Сүххуяг нь талийгаачийн амь насыг бүрэлгэсэн нь тогтоогдохгүй байгаа тул хэрэгсэхгүй болгов. Харин талийгаачийн нүүр, дээд доод уруул, мөр зэрэг биед нь хөнгөн гэмтэл санаатай учруулсан нь гэрчүүдийн мэдүүлэг, шүүх эмнэлгийн шинжилгээгээр тогтоогдсон тул Эрүүгийн хуулийн 99.1-д зааснаар яллах дүгнэлт үйлдэж байна. Н.Байгальмаагийн тархины хальсан дор үүссэн цусан бүлэгнэл нь талийгаачийг нас барахаас хоёроос дээш хоногийн өмнө үүссэн. 6-12 цагийн өмнө үүсэх боломжгүй нь шүүх эмнэлгийн дүгнэлтээр тогтоогдсон." гэлээ. Улсын яллагчийн яллах дүгнэлтийг сонссоны дараа прокурор, өмгөөлөгч Ц.Итгэл нар шүүгдэгчээс асуулт асуусан юм. Мөн хавтаст хэргээс шинжлэн судлах зүйлүүдийг тодрууллаа. Шүүх бүрэлдэхүүнд шүүгдэгч Ж.Сүххуягийг тухайн үед болсон явдлыг үнэн зөвөөр ярьж өгнө үү гэсэн юм. Ж.Сүххуяг "Атга нөж" жүжигт тоглож байгаад 2006 оны наймдугаар сарын 1-нд гэртээ ирсэн. 3-ны өдөр нь н.Даваасүрэн аяны хөнжил авахаар манайд хоёр шил архи бариад ирсэн. Бид гурвуулаа уусан. Охиноо цохиод авахаар нь талийгаачтай маргалдсан. 15 цагийн үед талийгаач Даваасүрэнгийн халааснаас таван мянган төгрөг аваад гадагшаа гарсан. Би цохисон нь үнэн, гэхдээ ганц л хөл рүү нь өшиглөсөн" хэмээн хариулт өгөв. Шүүх бүрэлдэхүүн шүүх хуралд шинжээчээр оролцож буй Ц.Ганболдыг 12.00 цагийн үед дуудлаа. Тэрээр шинжээчийн дүгнэлтийг уншиж танилцуулсан юм. Талийгаачийн тархинд үүссэн 120 грамм жинтэй хар хүрэн өнгөтэй цусан бүлэнд эд эсийн шинжилгээ хийхэд улаан эс нь задарч эхэлсэн байсан нь нас барахаас нь 3-5 хоногийн өмнө үүссэн нь шинжилгээгээр тогтоогдсон гэж шинжээч дүгнэлтээ уншив. Дараа нь гэрч С.Бадамгаравыг шүүх хуралдаанд дуудав. С.Бадамгарав нь насанд хүрээгүй учир улсын яллагч, өмгөөлөгчийн асуултад заавал хариулах шаардлагагүй байлаа. Энэ бүхний дараа шүүх хуралдаан эцсийн шатандаа орж улсын яллагч Ц.Осоржамаа талийгаачийн амь насыг бүрэлгэсэн нь тогтоогдохгүй байгаа тул хэргийг хэрэгсэхгүй болгов. Харин биед нь хөнгөн гэмтэл санаатай учруулсан нь гэрчүүдийн мэдүүлэг, шүүх эмнэлгийн дүгнэлтээр тогтоогдсон тул Эрүүгийн хуулийн 99.1-д зааснаар гурван сар баривчлах ялаар шийтгэх дүгнэлтээ уншиж танилцууллаа. Талийгаачийн төлөөлөгч Н.Сүнжидмаа "Хоёр охиноо хүний зэрэгтэй авч явна гэдэгт итгэж байна. Эцэг хүний үүргээ ухамсарлаж, охидтойгоо хамт амьдраасай" гэсэн юм. Дараа нь шүүх бүрэлдэхүүн шүүгдэгч Ж.Сүххуягийн эцсийн үгийг сонсов. Тэрбээр "Би эхнэрээ алаагүй. Сүнжидмаадаа баярлалаа. Би амьдралаа сайн авч явж, хоёр дүүг чинь сайн хүн болгоно оо. Монгол Улсын нэрийн өмнөөс гэж дуудуулан шүүхэд ирнэ гэж бодож явсангүй" гэлээ. Шүүх хуралдаан түр засварлаж, шүүх бүрэлдэхүүн гаргасан шийдвэрээ хуралд оролцогчдод уншиж танилцууллаа. Баянзүрх дүүргийн ерөнхий шүүгч Ё.Цогтзандан Эрүүгийн хуулийн 99.1-д зааснаар яллах дүгнэлт үйлдэж ирүүлсэн Ж.Сүххуягт холбогдох хэргийг шүүн хэлэлцээд тодорхойлох нь "Талийгаачийн биед хөнгөн гэмтэл санаатайгаар учруулсан нь гэрчийн мэдүүлэг, шинжээч, шүүх эмнэлгийн дүгнэлтээр тогтоогдов. Анх удаа хөнгөн гэмт хэрэг үйлдсэнийг хөнгөрүүлэн үзэх үндэслэлтэй. Хөнгөн гэмт хэрэг үйлдсэнд хоёр сарын баривчлах ялаар шийтгэсүгэй. Урьдчилсан хорих төвд хоёр сар хоригдсон хугацааг ял эдэлсэнд тооцсугай" гэж шүүгдэгч Ж.Сүххуягт оноосон ялыг уншлаа. Шүүх хуралдааны явцад жүжигчин Ж.Сүххуяг хэд хэдэн удаа нулимс унагасан. Шүүх бүрэлдэхүүн түүнд биеэ барихыг сануулаад, дахин сануулга өгөлгүй, хуралдаанаас гаргах хүртэл арга хэмжээ авна гэж байсан. Жүжигчин Ж.Сүххуягтай уулзаж цөөн асуултад хариулт авлаа. -Шүүх хуралдаан дууслаа. Танд яг одоо юу бодогдож байна вэ? -Анх удаа шүүх хуралд орлоо. Өөрөө ингээд ялтан болоод явж байна гэдэг хэцүү, муухай байна. Өнөөдөр сэтгэлийн бүх ачааллаа аваад хаячихлаа, сайхан байна. Миний амьдралын мартагдашгүй нэг хэсэг. Гэхдээ дахиж хэзээ ч ийм муухай алдаа гаргахгүй. Амьдрал хар цагаан нь холилдож явдаг хорвоо юм байна. Үүнийг мэдэрлээ. Өөрийнхөө амьдралаар уран бүтээл хэзээ ч хийхгүй. Хоёр охиноо хүний зэрэгтэй хүн болгоно. Шүүхийн шийдвэр үнэн шударга гарлаа. Намайг хүн алаагүй гэдгийг шүүх эмнэлгийн магадлагаа нотолсон. -Талийгаачийн талаар та юу хэлэх вэ? -Хамгийн сайхан амьдрал маань өнгөрчихсөн юм шиг, эргээд надад олдохгүй тийм л амьдрал. Би ханиа мартахгүй, хэзээ ч муу хэлэхийг хүсэхгүй байна, тангараглая. Монголын номер нэг контрабасч байсан. Монголын урлагийн нэгэн бүл гэж түрүүн хүмүүс хэлж байсан. Энэ үнэн. -Та урлагийн ертөнцөд эргээд орох уу? -Урлагийн хүн хэзээ ч ханадаггүй. Урлагийн ертөнц надад нээлттэй, би чадна. Хэд хэдэн киноны захиалга ирчихсэн байгаа. Би ирэх аравдугаар сард уран бүтээлийнхээ тайланг хийнэ. Ард түмнийхээ өмнө би ямар хүн бэ гэдгээ үзүүлэхийг хүсч байна. Би хийдэг юмаа хийсэн гэж хэлэхгүй. -Таныг олон хүн харж, дотроо эмзэглэж, бодож яваа..? -Сэтгэлийн бүх ачаагаа тайллаа. Ард түмэндээ эргээд нэг тангараг өргөе. 49-нийхөө жил дээр муухай юманд орооцолдлоо. Гэхдээ би ханиа алаагүй. Шүүх хурал дээр яригдсан. Өнгөрөхөөсөө 2-5 хоногийн өмнө гэмтэл авсан байсан нь тодорхой болсон. Хань маань бурхны замдаа сайхан яваг. Би уран бүтээлээ хийгээд хоёр охиноо хүний зэрэгтэй өсгөнө. Намайг алуурчин гэж бодоогүй ард түмэндээ баярлалаа. -Ард түмний сэтгэлд хоногшсон дүр бүтээсэн таныг олон хүн хайрлаж хүндэтгэж явдаг. Таныг хэрэгтэн болоогүйд олон хүн баярлаж байгаа. Шүүхийн шийдвэрээр хоригдсон хугацааг тань ял эдэлсэнд тооцлоо. Энэ талаар..? -Батмөнх даян хаанд би 27 настай байхдаа тоглосон. Өнөөдөр бие 49 хүрчихээд байна. Намайг Ганц худагт сууж байхад Балжинням найруулагч "Миний хүү Чилүгэн шигээ амьдарна шүү" гэж урам хайрлаж байсан. Хэр баргийн хүнийг тэр газарт оруулдаггүй юм билээ. Өмгөөлөгч Итгэл эгч миний ээжтэй л адилхан хүн. Итгэл эгчдээ үнэхээр баярлаж байна. Энэ хүний ачийг хэзээ яаж хариулахаа би мэдэхгүй байна. Өмгөөлөгч Ц.Итгэл Ерөнхийлөгч асан П.Очирбат гуайн гэргий Цэвэлмаагийн төрсөн эгч нь. 1995 онд П.Очирбат Ерөнхийлөгчөөс хөдөлмөрийн гавьяаны улаан тугийн одон авч байсан. 
Д.Навчаа
