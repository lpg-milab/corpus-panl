Дуучин Мабу "Country" стилиэр дуулдаг

Мабу хэмээх содон нэртэй залуу дуучны "Нүдэн хээр" шинэ дуу мэндэлж клип нь цацагдаж эхэллээ. Зохиолын дууны нэг нь нөгөөгөөсөө ялгарамгүй шахуу хоолойноос ангид өвөрмөц дуу хоолойгоороо олны танил болж буй Мабу энэ дуугаа "Country" стилиэр дуулсан байна.
"Country" стиль гэж сонсогчид тэр болгон сайн мэдэхгүй л болов уу. Учир нь манайд энэ стилиэр дуулсан ганцхан дуучин юм. Тэр нь жүжигчин Сувдын хүү Бат-Оргил. "Аж богдын харуул минь ээ" гэсэн цээл сайхан дуу хоолой одоо хүртэл бидний чихэнд хоногшин үлдсэн. "Country" стиллиэр хийсэн уран бүтээл нь жинхэнэ мэргэжлийн хоолой шаарддаг учраас сонсогчдын хувьд цаг хугацааны уртыг эс ажран хэзээд хуучрашгүй байж чаддаг бололтой. "Country" стиллийн тухай товчхон дурдахад үгийг нь утгачлан орчуулбал хөдөө, тосгон гэсэн утга агуулна. Анх XVII, XVIII зууны үед АНУ-д үүссэн. Англи, Ирланд, Швед зэрэг олон улс Америк тивд энд тэндээс нүүн ирж амьдрах болсон тэр үед олон үндэстний урлаг нийлж "Country" урсгал анх гарч ирсэн түүхтэй. Ийм стилиэр уран бүтээлээ туурвидаг дэлхийд нэр алдар нь түгсэн Shiena, Alon Jackson, Bruk Dunn-ыг монголчууд андахгүй сайн мэднэ. Урлагийн бага сургууль, СУИС, Японд мэргэжлийн хувьд боловсрол эзэмшсэн дуучин Мабугийн анхны уран бүтээл болох "Нүдэн хээр" хэмээх "Country" стилиэр дуулсан дууны үг аяыг Б.Наранбаатар зохиожээ. Дуучны дараагийн уран бүтээл киноны дуу. "Эрхэм элч" уран бүтээлийн нэгдлийн захирал Мистер Бинн гэгдсэн жүжигчин Лхагвасүрэн зохиолыг нь бичсэн монголын уран сайхны киноны дууг Мабу дуулжээ. "Шилийн сайн эр" хэмээх нэртэй энэ дуу тун удахгүй олны хүртээл болох гэнэ. 
