Төв аймгийн бизнес эрхлэгч, ажил хэрэгч эрхмүүдийн "АЛТАН ГУРВАЛЖИН" УУЛЗАЛТ-ЦЭНГҮҮН БОЛЛОО

Төв аймгийн бизнес эрхлэгч, ажил хэрэгч эрхмүүдийн "Алтан гурвалжин" уулзалт-цэнгүүн нь 2005.12.18-ны өдөр "Элит" Төр засгийн үйлчилгээний төвд ёслол төгөлдөр болж өнгөрлөө.
Энэ арга хэмжээ нь нутгийн уугуул бизнес эрхлэгчид болон ажил хэрэгч эрхмүүдийг уулзуулан туршлага солилцох, мэдээлэл аван, хамтран ажиллах боломж нөхцлийг нээж өгөх, үйл ажиллагааг нь дэмжих, Монгол улсын бүсчилсэн хөгжлийн үзэл баримтлалыг хэрэгжүүлэхэд болон орон нутгийнхаа хөгжилд хувь нэмэр оруулсан хувь хүн, байгууллагыг шалгаруулан алдаршуулах гээд маш олон зорилгыг агуулсан арга хэмжээ боллоо. "Алтан гурвалжин" ёслолын арга хэмжээг "Төвийн Бүсийн Хөгжлийг Дэмжих Агентлаг", "Төв аймгийн Засаг Даргын Тамгын Газар", "Төв аймгийн Нутгийн Зөвлөл" гэсэн гурван газар хамтран зохион байгуулсан байна. Энэ үүднээс тухайн арга хэмжээг "Алтан гурвалжин" хэмээн нэрлэсэн бөгөөд энэ нь 3 үеийг хамарсан гэдэг утга санааг ч мөн агуулсан юм байна. Уулзалт-цэнгүүнд Төв аймгаас сонгогдсон УИХ-ын гишүүд, төр захиргааны байгууллагуудад хариуцлагатай алба хашиж буй Төв аймгийн уугуул иргэд, нутгийн уугуул бизнес эрхлэгчид болон ажил хэрэгч эрхмүүд оролцож, АУЗ Ш.Сүрэнжав, АУЗ П.Бадарч, МУГЖ Далантай, МУГЖ Д.Ганхуяг, Ардын жүжигчин А.Очирбат, Ардын жүжигчин А.Долгор, СТА н.Эрдэнэбаатар, УДБЭТ-ын гоцлол дуучин Д.Хишигбаяр, "Classic Gem" хамтлаг, СТА н.Төмөрбаатар, Ардын зураач Г.Гунгаасүх, Хамба лам Д.Чойжамц, Дархан аварга Х.Мөнхбат, МУГТамирчин Далай аварга А.Сүхбат гээд олон үеийн урлаг, соёлын алдартнууд оролцож шагнал гардуулан, мэндчилгээ дэвшүүллээ. Цэнгүүний үеэр Хөрөнгө оруулалтын чиглэлээр "Баянчандмань-Тур" ХХК, ХАА-н чиглэлээр "Элсэн цагаан" ХХК, Нийгмийн халамж, үйлчилгээний чиглэлээр "Мангут" ХХК, Байгаль орчны чиглэлээр Хустайн Байгалийн Цогцолбор Газар, Дэвшилтэт техник, технологийн чиглэлээр "Тэнүүн зоргол"ХХК, Соёл урлаг, аялал жуулчлалын чиглэлээр "Акума" ХХК, Санхүү, бизнесийн чиглэлээр "Квартет" ХХК, Хүний хөгжлийн чиглэлээр Төв аймгийн "Англи хэлний коллеж", Үйлдвэрлэл худалдааны чиглэлээр "Урьхан санаа" ХХК-ууд "Нийгэмд хариуцлагатай бизнес эрхлэгч" байгууллагаар шалгарсан бөгөөд "Нутагтаа ээлтэй улс төрч"-өөр УИХ-ын гишүүн, МАХН-ын дарга М.Энхболд, Төр, нийгмийн шилдэг зүтгэлтэн"-ээр МАХН-ын дэргэдэх ахмадын зөвлөлийн дарга Ч.Дашдэмбэрэл, "Нутгаа ивээгч буянтан"-аар ИНЕГ-ын Нисэх буудлуудын үйлчилгээ хариуцсан ерөнхий менежер С.Батмөнх нар шалгарлаа. Мөн "Төвийн Бүсийн Хөгжлийг Дэмжих Агентлаг", "Төв аймгийн Засаг Даргын Тамгын Газар", "Төв аймгийн Нутгийн Зөвлөл"-ийн нэрэмжит "Алтан гурвалжин 2005" шагналыг "Багануур"ХК-ийн захирал Д.Дамбапэлжээ, Төв аймгийн Нутгийн Зөвлөлийн гүйцэтгэх захирал Т.Дашням, "Түшиг" ХХК-ийн гүйцэтгэх захирал Г.Сүхээ, "Төв Азийн Хөрөнгө Оруулалт" ХЗХ-ны захирал Б.Сүрхийсайхан, "Мон-Эрдэнэ" ХХК-ийн захирал О.Сампил, "Өдрийн сонин"-ны ерөнхий эрхлэгч Ж.Мягмарсүрэн, Төв аймгийн ИТХ-н тэргүүлэгчдийн нарийн бичгийн дарга Ш.Цэрэндоо, "Очир-Ундраа" группийн ерөнхийлөгч Т.Гантөмөр, "Их гүн" ХХК-ийн захирал Г.Нацагдорж нар хүртлээ. "Алтан гурвалжин" уулзалт-цэнгүүн нь жил бүр уламжлал болгон зохион байгуулагдах бөгөөд Төв аймагчуудын хүсэн хүлээдэг баяр нэгээр нэмэгдэж байгаа бололтой. 

