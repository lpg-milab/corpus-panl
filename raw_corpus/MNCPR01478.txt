Африкийн тураал ба Америкийн таргалалт

"Дэлхийн хүүхдийн байдал-2008" тайланг НҮБ-ын Хүүхдийн сан өргөн барилаа. Тав хүртэлх насны хүүхдийн эндэгдлийг бууруулахад анхаарах цаг нь болсныг энэ тайлан сануулж байна. Өөрөөр хэлбэл, дэлхий дээр өдөрт 26 мянган хүүхэд энддэг гэсэн тоо гарчээ.
Энэ бол зөвхөн тав хүртэлх насны хүүхэд багачуудын эндэгдлийг харуулсан явдал юм. Тав хүртэлх насны хүүхдийн эндэгдлээр жагсаалтын эхэнд Сьерра-Леон улс бичигджээ. Ер нь Африкийн бүсийнхэн хүүхдийн эндэгдлээр тэргүүн байрт явна. Ганцхан жишээ дурдахад, Сьерра-Леонд мянган амьд төрөлт тутамд 270 хүүхэд энддэг гэсэн тоо гарсан байх юм. Хэдийгээр дэлхий дахинд эрүүл мэндийн анхан шатны үйлчилгээ үзүүлэх, эрүүл амьдралын зан үйлийг төлөвшүүлэхэд дорвитой ахиц гарч буй ч Африкийн бүсийнхэн өнөөдрийг хүртэл урагшгүй байгаа хэвээр. Тэнд нярай болон бага насныхан хүнд хэлбэрийн тураалаар амь эрсдэж байна. Тэдний хувьд эрүүл ахуйн шаардлага хангасан нөхцөлд амьдрах нь бүү хэл, уух ус, идэх хүнс хүрэлцээгүй, өлмөн зэлмэн өдөр хоног өнгөрүүлсээр XXI зуунтай золгосон нь энэ. Нэг ёсондоо амьд явах баталгаа гэгчийг африкчууд умартаад уджээ. Хүнд амьдралыг туулж яваа уг бүсийнхний үр хүүхэд амь эрсдэхэд олон зүйл нөлөөлдөг байна. Халуун орны хумхай хүүхдийн амийг авч одоход хамгийн түрүүнд нөлөөлдөг. Нөгөөтэйгүүр, нярай хүүхэд болон багачууд төдийгүй насанд хүрэгчид нь ч сүрьеэ, сахуу буюу хөхүүл ханиад, улаан бурхан, гепатит зэрэг өвчний улмаас амь насаа алдах явдал улам даамжирч буй ажээ. Мөн бэлгийн замын халдварт өвчин ДОХ-оор ч дэлхийд тэргүүлдэг Африкт ДОХ-ын улмаас өнчирч үлдсэн хүүхдийн тоо их юм. Зөвхөн бүс нутгийн хэмжээнд гэхэд 0-17 насны 12 сая хүүхэд байдаг байна. Энэ мэт дурдаад байвал Африк тивд амьдрал эрээнтэй бараантай. Тэр ч бүү хэл, зарим хүүхдүүд боловсрол гэж юуг хэлээд байгааг ч ойлгохгүй нь тэдний амьдралын хэв маяг ямар болохыг илтгэнэ. Эх хүүхдийн эсэн мэнд амьдрахуй нь улс орны хөгжлийг тодорхойлдог гэж үздэг. Тэгвэл, "Дэлхийн хүүхдийн байдал-2008" тайланд тусгагдсанаар Швед, Америк, Сингапур зэрэг улс хүүхдийн эндэгдлээс холуур юм байна. Эдгээр орны хүүхдүүд эрүүл мэнд, амьдрах орчин, бусад нөхцөл байдлаа хангалттай хамгаалуулж чаджээ. Шведэд эцэг, эх нь хүүхдээ зэмлэж ч болохгүй. Хэрэв гар хүрэх л юм бол хуулийн дагуу шийтгэдэг байна. Швед, Америк, Сингапурын аль нь ч ялгаагүй. Хүүхдийн эрх, амьдрах орчныг бүрэн хангах тал дээр улс гүрний хэмжээнд дээгүүрт тавьдаг байна. Гэхдээ хүүхдэдээ хэт элбэг дэлбэг, сэтгэл хангалуун амьдрал, тансаг орчныг бүрдүүлсэн нь сайныг авчраагүй бололтой. Тав хүртэлх насны багачуудын эндэгдлээс айх зүйлгүй ч сургуулийн насны хүүхдийн хэт таргалалт тэдний толгойны өвчин болж эхлэв. Энэ байдлыг улс гүрний хувьд тэжээллэг хүнс хэрэглэж, хөдөлгөөний дутагдалд орсон хэмээн үзэж өдгөө тууштай тэмцэж эхэлсэн гэдэг. Харин Монгол Улсын хувьд тав хүртэлх насны хүүхдийн эндэгдлээр өнөө жил 69 дүгээрт бичигджээ. Өнгөрсөн онтой харьцуулбал, хоёр байраар ухарсан манай улсын хувьд энэ тоогоор 69 дүгээрт жагсахад юу нөлөөлснийг холбогдох мэргэжилтнүүд өөр өөрийнхөөрөө тайлбарлах юм. НҮБ-ын Хүүхдийн сангийн төлөөлөгч Бертрон Дэймүүлан Монгол Улс өмнөх жилээс хоёр байр арагшилсныг улс орны маань хөгжилтэй холбож тайлбарласан. Өөрөөр хэлбэл, манайхан эх, хүүхдийн эрүүл мэндэд чиглэж ажиллан, эндэгдлийг бууруулахыг зорьж байгаа ч хөгжлөөрөө манайхтай ойролцоо улсаас хол хоцорсон тул ийн ухарч 69 дүгээрт жагсах болжээ. 
Ч.Анна

