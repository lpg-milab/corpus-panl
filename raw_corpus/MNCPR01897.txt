Тавантолгой, Бороо зэрэг ордыг Ард түмэн эзэмших эрхтэй

(Монголчуудаа! !! "Сандайлж суусан алт" маань өм цөм алга болж байна. Ард түмэн ядуу хэвээрээ, бас сандайлах ч юмгүй үлдэж хоцрох нь) 1920 оны эхээр улс орон дөнгөж Манжийн дарлалаас чөлөөлөгдөн тэр цагийн хаад ноёдын хувьд чухам "Хэн нь хэн бэ?" гэдгийн шалгуур болсон гэлтэй түүхэнд бичигдэн үлдсэн байдаг.
Колоничлолын хараат байдлаас гарч Улс төр, эдийн засгийн бие даасан анхны бодлого, алхмаа хэрэгжүүлэх эгзэгтэй цаг үе. Энэ бол Шинэ орчин. Энэ цаг үеийг бид "Шилжилтийн үе" нэрлэж заншив. Ард түмэн шинэ үеийг ойлгон ухаараагүй, түүнд дасан зохицож амжаагүй, учраа олоогүй энэ л үеийг "Олз хайгчдын жинхэнэ хүсэн хүлээдэг алтан мөч", "Хувиа бодогч бэртэгчдийн эрин үе" гэлтэй. Ийм л үед УРВАГЧИД тодордог ажээ. Тэр үед урвагчид Эх орноосоо шууд л урваж байж. Харийнханд Монгол орноо найр тавин өгч, Эзэн хаанаасаа урван, түүнийг Да Жунтаны "Хөрөг"-д мөргүүлж байж. Харин тэднийг: Богц богц мөнгөөр Богдыгоо худалдсан сайдууд гуай Дэнс дэнс мөнгөөр Дэлхийгээ худалдсан сайдууд гуай хэмээн ард түмэн шоолон, шоглон дуулж, жигшил зэвүүцлээ илэрхийлж байж. Ард түмэн хүчээ нэптэн босож урвагчдыг харийнхантай нь хамт "үнсэн товрог" болгож байж. Ард түмэн урвагчдад тийм шийтгэл оноожээ. Түүх ийн үгүүлж байна. Ийм цаг үе коммунист дэглэмд 70 жил нухлуулж, үндэсний уламжлалт соёл, зан заншлаа бараг мартсан, үзэл суртлаас өөр алдах юмгүй, ядуу ард түмэнтэй Монгол оронд 1990 онд дахин давтагдлаа. Харин хүн төрөлтөн хөгжлийн өөр түвшинд хүрсэн XXI зуунд, 20-иод оны үеийнх шиг урвах нь дэлхий ертөнцийн аль ч улс оронд хүлээн зөвшөөрөмгүй дэндүү "хоцрогдсон моод" болсон тул "Манай шинэ цагийн ноёд" арай өөр хэлбэрээр "Шинэчлэн боловсруулж, Шинэ Монголын хөрсөнд соёлтойгоор шургуулж, урвуулан үр шимийг нь хүртэж" чаджээ. Үүнийг гүтгэлэг таамгаар биш болж өнгөрсөн бодит үйл явцаар нотлох гэж хичээе. Нийгмийн гажуудлаас салж, хүн төрөлхтөний хөгжлийн урсгалд нийлэх 1990-ээд онд Монгол улс нь Олон улсын хэмжээнд хүлээн зөвшөөрөгдөхүйц нийгмийн ямархуу баялагтай байв аа? Монгол улсын одоо болон ирээдүй хойчийн маань үүц, Монгол улсын оршин тогтнох эдийн засгийн баталгаа нь тус улсын нутаг дэвсгэр дээр орших, судлагдаж нөөц нь тогтоогдсон болон илрүүлж амжаагүй томоохон орд газар, байгалын эрдэс баялгийн нөхөн сэргээгддэггүй нөөц л байсан юм. Тэр тусмаа "Улсын төсвөөр хайгуул хийгдэж, нөөцийг нь тогтоосон орд" болох Таван толгойн нүүрсний орд, Сэлэнгэ аймгийн Ерөө сумын нутагт орших Төмөртэйн төмрийн орд, Сүхбаатар аймгийн нутагт орших Төмөртэйн цайрын орд, Баян-Өлгий аймгийн нутагт орших Асгатын мөнгөний орд, Хөвсгөлийн фосфоритийн бассейн орд, Цагаан суврагын орд, Бороогийн алтны үндсэн гэх мэт ордууд хамгийн эхний ээлжинд орно. Дээр нь гадны хөрөнгөөр хайгуул хийгдсэн Оюу толгойн ордыг хүн бүхэн мэддэг болж, үр шимийг нь зах зухаас нь хүртэж эхэллээ. Эдгээр ордууд дотор дэлхийн хэмжээний томоохон ордууд ч бий. Тухайлбал, ганцхан Таван толгойн коксжих нүүрсний ордыг аваад үзье? Монгол улсын Ерөнхий сайд асан П.Жасрай гуай нэгэнтээ "Таван толгойн нүүрсний ордыг ашиглалтад оруулж, одоогийн ханшаар ашгийг нь тооцон үзвэл Монгол улсын хүн амыг 300 жил тэжээх үүц юм" гэж хэлж байсныг санаж байгаа байх. Тийм ч учраас 1997 онд батлагдсан Ашигт малтмалын тухай Монгол улсын хуулинд лиценз эзэмшигч нь лицензийн талбайг бусдад шилжүүлж, барьцаалж, худалдаж болох боловч "улсын төсвийн хөрөнгөөр хайгуул хийж нөөцийг нь тогтоосон орд газрыг эзэмшиж байгаа этгээдэд үл хамаарна" /16-р зүйлийн 5/ гэсэн заалтыг зүгээр нэг оруулсан ёс төдий зүйл гэж бодохгүй байна. Харин "Манай шинэ цагийн ноёд"-д энэ заалт, энэ хууль үйлчлээгүй нь даанч хачирхалтай. Монгол Улсын Их Хурлын эрхэм гишүүн Сү.Батболд (Монгол Улсын Засгийн Газрын гишүүн, Үйлдвэр, худалдааны сайд асан) Бороогийн алтны үндсэн ордыг (тухайн үед 60-аад тонн алтны нөөцийг бодсон боловч 40 тонноор баталсан. Судалгааны явцад 80 тонн болж алтны нөөц өссөн) Канадын нэгэн компанид дээрх хуулийн заалтыг үл ойшоон зарж орхижээ. Би бодлоо л доо. Хууль зөрчигдөж, гэхдээ "Яахав. Нэг Монгол, аавын хүү мөнгөтэй боллоо" гэж өөрийгөө ятгахыг оролдов. Гэтэл биш ээ. Монгол Улсын Засгийн Газар хууль бус үйлдлийг таслан зогсоохын оронд, "Бороо Гоулд" компанид давуу тал олгон тал засаж, "Тогтвортой байдлын гэрээ" нэрээр халхавчлан Татвараас чөлөөлчихжээ. Тал засах шалтгаан нь "Бороо Гоулд" компани Бороогийн ордыг өөрсдөөс нь харьцангүй өндөр үнээр худалдан авч буян үйлдсэний хариу шагнал, Монгол Улсад биш өөрсдийн амин хувьдаа ашиг хүртэх бололцоог олгосных нь төлөө, Монгол Улсын нэрийн өмнөөс урамшуулсан урамшуулал болжээ. Булхайгаа нуух гэж лицензийн далд бизнесийг ил болгохоо хэвлэлээр зарласан Сү.Батболд сайдтан ч үүргээ "маш сайн! гүйцэтгэжээ". Тэрээр Ашигт малтмалын тухай хуулийн 16-р зүйлийн 5 буюу лиценз эзэмшигч нь лицензийн талбайг бусдад шилжүүлж, барьцаалж, худалдаж болох боловч "улсын төсвийн хөрөнгөөр хайгуул хийж нөөцийг нь тогтоосон орд газрыг эзэмшиж байгаа этгээдэд үл хамаарна" гэсэн заалтыг хасаж амжиж. Түүний сайд, тэр тусмаа Үйлдвэр, худалдааны сайд болох зорилго нь энэ л байж. Би гүтгэж байж болно. Гагцхүү Та 1997 оны хуулийг одоогийн мөрдөж буй хуультай зэрэгцүүлээд үзээрэй. Энэ бүхнийг хэн зөвшөөрч, хийлгэж, бас Засгийн Газрын нэрийн өмнөөс шийдвэр гаргуулаад, болохгүй бол Хуулийн заалтыг дураараа өөрчилж чадаад, үргэлжлүүлээд, өөгшүүлээд, бас хамгаалаад байна вэ? Ямар их эрх мэдэл вэ? Хэрэв "Монгол газар"-ын Мянганбаяр, "Эрэл"-ийн Эрдэнэбат, эсвэл хэн нэгэн Монгол(Та ч байсан ялгаагүй) Бороогийн ордыг ашигласан бол 1.5 тэрбум долларын цэвэр ашиг олж, Монгол Улсын Татварын тухай хуулийн дагуу жил бүр 3.6 тн алт буюу одоогийн ханшаар 84.0 тэрбум, нийтдээ 700 тэрбум төгрөгийг Улсын төсөвт төлнө. Энэ хэдий хэрийн мөнгө вэ? Одоо зарим хүүхдэд өгөөд байгаа 3000 төгрөгийг нэмэгдүүлээд Монголын 18 нас хүртэлх бүх хүүхдэд ялгаварлалгүйгээр сар бүр 10 000 төгрөгийг 7-8 жилийн турш өгөхөд хүрэлцэнэ гэдгийг та бодоод үзээрэй. Түрүүч нь III нүүрт Монгол Улс ийм хэмжээний алтаа гаднаас ирсэн хэн нэгэнд хандивлах баян орон мөн бил үү? Хөнгөлөлт эдлэх 10 жилийн хугацаанд Бороогийн ордны нөөц дуусна гэдгийг хэвлэл мэдээллийн хэрэгслэлээр хэн хүнгүй л бичиж, ярьж байгааг уйдталаа уншиж, сонслоо. Харин Төр, Засаг булхайтай үйлдлээ нуух, аль болох дуугүй байлгахыг хичээж байна. Хэн ч гэсэн Монголоос 80 тонн алт олборлоод Татварын хуулийн дагуу 30 тонн алт тушаагаад явж болно. Гэтэл "Бороо Гоулд" компани Татвараас чөлөөлөгдөөд зогсохгүй, олборлосон 80 тонн алтнаас нь нэг ч төгрөгийн хөрөнгө оруулалт Монголд үлдэхгүй шууд гарч байна. Ийм хууль бус хөнгөлөлтийг цуцлан, дээрх мөнгийг татварт тооцон авах нь шударга ёсонд, Монгол түмний эрх ашигт нийцнэ. Ашиг олохгүй юм бол Алтаа олборлуулах ямар утгатай юм бэ? Монгол Улсад, ард түмэнд ямар хэрэгтэй юм бэ? Гаднаас ирсэн, танихгүй хэн нэгэн зочинд "Эцгийнхээ өвлүүлсэн, өөрсдөө ч эдлээгүй хөрөнгө"-өөрөө бэлэг барьдаг ёсыг та мэдэх үү? Гэтэл Монгол Улсын Засгийн Газар "Бороо Гоулд" компанийн ашгаас хэн нэгэн этгээдэд хэдхэн хувийн ашиг (5 хувийг хүртдэг гэдэг) хүртээхийн тулд Бороогийн алтны үндсэн ордыг бэлэглэжээ. Хэний эрх ашгийн төлөө энэ гэрээ хийгдэв ээ? Монгол Улсын Төр, Засаг хэний эрх ашгийн төлөө үйлчлээд байна вэ? Лав л Монгол Улсын, ард түмний эрх ашгийн төлөө биш ээ. Монголчуудыг "Алтан дээр суусан гуйлгачингууд" гэж гадныхан шоолдог гэсэн. Харин одоо шоолж байгаад, эрх баригч луйварчидтай хуйвалдан зүгээр л авчихдаг болж. Монгол Улсын Төр, Засаг ард түмнээсээ, Монгол Улсынхаа эрх ашгаас урвачихсан юм биш үү? Монголчуудаа! !! "Сандайлж суусан алт" маань өм цөм алга болж байна. Ард түмэн ядуу хэвээрээ, бас сандайлах ч юмгүй үлдэж хоцрох нь. За энэ ч яахав. Болоод өнгөрч. Бас ч жижиг юм. Дээрх үйлдлийг жижиг гэж хэлж болохоор болсон гэдгийг давтан хэлье! Учир нь тэд үйлдлээ дахин давтахаар "Том юм барьж аваад" аль хэдийнээс шамдаж эхэлжээ. Ийм тавиланг Монгол орны бусад томоохон ордууд эдлэх бололтой. Тэдний дараагийн тоглоом нь Таван толгойн нүүрсний орд байжээ гэдгийг бид амиа цөлтлөө Эх орны хөвүүн, Элч төлөөлөгч нь байж чадсан талийгаачийнхаа (Сүнсийг нь Бурхан ивээлдээ авах болтугай! ) тэмцлээс олж мэдлээ. Талийгаач бидэнд тэдний бусармаг үйлдлийг илчилсэн. Харамсалтай нь тэд дээрх луйвартаа ханаж цадсангүй ээ. Өнөөх л Сү.Батболд. Их Хурлын эрхэм гишүүн маань. Монгол Улсын "Ирээдүйн үүц" болсон Таван толгойн нүүрсний орд газрын ихэнх хэсгийн лицензийг хамаатан садныхаа нэрээр авчихаад урьдын үйлдлээ давтахаар зэхэж байж. Зарж болохгүй болмогцоо Консерциум байгуулсан гэнэ үү? Ийм хэмжээний томоохон ордыг Ганц луйварчин битгий хэл "ТЭР-БУМ-ТАН" ч эзэмших эрхгүй гэдгийг гадныхан мэдэхийн цаагуур мэдэж байгаа. Тэгээд түүнээс худалдаж авахгүй байгаа юм. Гадны хөрөнгө оруулагчид ийм томоохон ордыг эзэмшихийн тулд хууль ёсны Засгийн газартай, ард түмэнтэй л харьцана. Тийм ч учраас Батболдтон аргаа бараад Засгийн газраар бамбай хийж, санаагаа хэрэгжүүлэхээр шийдэн, "Сурсан зангаа сураар боож болдоггүй"-н үлгэрээр гоё нэртэй төслийн нэрээр тогтоол батлуулж амжжээ гэдэгт эргэлзэхгүй байна. Орд газрын ойролцоох нүүрс болон бусад ашигт малтмалын лицензүүдийг төвлөрүүлж, гадныханд худалдах эрх олж авахын тулд "Авенхоу Майнз" компанитай сүжрэн Оюу толгойн ордоор халхавчлан луйвраа хийхээр "Говийн хөгжлийн санаачлага" гээч төсөл нэрээр, өөрөөрөө удирдуулсан тогтоолыг Засгийн Газраар гаргуулж байжээ. Харин сүүлийн үед "Тогтвортой байдлын гэрээ" хийгдсэн үйлдвэрүүдийн ард хэн хэний эрх ашиг байв аа? гэдэг талаар ч хэвлэл, мэдээллийн хэрэгслэлээр яригдаж, бичдэг болж, Та бүхэн "Өдрийн сонин"-ы (269/2004.11.01), "Ардын эрх"-ийн (33,34 /054,055) болон энэ сэдвээр гарсан сонины дугааруудыг эргээд нэг үзээрэй. Эрхэм төрийн түшээ Батболд гуай! Таван толгойн орд Таны тоглох тоглоом биш ээ. Таван толгойн орд бол Оюу толгой биш. Харин Тавантолгойн ордыг олохын тулд Монголын ард түмний халааснаас Татвараар бүрддэг, Улсын төсвөөр хайгуулын ажлыг хийсэн, Танаас нэг төгрөг ч гараагүй учраас Ард түмний өмч гээд байгаа юм. Сү.Батболдтон Таныг зүгээр л "Таван толгойн ордноос савраа тат"-ахыг шаардаж байна. Томоохон орд газруудын лиценз эзэмшигч нь Ард түмэн түүний шударга төлөөлөл бүхий Засгийн Газар байх ёстой. Таван толгойд нэг биш хэд хэдэн (бүр хэдэн арван) хөрөнгө оруулагч хэрэгтэй. Иймээс "Гадна дотны хэн нэг этгээд ганцаараа эзэмших ёсгүй. Ард түмэн эзэмших ёстой" гэж мунхаг би зөрүүдлээд байгаа юм. Монгол Улсын Төсөв нь иргэд, байгууллагын Татвараас бүрддэг учир Улсын төсвөөр хайгуул хийгдсэн ордуудыг эзэмших эрх нь ард түмэнд бий гэдгийг давтан хэлье. Луйвраа хийхдээ гадаадын хөрөнгө оруулалтаар хайгуул хийгдсэн Оюу толгойн ордыг ашиглах асуудлыг өндөр авахуулж, олны анхаарлыг зориудаар өөр зүгт төвлөрүүлэх ажлыг зохион байгуулж дэвэргэн, ар хударгаар нь өөрсдийн бусармаг үйлдлээ гүйцэлдүүлэхээр хичээж байна. Магадгүй, тэд санасандаа нууцаар хүрчихсэн ч байхыг үгүйсгэх аргагүй. Их өрийг тэглэсэн жүжгийг найруулан тавьж, үнэнч зүтгэгчдийнхээ сэтгэлийг уяраан, нулимсыг нь барж байсан "үндэсний удирдагч" маань Монгол Улсын Сан хөмрөгийн нөөцөнд байсан 25 тонн алт буюу 250.0 сая америк доллараар дур мэдэн тоглохдоо "Булхайцсан"-аас Их өрөнд шилжүүлсэн гэх мөнгө нь "Газрын хол, усны уртад" нутагтай Орос оронд одоо хүртэл очоогүйн улмаас, "Тэр мөнгө хаана яваа"-г нэхэмжлэх, эсвэл оронд нь Тавантолгойг авахаар ирсэн "Учир ойлгодоггүй" Орос ахын төлөөний сайдад тайлбар хийж ядаад, барьцаанд орж, аргаа барахдаа Үйлдвэр, худалдааны сайд Б.Жаргалсайханыг ийм нарийн учирт явуулахаас болгоомжилж, өөрийн хүн Зам тээвэр, аялал, жуулчлалын Ц.Цэнгэл сайдыг явуулж, Монгол Улсын "Ирээдүйн үүц" болсон Таван толгойн ордыг "Орос ах нарт өгчихсөн" гэх яриа олны дунд эрчтэй яригдаж байгааг "Ёстой оргүй гүтгэлэг" байгаасай гэж чин сэтгэлээсээ хүсэж залбиръя. Учир нь сүүлийн үед хэвлэлээр Оросууд энэ ордыг олоход гол үүрэг гүйцэтгэсэн тул эзэмших эрхтэй мэт ойлголт төрүүлэхүйц материалууд нийтлэгдэх болсон нь дээрх үйлдэл үнэхээр бодит яриа байж болох хардлагыг төрүүлж байна. Тавантолгойн ордны нөөцийг Монголчууд баталж, харин Оросууд уг нөөцөд үндэслэн, эзэмших сонирхолдоо хөтлөгдөн, Техник-Эдийн засгийн үнэлгээг өөрсдөдөө зориулж хийсэн юм. Гэтэл Монголын ард түмэнд, "Оросууд ордны нөөцийг баталж, техник эдийн засгийн үнэлгээг хамт хийлцсэн учир хамтарч эзэмших ёстой мэт" ойлгуулахаар хичээж эхлэв бололтой. Тэдний хоцрогдсон үнэлгээ, техник, аль аль нь Монгол Улсад хэрэггүй. Бусдын эрх ашгийг үл тоож, өөрсдийн ашиг сонирхлоо ахан дүүсэг, найрамдлаар овоглосон, "Хоцрогдсон моод", хуурамч дүрд монголчууд хууртахааргүй болсон. Харилцан хэн хэнийхээ эрх ашигт нийцсэн байх ёстой. Оросуудад алт, зэс, молебиден, жонш, нүүрсний үйлдвэр хэрэгтэй бол монголчуудад байгалийн шатдаг хий ч, төмөр зам ч бас л хэрэгтэй. Энэ дашрамд хэлэхэд, "Хэрэв Их өрийг төлөөгүй байсан бол дээрх 25 тн алт маань 500 гаруй сая ам. доллар болсон байгаа. Ийм мөнгөний хагасаар Оюу толгой шиг ордыг нээж болдгийг бид үзлээ. Ийм мөнгөөр Оюу толгойг одоо ч худалдаж авч болох байж". Харамсалтай нь, эрх баригчдын эрх ашиг, Улс орны эрх ашгаас ч эрхэм, Оюутолгойн ордоос ч үнэтэй ажээ. Энэ ч яахав. Бас л болж өнгөрсөн бага хэрэг болж. Найз хоёр Ерөнхийлөгч маань (Монгол Улсын Ерөнхийлөгч, Монголбанкны ерөнхийлөгч) Монголбанкны олборлосон алт авдаг эрхийг арилжааны банкинд олгосноор өөрсдийн эзэмшдэг гэх Худалдаа, хөгжлийн банкаар дамжуулан 6-8 тн алтыг жил бүр худалдан авахуулж, өөрсдийн түнш "Жеральд Металс"-д нийлүүлэн, алтны ханшны өсөлтөөс Монголбанкинд үлдэх байсан 60-70 сая долларын ашгийг гадныханд бэлэглэж байгааг анхаарах цаг нь аль хэдийнэ болсон бөгөөд зөвхөн "Бороо Гоулд" компанийн олборлож буй 10 тн алтыг Монголбанкаар дамжуулан борлуулсан бол мөн л 60-70 сая ам. долларыг жил бүр олох бололцоог алдсан байна. Ийм маягаар Монголын Төрийн "зүтгэлтнүүд"-ийн шийдвэрээр Ард түмний хөрөнгө эзэндээ биш, харийнхны гарт очсоор байна. Швейцарийн "Swiss Asia Capital" банкны шинжээчид ойрын гурван жилд нэг унц алт 1600 ам.долларт хүрнэ (одоо 640 ам.доллар) гэсэн (АЭ 365) дүгнэлт хийснийг тооцон үзвэл алтны ханш одоогийнхоос даруй 2.5 дахин өсөхөөр байгааг харгалзан энэ их ашиг буюу 400.0 сая долларыг эрхэм хоёр Ерөнхийлөгчөөр "тоглуулах" биш, Улсын сан хөмрөгөө зузаатгах "Эрсдлийн сан"-д оруулах, үгүйдээ л хүүхдүүддээ хуваагаад өгчихвөл буянтай үйл болно. Сайшаалтай нь Зэсийн үнийн ханшны өсөлтийг тооцох Хуулийн төсөл боловсруулан өргөн барьсныг нүдээ олсон зөв шийдэл гэж ойлгож байна. Гэтэл Монголбанкны Ерөнхийлөгч маань олборлох алтаа "урьдчилсан байдлаар худалдах" гэрээ хийж байгаа нь мөн л Монгол Улсынхаа олох ашгийг гадныхантай хамтран луйвардах аргаа урьдчилан хийж буй хэлбэр мөн. Энэ үйлдлүүдийг хийгдэх үед Улсын Их хурлын гишүүн байсан 1997 оноос хойш Монголын Улсын Төр, Засгийн газрыг ил, далд хэлбэрээр 10 шахам жилийн турш тэргүүлж байгаа, Монгол Улсын Ерөнхий сайд асан Н.Энхбаяр, өнөөдөр Монгол Улсын Ерөнхийлөгч болчихоод "Намайг ард түмэн сонгосон. Ерөнхийлөгчийн бүрэн эрхэд халдлаа. Гүтгэлээ. Гомдолтой байна" гэж ичих ч үгүй ярьж байна. Тийм ээ Ерөнхийлөгчөө. Таныг ард түмэн сонгосон. Үнэн. Сонгохдоо таны эдгээр бусармаг үйлдлүүдийг мэдээгүй байсан юм. Таныг шударга ёсыг дээдэлдэг гэж итгэж, танд найдаж байсан юм. Харин та Монголын Ард түмний тэр их итгэл найдварыг хөсөр орхижээ. Та Монгол Улсынхаа эрх ашгаас, Ард түмнийхээ эрх ашгаас, тэдний сонголтоос урвачихсан юм биш үү? Түүнчлэн хууль ёсыг сахиулах үүрэгтэй Хууль зүй, дотоод хэргийн сайд, (Уучлаарай. Асан) Монгол Улсын Их хурлын дарга Ц.Нямдорж, Улсын сан хөмрөгийг бүрдүүлэх ёстой ч, үүргээ умартаж "Тогтвортой луйврын гэрээ" байгуулсан Шадар болон Сангийн сайд асан, Их хурлын эрхэм гишүүн, Төсвийн байнгын хорооны дарга Ч.Улаан нарыг "үүргээ чин шударгаар гүйцэтгэсэн" гэж үзэх үү? Энэ хэргийн эзэн, эзэддээ эрхэлж, Монгол Улсын Засгийн газрын гишүүн, Үйлдвэр, худалдааны сайд болж байсан Их хурлын эрхэм гишүүн Сү.Батболд болон дээрх "Эрхэмсэг ноёд"-ыг "Монгол төрийн чин шударгуу зүтгэлтнүүд" гэж үзэх үү? Хэрхэн дүгнэхээ Монгол түмний эгэл хэсэг, эрхэм, мэргэн сонгогч та өөрөө мэдтүгэй. Мөн сөрөг хүчин болж жүжиглэн, дээрх луйврыг ард түмнээс нуун, үнэнийг дарагдуулах боломж олгосон "Алтангадас"-ын урвагч нар ч хариуцлага хүлээх ёстой. Энэ мэтчилэн "Ээдрээтэй олон асуудал"-ыг зохицуулах дуулгавартай зарц хэрэгтэй болсны учир Үндэсний эв нэгдлийн гэх Тоглоомын Засгийг нэн яаравчлан байгуулах шаардлага "Үндэсний удирдагч"-д байсан байж ч болох талтай. Хэрэг "Даравч дардайж, булавч бултайх"-ын үлгэрээр улс эх орныхоо, ард түмнийхээ эрх ашгаас урвасан үйлдэл хийсэн бол илэрч л таараа. Урвагчдыг цээрлүүлэх нь эргэлзээгүй. Түүнийг өршөөх, Шийтгэх эрх нь, гагцхүү ард түмэнд бий. Монголын ард түмэн, эцэг дээдсээс өвлөн, төрж өссөн газар нутгийнхаа эзэн нь төдийгүй, Уламжлалт цэвэр ариун төрт ёсоо сэргээн эх орныхоо жинхэнэ эзэд нь байж, ирээдүй хойч үедээ өвлүүлж чадна гэдэгт итгэж байна. Түүхэнд үйл явц ижил төстэй байдлаар давтагддаг ажээ. Түүх үргэлжлэн бичигдсээр. 
Д.Баяр 
