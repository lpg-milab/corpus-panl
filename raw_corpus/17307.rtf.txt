№90(17307)                 
1989 оны дөрөвдүгээр сарын 15
Барилгын хөрөнгө оруулалт

Их барилгын гол зорилт бол эдийн засаг, нийгмийн тэргүүн ээлжийн зорилтыг шийдвэрлэхэд чиглэсэн барилга, байгууламжид хөрөнгө хүчийг төвлөрүүлж, үйлдвэрлэлийн хүч чадал, үндсэн фондыг ашиглалтад оруулах хугацааг түргэтгэх, барилгын үйлдвэрлэлийн үр ашгийг дээшлүүлэх явдал бөгөөд их барилгад хөрөнгө оруулалтын бодлого ч үүнд төвлөрч байдаг. Тийнхүү хөрөнгө оруулалтын төлөвлөгөө жил бүр давж биелж байгаа боловч түүний технологийн Бүтцэд барилгын зураг төсвийн үнийн эзлэх хувь мэдэгдэхүйц өсөж, үндсэн фондын өртөг өндөржиж иржээ. 

Үйлдвэрлэлийн ба үйлдвэрлэлийн бус хүрээний олон тооны барилгад зураг төсөл хийлгэсний үнэ өндөрсөж улмаар ашиглалтад оруулах барилгын төлөвлөгөө сүүлийн 13 жилд нэг ч удаа биелсэнгүйгээр барахгүй наймаас гуч гаруй хувиар тасарч, дуусаагүй барилгын хэмжээ нэмэгдэж, тэр нь хөрөнгө оруулалтын үр ашигт муугаар нөлөөлж байна. Ашиглалтад оруулах үндсэн фонд, барилга байгууламжийн төлөвлөгөөг ийнхүү жил дараалан тасалдуулснаас 1981 - 1985 онд дунджаар жил бүр 633, 8 сая төгрөг, 1986 онд 922, 8 сая, 1987 онд 980, 9 сая төгрөгийн бүтээгдэхүүн үйлдвэрлэх боломж алджээ. 

Наймдугаар таван жилийн эхний гурван оны байдлаас үзэхэд ашиглалтад оруулах барилгын төлөвлөгөөг жил бүр 97201 барилгаар тасалдуулсны дотор зөвхөн 1988 оны тасалдлын 64 орчим хувийг хөдөө аж ахуйн нэгдэл, хоршоолол, үйлдвэр, байгууллагын аж ахуйн аргаар барих барилга эзэлж байна. Зураг төсвөөр цаг тухайд нь хангадаггүй, нэгэнт батлагдсан зураг төсөл алдаа мадагтайгаас гадна зарим ажлын шаардлагаар барилга угсралтын явцад өөрчлөлт хийдэг, гадаадаас нийлүүлэх материал, тоног төхөөрөмжийн захиалга, гэрээлэлт, нийлүүлэлтийн тогтвортой нэгдсэн систем тогтоож чадаагүй, барилгын материалын хэр хэмжээг харгалзахгүйгээр зөвхөн шаардлагатай гэдгээр олон тооны барилгыг нэг зэрэг барьж эхлэх сонирхол, барилгын ажлын үргэлжлэх хугацааны нормативыг баримтлахгүйгээр төлөвлөөд гүйцэтгэгчид тулган өгдөг хуучин арга барил олон жил үргэлжилж байгаа нь ашиглалтад оруулах барилга байгууламж, үндсэн фондын төлөвлөгөө байнга тасрахад хүргэж байна. 

Сүүлийн арван жилд ашиглалтад оруулсан үндсэн фонд бараг гурав дахин өсөж үйлдвэрлэлийн чадавхи нэмэгдээд байхад бүтээгдэхүүний үйлдвэрлэлийн хэмжээ, үр ашигт ахиц өөрчлөлт гарах нь бүү хэл буурах хандлагатай байна. Ингэж төслийн хүч чадлаа эзэмшиж чадаагүй алдагдалтай ажиллаж байгаа Дорнодын царууц тоосгоны үйлдвэр, Дундговь, Өвөрхангайн ханын материалын үйлдвэр, Улаанбаатарын үслэг эдлэлийн үйлдвэр, сүүний үйлдвэр, аймгуудын хүнсний үйлдвэр гэхчлэн олон нэр хаяг дурдаж болно. 

Хөрөнгө оруулалтыг төвлөрсөн ба төвлөрсөн бус гэж ангилж төлөвлөх шаардлагатай болжээ. Төвлөрсөн хөрөнгө оруулалтаар улс ардын аж ахуйн эдийн засгийн потенциалыг нэмэгдүүлэх, хүн амын хүнсний хангамж, нийгмийн асуудал, экспортын эх үүсвэрийг баяжуулахад чиглэсэн чухал барилга байгууламж, арга хэмжээг хамааруулан улсын даалгавар болгон төлөвлөж хөрөнгө, хүч, материал техникийн нөөц, зураг төсвөөр тэргүүн ээлжинд хангаж, тогтоосон хугацаанд заавал ашиглалтад оруулах бүх талын механизм хэрэглэх шаардлага зүй ёсоор гарч байна.

Түүнчлэн тус орны түлш, эрчим хүчний найдвартай баазыг бий болгох, хөдөө аж ахуй, ялангуяа аж ахуйн гаралтай түүхий эдийг боловсруулах бага хүч чадалтай үйлдвэрийг байгуулах, ашигт малтмалын нөөцийг эргэлтэд оруулах үндсэн дээр уул, уурхайн олборлох боловсруулах үйлдвэр, металл, хими, хялбар хийц, эрэлт хэрэгцээ ихтэй зарим төрлийн машин, сэлбэг хэрэгсэл цахилгаан техникийн багаж үйлдвэрлэх чиглэлийг онцлон анхаарах шаардлагатай болж байна. 

Ах дүү орнуудтай шинжлэх ухаан, техникийн талаар хамтран ажиллах төлөвлөгөөнд тусгагдсан манай улсын тэргүүлж оролцох салбарыг түрүүлж хөгжүүлэхэд хөрөнгө оруулалтыг төвлөрүүлэх чиглэл баримтлахын хамт гурав дахь орны зээлийн хөрөнгө ашиглаж, хамтын үйлдвэр барьж байгуулах аргаар зах зээлд өрсөлдөх чанартай бүтээгдэхүүн үйлдвэрлэх асуудлыг ч ултай, буурьтай судалж үзүүштэй байна. Барилгын байгууллагуудыг аж ахуйн механизмд шилжүүлэх асуудлыг иж бүрэн судалж шийдвэрлэх барилгын анги, конторыг нэгтгэх, өргөтгөх, ажиллах хүч, машин механизмыг төвлөрүүлэн хүч чадлыг бүрэн ашиглах, барилгын байгууллага, зураг төслийн ажлыг хорших зэрэг зохион байгуулалтын арга хэмжээ авах нь чухал юм. 

Барилгын салбарт сүүлийн арван жилд материал тоног төхөөрөмжийн үнэ байнга өөрчлөгдөж, түүнийг дагаж барилгын төсөвт өртгийн хэмжээ тогтворгүй болсныг анхаарч, барилгын төсөвт өртгийг таван жилд тогтвортой байлгах арга хэмжээ авах нь шийдвэл зохих эн тэргүүний зорилт мөн. 

Хөрөнгө оруулалтын үр ашгийг дээшлүүлэхэд түүний эх үүсвэрийн бүтцийг зөв тодорхойлох асуудал онцгой ач холбогдолтойгоос өөрийн болон банкны зээлийн хөрөнгийн эх үүсвэрийг нэмэгдүүлэх бодит шаардлага гарч байна. Үйлдвэрлэл, шинжлэх ухаан, техникийг хөгжүүлэх болон нийгмийн хөгжлийн сан байгуулах нормативыг шинэчлэн тогтоох, үүний тулд ашиг орлогоо хуваах одоогийн журамд зохих өөрчлөлт оруулж, хөрөнгө оруулалтад зарцуулах өөрийн хөрөнгийн эх үүсвэрийг нэмэгдүүлэх, түүнчлэн үндсэн хөрөнгийн элэгдэл, хорогдлын нийт хэмжээг нэмэгдүүлэхгүйгээр, сэргээн босголтын шимтгэлийн хувийг ч нэмэгдүүлэх зэрэг олон асуудлыг тодорхой авч үзэж шийдвэрлэх шаардлагатай байна. 

