Засгийн газар цаашид оршин тогтнох аргагүй боллоо гэдэг дээр бид санал нэгдсэн

Монголын төр, засгийг ингэж доройтуулж, хүүхэд нохойн доог болж байгааг зүгээр хараад суух гэж үү?
"Ардын эрх" сонины сурвалжлагч С.Гантогоогийн МАХН-ын ерөнхий нарийн бичгийн дарга С.Баяртай хийсэн ярилцлагыг цаг үе, улс төрийн нөхцөл байдалтай холбогдуулан нийтэлж байна.
 -Тантай хэдхэн хором уулзаж ганц нэг юм тодруулах гэсэн юм. Болох уу? -Тэг л дээ. Гэхдээ дараагийн төлөвлөсөн ажил тулчихаад байна. Тиймээс товчхон ярилцвал зүгээр шүү. -Өнөөдөр олны анхаарлыг хамгийн их татаж буй асуудал Засгийн газрын хувь заяа болоод байна. Ийм Засгийн газартай цаашид хол явахгүй гэсэн байр суурьтай хүмүүс МАХН-ын удирдлагад цөөнгүй бий бөгөөд энэ тухайгаа ил задгай мэдэгдээд эхэллээ гэж гадуур шуугиж байна. Танай намын Удирдах зөвлөл хуралдаж Засгийн газраа цаашид яах вэ гэсэн асуудал хэлэлцсэн гэж дуулдсан. Хурал дээрээ зөрөлдөж, хоорондоо хэрэлдсэн ч гэх шиг, эв найртайгаар нэгдсэн шийдэлд хүрсэн ч гэх шиг янз бүрийн эерэг сөрөг зүйл сонсогдож байна. Чухам яасан юм бэ. Энэ талаар танаас тодруулах гэсэн юм? -Удирдах зөвлөл уржигдар хуралдаж, Засгийн газрын тухай хэлэлцсэн. Нэлээд нухацтай ярилцсан. Манай хурал заримдаа халуухан болдог нь үнэн. Үүнийг нуугаад яахав. Гэхдээ энэ удаад бол хэрүүл маргаан огт болоогүй шүү. Удирдах зөвлөлийн хамгийн тайван, найрсаг, ажил хэрэгч хурал гэсэн номинаци байдаг бол түүнд бүрэн нийцэх хурал болсон гэж хэлмээр байна. -Хурлаараа тэгээд юу ярьж, ямар шийдвэр гаргасан юм бэ ? -Засгийн газрын өнөөгийн байдал, цаашдын ирээдүйн тухай бид ярилцсан. Сүүлийн үед Үндэсний эв нэгдлийн Засгийн газрыг тойроод ямар үйл явдлууд өрнөж байгааг бүгдээрээ л харж байна. Засгийн газрын гишүүдийг огцруулах асуудлыг ээлж дараалан тавьж, улмаар Засгийн газрыг бүхэлд нь унагах гэсэн улс төрийн хүсэл зорилго илт байна. Гэхдээ "овоо босгохгүй бол шаазгай хаана суув" гэж. Асуудлыг ийнхүү тавих шалтаг, шалтгааныг зарим сайдууд нь өөрсдөө бэлхнээ гаргаж өгөөд байгааг олон түмэн бас харж л байна. Зарим сайдын үг үйлдэл, ааш араншин нь "засгийн" гэсэн суурь агуулга, "эв нэгдлийн" гэсэн эрхэм тодотгол аль алинд нь нийцэхээ больжээ. "Танхимын" хэмээгддэг үйл ажиллагааны үндсэн зарчим ч алдагдаж гүйцлээ. Үүнээс болж Засгийн газрын нэгдсэн бодлого, үйл ажиллагаа үгүй болох нь. Тиймээс Засгийн газар цаашид ийм байдлаар ажиллах, оршин тогтнох аргагүй боллоо гэдэг дээр Удирдах зөвлөлийн гишүүд санал нэгдсэн. Гүйцэтгэх засаглалын хүрээнд хариуцлага тооцох, хүнд суртлыг арилгах, шат дамжлагыг багасгах, төсөв зардлаа хэмнэхэд гол анхаарлаа чиглүүлж чадсангүй өдий хүрлээ. Түүнчлэн Засгийн газрын одоогийн нүсэр бүтэц, бүрэлдэхүүнд дорвитой өөрчлөлт оруулахгүй бол болохгүй юм байна гэсэн дүгнэлт хийсэн. Өөрчлөлт оруулахдаа бүр ойрын үед саналаа боловсруулж УИХ-д оруулж шийдвэрлүүлэх хэрэгтэй гэсэн зарчмын шийдвэр гаргасан. -Ойрын үед гэж УИХ-ын чуулган хэзээ мөдгүй завсарлах гэж байгаа биз дээ? -УИХ-ын чуулган завсарлаж болно л доо. Гэхдээ улс орныхоо язгуур эрх ашгийн үүднээс шаардлагатай гэж үзвэл ээлжит бус чуулган хуралдуулж, тулгамдсан асуудлаа шийдэх санал хэзээ ч тавьж болно шүү дээ. -Засгийн газрыг огцруулах асуудал МАХН-ын лидерүүдийн дотоод зөрчлийг ил гаргаад ирлээ гэдэгтэй та санал нийлэх үү. Одоо болж буй үйл явдлууд МАХН-ын задралыг зөгнөж байна гэж ч ярьж, бичиж байна. МАХН задрах уу. Та үүнд юу гэхсэн бол? -Бүү найд гэж хэлмээр байна. Болохгүй бүтэхгүй байгаа зүйлээ илэн далангүй ярьж байгаа нь задарч байгаа биш, эдгэрч байгаагийн шинж тэмдэг. МАХН бол ажил хийж байгаа нам. Ажил хийж, ачаа үүрсээр ирсэн нам. Ажил хийхэд алдаа гардаг. Алдаагүй хүн, нам хаана ч байхгүй. Илэрсэн алдааг засч болдог. Харин нуусан алдааг засах аргагүй шүү дээ. МАХН олон том бартаа туулж ирсэн түүхтэй нам. Цаг зуурын энэ ээдрээг ч гаргаж дөнгөнө. Үүнд бүү эргэлзээрэй. -Бүтцийн өөрчлөлт хийснээр сахилгагүй сайд нараасаа салаад, яамдын тоог цөөлнө гэсэн үг үү. Эсвэл Удирдах зөвлөл бүтцийн өөрчлөлт хийх нэрийдлээр намын дарга М.Энхболдтойгоо хариуцлага тооцож, толгойлсон Засгийн газрыг нь хуйвалдан огцруулах гэж байна уу. Энэ хуйвалдааны үр дүнд С.Баяр намын дарга болох гэж байна гэсэн яриа гарч эхэлж байгааг та дуулсан уу? -Дуулсан. Тэр яриа дорхноо хэлбэржээд сонины нийтлэл болоод гараад ирснийг ч харсан. Яриа дэгдээдэг, захиалгат нийтлэл үйлдвэрлээд эхэлдэг явуургүй ийм аргыг олон л харлаа. Харамсаж байна. Хуйвалдаанаар алба ахидаг нь би биш. Зайлшгүй хийх ёстой болсон өөрчлөлтийг яаж ч хичээгээд хуйвалдаан болгон харагдуулах аргагүй. Сүүлийн хэдхэн хоногийн үйл явдлыг хар даа. Засгийн газар дотроосоо задарч, замбараагаа улам бүр алдаж байгаа нь олны өмнө илт байна. Өдөр ахих тусам байдал дордож, Засгийн газрын нэр хүнд унаж байгаа юм биш үү? Үүний хариуцлагыг хэн хүлээх ёстой вэ? Шаардлагатай арга хэмжээг нэн даруй авахгүй бол энэ Засгийн газрыг санаачилж байгуулсан намын дарга, намын Удирдах зөвлөл, Удирдах зөвлөлийг толгойлдог би ч хариуцлага хүлээх ёстой болно. Гэхдээ бид мэт хариуцлага хүлээх нь бага хэрэг. Монголынхоо төр, засгийг ингэж доройтуулж, хүүхэд нохойн доог болж байгааг зүгээр хараад суух гэж үү? "Сахилгагүй сайд" гэж та сая хэллээ. Бурууд дасна гэж үүнийг л хэлдэг байх. Та бод доо, ийм юм ер нь байж болох уу? Сахилгагүй банди гэж байдаг. Сахилгагүй сайд гэж байх ёсгүй. Сахилгагүй л бол сайд биш байх ёстой юм биш үү? Хэн хуйвалдаж байв, хэн хэт хожимдоогүй дээр нь засах гэж оролдож байсныг цаг хугацаа харуулна. Харамсалтай нь тэр цаг хугацаа биднийг хүлээхгүй л байх шүү. -Та шинэ Үндсэн хууль батлалцсан хүний нэг. Үндсэн хууль маань үндсэн чиг шугамаасаа хазайгаад байна гэдэгтэй та санал нийлэх үү. Үндсэн хуулинд хийсэн өөрчлөлтийг хүчингүй болгох тухай яригдах ч боллоо. Таны байр суурийг мэдмээр байна. -Үндсэн хуулийн сэдэв бол тусдаа том сэдэв л дээ. Босон суун яримааргүй байна. Тэгээд ч яг одоо тулчихаад байгаа сэдэв биш учраас дараа тухтай ярилцвал дээр биз дээ. Тэгэх үү? -Дахин ганцхан асуулт асууя. Та яагаад сүүлийн үед олны өмнө ил гарахгүй, үгээ тэр бүр хэлэхгүй болчихов оо? -Зориуд нуугдсан, нуусан юм байхгүй л дээ. Ажлаа хийгээд л явж байна. Дараа тухтай уулзъя. Уучлаарай. 

