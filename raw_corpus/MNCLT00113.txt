Г.ДАМБА

ХОСГҮЙ МЭРГЭЖИЛ 

Орги өвгөн шөнө дундаас хойхно гэнэт үсрэн босч хүү бэр хоёрынхоо хөнжлийг хуу татаж хаяад:
- Босоо бушуу хувцасла! гэж тушаав.

Гадаа салхи шуурга нижигнэж өрх дээвэр хөвхөлзөнө. Өвгөн хөглөгөр хар ямаан дах нөмрөх зуураа хүйтэн гэрт хувцаслах гэж шуухиналдах хүү бэр хоёроо муухай харж:
- Бээрсэн ялаа шиг яасан хийморьгүй амьтад вэ, та нар чинь. Хөдөлж ядсаар байтал чинь цаг явчихлаа. Бушуулж үзээч! гэж уурлан дэгдэгнэснээ тамхиа асаав. Өрх нь бүтээлэгтэй харанхуй гэрт сонины цаас, улаан тамхины шатмаг үнэртэй өмхий утаа ханхална.

Гүнсмаа авгай хөнжил дотроо үхсэн юм шиг таг чиг хэвтэнэ. Түүний толгойд түмэн бодол эргэлдэх ажээ. Өвгөн нь чухам ямар гээчийн ажил явдал хийж, гэв гэнэт их мөнгө цаас олж ирээд байгааг авгай хичнээн янзаар эргэцүүлэн бодовч учрыг үл ойлгоно.

Орги үүрээр гэрээсээ гараад үдэш орой нэлээд халамцуухан тап, тэп гишгэлсээр орж ирмэгц хаалгаа түгжиж, дах дэгтий, дээл хувцсаа тайчин хаяхад өврөөс нь нэгт, гуравт, тавт, аравт, хорьтын баахан төгрөг шалан дээр намрын шар навч мэт хөглөрөн унана. Гүнсмаа дуу алдан нөхрийнхөө мөрөөр мөлхөж үнгэгдэж ирчийсэн, хөлс, хир ханхалсап цаас мөнгийг цуглуулан тэнийлгэж тоолно. Орги айрагны шаазангаар нэг хоол идэж, улаан тамхиа угсруулан татаад унтахаар хэвтэнэ.

- Миний өвгөн өнөөдөр их ядрав уу? Чи чинь ямар ажил албанд орсон юм бэ? Хорооны сэргийлэгч өнөөдөр ирж асууж шалгаагаад... гэхэд Орги хөнжилд нь оготно орсон мэт цовхрон босож, нялуурч хэвтсэн авгайгаа орноосоо түлхэн унагаад их дуугаар:
- Чи намайг шоронгийн хадаас болгох чинь дутаа юу, Сэргийлэгчид тэгээд юу гэж хэлсэн бэ? гэж байцаав.

Авгай нь айсан ичсэндээ уйлагнан:
- Мэдэхгүй гэдгээс өөр үг дуугараагүй гэж андгайлан өчив. Орги нэг орой сүрхий дөрөө чангатай ирж:

- Би их ухаантай туучий шүү. Энэ ертөнцөд өөр нэг ч байхгүй мэргэжлийн ажлыг би хийж байгаа. Өдөрт зуун хорь, гучин төгрөгний цалин авдаг хүн хаа байна вэ? Тийм цалинтай сайд ч байхгүй гэж ханхалзахад Гүнсмаа авгай ихэд айж эр хүнийг аргадаж номхруулдаг далай их эрдмийнхээ шидийг хэрэглэн төдөлгүй нам гүм болгожээ.

<<Өвгөн минь ямар ч гэсэн хулгай дээрэм хийдэггүй нь мэдээж. Мөрийтэй тоглоод байна уу? Сургууль эрдэмгүй хүнд тийм их цалин мөнгө өгдөг ямар ажил байж болох вэ. Арваад жил л ажилгүй, ардаг танхай амьтан гэж хороо хориныхонд хөөгдөж туугдсан, тун ч арчаагүй амьтансан. Гэв гэнэт тэнгэрийн умдаг атгана гэгчээр ийм элбэг дэлбэг цалин хангамжинд умбадаг байх гэж. Тэгэхдээ маш нууц, их аюултай ажил гээд байгаа юмдаа, бурхан минь... >> Гүнсмаа авгайг ийнхүү элдвийг бодолхийлэн хэвттэл Орги хараал зүхэл урсгасаар, явж чадахаа байтлаа бээрч осгосон хүү, бэр хоёроо чирч оруулж ирж хаячихаад буцаад алга болов.

Хүү нь үдээс хойш ухаан орж, хөлдөж ус гоожсон хамар, духаа тэмтрэн санаа алдсанаа:
- Уг нь дулаан хувцастайсан бол ч аавын хийдэг ажлыг би хийхдээ л нэг хийнэ гэж гонгинов. Гүнсмаа авгай хүүгээ аргадан ятгаж байж нөхрийнхөө эрхэлдэг ажлын нууцыг сая нэг юм мэдэж авчээ. Орги архины дэлгүүрт өглөө эрт очиж хэд хэдэн дараалал аваад түүнийгээ яарсан, даарсан, ядарсан улсад хорь гучин төгрөгөөр дамлан худалдаж сул их мөнгө олдог цоо шинэ, дэлхийд өөр хаана ч байхгүй сонин мэргэжлийг бодож олоод гаргууд эзэмшсэн байжээ.

Тэрхүү нууц ховор <<мэргэжилдээ>> хүүгээ сургахаар нэг удаа дагуулж очсон боловч гадаадын гялгар хальсан хүрэмтэй орчин үеийн шалдан залуу дэлгүүрийн үүдэнд осгож, бөөн чирэгдэл зовлон болж дуусчээ.

Гүнсмаа авгай нөхрийгөө сэргийлэхэд баригдан түмний шившиг болуужин гэж айж суухад Орги миний энэ аргыг өөр хэн нэг хүн мэдэж надтай өрсөлдөх вий гэхээс яс нь хавталзах ажээ.

1988 он
 
