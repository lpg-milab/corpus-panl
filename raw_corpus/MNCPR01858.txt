Шимтгэлээр таргалсан шимэгчдийг яах вэ?

Зах зээлийн нийгэмд хүн юу сайн хийж чадна түүгээрээ амьдрах жамтай. Энэ үүднээс нь авч үзвэл хэн гуайг ч, юу ч хийж байсан "Бидэнд хамаагүй, чадаж байгаа юманд арга байхгүй" гэж болмоор. Гэхдээ улс орны хэмжээнд харвал бүтээн байгуулах биш зөвхөн цаасан мөнгөнд шүтсэн ажил үйлчилгээ илүү өндөр ашигтай, тэр хэмжээгээрээ хүмүүсийн сонирхлыг татаж байгаа нь өнөөгийн Монголын гажиг гэлтэй.
Сүүлийн жилүүдэд Улаанбаатар хотын хаа сайгүй сүндэрлэх өндөр, өндөр тансаг барилгуудыг тоочоод бай гэвэл үйл ажиллагаа явуулж байгаа хэдэн банкны байшин л хамгийн түрүүнд санаанд орох нь маргаангүй үнэн. Манай улсад банк санхүүгийн систем тогтвортой, улам боловсронгуй болж, хадгаламжийн хэмжээ байнга тогтвортой өссөн, арилжааны банкуудын нийт актив нэмэгдсэн гэж ирээд л Монголбанк болон төрийн бусад байгууллагууд чанга чангаар ярих нь нэг талын сайн боловч нөгөө өнцгөөс харвал бүтээн байгуулалт, материал баялгийн үйлдвэрлэлд үзүүлж байгаа тус нөлөө хангалтгүй, үйлдвэрлэл эрхлэгчдийн сэтгэл ханамжийн баталгааг асуувал тэгтэй тэнцэнэ гэдэгт эргэлзэхгүй байна. Гэтэл аливаа улс орон материал баялаг үйлдвэрлэснээр, нэмүү өртөг бий болгосноор, оюуны багтаамж ихтэй шилдэг тэргүүний техник технологи эзэмшсэнээр илүү хурдан, өөрийгөө тэтгэх чадвартай эдийн засагтай болж байж хөгждөг нь үнэн л юм бол банк санхүүгийн, даатгал, нотариат зэрэг байгууллагуудын ганц бэлэн мөнгө шүтсэн, хэт өрөөсгөл, хэлбэрдсэн, бүр шууд хэлбэл шударга бус үйл ажиллагааг цэгцэлж гольдролд нь оруулах цаг хэдийнэ болжээ. Тэр тусмаа үйлчлүүлэгчдээ залхаасан бүдүүлэг харьцаа, алхам тутамд мөнгө сааж, хэн нэгнийг тэтгэсэн элдэв төрлийн заавар журмууд их байх болсон нь үйлдвэрлэгчдэд чөдөр тушаа болоод зогсохгүй, үзүүлэх үйлчилгээнээсээ дутахгүй шахуу элдэв төрлийн хэллэгтэй (хураамж, шимтгэл, төлбөр гэх мэт) мөнгө саах нь "тэмээн дээр ямааны гарз" гэдгийг эрхгүй санагдуулан тэднийг цөхрүүлж, зугтахад хүргэдэг болсон нь харамсалтай. Тийм ч учраас манай зарим томоохон үйлдвэрлэгчид сүүлийн үед Монголын арилжааны банкнуудын өндөр хүү, элдэв ов мэх, суутгал хураамжаас татгалзан гаднаас хүү багатай, илүү ашигтай нөхцөл бүхий зээл авах болсон нь үүнийг нотолно. Тэгвэл татвар төлөгчдийн дийлэнх болсон жижиг, дунд бизнес эрхлэгчид яах вэ? Тэдэнд гадаадад очоод зээл авах боломж хомс, нөгөө л хэдэн банк руу гүйхээс өөр гарц харагдахгүй. Энэ замыг гэтлэх гарцыг хамтран хайхаас өмнө бидний өдөр тутмын амьдралд тохиолддог зээл хүсэхтэй холбоотой тулгардаг бэрхшээлийг нийтлэг нэгэн жишээ болгон дурдъя. Үүнд: 1.Та юуны өмнө зээл авах хүсэлтээ гаргасны 10.000 төгрөг тушаах ёстой. (хэрэв зээл бүтэхгүй бол энэ нь банкинд өгөх таны бэлэг) 2.Өмдөө тайлж үзүүлэх нь холгүй юм болж байж зээл бүтэхээр болсон бол та нотариат дээр очиж авах гэж байгаа зээлийн тодорхой хувиар шимтгэл төлөн гэрээгээ батлуулна. Их зээл авсан л бол та улам их мөнгө тэр нотариатчид төлөх учиртай. 3.Үүний дараа та буцаж банкиндаа ирж эрсдлийн менежмент нэртэй мөнгийг бас л зээлийн тодорхой хувиар төлнө. 4.Хэрэв та зээлээ төлж барагдуулахгүй наана нь бурхан болж орхивол таны өмнөөс зээлийг тань барагдуулах үүрэгтэй даатгалын байгууллагад бас л мөнгө төлнө. Мөнгөний хэмжээ нь таны авсан зээлээс хамаарч бас л өсч буурна. Энэ бол зөвхөн зээл авахтай холбогдож гардаг хүндрэлүүд гэж бодоход аль ч банкны харилцагчдад тендерийн баталгаа авахад 30.000, харилцах данснаас сар бүр суутгуулах 1000, дансны хуулга гаргуулсны 3000, өр зээлгүй тухай тодорхойлолт гаргуулах 3000 төгрөг гээд алхам тутамд гардаг мөнгө саалт тасрахгүй. Энэ бүхнээс үүдээд дээр дурдагдсан элдэв шимтгэлүүд хэр зэрэг шударга болохыг өөрийнхөөрөө тайбарлах гээд үзье. Хамгийн эхлээд зээл хүсэхэд 10.000 төгрөг тушаах нь ямар учиртайг хэн ч тайлбарлаж чаддаггүй нь дэндүү сонин. Алга дарам цаасан дээр хүсэлт гаргаад очсоны төлөө ийм хэмжээний мөнгө төлөхөд хичнээн баян хүн ч нэгийг бодно гэдэг нь ойлгомжтой. Тэгээд бас хүссэн зээл нь олдвол ч бас яахав гэх сэн. За зээлээ та авахаар боллоо гэхэд энд нотариатын үүрэг хэр зэрэг байгааг ойлгох гээд үз л дээ. Зөвхөн гэрээ үнэн зөв болсон гэж баталгаа гаргаж байгаа бол зээлээ олгож буй банк харилцагчийнхаа өмдийг тэгтэл "тайлах" хэрэг байна уу? Байгуулсан гэрээг зүгээр л ёсчлох юм бол бид тэр нотариатчид тийм их мөнгө төлөх нь хэр зэрэг зохимжтой вэ. Энд нотариатчийн хүлээх хариуцлага гэдэг юм хаана байгааг олж харахад хэцүү. Тэгсэнд орвол асуудлыг хялбарчлаад иргэний хуулийнхаа журмаар зохицуулаад явахад болохгүй зүйл алга. Тэртэй тэргүй зээл өгч байгаа банк эргүүлж авах боломжоо судлаад л гэрээ эрхийн харилцаанд орж байгаа биз дээ. Өнөөдрийн манайд үйлчилж байгаа хуулиар банк баталгаа хөрөнгөгүйгээр зээл олгоно гэдэг ойлголт байхгүй. Дараагийн шатны ажил нь менежментийн эрсдэл гэсэн хөөрхөн нэртэй мөнгө саах явдал юм. Эрсдлээ тооцсон банк хүүгийн ашгаа бодоод зээлийн харилцаанд орж байж дахин заавал эрсдлээ давхардуулан авдаг нь харилцагчдад хүлээлгэж байгаа тулган шаардалт гэхээс өөрөөр юу ч гэж тайлбарлах аргагүй. Зээлдэгчийн өмнөөс даатгалын байгууллага баталгаа гаргаж байгаа нь нэг талаас харахад сайхан юм шиг мөртлөө хэрэгждэггүй нь харамсалтай. Уншигч таныг ямар нэг даатгалын байгууллага зээл авахад өмнөөс чинь баталгаа гаргаж байна гээд бод доо, баярламаар л сонсогдоно доо. Гэхдээ л эргэлзээтэй. Би үхлээ гэхэд миний үр хүүхэд л зээлийг төлж барагдуулна уу гэхээс даатгал миний өмнөөс барагдуулахгүй гэдэгт мөрийцсөн ч бэлэн байна. Тэгвэл даатгалд мөнгө төлөх нь танд хэр зэрэг шударга санагдаж байна? Тэгэхдээ тийм ч бага мөнгө биш шүү. Банк гэдэг маань уул нь харилцагч бидэнд л үйлчилдэг байгууллага гэж өөрсдийгөө сурталчилдаг шүү дээ. Гэтэл бидний мөнгийг хадгалж эргэлтэд оруулан хүүлж байгаа хэрнээ жил, улирал, сардаа ганц удаа авдаг гүйлгээний хуулга, бидний мөнгийг тусгаарлаж байж тендерийн баталгаа, аливаа нэгэн тодорхойлолт зэргийг гаргах тоогоор биднээс мөнгө нэхдэг тогтолцоонд шилжжээ. Ингэхдээ энэ бүх тодорхойлолтдоо өөрсдөө ямар нэг хариуцлага хүлээхгүй тухайгаа эвтэйхэн шургуулж дөнгөнө. Үүнийг бидэнд үзүүлж байгаа үйлчилгээ гэхээсээ илүү боловсон маягийн шулалт гэвэл илүү зохилтой. Энэ бүгдийг эргэцүүлээд байхад бид чинь ёстой л "Тамирын голын мөсийг долоох шахаж байж" олсон хэдэн төгрөгөө тааралдсан болгонд бэлэглээд явах тийм баян хүмүүс болсон юм уу. Хэрэв энэ бүх үйлчилгээ байх хэрэгтэй юм бол байлгах ёстой хэм хэмжээнд нь байлгая. Хариуцах ёстой хариуцлагаа хэн хэн нь хариуцсан шиг хариуцъя. Тодорхой биш иймэрхүү байдлыг төр засаг нь ч цэгцэлсэн шиг цэгцэлье. Тэгж чадахгүй бол ийм банк, ийм үйлчилгээ, ийм даатгал байгаад хэрэггүй. Сүүлийн жилүүдэд эдийн засаг сайжрахын хэрээр улс оронд бүтээн байгуулалтын ажил эрчимжиж байгаа нь сайшаалтай ч тэр хэрээр шимтгэлээр таргалах шимэгчдийн эгнээ улам нэмэгдэж байгааг анхаарч үзэхгүй бол хөгжил дэвшилд нэмэр болохоосоо нэрмээс болох нь. Арилжааны банкууд дахь мөнгө хүүлэлт нь мөнгө шулалт болж шат ахисныг, нотариат, даатгалын байгууллагуудын хэлбэрдсэн дээрмийг Монголбанкны ерөнхийлөгч, Хууль зүй дотоод хэргийн сайд та бүхэн анхааралдаа авч цэгцлэхгүй бол үйлдвэрлэгчдээ мэрсэн иймэрхүү үйлчилгээ цаашлаад улс орноо ч мэрэхэд хүрэхийг үгүйсгэх аргагүй. Сангийн яамнаас гаргасан тендерийн журам зааварт заасан заавал бүрдүүлэх материалын жагсаалт нь энэ бүх байдлыг өөгшүүлэх бас нэг нөхцөл болж байгааг ч анзаарч, зарим боломжтой зүйлсийг хялбарчлахад ч болохгүй юмгүй мэт санагдана. Тэгэхгүй бол тендерт орохын тулд өч төчнөөн хуудас цаас үйлдвэрлэх нүсэр ажил, тэр болгоны тоогоор төлөх шимтгэл хураамж, шат дамжлага, хүнд суртал зэргээс цөхөрсөн үйлдвэрлэгчид хүссэн ажилдаа хүч үзэн оролцох биш, өөр гарц хайн баталгаатай хор найруулсан ганц нэг тендерт орохыг эрмэлзэхэд хүргэх болсон нь нууц биш. Хэнд ч гэсэн илүүдээ гарсан мөнгө байхгүй гэдэгт итгэнэм. Үгүй ядаж тендерийн бичиг баримтыг худалдах мөнгөн дүнг хүссэн хүн бүр чөлөөтэй авахад хүндрэлгүй байдлаар зохицуулан улсын хэмжээнд нэг мөр болгох нь өрсөлдөөнийг нэмэгдүүлж, ялагчийг шударгаар шалгаруулахад тус дөхөм болно. 
Б.Баяр
