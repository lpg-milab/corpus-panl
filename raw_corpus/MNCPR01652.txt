Халамжит төрийн хатуу санаархал

Тиймээс худал үнэн хэлж ажлаасаа чөлөө аван тэтгэмжийн мөнгөний араас дугаарлаж байхаас ирээдүйдээ хөрөнгө оруулалт хийж нэг ч гэсэн ном уншиж байх нь илүү л дээ. Гэвч өнөөдөр үүнийг ялгаж салгах сэхээ алга.
Зуны халуун зулай нэвт төөнөж байгаа энэ үед хороо, дүүргийн гадна өдөржин дугаарлах хүмүүсийг харахад өрөвдөлтэй мэт. Хөлсөө асгаруулан шахцалдаж хэн нэгнийг урдуураа оруулчих вий гэхээс цөсөө ногоортол айж муугаа үзэгчид бол энэ төрийн хайр ивээлийг хүртэх гэсэн хүмүүсийн дараалал. Сар бүр хүүхдэд олгох 3000, шинэ хүүхдийн 100 мянган төгрөгийн авчих санаатай бичиг цаас хөөцөлдөн явагсад энэ зунжингаа үйлээ үзэж байна. Гэхдээ энэ удаа тэдгээр хүмүүсийг буруутгах, өмгөөлөхийн алийг нь ч харуулах гэсэнгүй. Бас өгөхгүй болохоор нь өг гээд өгөхөөр нь өглөө гэж цамаархах нь ч илүүц. Зөвхөн Монголын төр өөрийн сонгосон капитал бүтээх замаасаа хэдийнэ төөрч эрт урьд цагт нуран унасан өнөөх социализмаа дахин өрж эхэлснийг энэ зуны эцэс төгсгөлгүй дараалал харуулж байгаа юм. Жорж Орвэлийн "Амьтны фирм" номд гахайгаар удирдуулсан амьтад өөрсдийгөө хүн болж чадахгүйг мэдрэх боловч хүнтэй эн дүйхийн тулд хэзээ ч ажиллуулж чадахгүй салхин тээрмийг барьж нурааж бас дахин барьсаар байдаг шүү дээ. Салхин тээрмийг барих амьтдын хүсэл зоригийг унтраахгүйн тулд амьтан бүрт алим нэмж, хааяа сүү бас долоолгох төдийхөндөө "Хэрвээ бид тээрмийг барьж чадвал амьтад хэзээ ч дахин ажил хийхгүй. Хөл хөсөр амар жаргах болно" хэмээн ухуулсаар байдаг. Харин өдгөө Монголын төр ард түмнээ эгээ л амьтны фирмийн амьтад лугаа үзэж байна. Тэд амьтдад өгдөг алим, төмс, сүүний оронд элдэв дээдийн "халамж" амлах өгөх ажээ. Шинээр гэр бүл болвол 500, хүүхэд төрүүлбэл 100, бас Монголын хүүхэд бүрт гурван мянган төгрөг тус тус өгч байхаар боллоо. Тэгээд зогссонгүй "Бид амласнаа өгдөг" хэмээн сурталчлах болов. Тиймээ, үнэхээр бид өөрсдийнхөө эрх чөлөө, оюун ухааныг мөнгөөр боомилох эрхийг 2004 онд улс төрийн хоёр хүчинд тэнцүү хуваагаад өгчихсөн болохоор тэд ингэж томрох нь зүйн хэрэг. Харин бидэнд олгож буй энэ мөнгөнийхөө төлөөсөнд төр та биднээс юуг нь авах вэ. Мэдээж дөрвөн жилд ганцхан удаа тохиох сонгох, сонгогдох эрхийг маань авна. Тэд бидэнд амласан мөнгөө өгсөн, харин бид тэднийг дахин сонгох ёстой. Ерөөсөө л ийм наймаа өнөөгийн Монголын улс төрийн тавцан дээр болсон. Ингэхийн тулд ч дөрвөн жилээр тэднийг сонгосон харин одоо хугацаа дуусах дөхөж байна. Харин иргэн та хүссэн зүйлээ энэ төрөөс авч эрх чөлөөгөө эдэлж чадсан уу? Таныг Төрийн ордны гадаа жагсахад хэн таныг бороохойдож, таны хүүхдийн харь оронд боолын хөдөлмөр эрхлэн байж олж ирсэн мөнгийг чинь залгичихдаг Хадгаламж зээлийн хоршоо нэртэй зүйлийг хэн бий болгоод байгааг ухаарах хэрэгтэй л дээ. Захын нэг цагдаа таныг бороохойдож, хэн нэгэн Түмэн гэрэл мөнгийг чинь алга болгоод байгаа юм биш. Харин таньд халамж тавьж зунжин дугаарлуулж байгаа тэр халамжит төр чинь энэ бүхнийг хийчихээд эцэст нь таниас авсан зүйлээс хэд дахин бага мөнгийг халамж нэрээр олгоод байгаа юм. Яг одоохондоо манай төр ядарсан өлсгөлөн хүүдээ мөнгө өгч хоногийн хоол залгуулж байгаа нь халамжит эцгийн дүрээр харагдаж байгаа боловч энэ нь үйлдвэрлэл, эрх чөлөөг хяналтдаа авах гэсэн социалистуудын эрмэлзлийг агуулж байгаа хэрэг. Капитализм таныг өлсч ядарч гуйлга гуйж явахад нэг ч төгрөг гар дээр чинь тавихгүй атлаа таныг өөрийн хөдөлмөрөөр насан туршийн хөрөнгө оруулалт хийхэд чинь тусалдаг. Харин социализм таны гар нүүрийг чинь угааж хувцсыг чинь сольж өгөх атлаа эрх чөлөөг чинь аль хэдийнэ цоожтой авдарт хийчихсэн байх бөгөөд та түүний эсрэг ганц үг л сөрвөл дүүжлүүрийн гогцоонд толгойг чинь хийж чадах тийм л харгис нийгэм билээ. Тиймээс ч тэртээ 1957 онд Айн Рэйндийн туурвисан "Атлантын мөр тэнийв" алдарт романы гол баатар Джон Галт "Социализм хүмүүсийг диваажин руу хөөж оруулаад мэдлэг, уран бүтээл, баяр хөөргүй робот болгодог. Тиймээс би ирээдүйгээ хуурч чадахгүй" гэсэн байдаг. Тиймээс худал үнэн хэлж ажлаасаа чөлөө аван тэтгэмжийн мөнгөний араас дугаарлаж байхаас ирээдүйдээ хөрөнгө оруулалт хийж нэг ч гэсэн ном уншиж байх нь илүү л дээ. Гэвч өнөөдөр үүнийг ялгаж салгах сэхээ алга. Зүгээр өгч байгаа мөнгийг авахгүй гэх тэнэг Монголд байхгүй ч сул асгах мөнгөний цаадах далд санаархлыг мэдэх цэцэн бий болов уу. Өөрөө баялаг бүтээж чаддаггүй хүн бусдын хүчээр олсон мөнгийг амархан үрж дуусгадаг. Хэтэвчинд нь орж ирсэн мөнгөнд өөрийнх нь хүч хөдөлмөр огт үгүй учраас үрж алга болгоход сэтгэл зовинох юу байх билээ. Яг түүн шиг ямар ч хөдөлмөр эрхэлдэггүй, бүтээн байгуулалт хийж чадахгүй байгаа Монголын төрд гадаадаас оруулж ирсэн зээл тусламж, татвар төлөгчдийн мөнгийг бусдад хувааж өгөх шиг амархан зүйл алга. 
Л.МӨНХБАЯСГАЛАН 
