"Бахчисарайн оргилолт булаг"-т хөл тавиагүй балетчин үгүй

Бахчисарайн ордны сэрүүн лаврин. ‘’Хөөрхийлөлт" Мариягийн дурсгалд зориулсан гантиг усан оргилуурын дэргэд Гирей гунигтайгаар сөгдсөнөөр эхлэх "Бахчисарайн оргилолт булаг" бүжгэн жүжиг 50 нас хүрлээ. Б.В.Асафьевийн бүтээл энэхүү балетийг 1956 онд балетмейстер А.В.Хабаева одоогийн Дуурь бүжгийн эрдмийн театрын тайзнаа амилуулжээ.
"Бахчисарайн оргилолт булаг" балет ирэх зургадугаар сарын 25-нд Дуурь бүжгийн эрдмийн театрын тайзнаа дахин тоглогдох гэж байна. 1956 онд тус балетийг тавих тэр мөчид манайд мэргэжлийн балетчид байгаагүй ч монголчуудын хувьд сонгодог анхны балет байсан тул үзэгчдийн сэтгэлд хүрсэн түүхтэй юм. Дараа нь 1963 онд монголын анхны мэргэжлийн балетчид "Бахчисарайн оргилолт булаг"-ийг мэргэжлийн түвшинд тавьснаас хойш өдгөө 50 жил болжээ. Өнгөрсөн ням гаригт балетийн урлагтай амьдралаа холбосон үе үеийн ахмад уран бүтээлчид чуулж ойн баяраа хэрхэн тэмдэглэх, зургадугаар сард тоглох балетийг зохион байгуулах талаар санал солилцсон. Сонирхуулбал, ирэх сард болох тоглолтод тухайн үед балетийн гол дүрүүдийг бүтээж байсан ахмадууд ч оролцох юм байна. Тэдний хэлснээр, 1975-1985 онд манайхны хувьд энэ урлагийн оргил үе байж. Тэгээд ч 1963 онд төгсөж ирсэн анхны мэргэжлийн 20 балетчнийг Цэдэнбал даргын үед орон байраар мялааж байсан гэнэ. Энэ хугацаанд "Бахчисарайн оргилолт булаг"-т хөл тавиагүй балетчин үгүй бөгөөд тэдний дундаас Ардын жүжигчин хоёр, гавьяат 12, Соёлын тэргүүний ажилтан 22 төрсөн гэж ахмад уран бүтээлчид ярьж байлаа. Дөрвөн үзэгдэлт тус балетийн агуулгаас товчлон сонирхуулъя. Польшийн шилтгээний цэцэрлэг. Залуу бүсгүй Мариягийн төрсөн өдрийн баярыг тэмдэглэж байна. Мария, Вацлав цэцэрлэгт нуугдаж тоглоно. Хөгжилтэй амарлингуй бүсгүйн гоо үзэсгэлэнг залуу Вацлав биширнэ. Крымийн хаан Гирейн татар цэргийн тагнуулууд сэм туршаад явна. Тэд шилтгээнд гэнэт довтлон дайрахаар шийднэ. Зочид гийчид баясгалант полонез бүжиг бүжсээр цэцэрлэгт гарч ирнэ. Бүжиг тасралтгүй үргэлжилнэ. Зочид болон эцгийнхээ хүсэлтээр Мария бүжиглэнэ. Мария, Вацлавын хослол бүжиг хайр сэтгэлийнх нь нууцыг дэлгэнэ. Цэнгээн ид дундаа болж байтал шархадсан Польш цэрэг ирж, шилтгээнийг Гирейгийнхэн бүсэлснийг мэддэг. Татарууд цэцэрлэгт нэвтрэн орж, ширүүн тулалдаан болно. Ийнхүү тулалдаж байгад Гирей Мариягийн алчуурыг хуу татсанаа бүсгүйн гоо үзэсгэлэнг гайхан зог тусна. Балетийн төгсгөлд бодолд дарагдсан хаан Гирей усан оргилуурын дэргэд ирээд болсон хэрэг өнгөрсөн явдлаа дахин бодож таалал төгссөн сэтгэлт Мариягийн зүг гараа сунган хүн чанартаа эргэн орсноо хүлцэн түүнд хэлье гэсэн ч хөөрхий Мария нь алга болно. Энэ бол Гирей хааны хий бодол хүсэл сэтгэлийн зэрэглээ нь байжээ. 
Ч.Анна

