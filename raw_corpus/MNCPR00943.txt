Монголд байгалийн хөргөлттэй зоорь тохиромжтой

Газарзүйн хүрээлэнгийн хэсэг эрдэмтэн байгалийн хөргөлтийн системийг Монгол орны нөхцөлд туршиж үзжээ. Энгийнээр хэлбэл, нийслэлийнхэн хавар болохоор их хэмжээгээр нөөцөлсөн мах, ногоогоо хадгалахад бэрхшээлтэй болж зоорь гээч юмны дутагдлыг мэдэрдэг. ШУА дээр болсон минисимпиозумын үеэр Цэвдэг судлалын лабораторийн эрхлэгч Я.Жамбалжавтай ярилцлаа.
-Танай лабораторийнхон дулааны хоолойгоор зоорь барихаар туршилт хийсэн гэв үү?
-Дулааны хоолойн тусламжтайгаар хөрсөнд хүйтнийг хуримтлуулж хөлдөөх үйл явцыг бид лабораторийн нөхцөлд туршиж үзсэн. 
Туршилтын ажлыг А.Саруулзаяа, А.Дашцэрэн, Ш.Энх-Амгалан, Д.Солонго, Д.Баттогтох, Т.Ванчиг, Ш.Нарангэрэл бид нар хамтран гүйцэтгэсэн. Дулааны хоолой нь газрын гүнд булагдаад хүйтнийг хуримтлуулах чадалтай. Ийм нөхцөлд өөрөө температурын фазын зөрүүгээр ажилладаг. Энэхүү дулааны хоолойг урт хугацаагаар ашиглах боломжтой. Давуу тал нь 20-30 жил хэрэглэгдэнэ, бас эрчим хүчний эх үүсвэр ер шаардахгүй. Нэмэлт засвар үйлчилгээний ч хэрэггүй. Ийм дулааны хоолойг дэлхийн олон улс орны шинжлэх ухааны салбарт янз бүрийн зориулалтаар өргөн хэрэглэдгийг интернэтээс олж үзсэн. Сансрын техник, электроник, цөмийн эрчим хүчний салбарт бас ийм хоолойг хэрэглэдэг юм билээ. Инженерийн салбарт ч өргөн ашиглаж байгаа. 
-Манай орны хувьд ямар салбарт энэ хоолойг хэрэглэх боломжтой вэ?
-Хүнсний бүтээгдэхүүн хадгалах зоорь хийхэд ийм хоолойг ашиглаж болно. Бид ийм зориулалтаар хэрэглэх гэж хоолой бүтээсэн. Манай улсад ногоо, мах хадгалах зоорины эрэлт их. Хавар дулаарахаар нөөцөнд байгаа махаа муутгах шахдаг шүү дээ. Ийм зоорь бариулахаар хүмүүс сонирхож асууж байсан. Мөн мөнхийн цэвдэгтэй газарт баригдсан гүүр, барилга байгууламжид ашиглаж болно. Дулааны хоолойн тусламжтайгаар барьсан байгалийн хөргөлтийн зоорийг Япон улсад хэрэглэдэг юм билээ. Аляскад л гэхэд үүнийг хий дамжуулах зориулалтаар ашигладаг. 
-Дулааны хоолойгоо танайхан өөрсдөө хийсэн үү. Бэлэн хоолой ашигласан юм уу?
-Тийм ээ. Төмөр, зэс, кондизатор гэсэн гурван төрлийн дулааны хоолойг өөрсдөө хийж, бүгдийг нь туршиж үзлээ. 
-Газрын гүнд танайхны хийсэн хоолойг байрлуулаад хөлдөөх төхөөрөмж хийнэ гэсэн үг үү?
-Газрын хөрсөн дээр 25 градус дулаан байхад гурван метрийн гүнд байрлуулсан хоолой орчиндоо -15 хэм зааж байх жишээтэй. Манай орны хувьд энэ хоолойн тусламжтайгаар хүнсний бүтээгдэхүүн хадгалах зоорь, зам, гүүр инженерийн байгууламжид ашиглах боломжтой нь туршилтын явцад батлагдлаа. Монгол орны нөхцөлд байгалийн хөргөлтийн системийг туршиж үзэх нь бидний судалгааны ажлын гол зүйл байсан. 2.8 метрийн урттай дулааны хоолойн хөлдөөх радиус нь 0.6 метр орчимд үйлчилдэг. Хоолойны хөлдөөх чадал 315 кВт зааж байсан. Харин зургаан метрийн урттай дулааны хоолойн 1 метр радиуст 3273 кВт хөлдөөх боломжтой. Манай орны өвлийн үргэлжлэх хугацаа 220 хоног байдаг. 2.8 метрийн урттай дулааны хоолойг газрын хэвлийд суулгаж туршсан. Орчиндоо 29 хоног хөргөх бололцоотой нь батлагдсан. Энэ технологийг зургаан сар хүртэл ашиглаж болно. Зургаан метрийн урттай хоолой, нэг метрийн радиустайгаар 84 өдөр хөлдөөх боломжтой нь батлагдсан. Өнгөрсөн хугацаанд энэхүү дулааны хоолойн ажлыг хийхэд газрын туслалцаа үзүүлсэн А.Дашнямд баярлалаа. Энэ ажлыг бид хэрэгжүүлэхээр 50 тн-ын багтаамжтай зоорь барих төсөл хийсэн. Өртөг нь 46.6 сая төгрөгт багтахаар тооцоо гарсан байгаа. Дэлхийн зөн байгууллагынхан манай зоорийг их сонирхож байсан. 
-Энэ төслөө цааш нь ажил хэрэг болгох боломж хэр байна вэ?
-Ер нь сургуулийн хэмжээнд бага багтаамжтай зоорь барих боломж нэлээн бий. Манай улсын зоорины хангамж муу. Одоо Хүүшийн аманд нэг л мөсөн зоорь байгаа. Үүнийг ашиглах боломжгүй болсон юм билээ. Манай лаборатори энэ төслийн ажлаараа Үйлдвэр, худалдааны яамны шагнал хүртсэн. Газарзүйн хүрээлэнгийн нэг гишүүн маань Залуу судлаачдын хуралд Монголын нөхцөлд байгалийн хөргөлттэй зоорь ашиглах тухай илтгэл тавьж хоёрдугаар байр эзэлсэн. 
Д.МЯГМАР 