Төлбөргүй нэвтрүүлэг заавал явуулна гэсэн үг биш

Сонгуулийн хууль санаачлагч гишүүдийн нэг болох ИЗ-БНН-ын дарга С.Оюунтай ярилцлаа.
-Таныг радио телевизээр үнэгүй сурталчилгаа явуулахаар санаархлаа гэж хэвлэлийхэн тэр дундаа радио, телевизийнхэн шүүмжилж байна? -Би үүнийг жаахан гайхаад л байгаа. Тэд энэ заалтын утгыг нь ойлгоогүйдээ ингэж сандраад байна уу, аль эсвэл зориуд мушгиад байгаа юм уу. Би ямар заалт батлагдсан тухай хэлье. ОНРТ-ээр Сонгуулийн Ерөнхий Хорооны баталж өгсөн цагуудад нам эвсэл, бие даагчдад сурталчилгаа хийх ижил тэнцүү цаг гаргаж өгнө. Олон нийтийн радио, телевиз сонгуулийн сурталчилгааг үнэгүй явуулна гэж зааж өгсөн. Арилжааны Радио Телевизээр сонгуулийн сурталчилгааг төлбөртэй явуулахыг хориглож байгаа. Энэ нь төлбөргүй нэвтрүүлэг заавал явуулна гэсэн үг биш. Сонгуулийн сурталчилгааны нэвтрүүлэг явуулахгүй байх гэсэн санаа юм. Хэрэв хувийн радио телевиз хэн нэгэнд зориулж үнэгүй сурталчилгаа явуулбал бусад нам эвсэл бие даагчдад бас ижил цаг гаргаж өгөх заалт энэ хуулинд бий. Энэ олон улсад байдаг жишиг юм. Хувийн радио телевизээр би гараад л үнэгүй сурталчилгаа хийлгээд л байх гэсэн санаа биш. Та нар намайг үнэгүй сурталчлахгүйгээс хойш хэний ч сурталчилгааг хийхгүй гэсэн үг шүү дээ. Сонгуулийн сурталчилгааг радио телевизээр үнэтэй хийх нь эргээд тэднийг улс төрийн бүлэглэлийн ашиг сонирхолд үйлчилдэг болгодог мөн тэднийг худалдаж аваад юуг ч яриулж хэнийг ч баллаж болдог. Одоо ч манайд байгаа хувийн гэх телевизийн ард улс төрийн тодорхой хүчин, хувь хүн байдгийг бид мэдэж байгаа. Би та нарын сонгуулиар олдог орлогыг хааж байгаадаа харамсч байгаа ч ингэж байж л та бүхэн мөнгөтэй хүний эрхэнд байхаа болино. Энэ хуулийн заалт Радио Телевизийн бие даасан байдлыг хангасан заалт юм. -Та сонгуулийн хуулийг санаачлагчдын нэг,энэ хууль таны анх оруулж ирсэн төслөөс их өөрчлөгдөж байна уу? -Сонгуулийн тогтолцоогоо сонгууль явуулдаг арга барилаа өөрчлөх ёстой гэсэн бодлоор энэ сонгуулийн хуулийг хийж эхэлсэн. Одоо бидний сонгууль өгч байгаа можаротар систем их савалгаатай бөгөөд үүнд : Сонгогчдын санал Их Хуралд тусгалаа олдоггүй. Хэт олонхи, хэт цөөнхтэй болдог. Мөн сонгуулийг яаж илүү шударга явуулах вэ гэдгийг шийдэх, үүнд сонгуулийн санхүүжилтийг илүү нээлттэй байлгах, сонгуульд өгч байгаа хандивыг ил тод болгох сонгуульд зарж байгаа мөнгийг яаж хязгаарлах вэ гэх зэрэг зүйл орсон. Сонгуульд нэр дэвшигч орлогоо ил тод мэдээлэх зэрэг нь сонгуулийг шударга болгох л зорилготой юм. Мөн сонгуулийн төв байгууллагын тухай хууль шинээр орж ирж хэлэлцэгдэх болно. Сонгуулийн хуулиа холимог хувилбараар буюу нэр дэвшигчийн хагас нь шууд нэрээр сонгогдох, үлдсэн хагас нь намуудын авсан саналын тоогоор буюу шууд бусаар нам дээрээ бичигдсэн нэрсийн дэс дарааллаар сонгогдох ийм системийг хуулиндаа тусгаж өгсөн. Үүнийг 38:38 гэж ч нэрлэж байсан. Гэвч энэ систем сая байнгын хороон дээр эхний хэлэлцүүлгээр уначихаад байна. Хоёрдугаар хэлэлцүүлгээр сонгуулийн хуулийн системийн тухай дахиж ярилцахаар тохиролцсон. Ямар нэг порпорциональ элемент байхгүй хууль батлагдвал эргээд л нөгөө намын савалгаа руугаа явах, хүчээр хоёр намтай болох юм уу эсвэл нэг хагас намтай байх зам руугаа орох болно. Сонгуулийн хуулинд нэр дэвшигчийн орлого, хандивын талаар нээлттэй байлгах заалтууд дэмжигдээд явж байгаа. Жишээ нь хувь хүн нэг саяаас илүү мөнгө хандивлахгүй гэх заалт нь аливаа намд баахан мөнгө хандивлачихаад дараа нь албан тушаал нэхээд байхгүй болно гэж бодож байна. Эмэгтэйчүүдийн квот нэлээн маргаантай байсан. Гэвч одоо батлагдаж байх шиг байна. Харин хэдэн хувиар байх нь системээ тохирч байж л тодрох байх. Бид ямарч систем байсан 30-аас доошгүй хувиар л эмэгтэйчүүдийг дэвшүүлэх санаатай байгаа. -Танай намаас дэвшүүлээд байгаа сонгуулийн порпорциональ хувилбарыг Үндсэн хууль зөрчөөд байна гэж шүүмжилдэг хүмүүс их бий. Сонгогчид ард түмний төлөөлөл болсон УИХ-ын гишүүдээ шууд нууцаар сонгоно гэсэн Үндсэн хуулийн заалтыг зөрчиж байна гээд байгаа. Энэ талаар та юу бодож байдаг юм бол? -Бидний бодлоор тийм юм байхгүй. Хэрвээ порпорциональ системтэй хууль батлагдаад хүмүүс Үндсэн хууль зөрчлөө хэмээн маргаан гаргавал үүнийг Үндсэн хуулийн Цэц л шийдэнэ шүү дээ. Харин бид яагаад Үндсэн хуулийг зөрчөөгүй гэж үзэж байнаа гэвэл шууд намаа сонгож байна гэдэг нь намаараа дамжуулаад гишүүдийг нь сонгож байгаа. Нам нь "Манай намыг сонговол бид ийм ийм хүнийг эхлээд УИХ-д сонгоно" гээд ил тод зарлачихсан байдгаас ард түмэн хэн сонгогдохыг нь мэдэж байгаа хэрэг шүү дээ. Иймээс шууд хүнээ сонгож байгаагаас ялгаагүй. Мөн гадаадын сонгуульд ийм практик зөндөө байдаг. Жишээ нь Япон улс Үндсэн хуулиндаа гишүүдээ шууд сонгоно гээд заачихсан байдаг. Гэтэл саяхан манайх шиг сонгуулийн хуулийн системээ сольсон. Тэнд Үндсэн хууль зөрчсөн гэсэн маргаан гарсан ч үүнийг тайлбарлахдаа энэ нь хүнээ шууд сонгож байна гээд Үндсэн хуультай зөрчилдөөгүй гэж үзжээ. Бас Америкаас жишээ авъя. Тэд ерөнхийлөгчөө сонгохдоо шууд сонгодоггүй, эхлээд төлөөлөгчдөө муж болгоноос сонгоод тэд нь ерөнхийлөгчөө сонгодог. Үүнийг л шууд бус гэж үздэг. Танай энэ сонгуулийн системийг бид Үндсэн хуулиа зөрчсөн гэж үзэхгүй байна гэж гадаадын шинжээч хэлж байсан. Бид сонгуулийн хуулиа батлачих нь зүйтэй. Гараагүй хуулийг хууль зөрчсөн эсэх тухай маргаад хэрэггүй байх л гэж бодож байна. Энэ хууль батлагдсаны дараа гарсан маргааныг Үндсэн хуулийн цэц л шийдэнэ. 
Ж.Сандагдорж

