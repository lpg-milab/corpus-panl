АВИЛГАТАЙ ТЭМЦЭХ 10 АЛХАМ ОЛОН НИЙТИЙН ДЭМЖЛЭГ АВЧ БАЙНА

"Арван алхам" зарлагдаад дөнгөж нэг долоо хоноход ажлуудынх нь 80 гаруй хувьд хамтран ажиллах санал, дэмжлэг иржээ
Засгийн Газраас "Авилгалтай тэмцэх үндэсний хөтөлбөрийн хэрэгжилтийг эрчимжүүлэх 10 алхам"-ын төслөө зарлаж, уг төслөө батлахын өмнө олон нийтийн саналыг авч байгаа билээ. Эхний ээлжинд авилгатай тэмцэх үүрэг, эрхэм зорилго бүхий төрийн болон төрийн бус байгууллагуудын удирдлагуудыг Ерөнхий сайд өнгөрсөн долоо хоногт хүлээн авч уулзаж, санал солилцсон бөгөөд бичгээр санал авах ажлыг Ерөнхий сайдын ажлын алба зохион байгуулж байна. 2005 оны 12 сарын 5-ны өдөр "Арван алхам"-ын төсөл хэвлэлээр зарлагдсанаас хойш Монгол Улсын Ерөнхий сайдын ажлын албанд иргэд, төрийн болон төрийн бус байгууллагууд, аж ахуйн нэгж, гадаадын хандивлагчид өдөр бүр хандаж Засгийн газрын алхмуудыг  дэмжиж, авилгалтай тэмцэхэд хамтран ажиллах сонирхолтой байгаагаа илэрхийлсээр байна. "Арван алхам"-д нэр заан дурдагдсан төрийн байгууллагуудаас Үл хөдлөх хөрөнгийн бүртгэлийн газар өөрийн байгууллагын үйлчилгээг хөнгөн шуурхай болгоход шаардагдах техник, зохион байгуулалтын шинэтгэлийн төслөө ирүүлжээ. Мөн бүртгэл мэдээлэл, интернэт, мэдээллийн бааз бүрдүүлэх, эрх зүйн мэргэжлийн тодорхой чиглэлийн туслалцаа үзүүлж хамтран ажиллахыг хүсч байгаагаа Үндэсний Статистикийн Газар, Цахим Өртөө ТББ, SGR компани, Хөрөнгийн Үнэлгээ, төслийн компаниудын консорциум зэрэг байгууллагууд илэрхийлсэн бол төслийн үг найруулгын засвар болон бодлогын нэмэлт өөрчлөлтийн талаар Цагдаагийн Ерөнхий Газар, болон Иргэний бүртгэл мэдээллийн улсын төв, Монголын Ажил Олгогч эздийн нэгдсэн холбоо, Эрүүл нийгэм иргэний хөдөлгөөн, Фумо компани зэрэг олон байгууллага, дотоод, гадаадын иргэдээс бичгээр санал иржээ. Үүнээс гадна "Арван алхам"-ын зарим хэсгийг хэрэгжүүлэхэд санхүүгийн туслалцаа үзүүлэх боломжийн талаар судлах, төлөвлөх шатандаа ажиллаж байгаагаа зарим олон улсын хандивлагчид илэрхийлсэн байна. Мөн "Арван алхам"-д дурдсан веб сайтын үйлчилгээг "Нээлттэй засаг", "Монголчууд Авилгалын эсрэг" гэсэн веб сайтуудын аль нэгний хүрээнд явуулж хөрөнгө зардал хэмнэх нь зүйтэй гэсэн саналууд ч ирсэн байна. Арван алхамд нийт 59 заалт тусгагдсанаас одоогоор 43-т нь Засгийн газартай хамтран ажиллах, санхүүжүүлэх, мэргэжлийн туслалцаа үзүүлэх саналууд ирчихээд байна. Хэвлэл мэдээллийн хэрэгслэлээр төслийг зарласнаас хойш дөнгөж нэг долоо хоног өнгөрч байгаа ч олон нийтийн санал дэмжлэг ийнхүү идэвхитэй ирж байгаа учир санал авах үйл ажиллагаанаас "10 алхам"-аа батлах, хэрэгжүүлэх ажилдаа Засгийн газар шуурхайлан шилжихэ бололцоотой болж байгаа аж. Засгийн газраас зарласан "Авилгалтай тэмцэх үндэсний хөтөлбөрийн хэрэгжилтийг эрчимжүүлэх 10 алхам"-ын төсөлд саналаа өгөх иргэд, байгууллагууд Ерөнхий сайдын ажлын албанд энэ долоо хоногтоо багтаж саналаа хүргүүлснээр таны санал "10 алхам"-д бодитойгоор тусгагдах бололцоотой болох юм. Та Ерөнхий сайдын ажлын албанд доорхи хаягаар саналаа явуулна уу. Харилцах утас: 329153, Факс: 328329, И-мейл: no-corruption2006@yahoo.com.com 

