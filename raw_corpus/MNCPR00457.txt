ШУТИС удирдлагатай болох уу?

"Азийн таван их сургуул"-ийн нэгээр ЮНЕСКО-гийн шалгуураар тодорч байсан, 20000 шахам оюутантай ШУТИС-ийг хэн тэргүүлэх вэ гэдэг нь манай орны боловсролын системийн хувь заяатай холбоотой асуудал юм.
Нэгэн үе нэр хүнд нь мандаж байсан ч сүүлийн хоёр гурван жил энэ сургуулийн менежмент саарч, гадаад хамтын ажиллагаа хумигдсан гэлцдэг. Түүгээр ч барахгүй мөнөөх ЮНЕСКО-гоос байгуулж өгсөн, хэвийн үйл ажиллагаатай, 70 гаруй сая төгрөгийн өртөгтэй лабораторийг дур мэдэн буулгаж хаяснаас үүдэн багш оюутнууд одоо болтол хохирсоор байгаа аж. Төрийн өмчийг дур мэдэн буулгаж, улсад ихээхэн хохирол учруулсныг нотолсон ТӨХ-ны дүгнэлтийг нь үндэслэн тус сургуулийн захирал А.Эрдэнбаатарыг ажлаас халах шийдвэрийг БСШУ-ны сайд гаргажээ. Уг байшингийн суурин дээр барихаар төлөвлөсөн номын сангийн цогцолборын бүдүүвч зураг төдийг гаргаж, баримжаагаар 2,4 тэрбум төгрөг гэж тооцоолсон ч ажлын зураг гаргахад энэ зардал өсөх магадлалтай юм. Түүнээс гадна энэ цогцолборыг тоноглох, ном сэтгүүлээр хангахад тэрбумаар тоологдох мөнгө шаардагдана. Энэ их хөрөнгө оруулалтыг зээл авахгүйгээр хийх ямар ч боломжгүй бөгөөд 5-6 жил сургалтын төлбөрөө нэмж, багш ажилтныхаа нийгмийн асуудлыг орхигдуулж, материаллаг баазаа бэхжүүлэхгүй байж л авсан зээлээ хүүгийн хамт төлөх тооцоо гарч байгаа юм. Иймд хөнжлийнхөө хэрээр хөлөө жийж энэ ажлыг дэс дараатай алхам алхамаар хийх шаардлагатай байгаа юм. Төр албан тушаалтнуудаа солих гэхээр нэг бол тамгаа аваад зугтаачихдаг, эсвэл шүүхдээд хэвтчихдэг "уламжлал" энд давтагдаж захирал "асан" А.Эрдэнбаатар нь албан тушаалаа өгөхгүй заргалдсан байна. Ингээд хуулийн дагуу шүүхийн шийдвэр гартал, дараагийн хүнийг томилох эсэх асуудал шийдэгдэхгүй хүлээгдэж байна. Түүгээр ч барахгүй хуучин ректорыг хамгаалах хороо маягийн юм байгуулагдаж түүнийгээ "ШУТИС- эрх ашгийг хамгаалах түр хороо" хэмээн нэрийдсэн байх юм. Ер нь төр өөртөө алба хашиж буй тушаалтныг сэлгэж дийлэхгүй болсон нь манайд нүүрлэсэн засаглалын хямралыг бас харуулж байгаа юм. Захиралтай ч юм шиг, захиралгүй ч юм шиг байгаа тус сургуулийн ректорын албан тушаалд журам ёсоор өрсөлдөхөөр нэлээд хэдэн хүн тодроод байгаа юм байна. Энд Мэргэжлийн хяналт эрхэлсэн сайд Э.Ганболд өөрийн ах Э.Ганзоригийгоо зүтгүүлж байхад, ардчилсан хүчний өөр нэг бүлгийн дэмжлэгийг Байгаль орчны сайд Ц.Адъяасүрэн аваад явж байна. Бас сургуулийн хэд хэдэн багшийн нэр энд явж байгаа. Харин багш нар сургуулиа аваад явчих эрдэм боловсролтой, чадвартай сэхээтэн бидний дунд олон байгаа гэдэгт итгэлтэй байдаг аж. 
З.Ядам
