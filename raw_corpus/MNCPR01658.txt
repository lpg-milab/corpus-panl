Харийнханд найр тавьсаар байх уу?

Монголын хөрөнгө оруулагчдаа хамгаалж, тэднийг бизнес хийх нөхцөлийг нь бүрдүүлж өгөхгүй бол манай улсын өнгөтэй өөдтэй бүх юм гадныхны гарт орлоо. Томоохон банкууд бүгд орос, японы гарт, ордууд нь хятад, канадын гарт, төмөр зам нь оросын гарт, удахгүй эрчим хүч бусад салбар ч гадны гарт орох нь. 
Бид ч түүнийг уухайлан дэмжиж "аваад бай" гээд бараг үнэгүй шахам өгөөд зогсохгүй, монгол компаниа гадуурхаж зориуд гадныханд найр тавьж өгдөг нь хачирхалтай. Гэтэл бусад орны жишээг харахад ийм байдаггүй юм байна. Японд гэхэд л аль XIX зуунаас дэлхийн хэмжээнд үнэлэгдэхүйц олон компани байгуулахыг төрөөс дэмжсэн. Төрийн дэмжлэгтэйгээр, гадныхныг зориуд шахан байж боссон Мицуи, Мицубиши, Сумитомо гээд нэрлээд байвал бидний мэдэх олон компани одоо хүртэл байна. Дэлхийн II дайны дараа Мицуи, Мицубиши зэрэг томоохон компаниудыг нь дайнд ялсан америкчууд ад үзэж, задлан жижигрүүлэх ажил хийхийг шахсан боловч тэднийгээ авч үлдэх ухаан дайнд ялагдсан Японы улс төрчдөд байжээ. Ашигт малтмалын хувьд бүр ярих юмгүй, Японд одоо ч гэсэн гагцхүү дотоодын компани орд эзэмших эрхтэй. Өмнөд Солонгос ч мөн адил, Хьюндай, бидний "Эл-Жи" гэж нэрлэж сурсан Лаки Голдэн Стар, Самсунг гээд олон компанийг төр нь 1960-аад оноос эхлэн дэмжиж, босголцсон түүхтэй. Эдгээр компани нь Солонгосын хувьд "чаэбол", Японы хувьд "зайбацу" гээд олон улсын эдийн засгийн онолд хүртэл хүлээн зөвшөөрөгдсөн нэрээр оржээ. Гэхдээ эдгээр компаниудыг төр нь зүгээр нэг дэмжсэнгүй, улс орны хөгжлийг өөд нь татах хөдөлгүүр болох учиртай гэдэг онолын дагуу дэмжжээ. Дотоодын компани их ашиг олбол олсон орлогоо юуны түрүүнд дотооддоо л хөрөнгө оруулж, ажлын байр шинээр бий болгож, ард түмнийг амьдралтай болгоно. Томрохын хэрээр дотоодын зах зээл багадаж гадаадад хөрөнгө оруулах шаардлага гарсан ч эдгээр компани нь олсон ашгаа дахиад л эх орондоо авчирч төвлөрүүлдэг. Энэ мөнгөний төвлөрлөөс ард түмэн, улс орон нь баяждаг. Энэ онол туйлын зөв байсныг амьдрал нотолж, Япон, өмнөд Солонгосын огцом хөгжил харууллаа. Сүүлдээ эдгээр томоохон компани хэдэн хувь хүний ч өмч биш жинхэнэ утгаараа ард түмний өмч болсон. Яагаад тэгж байна гэхээр одоо Мицуи, Мицубиши гээд бүх томхон компанийн хувьцаа хэдэн хүний гарт биш үнэт цаас хэлбэрээр ихэнх япончуудын гарт байдаг. Үнэт цаас эзэмшиж байна гэдэг нь тус компанийн тодорхой хувийг эзэмшиж, баялгаас нь хуваалцаж байна гэсэн үг. Тэдний жишээг одоо Орос, Хятад дагаж байна. Оросууд гэхэд л томоохон үйлдвэрүүдээ нэгтгэж, хувийнхныг татан оролцуулж, дэлхийн хэмжээний өрсөлдөгчийг бий болгож байна. Тухайлбал, өмнө нь задарч жижгэрсэн нисэх онгоц үйлдвэрлэх компаниудаа нэгтгэж, дэлхийн хэмжээний нэг компани болгож байна. Тэгэхдээ нэгэнт төр өөрөө сайн менежер биш учраас хувийн оролцоог хангаж 20 гаруй хувийг хувийнхандаа үлдээж байгаа юм байна. Одоо тэд Аэробус, Боингтой өрсөлдөх боломжтой болж байна. Эрдэс баялаг, эрчим хүчний салбарт ч бас адил. Хятадууд нь бүр урагшилж, дэлхийн хэмжээнд хүртлээ томорсон компаниудынхаа хувьцааг дотоодын бирж дээр арилжиж, жинхэнэ утгаараа ард түмний өмч болгож байгаа юм байна. Тэгэхдээ бүр хамгийн үнэтэй зарим компаниудын хувьцааг гагцхүү хятад иргэд авах боломжтой гэж хуульчилсан байна. Гэтэл манайхан тэс өөрөөр өөрийн хөрөнгө оруулагчдаа шахаж зайлуулаад гадны хөрөнгө оруулагч гэхээр найр тавьж бүх юмаа үнэгүй өгч байна. Дотоодын хөрөнгө оруулалт болохоор хэрэггүй гадны мөнгө болохоор илүү амттай байдаг нь улстөрчдийн хувийн ашиг сонирхолтой холбож үзэхээс өөр арга алга. Алагчилж үздэг хүмүүс нь гадныхнаас юм горьдож суугаа байх. Монголчууд бид хэдий хүртэл ийм байх юм бэ, олон тэрбумаар бизнес хийж хөрөнгө оруулдаг дотоодын томоохон компаниуд байвал монголчууд бидэнд л хэрэгтэй баймаар. Эдгээр компаниудад "бид та нарыг дэмжинэ, харин та нар олсон хөрөнгөөрөө дотооддоо шинэ бизнес босгож олон мянган хүнийг ажилтай болго" гэвэл дургүйцэх дотоодын хөрөнгө оруулагч олдохгүй байх. Хэрэв тэдэндээ итгэхгүй байгаа бол гадаад руу хөрөнгөө урсгах боломжийг хаах олон арга зам байгаа. Өмнөд Солонгос, Японд саяхан хүртэл гадаад валютын гүйлгээг хязгаарладаг хууль байсныг энд жишээ болгож болно. Ингээд л дотооддоо хөрөнгөө оруулахаас аргагүй болно. Гэтэл манай улстөрчид эсвэл эдийн засгийн онол мэддэггүйгээсээ эсвэл цэвэр гадныхны гар хөл болох сонирхолтойгоосоо болоод өөр юм яриад байх юм. Юм мэддэггүй хэд нь болохоор бүх юмыг засаг хийх ёстой гээд яриад байдаг. Талхны үйлдвэр барих, үнээний ферм байгуулахаас эхлээд төмөр зам, төмрийн үйлдвэрийг хүртэл улс өөрөө байгуулах ёстой юм шиг ярьж яваа зарим нь байна. Гэтэл төрийн өмчид байгаа үйлдвэр, аж ахуйн нэгжүүд ямар өрөвдөлтэй байгааг тэд санаатай санаагүйгээр мартдаг бололтой. Улсын үйлдвэр 20 хувийн алдагдалтай ажиллаж байхад тэдний барааг дамлаж зардаг хувийн борлуулагч нар нь 200 хувийн ашигтай ажилладаг нь төр нийтдээ муу менежер байдгийн жишээ. Үйлдвэрүүд хэцүү байдаг юмаа гэхэд манай нисэх, төмөр замын төрийн монополь дэд бүтцийн салбар огт ашиггүй шахам ажилладаг мөртлөө менежерүүд нь яаж баяжиж хөлжиж байгааг мэдэхгүй хүн байхгүй. Яаж ч шоронд хийгээд энэ идсэн уусан асуудал шийдэгдэхгүй, яагаад гэвэл төрийн өөрөөр хэлбэл, хэний ч биш өмчийг нэг хүн дураараа зарах эрх- мэдэлтэй учир. Социализмын үед хүртэл байсан л асуудал. Төр өөрөө энэ бүх аж ахуйн үйл ажиллагааг явуулах ёстой гэж зүтгээд байгаа нөхдүүд сайнаар бодоход үүнийг анзаардаггүй, эсвэл наад захын эдийн засгийн онолын мэдлэггүй хүмүүс бололтой. Харин япончууд, солонгосчууд үүнийг олж хараад хичнээн компаниудыг дэмжлээ ч өмчлөл менежментийг заавал хувийн гарт байлгасан. Ингэснээр төр бизнест хутгалдахгүй байхын зэрэгцээ хэрэв тус компани муу менежментээс болоод алдагдалд орвол төр биш тэр компани хохирох нөхцөлийг бий болгожээ. Бидний коммунист гэж хэлж зуршсан хятадууд хүртэл үүнийг олж хараад, томоохон төслүүдээ улсын дэмжлэгтэй ч хувийн хөрөнгөөр хийж байгаа нь хот хоорондын томоохон замыг барихад харагдаж байна. Харин эд нараас гадна бүр "хорон муу санаатнууд" байна. Эдийн засгийн онолдоо маруухан хэдийгээ дэвэргэж байгаад бүх юмыг төрийн болгоно гэж айлган сүрдүүлж байгаад үнэгүйдүүлж, өмчийг нь гадныханд авч өгөх ажил чимээгүй боловч хурдтай өрнөж байна.Үүний нэг жишээ стратегийн ордуудын асуудал. Стратегийн ордуудын асуудлыг Засгийн газраас аль хэдийнэ өргөн бариад УИХ-д өгсөн. Анх 49 ордын жагсаалтыг Үндэсний аюулгүй байдлын зөвлөлөөс шийдээд өгсөн. Түүнээс хойш хоёр, гурван сар боллоо. Чоно борооноор гэгчээр жагсаалтад орсон ордуудын эзэд дээр гадныхан ирж, улстөрчидтэй ойр дотно найз хэмээн айлган сүрдүүлж, бараг үнэгүй шахам ордоо өгөхийг шахаж шаардаж байгаа мэдээ байна. Зарахгүй бол наад ордуудыг чинь бүр үнэгүй болгож төрийн мэдэлд авна шүү, тэгээд төрөөс чинь тэртэй тэргүй хямдхан авна гэж далайлгаж байгаа ч сураг байна. Эхлээд үгүй гэж байсан хүмүүс аргагүйн эрхэнд хямдхан өгч эхлээд байгаа бололтой. Гэтэл нөгөө ордуудын жагсаалт нь 49 биш гэнэт 17 болж хувирдаг байна. Бүр дахиад тоо нь багасах ч сурагтай. Дотоодынхноос үнэгүй шахам аваад жагсаалтаас сугалах ажлаа улстөрчдөөр бас хийлгэж чадаж байгаа нь гайхалтай. Гэтэл манай УИХ-ын гишүүд юу ч болоогүй юм шиг дүр эсгэж, стратегийн ордуудын тоогоороо тоглож нэг 49 болгоод, нэг 17 болгоод сүүлдээ бүр амтархаад 600 болгож нэг үзээд сууж байна. Одоо бүр сураг сонсоход орд газрууд биш хөл дээрээ боссон зарим томоохон компани дээр ирээд шахаж дарамталж байна гэнэ. Танайд тэртэй тэргүй удахгүй бүх юмыг төр авна, харин төртэй чинь бид л ажиллаж чадна гээд даналзаад, бизнесээ хямдхан өг гээд яваа гэнэ. Дотоодын бизнесүүд зарим нь тэд нарыг хөөгөөд явуулж байгаа ч зарим нь бодолд ороод сууж байгаа сураг байна. Орд газруудын жишээгээс харахад ийм үйл явц бусад салбарт удахгүй өрнөх болно гэдгийг баттай хэлж болохоор байна. Монголчууд бид хэзээ хүртэл өөрийн мунхгаас эсвэл хорон санаатай хэдэн хүнээс болж хохирч суух юм бэ. Байдал ийм байгаа мөртлөө соёл урлагийнхныг, спортынхныг спонсорлож, ядарсан, зүдэрсэн монголчуудаа дэмжиж байгаа нь ихэнхдээ Монголын томоохон компани байх юм. Сүүлийн үед баахан муугаар хэлүүлснээсээ болоод Айвенхоу майнз жаал мөнгө хаядаг болсон юм шиг байгаа юм. Бусад нь хаана байгааг ч бүү мэд, хүний хүн хүрэн бөөртэй гэдэг үнэн шүү дээ. Сонин хэвлэлээр элдвээр доромжлуулж, улстөрчдөдөө муугаараа дуудуулж байгаа дотоодын бизнесийнхэн эдийн засгийн бүх хүнд хүчрийг нуруун дээрээ үүрч, ажлын байр бий болгож, татвар төлөхийн хажуугаар төрийн хийх ёстой нийгмийн халамжийн үүргийг хүртэл өөр дээрээ авч байгаагийн нэг жишээ энэ юм. Одоо бүр тэд нарыгаа ад үзэж дуусахгүй шинэ нэр томъёо гаргаж байна. Бизнес хийдэг жижиг том бүгдийг нь олигархи гэж нэрлээд "та нар улс төрд орж болохгүй, тэнд ганцхан улстөрчид бид байх ёстой, яагаад гэвэл та нар ганцхан өөрийгөө боддог, харин улстөрчид бид дан ганц ард түмнээ боддог" гэж байх юм. Өөрийгөө бодсондоо аль хэдийнэ мөнгөө хийсэн хүмүүс өдөр шөнөгүй ажиллаж, олон мянган хүнийг ажилтай болгохын төлөө элдвээр доромжлуулж явах уу. Бизнесээ зараад дулаан арал дээр элдэв хэрүүл маргаангүй тайван амьдрах боломжтой тэд. Харин ч хийсэн бүтээсэн тэднийг улс төрд орохыг дэмжих ёстой. Харин улстөрчдөөс тийм л ард түмнээ боддог, ихийг хийсэн юм бол сүүлийн 15 жилд улс орон чинь яагаад хөгжихгүй, татварын хэдэн төгрөгөө улстөрчид нь идээд уугаад дуусч байгаа юм бэ гэдгийг асуух цаг болсон. Ардчилсан намынхны хувьд нэг онцлог байдаг. Тэд сүүлийн 16 жилээс дөрвөн жил л засгийн эрхэнд байсан, бусад үед нь сөрөг хүчин байж төрийн эрх мэдэлгүйгээр амьдарч ирсэн тул ихэнх нь ардаа өөрийн гэсэн хөл дээр босгосон бизнестэй. Энэ ч бас тэднийг МАХН-аас арай эрүүл сэтгэхэд нөлөөлдөг болов уу. Иймд бизнесийнхнийг аль аль талд нь түлхүү орж ирэхийг харин ч дэмжих ёстой. Яагаад бид дотоодын томоохон компаниудтайгаа нэг ширээний ард суугаад хүн шиг ярьж болдоггүй юм бэ. Тэд нартаа "Монголын ажиллах хүсэлтэй бүх хүнийг гурван жилийн дотор ажилтай болго, олигтойхон шиг цалин өг, харин бид та нарыг болох бүх аргаар дэмжье" гээд тохиролцоонд хүрч чадах аавын хүү, улс төрийн хүчин байвал Монголын бүх компани байтугай, хүмүүс бүгд нэгэн дуугаар дэмжиж, сонгуульд саналаа өгнө. Ийм ч учраас Японы Либерал ардчилсан нам 50 жил тасралтгүй засгийн эрхэнд байсан. Харин манайд бол хэн эсэргүүцэх нь тодорхой. Зарим улстөрчид, сайд нар нь тоглоом тохуурхал хийж үүн дээр тоглож, хоёр нүүр гаргаж, нэг болохоор дотоодынхноо дарамталж, бүх юмаа өг, тэгэхгүй бол төрийн мэдэлд авна шүү гэж айлгаж, нэг болохоор айхтар хамгаалдаг дэмждэг хүн болж, цаагуураа гадныхантай далд наймаагаа хийж байна. Хэдий хүртэл тэдний зангаагаар явах вэ, хэзээ манай улс төрчид, ард түмэн сэрэх вэ. Хэзээ манай дотоодын хөрөнгө оруулагчид өөрсдийгөө хамгаалж дуугарах вэ, эсвэл тэгтэл дарамтлаад дуугарах чадваргүй болгочихсон юм уу. 
Д.ТОДСҮРЭН 

