№52 (16329)               
1986 оны гуравдугаар сарын 1.
Дайчин манлай

Монголын ард түмний дайчин манлай, нийгмийг удирдан чиглүүлэгч хуч МАХН байгуулагдсаны 65 жилийн ойг өнөөдөр манай коммунистууд, нийт хөдөлмөрчин орон даяар тэмдэглэж байна. 

ЗХУКН-ын XXVII их хурал коммунист бүтээн байгуулалт, улс түмний энх тайван, аюулгүй байдлын амин чухал асуудлуудыг туйлын ажил хэрэгчээр хэлэлцэж байгаа үед энэ тэмдэглэлт ойн баяр тохиолдлоо. 

Тэмцэл, ялалтын яруу алдарт замыг туулж нэгэнт хүрсэн түүхэн өндөрлөгөөсөө эргэж харахад манай нам, ЗХУКН, ах дүү намуудын туршлагаас цуцалтгүй суралцаж, ах дүүгийн ёсоор хамтран ажиллаж амжилтаас амжилтад хүрсээр ирлээ. << Монгол, зөвлөлтийн Коммунистуудын хамтарсан тэмцлийн эрхэм дээд нийтлэг зорилго, манай хоёр ард түмнийг салшгүй түүхэн хувь заяа үүрд холбосон юм. Энэ нь манай ах дүүгийн уламжлалт найрамдлын бат суурь болж байна >> гэж нөхөр Жамбын Батмөнх ЗХУКН-ын XXVII их хурал дээр манай хоёр нам, ард түмний элгэн халуун найрамдлын тухай ард түмэн, коммунистуудынхаа чин сэтгэлийг илэрхийлж хэллээ. 

Монголын ард түмэн намынхаа удирдлагаар хувьсгал хийж, засгийн эрхийг гартаа авч улс төр, эдийн засгийн тусгаар тогтнолоо олж, шинэ нийгмийн улс орондоо байгуулах урт бөгөөд амар хялбар биш, бартаа саадтай замыг амжилттай туулсан билээ. Сонгож авсан замаас нь гаргахаар дотоод, гадаадын харгис хүч, дайсан этгээд олон удаа янз бүрээр оролдож байсан боловч манай нам марксистленинист сургаалыг удирдлага болгон пролетарийн интернационализмд гуйвалтгүй чин үнэнч байж жанжин шугамаасаа өчүүхэн ч хэлтийлгүй ялалтаас ялалтад давшиж ирлээ. 

БНМАУ-ын хөдөлмөрчдөөс намынхаа удирдлагаар, олсон амжилт, хуримтлуулсан туршлага нь буурай хөгжилтэй орон ялсан пролетари нарын тусламжтайгаар социализмд шилжих бололцооны тухай шинжлэх ухааны коммунизмын онолыг үндэслэгчдийн сургаалын үнэн зөвийг яруу тод харуулсан билээ. 

Манай нам социализм байгуулах тухай Лениний сургаалыг өөрийн орны өвөрмөц нөхцөл байдалд тохируулан хувьсгалын ардчилсан болон социалист шат, социализм байгуулах явцад бүтээлчээр хэрэгжүүлэн улс орноо үйлдвэржүүлэх, хувийн аяг ахуйтныг хоршоолох, соёлын хувьсгал хийх зорилтыг амжилттай шийдвэрлэсэн юм. 

МАХН феодалын хоцрогдсон Монгол орныг орчин үеийн олон салбар бүхий эдийн засагтай, соёл, шинжлэх ухаан цэцэглэн хөгжиж, ард түмний нь материаллаг аж байдал, соёлын хэмжээ байнга өсөн дээшилж байгаа социалист улс болгон хувиргав. 

Манай нам улс орны өмнө тулгарсан нийгэм эдийн засгийн гол чухал зорилт, гадаад, дотоод бодлогыг удаа дараа ул суурьтай боловсруулан дэвшүүлж, түүнийг хэрэгжүүлэх арга замыг зааж, үзэл суртал, зохион байгуулалтын бүх ажлаа гаргасан шийдвэрээ хэрэгжүүлэхэд чиглүүлэн, бүтээлч дайчин үйл ажиллагаа өрнүүлж ирлээ. 

МАХН-ын сүүлчийн их хурлаас дэвшүүлсэн чухал шийдвэрийг биелүүлэхийн төлөө нам, улс, олон нийтийн ахуйн байгууллага, коммунистууд, нийт хөдөлмөрчин гавшгай хөдөлмөр өрнүүлж VII таван жилийн төлөвлөгөөг гол нэр төрлөөр нь биелүүлж нийгмийн нийт бүтээгдэхүүн 41 хувь, үндэсний орлого 37 хувь өслөө. Мөн хугацаанд хун амын мөнгөн орлого 27 хувь, жижиглэн худалдаалах бараа гүйлгээ 24 хувь нэмэгдэж, 870 гаруй мянган хавтгай дөрвөлжин метр талбай бүхий орон сууцны барилгыг ашиглалтад оруулсан байна. 

МАХН эх орныхоо эдийн засаг, нийгэм, улс төр, соёлын амьдралыг удирдан жолоодох явцдаа өөрөө өдөр тутам хатуужин бэхжиж, удирдан чиглүүлэх үүрэг роль, дайчин чадвараа хэлбэрэлтгүй дээшлүүлж, дотоод харилцаагаа хөгжүүлж, ажлын арга барилаа улам бүр боловсронгуй болгохын төлөө шургуу тэмцсээр ирсэн юм. 

Амьдралын идэвхтэй байр суурь баримталдаг шилдэг тэргүүний ажилчин, малчин залуус, мэргэжлийн сэхээтнээр нам эгнээгээ өргөтгөн бэхжүүлж, бүрэлдэхүүний чанараа сайжруулсаар байна. Зөвхөн 1985 онд дөрвөн мянга гаруй хүн намын орлогч гишүүнээр элссэний 68, 4 хувь нь ажилчин, малчин, 65, 1 хувь нь МХЗЭ-ийн гишүүд, дөрөвний нэг нь мэргэжлийн сэхээтэн байлаа. 

Хөдөлмөрийн хамт олны улс төрийн дэм болсон намын анхан шатны гурван мянга гаруй байгууллага, дөрвөн мянга гаруй хэсэг ажиллаж, хамт олныг үлгэрлэн, бүтээн байгуулалтын тэргүүн эгнээнд коммунистууд явж, ажил үйлсээрээ бусдыг манлайлж байна. 

Манай орны социалист байгуулалтын зорилт улам нарийсч түүнийг хэрэгжүүлэхэд намын үүрэг роль асар их өсөн нэмэгдэж байна. << Нам ямагт хөгжил хөдөлгөөнд байж, өөртөө хир үл халдаах >> оролдлогоос ангид оршиж, хийсэн бүтээснээ шүүмжлэлтэй дүгнэн цэгнэж, хийж бүтээх зүйлээ яруу тод харж байгаа цагт шинэ шинэ зорилтыг амжилттай шийдвэрлэж чадна >> гэж ЗХУКН-ын XXVII их хурал дээр тавьсан Улс төрийн илтгэлдээ нөхөр М. С. Горбачев хэлсэнтэй манай нам, коммунистууд санал бодол нэг байна. 

МАХН-ын XIX их хурал угтаж намын анхан шатны байгууллагын тайлангийн хурлууд орон даяар болж, улмаар аймаг, хотын намын хороодын бага хурал хүртэл багахан хугацаа үлдээд байна. Эдгээр хурлын бэлтгэлийг сайн хангаж анхан шатны байгууллага, коммунистуудын ажилд үнэлэлт, дүгнэлт өгч, оршиж байгаа дутагдлыг ил тод, зарчимчаар шүүмжлэн, хэлэлцэж, зохиох ажлын чиглэлийг нарийн зааж, ажил хэрэгчээр зохион байгуулж намынхаа их хурлаа хөдөлмөрийн амжилт, ажлын өндөр үр дүнтэй угтах нь намын байгууллага, коммунист бүрийн туйлын хариуцлагатай үүрэг болж байна. 

