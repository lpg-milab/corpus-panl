Люксембургт ганцхан монгол хүн амьдардаг

Монгол Улсын Ерөнхий сайд Бүгд найрамдах Австри улсад хийсэн айлчлалынхаа дараа Люксембургийн гүнт улсад айлчилсан юм.
Люксембург дэх Европын хөрөнгө оруулалтын банкны удирдлагуудтай уулзах үеэр эрчим хүч, байгаль орчны салбарт хөрөнгө оруулалт хийхэд бэлэн байгаагаа илэрхийлсэн. Мөн баруун бүсийн Шаргайтын усан цахилгаан станцын хөрөнгө мөнгөний асуудлыг яаралтай шийдэж өгөхөө амлав. Одоогоор Шаргайтын усан цахилгаан станцын судалгааны ажлыг монголчууд өөрсдөө хийж байгаа гэсэн. Европын хөрөнгө оруулалтын банкнаас монгол оюутныг банк санхүүгийн чиглэлээр суралцуулах боломж бий гэдгийг энэ үеэр хэлж байлаа. Нэг сонирхолтой нь Европын сэргээн босголтын банктай хамтран ажиллах боломжийг олгоход Люксембургийн Ерөнхий сайд Жан Клод Юнкер хичээнгүйлэн зүтгэсэн нэгэн гэнэ. Өмнө нь Монгол Улсад ирж байсан тэрбээр Монгол Улсын Ерөнхий сайдтай уулзах үеэрээ манай улсын талаар сайхан сэтгэгдэл тээж явдаг гэдгээ байн байн хэлж байлаа. Хэдийгээр Люксембург нь жижиг хот улс гэсэн ч хөгжлийн хувьд болон Европын холбоонд нөлөөлөх нөлөөллийн хувьд чухал байр суурь эзэлдэг гэдэг нь тодорхой байлаа. Люксембург нь Монгол Улсыг Европын холбоонд холбох гүүр улс болно гэж уулзалтын үеэр Жан Клод Юнкер хэлж байсан юм. Хувь хүнийхээ хувьд Монголд элэгтэй байдаг нь алхам тутамд анзаарагдав. Ямар сайндаа л Ерөнхий сайдыг нэгэн компанид зочлоход захирал нь "Танай улсыг манай Ерөнхий сайд их сурталчилдаг" хэмээн хэлж байхав. Ерөнхий сайд Жан Клод Юнкер Монголд гуравхан өдөр өнгөрөөсөн дурсамж амьдралынхаа тэн хагасыг өнгөрүүлсэн мэт сэтгэгдэл төрүүлдэг хэмээн ярьж байсан. Эднийх нэг хүнд оногдох бүтээгдэхүүний тоогоороо дээгүүрт ордог. Хоёр улс 1976 оноос дипломат харилцаатай явж иржээ. Люксембургийн талын томоохон металлургийн компани Монголд хөрөнгө оруулалт хийх талаар ярьж тохирсон. Тус улс дэлхийн гангийн 40 хувийг үйлдвэрлэдэг гэнэ. Мөн коксжсон нүүрс, уул уурхайн салбарын талаар ч сонирхож байлаа. Люксембургийн сэтгүүлчид манай улсад аялал жуулчлалын салбар хэрхэн хөгжиж байгаа талаар асуухад Ерөнхий сайд М.Энхболд "Сүүлийн найман жилд жуулчдын тоо 40 дахин өссөн. Энэ салбартаа манайхан анхаарал хандуулж байгаа" хэмээн хариулсан. Ерөнхий сайдыг асуултад хариулж дуусмагц нь л өөрсдийнхөө сэтгүүлчдийн асуултад үргэлжлүүлэн Люксембургийн Засгийн газрын тэргүүн "Би өөрөө ч Монгол оронд аялал жуулчлалын компани байгуулахад бэлэн байна. Бүр Гадаад хэргийн сайд, Сангийн яамны төрийн нарийн бичгийн дарга хоёроо хоёуланг нь аваад явмаар байна. Учир нь энэ хоёр нэг гэр бүлийн хүмүүс" гэж ирээд л хошигнож байв. Их энгийн яриа хөөрөөтэй хүн шиг санагдсан. Манай сэтгүүлчдийн зүгээс "Эдийн засгийн салбарт яаж гол түншүүд болж ажиллах талаар болон хоёр орны харилцааны ирээдүйг хэрхэн төсөөлж байгаа"-г асуусан юм. Монгол Улс хоёр том хөршийн дунд байдаг болохоор сайн муу хоёр талтай. Хамгийн гол нь Монгол Улс гадаадын хөрөнгө оруулалтад анхаарал хандуулах нь хэрэгтэй. Гэхдээ үр ашгийг нь хүртэх хэмжээний хөрөнгө оруулалт байх хэрэгтэй болохоос буруу хөрөнгө оруулалт хийж болохгүй шүү гэдгийг хэлж байлаа. Хэдийгээр Люксембург газар нутгийн хувьд бага, хот улс ч хөгжил дэвшил сайтай хуучны түүх дурсгал олонтой газар аж. Нэг сонирхолтой нь энд ганцхан монгол хүн амьдардаг юм байна.Тэр монгол эмэгтэй итали нөхөртэй бөгөөд энд хувийн дэлгүүр ажиллуулдаг гэнэ. Монгол хүний мөрөөс болсон тэрээр бидэнтэй ирж уулзаж нэлээд хуучилсан. Энэ хот улсад айлчилснаар Ерөнхий сайдын ажлын айлчлал өндөрлөсөн юм. Айлчлалыг Ерөнхий сайд амжилттай болсон гэж хэлж байсан бөгөөд төлөвлөсөн ажлаас нь гадна төлөвлөөгүй байсан нэлээд нааштай гэрээ хэлэлцээрүүд хийгдсэн айлчлал болсон гэж дүгнэв. Айлчлалын дараа Ерөнхий сайд сэтгүүлчдийн сонирхсон асуултад хариулсан юм. -Айлчлалыг хэрхэн дүгнэж байгаа вэ? -Европын холбооны гишүүн улсууд болох Бүгд найрамдах Австри, Люксембургийн гүнт улсад хийсэн айлчлал амжилттай болж өндөрлөлөө. Люксембург Европын холбоонд их нөлөө бүхий улс. Тиймээс ч Европын холбоотой хэрхэн хамтран ажиллах талаар санаа оноогоо хуваалцлаа. Австри улстай ХАА, байгаль орчин, агаарын тээврийн болон онцгой байдлын салбарт шууд харилцаа үүсч гэрээ хийхээр ярьж тохирлоо. Мөн Австрид монгол залуусыг уул уурхайн чиглэлээр сургуульд суралцуулах асуудал ч яригдсан. Люксембург улстай өмнө нь нэлээд хэдэн төсөл хөтөлбөр хэрэгжүүлж байсан туршлагатай. 1.2 сая ам.долларын буцалтгүй тусламж үзүүлэхээр гарын үсэг зурлаа. Батлан хамгаалах, эрүүл мэнд, банк санхүүгийн салбарт хамтарч ажиллахаар боллоо. Шаргайтын усан цахилгаан станцад Европын хөрөнгө оруулалтын банкнаас хөнгөлөлттэй зээл олгохоор болсон. Байгаль орчинд халгүй боломжтой төсөл байвал хөрөнгө санхүүгийн хувьд дэмжинэ гэж тус банкны удирдлагууд хэлсэн. Цаашлаад төмөрлөг, гангийн үйлдвэр нь хамтарч ажиллах санал тавьсан. Тиймээс удахгүй ган, төмөрлөгийн үйлдвэрийн мэргэжилтнүүд нь манайд очиж судалж үзнэ гэсэн. -Энэ айлчлалын дараа Ази руу айлчлал хийхээр төлөвлөж байгаа гэсэн. Мөн энэ айлчлалаар огт төлөвлөөгүй байсан зарим зүйл дээр ч гэрээ хэлцэл хийгдсэн гэсэн? -Төлөвлөсөн зүйлээс гадна төлөвлөөгүй байсан зарим гэрээ хэлцэлд гарын үсэг зурсан. Удахгүй ОХУ-д айлчлал хийхээр төлөвлөж байгаа. Тэр айлчлалаас ч гэсэн нэлээд үр дүн хүлээж байгаа. Манай улсыг өмнө нь зах зээлийн бус эдийн засагтай улс гэж үзэж байсан. Харин энэ нэрнээс салах саналыг Люксембургийн Ерөнхий сайд их дэмжиж байсан. -Та уул уурхайн салбарт хөрөнгө оруулах боломж байгаа гэж хэдэнтээ хэлээд авсан. Тэд манай уул уурхайн салбарыг сонирхож байгаа юу? -Уул уурхайн салбарыг сонирхож байсан. Тиймээс ч энэ салбарт мэргэжилтэн бэлтгэхэд тусалж байгаа гэж бодож байна. Мөн Шаргайтын усан цахилгаан станцыг барихад 56 сая еврогийн хөнгөлөлттэй зээл өгөхөөр болсон. 
Д.Мөнгөндалай
