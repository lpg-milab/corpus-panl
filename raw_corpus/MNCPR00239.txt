Хөл, гар нь хугарсан ч ухаан алдсан нэгнээ нисдэг тэрэгнээс чирч гаргажээ

Осолдсон Ми-8 нисдэг тэргийг та харж байна. Тэнд байдал хэр хүнд, аймшигтай байсан нь харагдаж байгаа байх. Нисдэг тэрэг төлөвлөсөн газартаа буюу түймрийн голомтод ирсэн байсан бөгөөд анх уулын өвөрт буужээ. Хэдийгээр цаг агаар муу байсан ч 20 минутын дараа эргэн хөөрсөн учир нь үүлний сиймхийг харан байж түймрийн орчимд шүхэрчдээ буулгахаар зорьсных. Тэгтэл хөөрөх явцад битүү цагаан манан дунд гэнэт хучигдан замд тохиолдох уул, мод харагдахгүй болсноос осолдоход хүрсэн гэсэн мэдээлэл байна. Хэрэв агаар сийрэг байсан бол огцом эргэлт хийж тухайн нөхцөл байдлаас гарах боломжтой байсан аж. Мод сэнсээрээ хярган хүчтэй унах үед шатахуунаа агаарт асгаж, цахилгаанаа салгаж амжсан байна. Уналтын явцад шүхрийн техникч Ж.Бадамжунай хаалгаар шидэгдэж улмаар түүний хөл, гар хугарчээ. Тухайн үед энд тэндгүй ёолж орилолдсон хүмүүсийн дуу гарч байж. Ухаан алдсан зарим нэгийг нь Ж.Бадамжунай аюулын голомт дундаас чирч гаргасан гэнэ. Зарим нь ч өөрсдөө мөлхөж гарсан юм байх. Тэд шүхэр дэлгэж борооны усыг тосож ууцгааж. Ж.Бадамжунай дашмаган дахь уснаасаа I нисгэгч Т.Сугарт болон бусдадаа шөл хийж өгсөн аж. Энэ мэтчилэн байгаа хэд өөрсдийгөө зоригжуулж чадах ядахаараа амьд үлдэхээр тэмүүлцгээжээ. Гэсэн хэдий ч 2-3 хүн өвчин зовиур, хүйтнээс болсон уу, осол болоод өнгөрсний дараа хожим хойно нас барсан болох нь тогтоогдож эхэлжээ. Амьд үлдсэн найман хүн бүгд I, II зэргийн осголттой энд ирцгээсэн. Шүхэрчид үндсэн ба туслах шүхэр ачсан нь нисдэг тэрэгний даацад бас нөлөөлжээ. Сэлэнгийн Ерөө голын эхээс эхэлсэн ой хээрийн түймэр аль сарын өмнөөс эхэлсэн гэнэ. Орон нутгийн иргэд унтрааж байна л гэдэг. Үнэндээ тусгай хамгаалалттай газар шатаад л байж. Улмаар бүр болохоо байгаад дархан цаазат газар руугаа ороход нь ОБЕГ-ынхан сая сандарч тэвдэн хотоос нисдэг тэрэг яаралтай нисгэх тушаалыг гаргасан аж. Нисэхээс өмнөх хуралдаан дээр бороо орж агаар муудах чигтэй талаар яригдсан ч нисдэг тэргийг илгээжээ.
Ослын газар дээр Хил хамгаалах ерөнхий газрын зэвсэглэл инженер техникийн хэлтсийн дарга хурандаа Ч.Сайнтөр, нисэх хариуцсан мэргэжилтэн, дэд хурандаа М.Ганбаатар нар ажиллаж байгаа билээ. Дэд хурандаа М.Ганбаатараас дараахь тодруулгыг авлаа. -Осол болсон газар дээрх байдлын талаар мэдээлэл өгөөч? -Нисдэг тэрэг уулын 70-80 градусын эгц хажуу байдалтай унасан. Осол болсон газар битүү ширэнгэ ой. Хазгай газар болохоор уналтад орохдоо гулссан байдалтай байна. Нисдэг тэрэгний 80-90 хувь нь эвдрэл гэмтэлтэй харагдаж байна. Унасан талын эсрэг талд сууж явсан хүмүүс эсэн мэнд үлдсэн бололтой. -Аврах ажиллагааг явуулахад зам хэр саадтай байв? -Дөрөв орчим км газрыг явганаар туулахад зам их бартаатай. Намагтай, моднууд хөндлөн гулд унасан болохоор арайхийн хүрч байсан. Аврах багийнхан богино хугацаанд маш сайн ажиллаж чадсан. Хүмүүсийг нисдэг тэрэгнээс салгахын тулд хөрөөдөх, татдаг багажаар татах зэрэг хүнд ажиллагаа шаардсан. Нисдэг тэрэгний сүүл тасарсан байна лээ. 
Б.Долзодмаа
