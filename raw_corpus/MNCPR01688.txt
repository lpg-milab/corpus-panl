Хорт хавдар үхлийн шийтгэл биш

Жилийн дөрвөн улиралд мөнхийн ногооноороо байх Арслан хотыг зорих шалтгаан маань тэндхийн эрүүл мэндийн тусламж үйлчилгээтэй танилцах явдал байв. Өмнө нь бид Сингапурын Үндэсний эрүүл мэндийн төв, хүүхэд эмэгтэйчүүдийн эмнэлэг гээд нэлээн хэдэн эмнэлгийн талаар уншигчдадаа хүргэж, тэнд хэрхэн хандаж болох талаар ч мэдээлж байсан билээ.
Харин энэ удаа Сингапурын "Parkway" эрүүл мэндийн групын үйл ажиллагаатай танилцлаа. Энэ бол улсдаа төдийгүй Азидаа нэгдүгээрт зэрэглэгддэг хамгийн сайн хувийн эмнэлэг юм байна. Монголчууд төдийгүй дэлхий нийтэд тахал мэт дэлгэрээд байгаа хорт хавдрын оношлогоо, эмчилгээ Сингапурт ямархуу байдалтай байгааг сонирхлоо. Уулзсан эмч болгон "Хорт хавдар үхлийн шийтгэл биш. Үүнийг эмчилж болно" хэмээж байлаа. Харин яаж эмчилдгээ тэд ийн ярьж байна. "ЭмЧ ээ, би хавдартай болЧихлоо. Яах вэ?" Их олон хүн П.Т.Анг докторыг зорьж ирээд ингэж хэлдэг байна. Амьдралдаа 20 гаруй мянган хавдартай хүнийг эмчилж эдгээсэн эмч маань өдгөө "Parkway" групын Хавдрын төвийн дарга. Ер нь тэндхийн эмч нар барууны өндөр хөгжилтэй оронд мэргэжил дээшлүүлж, зэрэг хамгаалсан, дэлхийн хаана ч хүлээн зөвшөөрөгдсөн алтан гартнууд гэнэ. Сүүлийн үед "Parkway" эмнэлгийнхэн Монгол дахь хавдрын өвчлөлд анхаарал тавьж эхлээд байгаа. Тэд өнгөрөгч хоёрдугаар сард энд ирж Сингапур Монголын Эрүүл мэндийн туршлага солилцох семинарт оролцон, манай эрүүл мэндийн тусламж үйлчилгээний байдалтай танилцаад буцсан билээ. Цаашид ч хамтын ажиллагаагаа өргөжүүлэх зорилго бий. "Бид Монголын эмч нартай олон чиглэлээр хамтарч ажиллах сонирхолтой байгаа. Эхлээд бид лекц зохион байгуулж, орчин үеийн шинжлэх ухаанд хавдрын эсрэг төрөл бүрийн чиглэлээр гарч байгаа ололт амжилтыг танилцуулах, Монгол дахь өвчлөлийг судлах, эмч нарын мэргэжлийг дээшлүүлэхэд туслах зорилготой. Түүнчлэн хавдар туссан жирийн хүмүүстэй уулзан "хавдар үхэх шийтгэл биш шүү" гэдгийг хүмүүст ойлгуулах гэсэн юм" хэмээн Анг эмч яриагаа эхэллээ. Хавдар үхлээр дуусдаг гэсэн ойлголт манайханд ч бий. Тэгвэл хожуу үедээ орсон ч зөв эмчилгээ хийвэл хорт хавдрыг эмчилж болно гэнэ шүү. Ийм мэдээллийг өгч, ийм боломжийг олгохоор сингапур эмч нар манай Хавдар судлалын төвийнхөнтэй хамтарч ажиллах сайхан мэдээг уншигчдадаа хүргэхэд таатай байна. Эмч нар өдөр болгон маш олон хавдартай хүмүүстэй уулздаг ажээ. Өвчтэй хүн бүр өөрийгөө эдгэрэхгүй, хамгийн муу тохиолдол нь надад туслаа гэсэн бодолтой ирдэг гэнэ. Тэр бүрт өөрийн эмчилж эдгээсэн хавдартай хүмүүсийн зураг, эдгэсэн байдал зэргийг үзүүлж тайлбарлахад хүмүүсийн итгэл найдвар аяндаа сүүмэлзээд ирдэг гэсэн түүний яриаг сонсч суухдаа бидний тэр бүр мэддэггүй аймшигт хавдрын зургуудыг харж байв. Хүүхдийн хавдар болон хамрын хөндийн хавдар нь чихнийхээ ард аягын чинээ томорсон гээд зүрх алдам жишээг эмч бидэнд тайлбарлаж үзүүлэв. Хамгийн сайхан нь, тэр бүгдийг эмчлээд эдгээчихсэн байлаа. Мэдээж, хорт хавдар хамгийн эцсийн шатандаа ороод хүндэрчихсэн бол тэд аль болохоор амьдралыг нь уртасгах арга хэмжээг авдаг байна. Хавдрын хэмжээг томруулахгүй, өвдөлтийг багасгах гээд эмчилгээ хийдэг. Жишээ болгож элэгнийх нь 80 хувьд хавдар тархсан 75 настай хүний эмчилгээг харууллаа. Өмнө нь ийм өвчинд өгдөг эм нь гаж нөлөө ихтэй байсан бол орчин үед гаж нөлөөгүй, үйлчилгээ сайтай эм гарчээ. Үүний ачаар хавдрыг эмч нар хяналтдаа авч чаддаг болсон гэлээ. Хорт хавдрыг эсийн тҮвшинд оношилдог болжээ Монгол эмэгтэйчүүдэд түгээмэл тохиолддог өвчний нэг нь хөхний болон умайн хүзүүний хорт хавдар. Сингапурт ч ийм өвчлөл олон гардаг боловч оношлох, эмчлэх тал дээрээ манайхаас хол тасарчээ. Тухайлбал, орчин үеийн нарийн багажаар умайн хүзүүг дурандаж, хорт хавдар үүсгэх эс дөнгөж гажиж эхлээд байхад нь оношилдог болжээ. Тийм болохоор өвчлөхөөс нь өмнө эмчилчихнэ. Ер нь умайн хүзүүний хорт хавдар дөрвөн үе шаттай гэж үзвэл эхний гурван үе нь 10-12 жил үргэлжилдэг байна. Энэ үед нь үзүүлэхгүй бол ямар нэгэн шинж тэмдэг мэдэгдэхгүй явсаар байгаад хүндэрчихдэг. Тиймээс урьдчилан сэргийлэх үүднээс шинжилгээ хийлгэж байхыг чухалчлан анхааруулж байна лээ. Сингапурт энэ хавдрын эсрэг вакцин хийдэг бөгөөд эрт үед нь дурангийн хагалгаагаар авдаг гэсэн. Шалтгаан гэвэл дийлэнх хувь нь эрт бэлгийн харьцаанд орсон, бэлгийн олон хавьтагчтай байх. Үүнээс гадна олон шалтгаан байдаг ч тэр бүрийг нарийн гаргаж ирж хараахан чадаагүй байна. Хөхний хорт хавдрын хувьд эсийн түвшинд илрүүлэх боломжгүй ч эрт үед нь оношилбол хамгийн эдгэрэх магадлалтай. Энэ хавдрын 85 хувь нь юунаас үүсээд байгаа шалтгааныг эрдэмтэд тогтоож чадаагүй л байгаа гэнэ. Хорт хавдар туссан хүмүүс "Би үхнэ" гэсэн бодолтой л ирдэг гэж эмч ярьж байсан. Гэтэл үүнийг эмчилж болдог, бүр хамгийн хүнд шатандаа орсон ч амьдралынх нь хугацааг урт удаан болгож болдгийг тэндхийн эмч нар амьдрал дээр баталж байна. Оношлогооноос гадна хорт хавдрын эсрэг маш сайн эм бэлдмэлүүд гарсаар байгаа аж. Монголд ийм хавдар ихэсч байгааг сонссон сингапур эмч нар "40 нас хүрсэн эмэгтэй хүн бүр заавал шинжлүүлж байх"-ыг сануулж байна лээ. ХӨгжлийн ӨвЧин Бүдүүн гэдэсний хорт хавдар манайд төдийлөн тохиолддоггүй. Харин Сингапурт хамгийн их тохиолддог нь энэ өвчин. Үүнийг хөгжлийн өвчин гэж эмч нь тайлбарлаж байв. Учир нь монголчуудын дундаж наслалт 65 байдаг бол тэндхийх эрчүүд нь дунджаар 78, эмэгтэйчүүд нь 82 насалдаг. Ийн урт удаан наслах тусам бүдүүн гэдэсний хавдар тусах магадлал өндөрсдөг байна. Сингапурт хорт хавдраар нас барж байгаа хүмүүсийн хоёрдугаарт энэ өвчин ордог гэсэн. Энэ нь хоол хүнс, таргалалт, тамхи татах гэх мэт олон шалтгаантай. Одоогоор Монгол хөгжиж байгаа орон учраас ийм өвчин тусах эрсдэл бага юм байна. Өндөр хөгжсөн орон болохоороо хүссэн хүсээгүй дайрах бололтой. Учир нь 60-аас дээш насныхан энэ өвчинд хамгийн өртөмтгий ажээ. БӨӨрний Чулууг дууны долгионоор буталдаг Сүүлийн гурван жилийн дотор монголчууд хэд хэдэн хүнд бөөр шилжүүлэн суулгах мэс засал амжилттай хийгээд байгаа билээ. Доктор Акира Ви бол бөөрний нэртэй эмч нарын нэг. Монголд ч өмнө нь ирж байжээ. "Parkway" групээс Азийн орнуудын зургаан мянган хүний дунд судалгаа хийхэд 60 хувь нь чихрийн шижин, цусны даралттай хавсарсан бөөрний өвчтэй байжээ. Бөөрний өвчин хүндэрвэл өндөр өртөгтэй эмчлэгддэг учраас сингапурчууд өвдөхөөс нь өмнө шинжилгээ өгч, урьдчилан сэргийлж чаддаг байна. Бөөрөө өвдөж эхэлснийг мэдэхийн тулд эхлээд шээсний шинжилгээ өгөх хэрэгтэй гэж эмч нар зөвлөж байна. Шээсэнд жаахан ч гэсэн уураг илрэх юм бол та зайлшгүй эмчилгээ хийлгэх шаардлагатай гэсэн үг. Мөн цусны даралтаар оношилж болно. Бөөрөө эмчлүүлэхгүй яваад байвал бөөрний дутагдалд орж хүндэрдэг. Энэ үед диализын аппаратад орох, бөөр шилжүүлэн суулгах үндсэн хоёр эмчилгээ байдаг бөгөөд арай хямд төсөр, оновчтой арга нь бөөрөө солиулах. Сингапурт бөөр шилжүүлэн суулгах мэс засал хийгээд 40 гаруй жил болж байгаа аж. Тэнд 21-ээс дээш настай, эрүүл хүн бөөрний донор болох боломжтой бөгөөд ганц бөөртэй ч насан туршдаа эрүүл саруул амьдарч байгаа хүмүүс ч цөөнгүй бий. Өрөөсөн бөөртэй хэрнээ жирэмсэн болж, хүүхдээ гаргаж ч болдог гэнэ. Өдгөө тус эмнэлэг дээр эхнэртээ бөөрөө өгөх гэж хүлээж буй 68 настай донор байгаа аж. Яг бөөрний эмчилгээний тал дээр сүүлийн 20-иод жил гоц гойд шинэ зүйл гараагүй гэлээ. Монголчууд бөөрний чулуутай байдаг. Үүнийг яаж эмчилж болдог талаар эмчээс сонирхлоо. Цусан дахь кальцийн хэмжээ болон шээсний хүчил ихсэх нь бөөр чулуужих үндсэн шалтгаан аж. Мөн архаг халдварт өвчин ч нэг шалтгаан нь. Сүү цагаан идээнд кальци ихээр хуримтлагддаг. Хонь, үхрийн гэх мэт улаан мах ихээр идэх нь цусан дахь шээсний хүчлийг нэмдэг байна. Тиймээс эрүүл хоолыг тэд санал болгож байна. Бөөрөө чулуужуулахгүй байя гэвэл өдөрт шингэн зүйл ууж бай хэмээсэн. Сингапурт бөөрний жижиг чулууг хэт авианы долгионоор цохиж задалдаг байна. Хэрэв чулуу томорсон байвал дурангийн хагалгаагаар авдаг гэлээ. Хэрэв таны бөөрний чулуу хоёр см-ээс багагүй бол ийм эмчилгээ үр дүнтэй. Үнэ нь 3500 сингапур доллар. Хэд хэдэн удаа давтах шаардлагатай бол үнэ нь хямдардаг гэсэн. Манайхан аяллаар Арслан хотыг зорихдоо ийм эмчилгээг хийлгэвэл зүгээр санагдлаа. Харин дурангийн хагалгаагаар чулуугаа авахуулахаар бол 2-3 хоног хэвтэх шаардлагатай, нийт үнэ нь 10-15 сингапур доллар юм байна. Монгол хҮн Сингапурт элгээ солиулжээ "Parkway" групын "Gleneagles" эмнэлэг бол элэгний эмчилгээгээрээ алдартай. Элэг солих мэс заслыг ч сайн хийдэг. Өмнө нь бид тэнд элгээ солиулсан Индонезийн парламентыг гишүүний ярилцлагыг уншигчдадаа хүргэж байсан билээ. Харин энэ удаа биднийг очихоос өмнөхөн монгол хүн тэнд элгээ солиулсан байлаа. Мэс засал амжилттай болсон гэнэ. Ийм төрлийн хагалгаа хийлгэхэд 200 гаруй мянган сингапур долларын өртөгтэй юм билээ. Дараагийн дугаарт хавдрыг хэрхэн эмчилж болох, энэ төрлийн хамгийн сүүлийн үеийн оношлогоо, эмчилгээний талаар мэдээллийг хүргэх болно. 
Үргэлжлэл бий 
Д.Оюунтуяа
