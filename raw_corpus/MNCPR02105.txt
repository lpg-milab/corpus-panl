Азийн шар шороо

Өнөөдөр хүний амьдрах орчин, улс орны оршин байх утга нь энэ дэлхий дээр улам бүр хамтын шинжтэй болж байна. 
Хамтын шинжтэй болгож буй тэр хүч нь хил хязгаар, үндэс угсаа, хөгжлийн зам мөрийн ялгаанаас аль хэдийнэ давж гарчээ. Тэднийг амьдрах орчин нь хүссэн ч, эс хүссэн ч цаг хугацааны уртад хамтын амьдралын ёс суртахуунд сургах болсон. Энэ нь аль ч ондоо зам мөрөөр явж байгаа улс орнуудын тухайд хамаагүй болж, нэгдсэн хамтын тэмцлийг өөрийн эрхгүй нэхэж байгаагаараа гайхам юм. Бид бүхэн ч энэ жишээнд оролцоод эхэлжээ. Манай орны тал хээр, говь, цөл, баруун Алтайн нуруу, өмнөд хөршийн хойд талын нутгаас их хэмжээний нарийн ширхэгтэй элс салхиар зөөгдөн агаарт хөөрч БНСУ, Япон бүр цаашлаад Америк хүртэл туугдан оддог. Түйрэн буюу шар шороон шуурга нь тэндхийн компьютер, нарийн техник хэрэгсэлд нь нөлөөлж гэмтээх төдийгүй эдийн засагт нь багагүй хохирол учруулах болсон. Өчүүхэн муу шар шорооны ширхгүүд хэдэн зуун жил бөөр бөөрөө дэрлэж хэзээ ч эв түнжинтэй байгаагүй Хятад, Монгол, Япон, Солонгосыг нэгтгэж, улс төрийн шийдэл нэхэж байгаа нь ёстой л боож үхмээр адгийн хэрэг болж байна. Хэзээ хэн нь ч ийм хэрэг болно гэж зүүдлээгүй биз. Улс бүрийн хувьд шар шороон шуурганы асуудлын талаарх ойлголт, нэр томъёо, тодорхойлолт, хяналтын арга, одоогийн чадавх, шаардлага болон хүлээлт өөр өөр байна. Үүний нэг жишээ нь оролцогч улсуудын хувьд ойлголтын асар их зөрүү байдаг. Шар шороон шуурганы эх үүсвэр нь болдог орнууд байгалийн гамшигт үзэгдэл хэмээдэг байхад салхины доод талын улсууд нийгмийн эрүүл мэндэд халтай агаарын чанарын асуудал гэж үздэг. Шар шороон шуурганы тодорхойлолт нь ажиглалт хяналтын арга зүй төдийгүй босго утгынхаа хувьд ч улс бүр өөр өөр байсан. 2000 оноос өмнө урд хөршийнхөн маань энэ шар шороо чинь манайхаас л ганцхан хийсээд бид шороогүй болох нь гэх маягтай гомдлыг нөгөө хоёртоо тавьж байсан байгаа юм. Тэгээд зөвхөн Солонгос, Япон, Хятад гэсэн гурван улсын хүрээнд л энэ асуудал яригдаж төсөл хөтөлбөр хэрэгжүүлж иржээ. Цаадуул нь ч Хятадын хойд нутгаас дан ганц шар шороон шуурга гарч байна гэсэн ойлголттой явж ирсэн гэдэг. Хамтын энэ "тоглоомонд" оролцож чадалгүй дүйнгэдүүхэн явсан Монгол нэг л өдөр асуудалд оролцож эхлэв. Тэр шороонд чинь манай шороо тун тунгаараа байна гэдгийг солонгос, япончуудад хэлж эхлэх нь тэр. 2002 оны зургадугаар сард болсон БНХАУ, Бүгд найрамдах Солонгос, Япон улсын Байгаль орчны сайд нарын уулзалтад Монголын Байгаль орчны сайд У.Барсболд 3+1 гэсэн хувилбараар анх оролцсон байдаг. Энэ үеэс шар шороон шуурга дөрвөн орны хамтын шийдлийг хүлээж эхлэв. Дөрвөн орны Засгийн газрын энэхүү уулзалтаас шар шороон шуурганы асуудлаарх бүс нутгийн хамтын ажиллагааг дэмжих зорилгоор илүү өргөн хүрээтэй техникийн туслалцааг хамтран боловсруулах хүсэлтийг НҮБ-ын Цөлжилттэй тэмцэх конвенцийн Ази, Номхон далайн комисс, Байгаль орчны хөтөлбөрийн газарт тавьсан байдаг. Шар шороон шуурга буюу манай говь нутгийн ард түмний хэлж заншсанаар түйрэн нь тийм ч шинэ зүйл биш нь мэдрэгддэг. Түйрэн нь Монгол, Хятад, Солонгос, Японыг хамарсан бүс нутагт мянга мянган жилийн турш байсаар ирсэн байгалийн үзэгдэл юм. Бүр Хубилай хааны үед хүчтэй шар шороон шуурга болж байсан тухай мэдээ ч бий. Харин сүүлийн 50 жилийн турш байгалийн энэ үзэгдлийн давтамж ойртож, газарзүйн хувьд хамрах хүрээ нь өргөжиж, учруулах хохирол нь нэмэгдсээр байна. Хятадын статистикийн тоо мэдээгээр шар шороон шуурганы гарах тоо 1950-иад онд жилд дунджаар тав байсан бол 1960-аад онд найм, 1970-аад онд 14, 1990-ээд онд 23 болж өсчээ. Харин энэ бүс нутагт 2001 онд шар шороон шуурга 32 удаа тохиолдсон ба сүүлийн хэдэн арван жилд байгаагүй хүчтэй шуурга 2002 оны эхээр гарсан байна. Өдгөө Бээжингийн олимпод бэлтгэж, хойд талынхаа газар нутгийг моджуулж шар шороон шуурганаас тэд айхын дээдээр айж байна. Ерөөс томоохон хэмжээний шар шороон шуурга нь эдийн засгийн асар их хохирол учруулж, өргөн уудам нутагт нийгмийн эрүүл мэндийн асуудал үүсгэж, заримдаа хүний амь насыг авч оддог, байгаль орчны мэдэгдэхүйц нөлөөллийг бий болгодог. 1993 оны тавдугаар сарын 5-ны өдрийн шар шороон шуурга нь БНХАУ дахь 1,1 сая хавтгай дөрвөлжин километр нутгийг шууд хамарч, үүний улмаас 85 хүн амь насаа алдаж, 246 хүн бэртэж гэмтэн, 4412 байшин орон сууц эвдэрч, 12 мянган мал, тэжээвэр амьтан үрэгдэж, өчнөөн га тариалангийн талбай өртөж сүйрчээ. Үүний улмаас зөвхөн БНХАУ-ын эдийн засагт учирсан хохирол 550 сая юань болсон нь 2002 оны гадаад валютын ханшаар 66 сая орчим ам.доллар болж байсан мэдээ байна. Монгол Улсын тухайд гэвэл 1980 оны дөрөвдүгээр сарын 5-6-нд болсон хүчтэй шороон болон цасан шуурганы улмаас 16 хүн амь насаа алдаж, 100-675 мянган толгой мал хорогдож, олон гэр, хашаа, саравч, холбооны ба цахилгаан дамжуулах шугам гэмтжээ. Үүний дараа хэдэн арван жилд тохиолдож байгаагүй хүчтэй хоёр ч шар шороон шуурга 2002 оны гурав, дөрөвдүгээр сард болж өнгөрчээ. Монголын нутгаас эхэлсэн энэхүү шуурга нь БНХАУ-ын 18 муж, Солонгосын хойг, Японы ихэнх хэсгийг дайран гарсан гэлэг. Өртсөн нутгууд дахь шорооны хэмжээ үндэсний стандартын хэмжээнээс хэдэн арав, тэр ч бүү хэл хэдэн зуу дахин их байсан нь бүртгэгджээ. 2002 оны эхээр болсон шар шороон шуурга асар хүчтэй байсан тул манай улс олон улсын нисэх онгоцны буудлаа гурван өдрийн туршид хаахад хүрсэн юм. Энэ сүйтгэл Солонгос улсын бага сургуулиудын үүдийг хаалгаж, Сөүл хотын Гимпо нисэх буудлаас хөөрөх ёстой байсан 40 гаруй нислэгийг цуцалсан байна. Шар шороон шуурганы нөлөөлөл бүс нутгаар хязгаарлагдан тогтолгүй Номхон дөлгөөн далайг давж Умард Америкт хүрсэн нь тогтоогджээ. Монгол Улс нь шар шороон шуурганы эх үүсвэр газрын нэг боловч тусгайлан зориулсан ажиглалтын станц байдаггүй. Монголын ихэнх цаг уурын станцууд нь шар шороон шуургыг хэмждэггүй. Ийм учир бүс нутгийн хэмжээний энэ асуудалд Монгол Улсын үндэсний чадавхийг бий болгох зайлшгүй шаардлага тулгарч байгаа аж. Монгол Улсаас Сүхбаатар, Говь-Алтай, Дорнод, Дорноговь, Өмнөговь, Увс гэсэн зургаан аймгийг сонгож шар шороон шуурганы урьдчилан мэдээлэх станцыг байгуулах тухай асуудалд ч тодорхой шийдэлд хүрсэн. Үүний адил өмнөд хөрш Хятад улс Жиуцуан, Миншян, Датун, Эрээн, Чанчун, Бээжин зэрэг 20 гаруй цэгт урьдчилан мэдээлэх станцыг байгуулахаар болжээ. Зүүн хойд Ази дахь шар шороон шуурганаас урьдчилан сэргийлэх, хянах бүс нутгийн мастер төлөвлөгөө, Зүүн хойд Ази дахь шар шороон шуургыг хянах, урьдчилан мэдээлэх бүс нутгийн сүлжээг бий болгох, загвар төслүүдээр дамжуулан шар шороон шуурганаас урьдчилан сэргийлэх, хянах, хөрөнгө оруулалтын стратегийг бий болгох нэртэй төлөвлөлтүүдийг ч өдгөө боловсруулсан байна. Түйрэн буюу шар шороон шуурга нь хавь орчны үзэгдэх орчныг хязгаарлаад зогсохгүй мал, амьтны зүс танигдахгүй болтол үсэнд нь чигжиж шуурдаг хэмээн говийн малчид ярьдаг. Манай эрдэмтэн судлаачид хүнд машин техникийн ул мөр бусад хүчин зүйлсээс говийн өнгөн хөрс ярагдсанаас нунтаг шороо салхиар босч түйрэн үүсч байна гэдгийг нэгэнт тогтоожээ. Тэрхүү нунтаг нарийн ширхэг бүхий элс нь экологийн хувьд өндөр ач холбогдолтой үржил шимтэй хэсэг нь юм гэж үзэх нь ч бий. Шар шороон шуурга Монголд их, бага хэмжээгээр олон дэгдсэн жил Хятадын хойд бүсийн газар тариалангийн ургац эрс сайжирдаг гэсэн тооцоо ч гарчээ. Тиймээс Монгол Улсын хувьд түйрэн хэмээх энэхүү нунтаг шороог хамгаалж говийн хөрсөн дор хадгалах нь экологийн хувьд басхүү чухал хэрэгцээтэй зүйл юм. Шар шорооны өчүүхэн ширхгүүд Хятад, Монгол, Солонгос, Японыг нэгтгэж, хамтын амьдралын ёс суртахуунд сургаж байна. Азийн шар шорооны өмнө тэдний урьд нь туулж ирсэн зам мөр, үүх түүх өчүүхэн жижиг зүйл болон хувирчээ.
 Л.Моломжамц 