Эгийн голын усан цахилгаан станцыг барихын төлөө зүтгэнэ гэв

Саяхан Ерөнхий сайд хөдөө орон нутагт ажилласан аяны хоёр дахь өдөр Булган аймгийн Сэлэнгэ сумын "Оргил дэлгэр" компанийн тариалалтын байдалтай танилцав. Тус компани Сэлэнгэ мөрний хөвөөнд шахуу тариалангийн талбайтай аж. 
Гэхдээ сумын Засаг дарга нь усалгаатай тариалан, эрчимжсэн мал аж ахуйг хамт хөгжүүлнэ хэмээн ярьж байлаа. "Загасчны морь усгүй" гэгчээр энэ том мөрний хөвөөний тариаланчид дөнгөж одоо л усалгаатай тариалан эрхлэх талаар ярьж байгаа нь аажуу хөдөлж байгаа мэт. Мөн энд мөрөн гаталдаг первоз хэмээх хөвдөг гүүрээ хаврын шар усанд урсгаад алдчихсан. Тэгээд таван км зайтай байгаа сумын төв рүүгээ тариалан бүхий багаасаа 170 гаруй км зам туулж очдог болжээ. Ийм первоз барихад гучаад сая төгрөг хэрэгтэй болж, үүнийгээ төр, засгаас гуйсан . Ерөнхий сайд "энэ тухай бодож үзье" хэмээн амлалаа. Тариалалт дуусах гэж байна. Түрүүчийн тариа соёолсон байлаа. Ерөнхий сайд тариалалтад, ер нь хөдөө аж ахуйд чухам юу хэрэгтэй байгааг газар дээр нь очиж үзэх гэж энэ удаа орон нутагт ажиллаж байгаа нь энэ. Тэрээр жижиг оврын трактор, усалгааны систем, зээл, лизингийн хуулийг боловсронгуй болгох зэрэгт анхаарах нь чухал байна гэв. Ер нь энэ салбарт ахиц гарах найдвар энэ жилээс бий болж байна гэж тэрээр үзсэн юм. Мөн өдрийн үдэд Булган аймгийн Хишиг-Өндөр сумын нутаг дахь Эгийн гол дээр очлоо. Байгалийн үзэсгэлэн бүрдсэн голын хөндий хоёр талаараа уул хашин нарийссан хэсэгтэй. Түүгээр далан нуур байгуулж нөгөө яригдаад байгаа усан цахилгаан станцыг босгох юм байна. Уг далан 95 метр өндөртэй, 710 метр урттай, сууриараа найман метр, дээгүүрээ дөрвөн метр өргөнтэй. Тогтох нуур нь 125 км дөрвөлжин байх аж. УЦС-ын хүчин чадал нь 220МВт, жилд үйлдвэрлэх цахилгаан нь 480 кв цаг юм байна.Үүнийг барихад дор хаяж 300 сая ам.доллар хэрэгтэй аж. Эдийн засгийн тооцоог хийж үзэхэд 10-12 жилийн дотор хөрөнгө оруулалтаа нөхөх тооцоо гарчээ. УЦС зуу орчим жил ажиллана хэмээн тооцож байгаа аж. Ерөнхий сайд болон Түлш эрчим хүчний сайдын сэтгэлийг зовоож байгаа гол зовлон хаанаас энэ мөнгийг босгох вэ гэсэн асуудал. Үүнийг янз бүрийн хувилбараар тооцож байгаа бөгөөд хамгийн гол найдлага тавьж байгаа гарц нь БНХАУ-аас зээлж байгаа 300 сая ам.доллар. Түүнийг нэгэнт авахаар УИХ-аар тохирчихсон. Гэвч гишүүд энэ зээлээс жийрхээд байгаа. Тэд манай компанийн захирлууд гадаадаас зээл авах гэж очихдоо байдгаа тоочиж байж зээл авах болно. Энэ нь барьцаа авах нэрээр нарийн судалгаа хийдэгт байгаа юм. Ер нь бидэнд нууц гэхээр юм үлдэхгүй нь. Хэрэв далан булчирхайгаа тоолж байж зээл авбал түүнээ төлж чадахгүй. Манайхны одооны зээл ашиглаж байгаа байдлаас харахад тэд зөвхөн өөртөө л тансаг хэрэглээний юм аваад зээлээ дуусгадаг. Жип машин, мисс хүүхэн гээд. Үйлдвэртээ хөрөнгө оруулах нь тун тааруухан. Тэгээд зээлийн барьцаанд хамаг хөрөнгөө гадаадын банкинд алдаад дуусна гэж бодоод байгаа. Тэгвэл энэ зээлийг ганц том юманд зарчихвал яг болох юм хэмээн үзэж байгаа бололтой. Эхний арван жил зээлийн хүүг төлөхгүй. Түүнээс хойш зээл төлж эхлэх тун зүгээр зээл юм хэмээн яамны түшмэдүүд бидэнд сэмхэн хэлж явав. Мөнөөхөн түшмэдүүдийн яриагаар БНХАУ-ын УЦС-ын тоног төхөөрөмж тун дажгүй байдаг гэнэ. Дэлхийн стандартад тэнцдэг аж. Эгийн голын УЦС энэ хавьдаа домог болсон бүтээн байгуулалт аж. Үүнийг тэр хавийн хүмүүс сүүлийн 30 жил хүлээж байгаа. УЦС баригдвал орхигдсон хязгаар нутгийн амьдрал сэргэнэ гэнэ. Тэнд Эрдэнэтээс хатуу хучилттай зам тавигдаж, томоохон суурин бий болно хэмээн хүлээж байна. Мөн манай улс эрчим хүчээр бүрэн биеэ дааж ОХУ-аас эрчим хүч авахаа болино. Баруун аймгийн эрчим хүчийг дотоодоосоо хангах бөгөөд үнэ нь ч хямдарна. Ингэснээр бараа бүтээгдэхүүний үнэ мөн хямдрах болно хэмээн Түлш эрчим хүчний яам үзэж байна. Эгийн голын УЦС-ийг барих газарт ирээд Ерөнхий сайд "Энэ том бүтээн байгуулалтыг хийхийн төлөө цуцалтгүй тэмцэх болно" хэмээн мэдэгдсэн. Энэ өдөр мөн Хялганат тосгоны иргэдтэй уулзалт хийв. Тосгон модны том үйлдвэртэй байсан бөгөөд одоо тэр нь ажиллахаа болиод удаж байгаа. Хүмүүс харин жижиг хөрөө рам ажиллуулж мод их зүсдэг бололтой юм. Өөр ажил нэг их хийдэггүй бололтой. Мал байгаа нь мэдээж. Хүмүүс усалгаатай тариалан эрхэлбэл яах бол. Яг яаж хөөцөлдвөл тийм тариалан хөгжүүлж болох вэ хэмээн асууж байв. Мод зүсэх зөвшөөрлийн талаар яриа гарахтай зэрэг хүмүүс бөөн шуугиан болон дургүйцэж хүлээн авч байна. Та нарт тийм зөвшөөрөл өгөлгүй яахав хэмээн энэ нутгаас сонгогдсон УИХ-ын гишүүн Ч.Раднаа хэлж байж нэг юм тайвшрууллаа. 
Ж.Сандагдорж
