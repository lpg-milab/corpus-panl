Сири дэх АНУ-ын ЭСЯ руу халджээ

Өчигдөр дөрвөн зэвсэглэсэн этгээд Сирийн нийслэл Дамаск хот дахь АНУ-ын ЭСЯ-ны байр руу халдсан байна. "Reuters" агентлагийн уламжилснаар халдлагыг тэр дор нь зогсоосон байна. Зэвсэглэсэн дөрвөн этгээд буудалцааны үеэр амь үрэгдсэн гэнэ. Түүнээс гадна АНУ-ын ЭСЯ-ны байрыг хамгаалж байсан харуулын нэг цэрэг амь үрэгдэж нэлээд хэд нь шархаджээ.
Лоозон барьчихсан дөрвөн хүн ЭСЯ-ны байрны өмнө ирж хоёр нь тэсрэх бөмбөг хашааны хаалгаар шидсэн байна. Харин үлдсэн хоёр нь тэсрэх бөмбөг тавьсан машиныг дэлбэлжээ. Сирийн тусгай албаныхан тэр даруйд нь АНУ-ын ЭСЯ-ны байрыг хамгаалалтдаа авчээ. Түүнээс гадна танк эсэргүүцэх буугаар ЭСЯ-ны байр руу бууджээ. Сирийн ДЯЯ-ны сайд Бассам Абдель Мажид мэдэгдэл хийхдээ үүнийг алан хядах ажиллагаа гээд энэ хэргийг шалгаж байгаагаа онцлон дурдав. АНУ-ын ЭСЯ нь Сирийн нийслэл Дамаск хотын Аль-Малики дүүрэгт байрладаг юм байна. Энэ зун Израйль Ливаны өмнөд нутгийг бөмбөгдөх үеэр АНУ, Сирийн харилцаа муудсан билээ. Ж.Буш Бин Ладеныг баривчилна гэдгээ амлав АНУ-ын Ерөнхийлөгч есдүгээр сарын 11-ний аймшигт халдлагын таван жилийн ой болгож байгаатай холбогдуулан телевизээр үг хэлжээ. Жорж Буш хэлэхдээ терроризмтой тэмцэх үйлсэд нэгдэхийг уриалав. Ирак эрх чөлөөтэй улс болж, терроризмтой тэмцдэг холбоотон болохоос нааш Америкийн цэргүүд тус улсаас гарахгүй гэдгээ мэдэгдлээ. "Осама бин Ладен болон бусад алан хядагчид нуугдсаар байна. Тиймээс тэдэнд тодорхой дохио өгье. Эрт орой хэзээ нэгэн цагт Америк та нарыг баривчилж, шударга шүүхэд шилжүүлнэ" хэмээн Ж.Буш онцлон дурдав. Аймшигт халдлагаас хойш таван жил өнгөрсөн хэдий ч АНУ-ын газар нутаг дээр алан хядах ажиллагааг зохион байгуулах гэж төлөвлөсөөр байгаа гэдгийг хэлжээ. Америкийн дайсан нь радикал үзэлтэй лалын гүрэн байгуулахаар санаархаж байгаа юм. Ж.Буш Иракт явуулж буй бодлогынхоо талаар ярихдаа "Багдадын гудамжинд явуулж буй цэрэг дайны ажиллагаа аль зэрэг амжилттай болохоос Америкийн аюулгүй байдал хамаарна. Ямар ч алдаа гаргасан байсан Америкийн цэргүүдийг тэндээс гаргах юм бол хамгийн том алдаа болно" хэмээн Ерөнхийлөгч хэлэв. Энэ өдөр АНУ-ын ТТГ-ын тэргүүн Майкл Хайден телевизээр үг хэлэхдээ 2001 оны есдүгээр сарын 11-нээс хойш таван жилийн хугацаанд "Аль-Кайда" бүлгийн гишүүдийн бараг 10 хувийг нь устгасан гэжээ. Түүнээс гадна тус бүлгийн 500 гишүүнийг баривчилж, устгасан байна. Тус бүлгийн гол төвийн үйл ажиллагааг тасалдуулсан тул гишүүд нуугдаж байгаа гэнэ. Аймшигт халдлагын таван жилийн ой болж байгаатай холбогдуулан өчигдөр Нью-Йорк хотноо "Гашуудлын нулимс" нэртэй хөшөөний нээлт боллоо. Эрх чөлөөний хөшөөнөөс холгүй Гудзоны эрэг дээр байрлах энэ хөшөө нь Оросын ард түмнээс америкчуудад өгч буй бэлэг гэнэ. Энэ нь уран барималч Зураб Церетелегийн бүтээл юм. 
Т.Ариунтунгалаг
