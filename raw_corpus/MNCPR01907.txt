Төмөртолгой уулын ордыг хэн ашиглах вэ?

Эрдэс баялагтай газар нутгийн ашиглалтын ордыг тогтоох хайгуулыг улсын хөрөнгөөр манайхан өөрсдөө хийсэн нь чамламгүй их. Тэдгээрийн нэг нь Дархан-Уул аймгийн нутаг дэх Төмөртолгой уулын орд юм. Хайгуул хийж, хүдрийн ашиглалтын хэмжээг тогтоосон байхад дахиад хайгуулын эрхээр уул уурхайн салбарын компанийн халаасанд орсон байдаг. Лиценз нь яван явсаар, тэр дундаа урд хөршийн компаниудын эздийн гар дамжсаар эцэстээ "Хар мөрөн- Монгол" компанийн мэдэлд иржээ. 
Саяхан хүртэл тэднийх ашиглаж, төмрийн хүдрийг шинжилгээний зориулалттай хэмээн вагон вагоноор зөөсөөр байсан. Хяналтын системийн доголдлыг ашиглалаа гэхэд жилд таван мянган тн хүдэр гаргаж авсан нь шинжилгээний зориулалтад хэтийдсэн их хэмжээ юм. Эрдэнэтийн үйлдвэрийн дараа орох баялагтай хүдрийн энэ ордыг Дарханы "Хар төмөрлөгийн үйлдвэр"-ийн түүхий эдийн үүсгэвэр болгон төлөвлөж байгуулсан гэгддэг. Хар төмөрлөгийн үйлдвэрийн үндсэн зорилго нь зөвхөн хаягдал төмөр боловсруулах юм шигээр олон жил ажилласны эцэст сая нэг сэхээ орж Төмөртолгой уулын ордынхоо цэвэр баялгийг ашиглая гэж санаж л дээ. Тэгээд холбогдох, удирдах хүмүүс нь ашиглалтын лиценз хүсч дээд газруудаар явтал аль эрт наймаалцсан түүхийг олсон хэрэг. Урд хөршийн компанид эхлээд хайгуулын эрхээр өгсөн ч сүүлдээ ашиглалтын лиценз болж хувирсан байдаг гэнэ. Энэ бүхнийг эцэслэн АМГТХЭГ-ын дарга Лу.Болд Хар мөрөн-Монгол компанийн лицензийг цуцалж, Дарханы Хар төмөрлөгийн үйлдвэрт Төмөртолгой уулын ордыг өнгөрсөн намар өгсөн юм. Ингэснээр тус үйлдвэрт ажиллаж байгаа мэргэжлийн хүмүүс, тэдний ар гэрийнхэн, Дархан хотынхны амьдрал ахуй дээшлэхээс эхлээд тус аймгийн дэд бүтцийн томоохон асуудал шийдэгдлээ хэмээн дээр доргүй л хөл хөөрцөг болсон. Гэтэл эзнээс нь илүү эрх дархтай "Хар мөрөн-Монгол" компанийнхан нойтон хамуу шиг хэл ам хийсээр уджээ. Тэднээс лицензээ буцаан авч, өөрийн үндэсний үйлдвэрийн газартаа өгөх ч яахав тэгээд болоод өнгөрсөн. Харин тогоон дотроо байгаа мэргэжлийн хүмүүс "Хар мөрөн-Монгол" компанийнхнаас айж эмээсээр, бараг нойргүй хоносоор өнөөдрийг хүргэжээ. "Хар мөрөн-Монгол"-ынхон мэдээж хайгуулын ч бай, ашиглалтын ч бай лиценз эзэмших эрхийг авахдаа хормой дэвсэн гүйсэн нэгнийг шагнан, халаасанд нь их хэмжээний мөнгө хийсэн байх. Мөнгөө төлсөн болохоор "бараагаа" эрх дархтайгаар нэхсээр. Нэгэнт мөнгө өгчихсөн болохоор тэд хэнээс ч эмээсэнгүй. Уг нь улс үндэстний эрх ашгаас дээгүүр тавигдах гадаадын компанийн нэхэмжлэл гэж байх уу. Энэ бүх явдлыг хүдрийн ордоо авч үлдэхээр нэгдсэн "Төмөр толгой уул холбоо"-ныхон мэдээллээ. Өнөөдөр Төмөр толгой уулын орд газрыг ашиглах эрхийн лицензээ буцаан авахаар зорьсон "Хар мөрөн-Монгол" компанийн давж заалдах шатны шүүх хурал болно. Эх орныхоо түшиц үйлдвэрийн түүхий эдийн "авдар, сав" болно хэмээн төлөвлөсөн орд газрыг авч үлдэхээр тэмцэж байгаа холбооныхон өнөөдрийн шүүх хурлын шийдвэр буруу бүү гараасай хэмээн болгоомжилж байна. 
Б.ХАЖИДМАА
