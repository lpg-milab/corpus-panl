№221(16184)
1985 ОНЫ ЕСДҮГЭЭР САРЫН 13.
Их барилгыг доголдлоос гаргая

МАХН-ын Төв Хороонд хөдөө аж ахуйн цаг үеийн болон их барилгын ажлын явцыг саяхан авч хэлэлцээд их барилгын ажлын эрчим ноцтой суларч, оны эхний хагас жилийн ололтоос буурч, барилга барих хамгийн тааламжтай үе долоо, наймдугаар сард нэлээд байгууллага барилга угсралтын болон барилгын материал үйлдвэрлэх төлөвлөгөөг тасалдуулснаас жил улирал, сарын эхнээс жигд ажиллах тухай намын шаардлагыг хангаж чадаагүйг буруушаан тэмдэглэж, ес, аравдугаар сард тасалдлыг цохон биелүүлж, өвлийн улиралд барих барилга объект нэг бүрийн бэлтгэлийг бүрэн хангаж ажлаа эрчимжүүлэхийг онцлон заалаа. 

Манай барилгачид, барилгын материалын үйлдвэрийн ажилчид, инженер техникчдийн өмнө тулгарч байгаа энэхүү хариуцлагатай үүрэг дайчин шахуу боловч биелүүлэх бодит үндэстэй юм. Үйлдвэрлэл, хөдөлмөрийн зохион байгуулалтыг сайжруулан, материал хангамж, бэлтгэлийг жигдрүүлж, тоног төхөөрөмжийн засвар үйлчилгээг чанартай хийсний үрээр жигд ажиллах болсон Дархан хотын силикат тоосго, шохойн үйлдвэр, цементийн завод, керамзитын завод, Увс, Булган, Завхан аймгийн барилгын трест конторын туршлага нь барилгын ажилд амжилт гаргахад ашиглаагүй нөөц бололцоо их байгааг харуулж байна. Барилгын байгууллагуудын энэ зуны ажлын байдлаас үзэхэд сард байтугай долоо, арав хоног тутам жигд ажиллагаа хангагдаагүй, өсөх, буурах маягаар ихээхэн хэлбэлзэлтэй байсан атал үүнийг барилгын удирдах байгууллагууд тухай бүр мэдэрч, ажиллагааг нь жигдлэх талаар санаачлаагүй өнгөрсөн байна. Хариуцлага, зохион байгуулалт сулын харгайгаар гарсан энэхүү алдагдлыг нөхөх шуурхай арга хэмжээ авах шаардлага тулгараад байна. 

Юуны өмнө тухайн сар, улирлын төлөвлөгөөг жигд шуурхай биелүүлэхэд бүх хүчээ төвлөрүүлэхийн зэрэгцээ өвлийн зэхэлтийг барилга нэг бүр дээр сайн хийх ёстой. Гэтэл нэлээд аймаг, хотын барилгын трест, конторууд газар шорооны болон засал чимэглэлийн ажил хийх, ханын материал, элс, хайрга, шавар нөөцөлж авах, олон ажиллах барилгад дулаан оруулах зэрэг зун, намрын улиралд үндсэнд нь дуусгасан байвал зохих зэхэлтийг хагас дутуу хийжээ. Энэ ноцтой алгуурлалтыг аль болохоор нөхөх чармайлт гаргах хэрэгтэй. 

Ханын материал, керамик хавтанцар керамзит бетоны үйлдвэрлэлийн үндсэн эд шавар, элс, хайргыг олборлон уриншуулах, цементийг нөөцлөх зэрэг технологийн бэлтгэлийг хангаагүйг материалын үйлдвэрүүдэд учрах бэрхшээл даамжран угсралтын байгууллагуудын хангамж, жигд ажиллагаанд муугаар нөлөөлж болзошгүй учраас энэ тухайд бололцоотой ажлыг яаралтай хийвэл зохино. 

Хэнтийн барилга контор зэрэг хот, хөдөөгийн нэлээд байгууллага машин механизмын их, дунд засвар, урьдчилан сэргийлэх үзлэг үйлчилгээг хангалтгүй хийж, зэхэлтээр эхлэх барилгын суурийн ажилд хугацаа алдсанаас 1985 онд бүтээгдэхүүн өгч эхлэх ёстой үйлдвэр, цехүүд ашиглалтад орж чадахгүйд хүрчээ. Оны эцсээр ашиглалтад орох Өндөрхаан хотын цахилгаан станцын өргөтгөлийн ажил сунжран бусад үйлдвэр, албан байгууллагын цахилгаан эрчим хүчний хангамж, найдвартай ажиллагаанд бэрхшээл учруулах төлөвтэй байна. 

Үйлдвэр, хөдөө аж ахуй, соёл үйлчилгээний барилга, байгууламж, тоноглолын угсралтын ажлыг жигд гүйцэтгэж, графикт хугацаанд нь ашиглалтад оруулахад захиалагч, гүйцэтгэгч ханган нийлүүлэгчийн ажлын уялдаа чухал үүрэгтэй боловч материал техник хангамжийн ерөнхий газрууд аж ахуйн гэрээгээр хүлээсэн үүргээ хангалтгүй биелүүлсний уршгаар зарим сангийн аж ахуйн механикжсан үтрэм, үрийн төмсний агуулах ашиглалтад орж чадалгүй, шинэ ургацын үр тариа, төмс, хүнсний ногоог үрэгдэл хаягдалгүй хадгалж хамгаалахад саад болж байна. 

Барилгын материалаар жигд хангах талаар Гадаад худалдааны Яам, Материал техникийн хангамжийн улсын хороо үр нөлөөтэй арга хэмжээ авч, материал тоног төхөөрөмжийг нийлүүлэх, татан авах гэрээ контрактыг ажил хэрэгчээр хэрэгжүүлэх шаардлагатай нь хэн бүхний мэдээжийн зүйл юм. 

Материалын хангамжийг сайжруулахад төв, орон нутгийн барилгын материалын үйлдвэрүүдийн үүрэг хариуцлагыг дээшлүүлж, ханын материалын хүрэлцээ хангамжийг сайжруулах талаар Намын Төв Хорооны санаачилгаар хэрэгжүүлсэн арга хэмжээний үр дүнд хүрэм, керамзит том гулдмай, хавтгайлж хана үйлдвэрлэх хэмжээ нэмэгдэж, тэр дагуу ханын материалын хангамж сайжирсан төдийгүй хөдөлмөрийн бүтээмжийг дээшлүүлэх нөхцөл бүрдүүлсний үр ашгийг гаргах хэрэгтэй байна. Материал тасалдлаас болж барилгачдын урам зориг, эрчийг сулруулсан ноцтой дутагдал нэг бус барилга дээр гарч байхад үйлдвэрчний эвлэл, хяналтын байгууллага үүнд цочроогүй өнгөрчээ. 

Барилгад хөдөлмөрийн бүтээмжийг дээшлүүлэх хүчин зүйл бүрийг гүйцэд шавхан дайчлахгүй, цаг улирлын эрхшээлд автагддаг явдал жигд биш ажиллахын бас нэг шалтгаан болжээ. Засал чимэглэл, дулаалга, хучилт зэрэг нарийн чимхлүүр ажлыг механикжуулах, барилгын машин механизм, бага механикжилтын хэрэгслийг оновчтой хослуулан ашиглах, төрөл бүрийн угсармал хийц хэрэглэх, хөдөлмөрийг шинжлэх ухааны үндэстэй дэвшилт хэлбэрээр зохион байгуулах, удирдлагын шилдэг боловсронгуй хэлбэр, арга барилыг нэвтрүүлж, хөдөлмөрийн бүтээмжийг дээшлүүлэхийн тулд барилгын трест, конторууд санаачилж, үүнд нь эрдэм шинжилгээний байгууллагууд тодорхой биет туслалцаа үзүүлэх хэрэгтэй. 

Барилгын ажилд жигд ажиллагаа хангагдаагүй, машин механизмын ашиглалт муу, материал хангамж, дотоод төлөвлөлт, хөдөлмөр зохион байгуулалт төгөлдөр биш, аж ахуйн гэрээний сахилга дорой, сул зогсолт, зүй бус саатал элбэг байгаа нь нийт ажлыг уруу татжээ. Барилгын байгууллагад угсралтын болон засал чимэглэлийн ажлын харьцааг оновчтой тогтоох, механикжсан аргаар ажил гүйцэтгэхийг урамшуулахад төлөвлөлт, аж ахуйн механизмыг чиглүүлэх хэрэгтэй юм. 

Жигд ажиллах материаллаг бололцоо, мэргэжилтэй боловсон хүчин, машин механизмын хангамж харьцангуй сайжирсаар байхад Барилгын олонхи байгууллага уул бололцоог ашиглаагүйн улмаас хэвийн бус ажиллагаанаас тууштай салж чадахгүй байна. Энэ нь удирдлага, зохион байгуулалтын доголдолтой холбоотой бөгөөд Барилга, Барилгын материалын үйлдвэрийн Яамнаас эхлээд барилгын ажил эрхэлдэг байгууллага, тэдгээрийн удирдах хариуцлагатан, мэргэжилтнүүдийн шууд хариуцах зарчмын асуудал мөн. Үүнээс дүгнэлт хийж ажлын арга барилын хоцрогдлоосоо даруй салж, шинэ маягаар, дайчин шуурхай, мэдлэгтэйгээр цогцолбор аргаар их барилгын ажлыг эрхлэх хэрэгтэй байна. 

Их барилгын талаар дэвшүүлсэн зорилтуудыг нэр төрөл, чанарын талаар бүрэн ханган биелүүлж, МАХН-ын XIX их хурлыг амжилтаар угтах нь манай бүтээн байгуулалтын тэргүүн фронтын дайчид барилгачин, барилгын материалын үйлдвэрийн ажилчин, инженер техникчдийн эх оронч үүрэг учраас тэд сааршгүй хүчин чармайлтаараа их барилгыг доголдлоос гаргаж чадах нь дамжиггүй юм. 

