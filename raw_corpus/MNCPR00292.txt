Иргэний эр зоригийн жишээ

Ийм гарчигтай нийтлэл Германы Маннхэйм хотын "Өглөөний сонин"-ы нэгдүгээр сарын 30-ны дугаарт нийтлэгджээ. Харийн сонины шинэхэн дугаарын нийтлэл яагаад анхаарал татав гэхээр нутаг нэгт монголчуудын маань талаар бичигдсэн болохоор тэр л дээ.
Сүүлийн үед гадаадад амьдарч, ажиллаж, сурч байгаа эх орон нэгтнүүдийнхээ талаар сэтгэл эмзэглүүлсэн муу мэдээлэл сонсч байгаа болохоор монголчуудтай холбоотой сайн мэдээ дуулах хичнээн таатай юм гээч. Сонины нүүрний нэлээд том зайг эзэлсэн уг нийтлэлд 20 гаруй насны гурван монгол залуу тус бүртээ эрхий хуруугаа гозойлгоод инээмсэглэсэн зураг гарчээ. Эд чухам юуны учир сонинд зураг хөрөгтэйгөө гарах болов оо гэдэг нь сонин байв. Тэд бол Баасансүрэнгийн Төгөлдөр, Батчулууны Амгалан, Баасанжаргалын Галт нар бөгөөд тус хотод эдийн засаг, маркетинг болон мэдээлэл зүйн чиглэлээр суралцаж байгаа оюутнууд аж. 23-24 насны эдгээр залуус энэ сарын 28-нд буюу өнгөрсөн даваа гаригт нэгнийхээ төрсөн өдрийг тэмдэглэж биллиард тоглож байгаад харихаар явцгаажээ. Тэдний өмнө нэг настай эмэгтэй явж байсан байна. Гудамжны үзүүрт хүрэхийн алдад тэдний хажуугаар зөрсөн нэгэн эрэгтэй урд нь явсан настай авгайн гар цүнхийг шүүрч аваад зугтсан байна. Тэгмэгц нь монгол залуус түүний араас хөөжээ. Гүйцээд ирэхийн алдад дээрэмчин шүүрсэн цүнхээ чулуудчихаад цааш зугтаасан байна. Монгол залуус герман эмэгтэйн цүнхийг авчирч өгөхөд сандарч цочролд орсон тэрээр итгэж чадахгүй байгаа бололтой хэсэг балмагдсанаа ихэд баярласнаа илэрхийлж 10 евро авч өгчээ. Залуус талархлыг хүлээж авснаа илэрхийлээд хөгшний өгсөн мөнгийг авахгүй гэдгээ хэлсэн байна. Мөн тэр дороо цагдаа дуудаж, болсон явдлын талаар мэдэгджээ. 81 настай тэр хөгшин эмнэлэгт үзүүлээд явж байсан гэнэ. Гудамжны буланд ачтайгаа уулзахаар болзсон эмгэнийг зам зуур нь үл таних дээрэмчин халдсан нь тэр байж. Үйл явдал ердөө л энэ. Харин яагаад олны анхаарал татах болов гэхээр хүн чанарын тухай ойлголтыг музейд тавих дөхсөн их соёл иргэншлийн амьд жишээ болсон Европод тэр тусмаа Германд хэн нэгний эд зүйлийг булаах, дээрэмдэх үед харж байсан иргэд ханцуй шамлан тэмцдэггүй юм байна. Их сайндаа л цагдаад утсаар мэдэгдэх жишээтэй. Түүнээс биш манайхан шиг "Яаж байна аа. Настай хүн дээрэлхээд. Болиоч" гээд араас нь гүйдэггүй юм байна л даа. Тийм болохоор энэ үйл явдал тэр хотынхныг гайхшруулахад хүрчээ. Хэрэг явдал болсны маргааш тус хотын цагдаагийн газраас монгол оюутнууд руу утасдаж, ирж уулзахыг хүссэн байна. Очиход нь "Иргэний эр зориг гаргалаа" хэмээн сайшаасан төдийгүй хотын цагдаагийн дарга, мужийн захирагчтай хамт оюутан Баасансүрэнгийн Төгөлдөрийг телевизийн шууд нэвтрүүлэгт оролцуулан германчуудад иргэний үүргээ ингэж ухамсартайгаар биелүүлэхийг уриалсан аж. Харин сонин дээр нийтлэгдсэн байгаа нь энэ. Хамгийн гол нь гурван монгол залуугийн талаар бичихдээ "Тэднээс настай эмэгтэйд туслах болсон шалтгааныг нь сонирхоход "Харсаар байхад хүн дээрэмдээд зугтахад хэн ч байсан тусална шүү дээ. Биднээс өөр хүн байсан ч ингэх л байсан" гэж хариулсан бөгөөд үүндээ маш итгэлтэй байгаа нь гайхмаар" гэж бичжээ. Юутай ч Монголоороо овоглосон гурван оюутан залуугийн өчүүхэн тус германчуудад хүн чанарын үлгэр дуурайлал, иргэний эр зоригийн жишээ болж буй бололтой.
 Н.САРАНЧИМЭГ 
