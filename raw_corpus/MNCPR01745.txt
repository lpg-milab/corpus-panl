Жаргалын аав "КИНО"-ЖҮЖИГЧИН

"Уйлаад уйлаад ч ирэхгүй Зүүдний алст одсон аав минь" "Монголкино" үйлдвэрийн мэргэжлийн курсын 1969 оны ууган сонсогч кино-лабораторийн негатив монтажчин асан Д.Жаргал бид хоёр багш шавийн барилдлагатай. 
Тэрхүү курст кино үйлдвэрлэлийн бүх төрлөөр хичээл ордгоос би "Өнгөт кино хальс боловсруулалтын арга техник технологи"-ийн хичээл заадаг байв. Нэг удаа Жаргал бид хоёр хуучилж суутал Жаргал "Дашхүү багш аа та киноныхоо тухай их бичих юм. Та аавтай хамт нэг дор олон жил хамт ажилласан, сайн мэдэх хүний нэг нь болохоор аавынхаа тухай танаар бичүүлье" гэсний дагуу бичсэн Р.Дамдинбазар гуайн тухай өчүүхэн дурсамжаа толилуулъя. Би Р.Дамдинбазар гуайг 1961 онд анх "Улаанбаатарт байгаа миний аавд" кинонд тоглож эхлэхээс нь таньдаг болсноос нэгэн зуун өнгөрсөн ч өнөөдөр эргэн санах далимд кино жүжигчин гэдэг өвөрмөц, адармаатай мэргэжлийг нарийн чадварлаг эзэмшсэн энэ хүний тухай яривал "Жүжигчин" гэдэг ерөнхий ойлголт. Харин кино жүжигчин, тайзны жүжигчид тус тусын онцлогтой, тайзан дээр гарсан жүжигчний тоглолтын нарийн ширийнийг арын суудлын үзэгчид төдийлөн мэдэрдэггүй. Кино жүжигчний өчүүхэн төдий ч хөдөлгөөнийг андахгүй анзаардаг жүжигчин дэлгэцэн дээр "300" дахин томрон, тод томруунаар үзэгчдийн хүртээл болдгоос кино жүжигчинд алдах эрх байхгүй. Өгүүлэн буй хүн маань ийм л алдах эрхгүй алтан хүн байсан юм. Р.Дамдинбазар гуай кино үйлдвэрийн жүжгийн ангийн хүн, би кино-лабораторийн хүн тэс өөр мэргэжлийн хоёрыг "Монголкино" үйлдвэр ойрын танилууд болгосон. Түүний намтрын хэсэгхэнээс сийрүүлбэл "Р.Дамдинбазар гуай, хотынхны хэлдгээр "Шанага нь тав"-ынх буюу Төв аймгийн Бүрэн сумынх гэсэн. Залуудаа цэргийн хөгжимчнөөр гурван жил ажиллаж , 1959 оноос Хүүхэлдэйн театрт арав гаруй жил ажиллахдаа хүүхэлдэйн 20 гаруй дүр бүтээсэн гэдэг. Ер нь ч Монголын хүүхэлдэйн театрыг үндэслэгч, анхдагчдын нэг гэдгийг 1988 онд хэвлэсэн "Улсын хүүхэлдэйн театр" танилцуулгад "УГЖ Р.Дамдинбазар, жүжигчин Б.Даваасүрэн, Б.Цэенхорол нарын ахмадуудаараа бид бахархаж байдаг юм" хэмээснээс мэдэж болно. Анхдугаар өргөтгөлд орсноор "Монголкино" үйлдвэр жүжгийн ангитай болж, жүжигчид нь кинонд тоглох, орчуулгын кинонд дуу оруулах зэрэг мэргэжлийн хүмүүстэй болсны тоонд манай Дамдинбазар гуай зүй ёсоор ордог. "Улаанбаатарт байгаа миний аавд" киноны Самдан, "Хөхөө"-гийн Гэндэн, "Нүгэл буян"-гийн Ламжав, "Улаан дарцаг"-ийн Дорж, "Хүргэн хүү"-гийн суурин Балдан, "Намар нахиалсан мод"-ын гавьяат багш зэрэг 50 гаруй дүрийг дэлгэцэнд амилуулж, орчуулгын 300 гаруй кинонд дуу оруулж түмний хүртээл болгосон нь талаар болсонгүй 1983 онд Монгол Улсын гавьяат жүжигчин цол хүртсэн билээ. "Гавьяат"-ынх нь үнэлгээгээр нь бус бие хүнийх нь хувьд Рагчаагийн Дамдинбазар гэдэг гүндүүгүй, шулуун шударга, даруухан, даруухан гэхэд дэндүү даруухан. Дуу цөөтэй ч ноён нуруутай хүн гэдэг нь түүний бүтээсэн дүрүүдээс тодорхой харагддаг. Энэ тухай нэрт кино найруулагч УГЗ Х.Дамдин дурсахдаа "Манай Дамдинбазар гуай их төлөв даруу зантай, бүтээсэн дүрүүд нь элдэв гаж, ер эсрэг зан араншин байдаггүй, дөлгөөн төлөв түвшин сэтгэлд ойр дүр олныг бүтээсэн. Миний "Улаан дарцаг"-ийн партизаны суман дарга, "Эргэж бодох бодол"-д намын дарга, "Газрын үнэр" кинонд орлогч дарга болохдоо л харин нэг бялдууч долигонуур хүний дүрийг эвтэйхэн гаргачихсан шүү. Ер нь Дамдинбазар гуай эсрэг дүрийг тийм ч таатай хүлээн авдаггүй, эерэг дүрд тохирсон жүжигчин дээ. Түүнээс гадна орчуулгын кинонд дуу оруулах мэргэжлийг төгс эзэмшсэн дүр болгонд дууныхаа өнгийг өөрчилж чаддаг гарамгай хүн байсан. Энэ нь "Хүүхэлдэйн театр"-т байсан нь их нөлөөлсөн байх гэж боддог. Ер нь ч өөрөө их төлөв даруухан, сайхан хүн байсныг чи юу эс андах вэ дээ гэсэн юм. Дамдинбазар гуайг УГЖ Чаминчулуун, СТА Карма зэрэг олон хүн "Багш аа" хэмээн хүндэлж явдаг юм билээ. Энэ сайхан хүнтэй 1990 онд билүү дээ, кино найруулагч УГЗ Х.Дамдингийн найруулсан "Чандган цагаан өргөө" кинонд хамт Өвөр Монголд явснаа эргээд санахад сонин. Нутаг буцахаар болж бид Хөх хотын "Бүдүүн" дэлгүүрт орж бэлэг сэлт авч явах зуураа Дамдинбазар гуай нэг хөгжим авч биднээр шууд шалгуулж сонсож байхдаа "Энэ хужаа нар чинь пөөнийсөн жигд хөх хувцастай, тагтаа шиг амьтад байдагсан одоо ч хийхгүй юмгүй болсон сүрхий нөхдүүд шүү" гэж билээ. Ийнхүү сайн хүний тухай сонин юм сонсохын хүслэн болж Ч.Цэнд-Аюуш руу утасдан мэнд усаа мэдсэний дараа "Ягаан"-аа Дамдинбазар гуайг мэддэгийн хувьд хэдэн юм хэлж өгөөч гэхэд бараг "гавьяат" Ч.Цэнд-Аюуш "Дамдинбазар гуайг би мэдэхгүй бол өөр хэн мэдэх вэ" гэснээр эхэлсэн ярианаас сонирхуулъя. Тэрээр "Дамдинбазар гуай бид хоёр хорин хэдэн жил хамт ажиллан бие биенийхээ занг сайн мэдэх хоёр доо. Манай хүн хүмүүсийг хөгжөөж үргэлж инээлгэж явдаг, хүнд инээд бэлэглэж, элгэнд "массаж" хийх шиг болдог юм. Тийм даруухан хүнээс гарамгүй, хөгжилтэй, сэргэлэн хүнсэн. Дагий /УГЖ Ж.Дагийранз/ тэр хоёр нийлэхээрээ инээдтэй юм ярьж, жүжгийн ангийг буулгах шахдаг байж билээ. Жүжигчний хувьд дүрдээ бүрэн уусч шал өөр Дамдинбазар болон хувирч, тоглолт дуусуут л бидний танил Дамдинбазар гуай хэвээрээ инээмсэглэн суудагсан. Эцэст нь хэлэхэд Дамдинбазар гуай төрөхөөсөө л жүжигчин болж төрсөн хүн шиг авьяаслаг. Хамт байхад түшигтэй нөхөрсгөөс гадна бидэнд чин сэтгэлээсээ зөвлөгөө өгч тусалдаг, түүний намбалаг даруу дөлгөөн дүрүүд нь нүдэнд харагдах шиг болдог юм даа гэж хуучиллаа. Миний мэдэх л "Боролдойн цаг"-аар үлгэр сонсч байсан хүүхдүүд маань Дамдинбазар гуайг анддаггүйсэн. Ийнхүү дан ганц кино ч биш үгийн урлагийг гарамгай эзэмшсэний баталгаа болсон 1983 онд "Мелодия всесоюзная фирма граммпластино"-д бичүүлсэн "Чулуун хахууль", "Ухаантай хүүгийн үлгэр"-ийн бичлэгтэй хоёр пянз нь охин Жаргалд нь хадгалаастай байдаг юм билээ. Р.Дамдинбазар гуайн насны хань Г.Аюуш гуайн сэтгэгдлийг авах гэтэл Д.Жаргал "Нэг ярьсан юм аа л ярьдаг юм. Та ажил удаад яах вэ. Сонинд өгсөн ярилцлагыг нь танд авчирч өгье?" гээд удсан ч үгүй "Монголын нэг өдөр" сонины 2000 оны нэгэн дугаар өгснөөс Г.Аюуш гуайн ярилцлагаас хэсэгчлэн авснаа сийрүүлбээс "Нөхрийн маань тоглосон олон дүрүүд дотроос УГЗ Х.Дамдингийн "Улаан дарцаг" киноны партизан өвгөний дүр нь илүү сайхан санагддаг... Хөөрхий муу талийгаач маань нэг дуугарахаараа "Яаж нэг ийм хэдэн үр бурхан надад заяасан юм бол" гэж биеэ муу байхад дахин дахин хэлж байсан даа. Одоо эргээд бодоход залуу байх сайхан юм. "Хөхөө" киноны зураг авалт хийхэд хэдэн майхан барьчихаад Зэлтэрийн сангийн аж ахуйд би тогооч, өвгөнтэй, жүжигчдийнхээ хоолыг хийдэг байсан тэр үе хэзээ ч санаанаас гардаггүй. Өвгөнтэйгөө байсан тэр үеүд маань үнэхээр их сайхан байж дээ гэж одоо ч боддог юм. Нарийн ширийн бэлэг дурсгал гэж мэдэхгүй манай хүн чинь сүүлдээ ухаан ордог ч юм уу, нас барахаасаа жилийн өмнө "Мартын 8"-нд вино авчихсан, бууз хийчихсэн сууж байсан. Чи чинь шал өөр хүн болчихож гэж тэрхэн үедээ шоолоод, гэхдээ бие нь тааруу байсан болоод ч тэрүү өрөвдөх шиг болж "Яаж байгаа юм бол доо, миний хань" гэж бодож байсан. Гэхдээ ийм ханьтай байсан маань юугаар ч сольшгүй хувь заяа юм даа" гэснээс харахад Р.Дамдинбазар гэдэг аав, хань үнэхээр гайхалтай хүн байжээ. Ямар сайхан аавтайгаа охин Жаргал нь "Аав минь их өр нимгэн зөөлөн хүн байсан юм. Би 12 настайгаасаа гимнастикаар хичээллэж эхэлсэн. Тэмцээнд орох өдрөө гэрийнхэндээ ер хэлдэггүй. (ичдэг) Бэлтгэлийн үеэр бэртэж гэмтчихвэл тас нуугаад, баригддаг байлаа. Тэмцээн болох үеийг мэдчихээд аав, ээж хоёр нуугдаж яваад үзчихнэ. "Аав чинь чиний тоглолтыг анх үзчихээд тэсэж чадалгүй уйлж суудагсан" хэмээн хожим ээж маань ярьсан сан. "Монголкино" үйлдвэрийн 70 жилийн ой ойртон ойртсоор нэг л өдөр тохиох тэрхүү их ойг нь "Монголкино"-ныхон сэтгэл яаран хүлээхдээ гараа хумхилгүй сэтгэлдээ нэгийг тээсээр яваадаа гэдэгт эргэлзэх юун. 
Аруухан овогт Пагмын ДАШХҮҮ 
