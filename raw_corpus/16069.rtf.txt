№106(16069)             
1985 оны тавдугаар сарын 3.
Эдийн засгийн туршилт

Улс орны эдийн засгийн потенциалыг илүү өгөөжтэй ашиглан, нийгмийн үйлдвэрлэлийн эцсийн өндөр үр дүнд хүрэх зорилтыг нэр төртэй хэрэгжүүлэхийн тулд аж ахуйг удирдах арга барилыг боловсронгуй болгож, аж ахуйн механизмыг сайжруулахад тодорхой өөрчлөлт гаргах хэрэгтэй байна. Салбар хоорондын болон тэдгээрийн дотоод дахь үйл ажиллагааны уялдаа холбоо гүнзгийрч, эдийн засгийн хөгжлийн хурдац улам бүр нэмэгдэж байгаа одоогийн нөхцөлд аж ахуйг эрхлэн хөтлөх, удирдах хэлбэр нь орчин үеийн шаардлагад зохицож, байнга боловсронгуй болох ёстой байтал аж ахуйн механизмыг төгөлдөржүүлэх асуудал манай эдийн засгийн чухал чухал салбаруудад зогсонги, явцуу дамжлагын шинжтэй, бүтээлч бус байна. 

МАХН-ын Төв Хорооны IX бүгд хурал дээр нөхөр Ж. Батмөнх, аж ахуйн механизмыг боловсронгуй болгох, удирдлагын системийг цаашид сайжруулахад эдийн засгийн туршилтын ач холбогдлыг онцлон тэмдэглээд << 1985 оны эхнээс Хөнгөн, Хүнсний үйлдвэрийн болон Холбооны Яамны системийн үйлдвэр, байгууллагуудад төлөвлөлтийг сайжруулж, аж ахуйн механизмыг боловсронгуй болгох ажлыг турших, арга хэмжээ авч эхлэх гэж байгаа нь зүйтэй гэж үзэж байна. Хөдөө аж ахуйд хийж байгаа зарим туршилтыг ч гүнзгийрүүлэх хэрэгтэй >> гэж хэлсэн юм. Аж ахуйн механизмыг боловсронгуй болгох чиглэлээр сүүлийн жилүүдэд үйлдвэр, барилга, авто тээвэр, усны аж ахуйн нэлээд байгууллагад хийсэн туршилтад тулгуурлан Хөнгөн, Хүнсний үйлдвэрийн Яамны харьяа үйлдвэр, аж ахуйн газруудад төлөвлөлт, аж ахуйн механизмыг боловсронгуй болгох, Холбооны Яамыг системээр нь аж ахуйн тооцоонд шилжүүлэх өргөн хүрээтэй эдийн засгийн томоохон туршилт нэгэнт хийж эхлээд байна. 

Үйлдвэр, аж ахуйн газрын бие даасан ажиллагааг өргөтгөхийн зэрэгцээ хариуцлагыг өндөржүүлэн, социалист хуваарилалтын зарчмыг жинхэнэ ёсоор хэрэгжүүлэх замаар эдийн засгийн хөшүүрэг, механизмыг манай нөхцөл, эдийн засгийн системийн онцлогт зохицуулан оновчтой сонгон авч, улмаар үр ашигтай хэлбэрээр улс ардын аж ахуйд нэвтрүүлэхэд ийм туршилт их ач холбогдолтой юм. 

Эдийн, засгийн өргөн хүрээтэй туршилтыг, ийнхүү нэгэнт эхэлсэн нөхцөлд түүнийг үр дүнтэй, ажил хэрэгчээр нэвтрүүлж, зохих хэмжээнд хүргэж хэвшүүлэх нь нам, улс, олон нийтийн байгууллага, ялангуяа туршилтад хамрагдсан салбар, үйлдвэр, аж ахуйн газар бүрийн онцгой үүрэг, зорилт мөн. 

Аливаа шинэ ажил, арга хэмжээний амжилт нь түүний мөн чанарыг гүнзгий ойлгож, ажил хэрэгч өөриймсөг хандах итгэл үнэмшил бий болгож, давуутай талыг ухаарч хамт олныг хамарсан идэвх санаачилга өрнүүлэхээс эхэлнэ. Улаанбаатар хотын техник туслалцааны угсармал орон сууцны барилгын трест, ханын материалын комбинатын нэгдүгээр үйлдвэр, оёдлын үйлдвэрийн нэгдэл зэрэг газар эдийн засгийн туршлагыг ажил хэрэгчээр зохион байгуулж, хүмүүст гүнзгий ойлгуулж ажилласны үрээр бүтээгдэхүүний чанар сайжирч, эдийн засгийн үзүүлэлтүүд тогтвортой дээшилсэн байна. 

Төлөвлөлт, аж ахуйн механизмыг боловсронгуй болгох, хөдөлмөр зохион байгуулалт, урамшууллын бригадын хэлбэрийг нэвтрүүлэхийн ач холбогдол, утга учрыг хүмүүст өргөн таниулан, тухайн байгууллагын өвөрмөц нөхцөлд зохицуулан, хамт олноо дайчлан идэвхжүүлж бүтээлчээр ажиллаж чадахгүй бол шинэ туршилт бэрхшээлтэй тулгарч болох юм. Ихээхэн бэлтгэл, санаачилга хэрэгтэй ийм ажилд хэлбэрдэх хандлага гаргаж түүнийг зөвхөн эдийн засагч, удирдах ажилтанд хамаарах зүйл мэтээр өрөөсгөл ойлгох буюу амьд бүтээлч ажлыг бичиг цаасаар солих, тоо, хэлбэр хөөцөлдөх дутагдал зарим үйлдвэр, аж ахуйн газар дээр гарсаар байна. 

Өргөн цар хүрээтэй ажлын нэн чухал элемент болсон эдийн засгийн томоохон туршилтыг гардан хэрэгжүүлэх бүх шатны удирдах ажилтан, инженертехникчид, тухайн үйлдвэр, заводын ажилчдад юуны урьд нийгэм эдийн засгийн ач холбогдлыг нь гүнзгий ойлгуулахад ажлаа чиглүүлэх ёстой. Боловсон хүчний эдийн засгийн мэдлэгийг дээшлүүлэхдээ төлөвлөлт, аж ахуйн механизм, хөдөлмөр зохион байгуулалт, урамшууллын бригадын хэлбэрийн талаар гарсан аргачлал, заавар, журам, норм, нормативуудыг судлуулах, тэрчлэн бодит үйлдвэрлэлийн жишээнд тулгуурлан ойлгуулах нь чухал. Нэг үгээр хэлэхэд эдийн засгийн туршилтыг хэрэгжүүлэгч нь гагцхүү хүн учраас хүнтэй ажиллахаас туршилт нэвтрүүлэх асуудал эхэлж өргөн олныг хамран бүтээлч идэвхийг хэр зэрэг өрнүүлэхээс уг ажлын чанар, үр дүн багагүй шалтгаална гэдгийг холбогдох газар, байгууллагын удирдах хүмүүс онцгой анхаарч ажиллах хэрэгтэй. Аж ахуйн механизмыг боловсронгуй болгох, хөдөлмөр зохион байгуулалт, урамшууллын бригадыг бэхжүүлэх талаар салбар, аймаг, хот, үйлдвэр, аж ахуйн газраас зохиох ажлыг жил, таван жилээр нарийн тооцоо судалгаанд түшиглэн боловсруулж, төлөвлөгөөтэй, дэс дараатай хэрэгжүүлбэл зохино. 

Системийнхээ хэмжээнд үйлдвэрлэлийн удирдлага, зохион байгуулалт, аж ахуйн харилцааг боловсронгуй болгох, салбарын болон нутаг дэвсгэрийн удирдлагын нэгдлийг хангахад нам, улсын байгууллага, яам, тусгай газрууд онцгой анхаарч, шинэ арга барилаар ажиллах хэрэгтэй. 

Эдийн засгийн томоохон хэмжээний ээлжит туршилт бол үйлдвэрийн газруудын бие даасан бүтээлч ажиллагааг хөгжүүлэн эцсийн үр дүнгийн төлөө нийгэм, хамт олон, хувь хүн бүрийн сонирхлыг оновчтой хослоход чиглэсэн цогцолбор арга хэмжээг амьдрал практикт хэрэгжүүлэн, цаашдаа улс ардын аж ахуйн хэмжээнд нэвтрүүлэхүйц сайтар цэгцэрсэн механизмыг бий болгоход үнэлж баршгүй их үр нөлөөтэй зүйл гэдгийг үйлдвэрлэлийн нийт салбарын хамт олон, ялангуяа Хөнгөн, Хүнсний үйлдвэрийн Яам, Холбооны Яамны системийн байгууллага, хариуцлагатнууд туршилт явуулж байгаагийн хувьд сайтар анхаарч ажил хэрэгчээр нарийн тооцоо судалгаатай ажиллах хэрэгтэй байна. 

