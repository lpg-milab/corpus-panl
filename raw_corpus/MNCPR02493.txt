Ерөнхийлөгч хэн болохыг төвөггүй таадаг эр

Сонгуулийн үеэр санал асуулга өрнөдөг нь аль ч улсад байдаг үзэгдэл. Харин манайд санал асуулгын дүн хоорондоо яагаад хэт ялгаатай гардаг юм бол. Энэ удаа бид олон нийтийн санал асуулгыг үнэн зөв явуулж тэрбумтан болсон хүний намтрыг нийтэлж байна. 
Олон нийтийн санал асуулгын алдарт "TNS Gallup Media" компанийг  үндэслэгч Жорж Гэллап сүү тараагч нэгэн байсан бөгөөд хожим  их сургуулийг сэтгүүлч мэргэжлээр төгсчээ. 1935 онд Нью-Йоркийн Колумбын их сургуулийн Пулитцерийн сэтгүүлийн танхим 34 настай Жорж Гэллапыг профессороор урьж ажиллуулжээ. АНУ-ын сэтгүүл зүйн хамгийн нэр хүндтэй сургуульд багшилж байсан боловч хийж буй ажил нь түүнд таалагдахгүй байлаа. 
Энэ үед Гэллап гурван ч их сургуулийн профессор болоод амжсан бөгөөд түүний боловсруулсан сурталчилгааны аргачлалыг хаа сайгүй ашиглаж байв. Гэвч өөрийнх нь боловсруулсан олон нийтийн дунд явуулах санал асуулгын системийг амьдралд хэрхэн  ашиглах вэ гэсэн асуудал түүнийг амар заяа үзүүлэхгүй байлаа. Хэдэн жилийн дараа тэрээр энэ ажилд бизнесмэн Гарольд Андерсоныг татан оруулж чадсан аж. Тэд Пристон хотод олон нийтийн санал асуулгын Америкийн хүрээлэнг хамтран байгуулжээ. Ганц жилийн дараа энэ хүрээлэн АНУ-ын хамгийн нэр хүндтэй санал асуулгын байгууллага болж чадсан юм.       
Жорж Хора Гэллап АНУ-ын  Айова мужийн Жефферсон хэмээх жижиг хотод  1901 оны арваннэгдүгээр сарын 18-нд мэндэлжээ. Аав нь газрын наймаа эрхэлдэг байсан бөгөөд таван хүүхдээ юугаар ч дутаалгүй өсгөжээ. Жорж хамгийн бага. Эцэг нь хүүхдүүдийнхээ хичээлийг байнга шалгаж зөвлөдөг байсан бөгөөд бага хүүгээ сурвалжлагч бол хэмээн зөвлөсөн гэдэг. Аав нь хүүхдүүдээ зөвхөн хичээл хийлгээд байсангүй. Жоржийг долоо,  ахыг нь есөн настай байхад  тэдэнд арав гаруй үнээ худалдан авч өгсөн байна. Хөвгүүд үнээгээ арчилж, тэжээн, өөрсдийн саасан сүүг хөршүүддээ худалддаг байжээ. Хожим нь Жорж Америк даяар алдаршихад Жефферсон хотынхон "Хүүе, энэ чинь нөгөө сүү зардаг хүү л байна шүү дээ" гэцгээсэн гэдэг. 1919 онд  эцгийнхээ зөвлөсний дагуу тэрээр Айова мужийн их сургуулийн сэтгүүлчийн ангид орж суралцсан бөгөөд сайн ч сэтгүүлч болжээ.  Оюутан байхдаа их сургуулийнхаа өдөр тутмын сонинд редактор хийж байсан бөгөөд түүний ачаар сонин нь тун удалгүй их сургуулийнхан төдийгүй жирийн иргэдийн дунд ч эрэлт ихтэй сонин болсон гэдэг. Тиймээс ч 1920 оны эдийн засгийн их хямралын үед ар гэр нь санхүүгийн хүндрэлд ороход Жорж сургалтын зардлаа өөрөө төлөх чадвартай болчихсон байжээ.     1923 онд Гэллап их сургуулиа бакалаврын зэрэгтэй төгсөж зар сурталчилгааны нэр хүндтэй "D'Arcy Advertising Agency" агентлагт ажилд орсон байна. Ард олны дунд явуулах санал асуулгын аргачлал түүний анхаарлыг  гойд татаж тэрээр энэхүү аргачлалыг өөрийн эрдмийн зэрэг хамгаалах бүтээлийнхээ сэдэв болгожээ. Гэхдээ тэрээр сэтгүүлийн талаар олон нийтээс зөвхөн санал аваад зогсохгүй, тэдэнтэй дугаарыг хамтран үзэж энэ үедээ тэдний саналыг сонсох шинэ аргачлал боловсруулжээ. 1929 онд тэрээр энэ сэдвээр эрдмийн зэрэг хамгаалсан байна. Гэвч багшийн ажил түүнд нэг л таалагдахгүй байлаа. Жоржийн бичсэн "Уншигчдын санал бодлыг зөв  тодорхойлоход саад болох оновчгүй санал асуултыг арилгах шинэ аргачлал" өгүүллийг уншсан зар сурталчилгааны "Young & Rubicam" компанийн эзэн Раймонд Рубикам түүнийг  өөрийн компанид ажиллахыг урьсан байна. Ийнхүү Жорж энэ компанийн судалгааны тасгийг толгойлох болсон аж.  Энэ үед зар сурталчилгааны амжилт нь сурталчилгааны тоо, хэмжээнээс  хамаардаг гэсэн онол үйлчилж байжээ. Гэллапын өмнө энэ онолын хэр зэрэг үнэн болохыг тогтоох, зар сурталчилгааны үр дүнг дээшлүүлэх шинэ аргачлал олох гэсэн зорилт тулгарсан байна. Ийнхүү Гэллап зар сурталчилгааг гарахаас нь өмнө хүмүүсээс урьдчилан санал авах судалгааг анхлан  явуулах болсон байна. Түүгээр ч зогсохгүй нэгэнт олон түмэнд танил болсон зар сурталчилгаа ямар үр дүнд хүрч буй талаарх судалгааны анхдагч нь болжээ. Тэрээр дээрх компанид 15 жил ажилласны  10-д нь дэд ерөнхийлөгчийн албыг хашсан аж. Энэ талаар Гэллап "Тэр үед би  үнэхээр аз жаргалтай байсан бөгөөд надад ямар ч судалгаа хийх хангалттай мөнгө байдаг байлаа" хэмээн дурссан байдаг.  Түүний судалгаа нь бас давхар үр дүнд ч хүргэсэн байна. 1930-д оны дундуур тэрээр ард олны дунд давамгайлж байгаа үзэл  бодлыг урьд нь хэзээ ч байгаагүйгээр нарийн тогтоож болохыг анзаарсан аж. Эртний Ромын үеэс яригддаг байсан "ард түмний санал, бодол"-ыг хэрхэн нарийн гаргаж болох аргыг чухамхүү Жорж Гэллап л анх олж тогтоосон билээ. Тэрээр 1935 онд Олон нийтийн санал бодлыг судлах Америкийн хүрээлэн байгуулахдаа өөрийн боловсруулсан  нийгмийн санал бодлын судалгаа нь Америкийн ардчиллыг жинхэнэ "ард олны засаг" болгоно гэдэгт бүрэн итгэлтэй байсан гэдэг.  1935 оны аравдугаар сарын 20-нд Гэллапын хүрээлэн анхныхаа судалгааг явуулсан байна. Энэ судалгаа хэвлэлийнхний хараанаас мултарсангүй. Жорж өөрийн судалгааг илүү үр дүнд хүргэхийг зорьж байсан бөгөөд жилийн дараа АНУ-ын Ерөнхийлөгчийн сонгуулийн үр дүнг урьдчилан гаргах судалгааны ажилд орсон аж.  Тухайн үед АНУ-ын Ерөнхийлөгчийн сонгуулийн урьдчилсан үр дүнг долоо хоног дутмын "Literary digest" сэтгүүл  хариуцан явуулдаг  байсан агаад анхны урьдчилсан дүнг бүр 1916 онд гаргаж байжээ. Тэдний гаргасан урьдчилсан дүн  заримдаа маш бага зөрүүтэй гардаг байлаа. Тухайлбал, 1932 онд  дөнгөж 0.9 хувиар зөрж байжээ. Ийм их туршлагатай, нэр хүндтэй өрсөлдөгчийг санаандгүй бас оновчтой цохилтоор л "унагаж" болох байв. Үүнд Гэллапын  сурталчилгааны ажлын туршлага нь үнэлж баршгүй тус болсон гэдэг. "Literary digest" сэтгүүл урьдчилсан дүнгээ хэвлэхээс гурван сар хагасын өмнө Гэллап сонинуудад өөрийн урьдчилсан дүнг хэвлүүллээ. Тэрээр "Сэтгүүл өөрийн захиалагч болон  утастай эсвэл хувийн машинтай  гэсэн гурван янзын хүмүүст л өөрийн асуулгыг явуулдаг. Өөрөөр хэлбэл, сонгуульд хамгийн идэвхтэй оролцох ядуусыг орхигдуулдаг. Иймээс тэдний энэ санал асуулгын дүн  Франклин Рузвельтэд 44, Альфред Лэндонд 56 хувь гэж гарна. Харин жинхэнэ санал хураалтын дүн эсрэгээр буюу Рузвельт 56, Лэндон 44 хувийн санал авна" гэж бичжээ. Гэллап энэ мэдэгдлээ сонинуудад хэвлүүлэхийн тулд "Хэрэв би алдсан бол энэхүү судалгаанд зориулсан мөнгөө эргүүлж төлнө" гэж ам гарчээ. Мөнгийг эргүүлж төлсөн нөхцөлд Гэллап судалгааныхаа хүрээлэнг дампуурсан гэж зарлахаас өөр аргагүй байдалд орох байв. "Literary digest" сэтгүүл ч зүгээр суусангүй. Ерөнхий редактор  Вилфрид Фанк "Бид санал асуулга явуулах олон жилийн туршлагатай. Гэтэл хэн нэгэн биднийг судалгаа явуулахаас ч өмнө санал асуулгын дүнг урьдчилан хэлж бүдүүлэгтэж байсныг би л лав санахгүй байна" хэмээн бичиж байжээ. Тэр үед нэр хүндтэй "Literary digest" сэтгүүл ялагдана гэдэгт үнэндээ  Гэллапаас бусад нь  итгэхгүй байсан гэдэг. Гэвч тэрээр өөрийн санал асуулгын нарийвчилсан аргын үр дүнд бүрэн итгэлтэй байжээ. Энэхүү нарийн аргын нууц  нь нийгмийг бүрдүүлдэг хэсэг бүрийн гишүүдээс хэсэгчилсэн санал асуулга авдагт оршиж байсан аж. Тэрээр энэ тухайгаа "Ямар амттай шөл байгааг мэдэхийн тулд ганц халбагыг л амсахад хангалттай" гэж тайлбарласан байдаг. "Literary digest" сэтгүүлээс явуулах  санал асуулгын дүнг урьдчилан мэдэхийн тулд Гэллапын ажилтнууд тус сэтгүүлийн  захиалагч, утас  бас машин эзэмшдэг  3000 хүнд санал асуулга явуулсан аж. Харин тус сэтгүүл тэдэнтэй яг адил үр дүнд хүрэхийн тулд 20 сая ил захидал илгээж гурван саяд нь хариу авсан байна. Гэллапын эхний урьдчилсан дүн биеллээ олж "Literary digest" сэтгүүл 1936 оны аравдугаар сарын 31-нд   Лэндон  57, харин Рузвельт 43 хувийн санал авна гэсэн урьдчилсан таамгийг хэвлүүллээ. Хэд хоногийн дараа  Гэллапын хэлснээр Рузвельт АНУ-ын Ерөнхийлөгчийн сонгуульд ялж 62.5 хувийн санал авсан юм. 
Тэрээр шуудхан л бүх ард түмний дунд  "од" болон тодорлоо. Ийнхүү түүний судалгааны дүнг   улс төрийн сэдэвтэй л бол ямар ч зүйлд заавал хэрэглэх болжээ. Харин "Literary digest" сэтгүүл ийм хүнд "цохилт"-ыг даалгүй олон сая ил захидал тараадаг аргынхаа хамт чимээгүйхэн сураг тасарсан аж. Гэллап алдар хүндийн оргилд хүрч түүний аргыг хаа сайгүй хэрэглэх болов. Тэрээр өөрөө судалгааны пүүсүүдийг шил дараалан нээж байлаа. Үүгээр ч зогссонгүй дэлхийн социологчид нэгдэж түүний нэрээр нэрлэсэн  олон улсын   "Gallup International" байгууллагыг 1947 онд байгуулж мэдээж анхны ерөнхийлөгчөөр нь Гэллапыг сонгожээ.   Гэвч дөрөв дэх Ерөнхийлөгчийн сонгуулийн дүнг буруу тааснаас тэрээр 1948 онд золтой л "Literary digest"-ийн гунигт тавиланг давтчихаагүй юм. Тэрээр сонгуульд Бүгд найрамдах намаас сонгогдсон Томас  Дьюг ялна гэсэн урьдчилсан дүн гаргасан боловч Гарри Трумэн Ерөнхийлөгч болсон билээ.  Америкийн ард түмэн Гэллапын судалгааны дүнд бүгд итгэж байсан учир сонгуулийн дүн гарахаас өмнө   Томас  Дьюг Ерөнхийлөгч болно гэдэгт бүрэн итгэлтэй байжээ. "Хэдий өндөрт гарна тэр хэрээр чанга унана" гэдгийн үлгэрээр тэрээр гаргасан алдааныхаа хариуг тун ч сайн хүртсэн аж. Гэллаптай хийсэн гэрээгээ 30 орчим сонин шууд цуцалж,  шуудангийн хайрцаг нь түүнийг доромжилсон захидлаар дүүрсэн байна. Яагаад алдаа гаргаснаа тогтоохын тулд тэрээр дахин нэг судалгаа явуулсан байна.  Судалгааны дүнд санал асуулгыг хэтэрхий эрт зогсоосноо ойлгосон гэдэг. Учир нь сонгууль болохоос хэдхэн хоногийн өмнө Трумэн "эргэлзэгчид"-ийн ихээхэн хэсгийг өөртөө татаж чадсан байжээ. Үүнээс хойш Гэллап хэзээ ч Ерөнхийлөгчийн сонгуулийн  урьдчилсан таамагт алдаа гаргаж байгаагүй билээ. Иймээс түүний шарил дээр зөвхөн "1948" гэсэн тоо бичигдэнэ гэж хүмүүс ярьдаг болсон гэдэг. Жорж Гэллап 82 насалж 1984 оны долдугаар сарын  26-нд Швейцарьт нас эцэслэсэн байна. Тэрээр Берн хотоос холгүй байх Цингел хэмээх багахан хотод, Танск нуурын эрэг дээр амьдралынхаа сүүлийн жилүүдийг нам гүм орчинд өнгөрүүлжээ. Түүний шарилыг Америкийн Принстон хотод оршуулж шарилын хөшөөн дээр нь "1948" гэсэн тоо бус  "Зоригтой бас ухаантай байгтун" гэсэн уриаг бичсэн байна. 
Г.Амарсанаа
