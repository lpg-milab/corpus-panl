№209 (16486)       
1936 оны наймдугаар сарын 31.
Сайн байцгаана уу, хүүхдүүд ээ!

Манай орны дөрвөн хүн тутмын нэг нь аль нэг шатны сургуулийн саруул танхимд тухайлбал, их, дээд, тусгай мэргэжлийн дунд, техник мэргэжлийн наяад сургуульд 71,7 мянга, ерөнхий боловсролын 590 сургуульд 417,6 мянган оюутан, сурагч хичээлийн шинэ жилийн анхны өглөөтэй золгохоор зэхэж байна. Тэдний дотроос ерөнхий боловсролын дунд сургуулийн нэгдүгээр ангид орохоор анх удаа сурагчийн цүнх мөрөвчлөн, дүрэмт хувцас өмсөж, маргааш өглөөг сэтгэл догдлон хүлээж байгаа долоогоос найман настай 46,9 мянган охид хөвгүүдийн амьдралд, тэрчлэн тэдний эцэг эхэд мартагдашгүй баярт явдал болох хичээлийн шинэ жилийн нээлт бүр ч онцгой ач холбогдолтой юм. 

Сайн байцгаана уу, хүүхдүүд ээ! гэж багш нар нь шавьтайгаа баясан уулзах уламжлалтай ийм үг үр хүүхдээ үнэ төлбөргүй сургадаг манай ардын эрхт төрийн маань халуун мэндчилгээ мөн. 

Хүүхэд багачуудаа эрдэм боловсролтой сайн хүмүүс болгохын тулд эх орон хэрэгцээтэй бүхнийг хийж байна. Шинэ хичээлийн жилд зөвхөн дотуур байранд гэхэд л 78 мянга гаруй хүүхэд хүлээн авах бололцоотой болсноос гадна багш, сурган хүмүүжүүлэгчдийн эгнээ өргөжиж, сурах бичгийн хангамж ч сайжирлаа. 

Урьд нь жил бүр дунджаар 30-38 нэр төрлийн сурах бичиг бэлтгэн гаргаж байсан бол 1988 оны эхний найман сард 66 нэрийн сурах бичгийн эх бэлтгэж шаардлагатайг нь хугацаанаас өмнө бүрэн хэвлэж гаргалаа. 

Бүх шатны сургуулийн элсэлт, цугларалтын төлөвлөгөө жил дараалан, ялангуяа техник мэргэжлийн сургуулийн сүүлийн жилүүдэд биелсэн амжилт улам батжих нь мэдээжийн хэрэг. Сургалтыг амьдрал үйлдвэрлэлтэй холбох, сурагчдын танин мэдэх сонирхлыг дайчлан хөгжүүлэх талаар манай багш, сурган хүмүүжүүлэгчид арга барилаа VIII таван жилийн анхны хичээлийн жилээс эхлэн өөрчлөн сайжруулж, анги улирах, сургууль завсардах, сурлагын гологдол гарах зохисгүй үзэгдлийг шахан зайлуулах улмаар сургалт, хүмүүжлийн ажилд чанарын ахиц гаргах ёстой. 

Хүүхдийг долоон настайгаас нь сургуульд оруулах урьдчилсан бэлтгэл хангах, сургууль, хүүхдийн цэцэрлэг, бага, дунд ангийн залгамж холбоог сайжруулах, сургалтын төлөвлөгөө, программын агуулга, шинээр зохиох сурах бичгийн онол, улс төрийн түвшинг өнөөгийн шаардлагын хэмжээнд хүртэл сайжруулж, түүнийг чанартай, тогтвортой болгох хэрэгтэй байна. Түүнчлэн багш нарт үзүүлэх мэргэжлийн туслалцааг улам өргөтгөж, түүний үр өгөөжийг дээшлүүлэх зорилтыг шийдвэрлэхэд сурган хүмүүжүүлэх ухааны хүрээлэн, багш нарын мэргэжил дээшлүүлэх институт, аймаг, хотын ардын боловсролын хэлтэс, сургалт заах аргын кабинет цоо шинэ маягаар дайчин давшингуй ажиллахыг амьдрал шаардаж байна. 

МАХН-ын XIX их хурал дээр нөхөр Ж. Батмөнх << Суралцагчдад шинжлэх ухааны мэдлэг олгохын хамт үйлдвэрлэл, хөдөлмөрийн хүмүүжил олгох, мэргэжлийн бэлтгэлтэй болгох чиглэлээр ардын боловсролын системийг цаашид боловсронгуй болгох шаардлага зүй ёсоор гарч байна >> гэж заасан юм. Намын их хурлын шийдвэрийг хэрэгжүүлэх үйлсийг эрчимжүүлж, сурагчдыг нийгмийн тустай хөдөлмөрт системтэй оролцуулж, тэдэнд хөдөлмөрийн хүмүүжил, мэргэжлийн баримжаа олгоход эргэлт гаргахад << сургуулийн системийг боловсронгуй болгох тухай >> МАХН-ын Төв Хорооны сэдвийн төсөл онцгой их ач холбогдолтой юм. Маш чухал энэ баримт бичгийг бүх нийтээр ажил хэрэгчээр хэлэлцэж байгаа нь үр хүүхдээ сургаж хүмүүжүүлэх ажил зөвхөн сургууль боловсролын байгууллага төдийгүй манай яам, тусгай газар, улсын хороо, эрдэм шинжилгээ, соёл, үйлчилгээний байгууллага, тэндхийн удирдах ажилтнуудын түгээмэл ашиг сонирхол, амин чухал үйлс болохыг харуулж байна. 

<< Сургуулийн системийг боловсронгуй болгох тухай >> Намын Төв Хорооны сэдвийн төслийг ард нийтээр хэлэлцэж байгаа үед багш нарын наймдугаар сарын ээлжит бага хурал, семинар болж, түүнд ихээхэн анхаарал тавьж асуудлыг идэвхтэй хэлэлцэж, сургалт, сурагч, оюутны сурлага, хүмүүжил юуны урьд багш, сурган хүмүүжүүлэгчдээс эхлэн ардын боловсролын салбарын бүх шатны боловсон хүчний бүтээлч идэвх санаачилгаас, тэдний удирдлагын шинэ арга барил, шинэлэг сэтгэлгээнээс шууд шалтгаална гэдгийг хэлэлцүүлгийн явц, бага хурал харууллаа. Багшлах боловсон хүчнийг онцгой анхаарч, өндөр шаардлага тавьж, сайтар сурган бэлтгэж, зөв хуваарилах, тогтвор суурьшилтай ажиллуулах нь гол асуудлын нэг мөн. Чухам үүнийг иж бүрэн, цогцолбор аргаар шийдсэн цагт хичээл бүрээр сурагчдад шинжлэх ухааны гүн бат мэдлэг эзэмшүүлэх, хүүхдийг сургалтын процесст хүмүүжүүлэх, тэдэнд политехникийн боловсрол олгох нэгдмэл зарчмыг баттай хэрэгжүүлэх сургалт, хүмүүжлийн ажлын ойрын жилүүдийн үндсэн зорилтыг сайн хэрэгжүүлж чадна. 

Багшийн мэдлэг, авьяас, заах арга, ур чадвар, шавьдаа өгөх өгөөж, үзүүлэх үлгэр дууриал, сайн нөлөө бол сургалт хүмүүжлийн ажил дахь хүний хүчин зүйлийн гол цөм мөн. 

Нөгөөтэйгүүр сурагчдын чөлөөт цагийг зөв өнгөрүүлэх, сургуулийн гаднахь хүмүүжлийн байгууллага, ерөнхий боловсролын сургуулийн ажил хэрэгч уялдаа холбоог хөгжүүлэн, сургуулийн хувьсгалт залуучуудьн эвлэл, пионерийн болон сурагчдын байгууллагын бие даасан үйл ажиллагааг эрс сайжруулах хэрэгтэй байна. 

<< Сургуулийн системийг боловсронгуй болгох тухай >> Намын Төв Хорооны сэдвийн төсөлд тодорхойлсон зорилтыг шинэлэг сэтгэлгээгээр хэрэгжүүлэхийн тулд сургууль, боловсролын бүх шатны байгууллага үйл ажиллагаандаа зарчмын өөрчлөлт шинэчлэлт хийх цаг нэгэнт боллоо. 

