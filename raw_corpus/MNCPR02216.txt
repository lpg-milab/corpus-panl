Германы төмөр хатагтай

Эмэгтэй хүн Германы Засгийн газрыг тэргүүлэх үү гэдэг асуудал тус улсын хэвлэл мэдээллээр нэлээд хэдэн жилийн турш хөндөгдсөн. Хэдхэн хоногийн өмнө Бундестагийн гишүүдийн дийлэнх нь дэмжсэнээр Ангела Меркель тус улсын Засгийн газрын тэргүүн буюу канцлераар томилогдсон билээ.
Өнгөрсөн есдүгээр сард болсон сонгуулиар түүний тэргүүлдэг Христосын ардчилсан нам, Социал-Демократ нам хоёр бараг ижил санал авсан. Засгийн газрын тэргүүнээр хэнийг томилох асуудлыг удаан хугацааны турш хэлэлцсэний эцэст энэ шийдвэрийг гаргажээ. Өдгөө 51 настай Ангела Меркель канцлераар томилогдсоноор тус улсын түүхэнд хоёр ч шинэ хуудас нээсэн. Нэгдүгээрт, анхны эмэгтэй канцлер, хоёрдугаарт зүүн Германы хүн анх удаагаа өндөр албанд томилогджээ. Өнөөдрийг хүртэл зүүн Германаас ийм нөлөө бүхий хариуцлагатай албанд томилогдсон хүн байхгүй. Ангела Хамбург хотод төрсөн боловч гурван настайдаа хуучин социалист гэгдэж байсан Германд ээж аавынхаа хамт шилжин суурьшсан юм. Ийм учраас зүүнийх гэгддэг. Аав Хорст Каснер нь лам хүн бөгөөд шашны үзлийг түгээн дэлгэрүүлэх зорилгоор зүүн Германд ирж суурьшжээ. Тус улсын намтар судлаачид канцлерын эцгийг Коммунист намтай хамтран ажилладаг байсан хэмээн бичдэг . Түүгээр барахгүй улс орон нь хоёр хэсэгт хуваагдсан байхад баруун Герман руу чөлөөтэй явдаг цөөхөн хүмүүсийн нэг байжээ. Тиймээс Германы аюулгүйн албатай ямар холбоотой байсан эсэхийг нь шалгасан боловч ямар ч баримт олдоогүй байна. Өөрөө ч хүүхэд ахуйнхаа тухай ярьдаггүй. Харин одоо аав, ээж хоёр нь Берлины ойролцоо орших Темплинд амьдарч байгаа гэнэ. Түүний жинхэнэ нэр нь Ангела Каснер. Тэрээр социалист Германы тогтолцоог эсэргүүцэж залуучуудын ямар нэгэн бүлэгт орж байгаагүй. Харин ч сэтгэл зүрхээрээ социализмын төлөө байж, залуучуудын байгууллагын идэвхитэй гишүүн нь байжээ. Темплинд дунд сургууль төгсөөд Лейпцигийн их сургуулийн физикийн факультетийг дүүргэж, Шинжлэх ухааны академийн физикийн хүрээлэнд ажиллаж байхдаа буюу 1986 онд докторын зэрэг хамгаалсан. Тэрээр дунд сургуульд ч, их сургуульд ч сурлагаараа үргэлж тэргүүлж байжээ. Ангела хоёр Герман нэгдсэний дараа ардчилсан хөдөлгөөнд идэвхитэй оролцож Христосын ардчилсан намд гишүүнээр элсчээ. Берлиний хана нурсан түүхэн үйл явдал одоо болтол сэтгэлд нь тодхон байдаг хэмээн тэр нэгэн ярилцлагадаа хэлсэн байдаг. Германы төмөр хатагтай гэгддэг түүний намтрын бас нэгэн сонин зүйл гэвэл улс төрд ороод 15 жил болохдоо намынхаа шугамаар байнга албан тушаал дэвшиж иржээ. Ангела Меркелийг анх анзаарч, улс төрд орж ирэхэд нь маш ихээр дэмжсэн хүн бол Христосын Ардчилсан намын дарга, канцлер асан Хельмут Коль юм. 1991 онд түүнийг Хельмут Колийн саналаар ХБНГУ-ын Засгийн газарт Байгаль орчин болон, цөмийн реакторын аюулгүй байдлыг хангах яамны сайдаар томилсон. Сайд байхдаа Хельмут Кольд үнэнчээр зүтгэж байсан бөгөөд сэтгүүлчид түүнийг "Колийн охин" гэдэг байжээ. 1998 онд "аав" нь намын даргын ажлаа өгч , удалгүй хээл хахуулийн хэрэгт холбогдсон. Гэвч Кольд үнэнчээр зүтгэсэн намын нөхөд нь бүгд улс төрөөс явж, ганцхан А.Меркель үлдсэн байна. Зарим нь түүнийг Колиос урвасан гэж буруутгадаг. Христосын Ардчилсан намын ерөнхий нарийн бичгийн даргаар сонгогдож байсан энэ эмэгтэйн гэр бүлийнх нь хүн химийн ухааны профессор. Нэрийг нь Иоахим Зауэр гэдэг. Энэ нь Ангелагийн хоёр дахь гэрлэлт. Өмнөх нөхрийнхөө Меркель овгийг авсан боловч тэд таван жил амьдраад салсан байна. Германы шар хэвлэлүүд канцлерийн хувийн амьдралын тухай янз бүрийн таамаг дэвшүүлдэг. Ноён Иоахим Зауэр шинжлэх ухааны салбарт нэлээд амжилт гаргасан хүн. Түүний физикийн шинжлэх ухаанд, эхнэрийнх улс төрд гаргасан амжилт яг адилхан гэдэг. Тэрээр 25 настайдаа эрдмийн зэрэг хамгаалж 36-тай профессор болсон. Өмнө нь гэрлэж байсан, хоёр хүүтэй гэнэ. Ангела тэр хоёр Шинжлэх ухааны академид хамт ажиллаж байхдаа анх танилцсан. Иоахим Зауэрийг найз нар нь тоглоом шоглоомоор ноён Меркель гэдэг. Тэрээр улс төрийн асуудлаар ямар байр суурь баримтлах талаар эхнэртээ зөвлөгөө өгдөг гэнэ. Ангела хүүхэдгүй бөгөөд энэ тухайгаа "Би боломжийг үгүйсгэж байгаагүй. Улс төрд орохдоо 35 настай байсан бөгөөд одоо энэ тухай бодохоо больсон" хэмээн ярьсан байна. Тэр зав гарвал амттай хоол хийж, цэцэрлэгт буй мод цэцгээ арчилж, ном уншиж, аялалд явах дуртай. Төмсний шөл, шницель, болон загас шарахдаа гаргууд сайн. Тэднийд зочилсон хүн хийсэн хоолыг нь амтархан иддэг тухай хатагтай Меркель ярьдаг. Хатагтай канцлер галт тэргээр Сибирээр аялахыг мөрөөддөг. Энэ нь биелэлээ олох юм бол хэлний хувьд ямар ч бэрхшээл байхгүй. Тэрээр сургуульд байхдаа орос хэлний олимпиадад түрүүлж "Найрамдлын галт тэргээр" Оросоор аялж байжээ. Хоёр сар гаруйн өмнө болсон Бундестагийн сонгуульд А.Меркелийн нам ялалт байгуулна гэдэгт ажиглагчид итгэлтэй байсан. Сүүлийн жилүүдэд Германы эдийн засаг хямралд орсон нь Меркелийн нам өрсөлдөгчөөсөө илүү санал авахад нөлөөлсөн юм. Түүний тэргүүлсэн эвслийн Засгийн газарт хангалттай их бэрхшээл тулгарах болно. Энэ албыг хоёроос илүү жил хашихгүй гэсэн таамаглал дэвшүүлж буй хүмүүс ч цөөнгүй. Канцлерын хувьд тэрээр Америкийг дэмжсэн бодлого явуулна. Ангела Засгийн газрын тэргүүн асан Герхард Шредерыг Оросын Ерөнхийлөгч В.Путинтэй хэт ойр дотно нөхөрлөж байна хэмээн нэг бус удаа шүүмжилж байсан. Засгийн газрын тэргүүнээр томилогдохоосоо өмнө Герман-Оросын харилцааны асуудлаар хатуу байр суурь баримтална гэдгээ ч хэлж байсан. Харин улс орныхоо дотоод асуудлын хувьд Г.Шредерын эхлүүлсэн шинэчлэлийг арай өөр аргаар үргэлжүүлэх гэнэ. Германы анхны эмэгтэй канцлерын хамгийн гол зорилго нь шинэ ажлын байрыг бий болгож, нийгмийн хангамжийн хэмжээг багасгаснаар эдийн засгаа сайжруулах явдал гэнэ. 
Ю.Дэлгэрмаа
