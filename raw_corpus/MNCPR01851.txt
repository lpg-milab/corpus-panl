ШАРИЛУУДЫН ОРОНД 7.5 тэрбум төгрөг "булж" байна

Г.Жамъян (Монгол Улсын соёлын гавьяат зүтгэлтэн) 
Би, төрийн ордны гурван давхрын цонхоор гадагшаа харж зогсоно.
Миний ард шилэн хоргонд байрлуулсан, Монгол төрийн цагаан сүлд залбирна. Цонхоор яг л бөмбөгдүүлчихсэн тосгон шиг дүр зураг тодорч байна. Нууц ногоон хөшигний ард юу болж байгааг, эндээс өөр газраас харахын аргагүй. Д.Сүхбаатар, Х.Чойбалсангийн бунхан, шарилыг зайлуулж, төрийн ордны өмнө талаар асар их нүх ухсан байна. Нуувч юм уу, эсвэл асар том барилга байгууламжийн бетонон суурь цутгахад л ингэдэгсэн. Хайран сайхан ордон! Их Монгол Улс байгуулагдсаны 800 жилийн ойг тэмдэглэнэ гэдгийг төрийн өндөрлөгийн цөөн хэдэн хүн улсаа хөгжүүлэх гэхээсээ, уутаа дүүргэх сэтгэлээр хүлээж авсан. Үүний тод илрэл нь Чингисийн нэр барьсан өргөтгөл, морьтой хайс болон Лениний хөшөөтэй хайсыг дур мэдэн буулгаж хувийн том зочид буудал барих хэт даварсан үйл ажиллагаа. Нэг ёсондоо Монгол төрийн гал голомтыг самарсан энэ бусармаг үйл ажиллагааг яг үнэнээр нь хэлэхэд төрийн гурван өндөрлөгийн хэн нэг, Үндэсний аюулгүй байдлын зөвлөлийн гурван гишүүнээс өөр хэнд ч ийм их эрх хэмжээ хүрэхгүй билээ. УИХ-ын хэн нэг гишүүн ч төрийн ордноо нурааж, төв цэцэрлэгт хүрээлэнгээ эвдэн бусниулж чадахгүй. Энэ эрээ цээрээ алдсан үйл ажиллагааг эх орноо гэсэн шударга сэтгэлтэй бүх хүн зэвүүцэн угтаж, цаана нь хэн байна аа гэж олон сар эрсэн. Эрх баригчид маш нууцалж байгаа. Сэтгүүлчдийн эрэн сурвалжлах үйл ажиллагаа явсаар, хуучин Ерөнхий сайд, одоогийн шинэ Ерөнхийлөгчид хүрээд мухарддаг. Монгол Улсын гал голомтоор тоглосон энэ үйл ажиллагааны, төсвийн 7.5 тэрбум төгрөгийг булж байгаа бусармаг үйл ажиллагааны тухай энд өгүүлэхээс аргагүй боллоо. Үүний цаана одоогийн Ерөнхийлөгч Н.Энхбаяр байгаа бөгөөд зөвшилцөл нэрийн доор "хүний гараар могой бариулав" гэгчээр одооны дарга нараар хийлгэж байгаа гэсэн яриа ард түмний дунд түгээд байна. Би эхлээд "Үгүй байлгүй дээ" хэмээн бодож байсан юм. Гэтэл алхам тутамд л, ар дахь хүнийх нь дүрд эрхэм Ерөнхийлөгч тодроод байна. Н.Энхбаяр Монгол Улсын Ерөнхийлөгчийн сэнтийд залрангуутаа л Пүрэвбат ламтанд Монгол Улсын Соёлын гавьяат зүтгэлтэн цол хайрласан. Урьд өмнө нь Монголд лам хүнийг ийнхүү шагнаж байгаагүй болохоор бүгд л эвэртэй туулай үзсэн юм шиг болж билээ. Хол ойргүй нэг л хэсэг ярьсан. "Насаараа Монголын шашин бурхны төлөө зүтгэсэн эрхэм дээд хамба ламтан Чойжамц, Дамбажав нарт хүртээгүй энэ эрхэм дээд шагналыг сүүлийн хоёр гуравхан жилд нэр нь дуулдаж байгаа Пүрэвбат ламтанд өгдөг нь ямар учиртай юм бол? !" гэхчлэн ам амандаа шуугиж байсан. Тэгсэн чинь тун удалгүй л хөөрхий тэр ламтнаар ихсийн шарил ухуулж, шатаалгаж, сац бэлдүүлж өрөвдөлтэй л харагдана билээ. Дараахан нь ламтан маань олон эрдэмтний хамт машины аваарт орж зарим нь газар дээрээ нас бараад, ламтан золтой л амь гарсан байх. Ерөнхийлөгч хамгийн эхэлж ламтныг "гавьяат" болгосны цаана ямар зорилго нуугдаж байсныг ард түмэн сэтгэл зүрхээрээ ойлгосон. Пүрэвбат ламтныг сайн хүн гэдэгтэй хэн ч маргахгүй. Гэтэл тэр том цолыг олгочихоод бараг маргааш нь шарил ухуулдаг сонин юм шүү. Ихэс дээдсийн бунхныг буулгаж, шарилыг нь шатаасны дараа Чингисийн цогцолбор нэрийн дор 7.5 тэрбум төгрөг "булах" их ажил ногоон торны цаана ямар ч бэрхшээл саадгүй үргэлжилж билээ. Эрхэм дээдсээр ахлуулсан хэсэг бүлэг хүнд их мөнгө л авах санаа байснаас, Улаанбаатарт эзэн Чингисийнхээ нэртэй, дэлхийд гайхагдах хөшөө дурсгал барья гэсэн сэтгэл үнэндээ байсангүй. Хамгийн наад захын хууль дүрмийг ч биелүүлсэнгүй. Би, монголдоо байтугай олон улсад нэр алдар нь түгсэн уран барилга, уран баримал, уран зургийн нэрт мастеруудтай уулзаж ярилцаж явна. Монголын тулгар төр байгуулагдсаны 800 жилийн ойд зориулсан ажлын нэг гол хэсэг нь "Чингис хааны хөшөө дурсгал" байх ёстой гэнэ. Энэ цогцолборын Чингис нь, зүгээр л нэг төрийн ордны нөмөрт сууж байгаа өвгөн байх ёсгүй аж. Д.Сүхбаатарын талбайн манаач шиг, нэг өвгөний суугаа баримал бүтээчихээд 7.5 тэрбум төгрөг хуваацгаахад хүрвэл Чингисийн удам угсаа гомдох аж. Төв талбай дунд нь жанжин Сүхбаатарын морьтой цоглог хөшөө сүндэрлэж байхад, морин дээр дэлхийн талыг туулж, олон улс орныг монгол төрийн тугийн дор нэгтгэсэн эзэн Чингисийн хөшөө гэж хэдэн баганын хооронд хоригдсон өвгөний дүрийг цул алтаар бүтээгээд ч дэлхийн олон нийт хүлээж авахгүй. Монголд ирсэн хүн "өнөөх гайхамшигт хөшөө дурсгал чинь хаана байна" гэж шимтэн үздэг, алс холын хүн Чингисийн цогцолборыг үзэх гэж тэмүүлэн ирдэг, тийм аугаа гайхамшгийг бүтээх нь тулгар төр байгуулагдсаны 800 жилийн ойд зориулсан хамгийн үнэтэй бэлэг байх байсан. Гэтэл төрийн өндөрлөгийн цөөн хэдэн хүн ард түмнээсээ нуун, Чингисийн хөшөө, цогцолбор гэж сүр сүлдгүй нэг юм бүтээх гэж байгааг юу гэлтэй юм дээ. Улсын сангийн асар их мөнгийг нэг хэсэг нь танил талдаа өгөх, нөгөө хэсэг нь нууцгайхан хувааж авах гэснээс биш, өөр ямар ч зорилго байсангүй. Монгол Улсын хуулиудад аливаа ажил үйлчилгээ, барааны тендерийн талаар тодорхой заасан байгаа. Уг ёсоороо бол Төрийн ордны өргөтгөл, Чингис хааны цогцолборыг барьж байгуулах талаар эхлээд ард түмнийхээ саналыг авч, мөн зураг төслийг тендерээр шалгаруулж мэргэжлийн байгууллага хүмүүсээр хэлэлцүүлж, ажил эхлэхийн өмнө гүйцэтгэгч байгууллагыг тендерээр шалгаруулах ёстой байсан. Хэдэн хүний нууц хуйвалдааны замаар биш, нээлттэй тендер зарлаж, гадаад хөгжилтэй орнуудын хүчирхэг баг авчран, дэлхийн гайхамшгуудын нэгийг бүтээх байсан гэж олон нийт үзэж байгаа юм. "Төрийн болон орон нутгийн өмчийн хөрөнгөөр хуйвалдан авах бараа, ажил үйлчилгээний гүйцэтгэгч сонгох журмын тухай "Монгол Улсын хуулийн 15-ын гуравт "Төсөвт өртөг нь 1000000001 төгрөгөөс дээш байх ажлын, 100000001 төгрөгөөс дээш байх барааны тендерийн урилгыг олон улсын хэмжээний, эсвэл олон улсын хэл дээр хэвлэгддэг хэвлэл мэдээллийн хэрэгслээр зарлан мэдээлнэ" гээд заачихсан байгаа. Ингэж зарласан бол Чингисийн холбогдолтой аливаа нэг зүйлийг бүтээхсэн, үгүйдээ нэр оролцохсон гэж "загатнаж" суугаа олон улсын нэртэй уран бүтээлчид, баячуудыг нааш нь татаж болох байсан. Тэгдэггүй юмаа гэхэд өөрийн улсын нэртэй уран барилгач, уран барималч, уран зураачдын сонорт хүргэж болох байсан шүү дээ. Гэтэл Болд, Цэлмэг нарын хүрээнд, дээдсийн танил тал цөөн хэдэн хүн 7.5 тэрбум төгрөгөөр "суугаа өвгөн" бүтээх гээд байгаагийн учрыг үнэндээ олохгүй байна. Чингисийн цогцолборын тухай асуудал нэлээд хэдэн жилийн өмнөөс үндэсний уран бүтээлчид, эх оронч хүмүүсийн сэтгэлийг эзэмдэж байсан юм билээ. М.Энхсайхан Ерөнхий сайд байх үедээ УИХ-ын гишүүн асан Энхтайваны хамт, манай урдаа барьдаг уран бүтээлчдийн урлангаар явж бүтээлийг нь үзэж сонирхон Чингисийн цогцолборыг хаана ямар байдлаар босгож болох талаар санал солилцож байсан гэдэг. Тэгэхэд бараг бүх уран бүтээлчид Чингисийн цогцолборыг Зайсан толгой юм уу, түүний харалдаа өндөрлөг, эсвэл Тасганы овоон дээр барьж босгон, хөшөөг морьтой, сүрлэг байдлаар бүтээе гэж санал нийлж байсан юм билээ. Хэрвээ эдгээр өндөрлөгүүд дээр босгож бүтэхгүй бол, Эрх чөлөөний талбайг сонгож байсан гэдэг. Яагаад гэвэл Эрх чөлөөний талбайн ард, Монголд музейн зориулалттай баригдсан цорын ганц барилга-Лениний музейн барилга байдаг. Түүнийг Хувьсгалт нам дангаараа эзэмшин, баар, зоогийн газраас эхлэн зүсэн зүйлийн газар байрлуулж мөнгө саадаг. Иймээс музейн зориулалтын энэ байшинг үндэсний галерей болгож тэнд Монголын түүхийн ховор олдворууд, эзэнт их гүрний үеийн нандин бүхнийг байрлуулъя гэж. Тухайлбал, В.И.Лениний цээж баримал байгаа суурин дээр Хархорины мөнгөн модыг байрлуулах санаа ч явж байв. Тэгээд музейн өмнөх талбайг "хийморийн талбай" гэж нэрлэн голд нь Чингис хааны морьтой сүрлэг хөшөө, эргэн тойронд нь түүний хүлэг баатруудын том баримлыг урлан босгоё гэж байжээ. Эдгээр санааг дэвшүүлж хийж бүтээе гэсэн Репиний академи төгссөн олон уран бүтээлчид байсан гэдэг. Түүний нэг нь Монгол Улсын төрийн шагналт, уран барималч Л.Ганхуяг юм. Тэрээр Чингисийн цогцолбор, Чингисийн хөшөө гэдгийг аль нэг барилгын өргөтгөлд хамаатуулан ёс төдий юм хийж болохгүй л дээ. Дэлхий хүндэлж байгаа хүний цогцолборыг дэлхийн нүд чихэнд хүрэхүйц сайхан бүтээх хэрэгтэй юм гэлээ. Тэрээр тендер зарлавал багаа бүрдүүлэн оролцоно гэж бодож байсан гэнэ. Тэрчлэн Репиний академийг төгссөн, уран барималч н.Аргайсүх агсны дипломын ажил "Чингис" баримал уг академийн урын санд хадгалагдаж байдаг ажээ. Тэр баримлын зураг төслөөр Чингисийн хөшөөг босгоход ёстой ховорхон хөшөө босно доо гэж хүмүүс ярьж байх аж. Эдгээр уран бүтээлчид 1992-1996 оны үед Чингисийн хөшөө босгох зураг төсөл хийж байхдаа зөвхөн хөшөөг нь 695 сая төгрөгөөр босгож болох юм байна хэмээн тооцоолж байсан гэнэ. Гэтэл одоогийн "суугаа Чингис" хэдэн багана нэмээд 7.5 тэрбум төгрөг болчихдог, сонин юм шүү гэж гайхацгааж байлаа. Ийм зүйлийг ард түмнээсээ нуухаас ч яахав гэцгээж байсан. Чингис хаан бол дэлхийн хүн. АНУ-ын "Нью-Йорк Таймс", "Вашингтон пост" сонинууд Чингисийг хоёрдугаар мянганы суут хүнээр тодорхойлж тодруулсан. Өөр бусад олон оронд Чингисийн тухай асар олон бүтээл туурвисан. Солонгосын эрдэмтэд л гэхэд долоон боть ном хэвлүүлсэн. Олон улсын хэмжээнд ингэж өргөж хүндэлж байхад тэр суут хүний ач үрс Чингис гэж нэг өвгөний баримлыг төрийн ордныхоо нөмөрт, талбайн манаач шиг юм босгочихоод, 7.5 тэрбум төгрөгийг нь хуваагаад хүртчихээсээ ичдэггүй л юм байх даа? ! Их Монгол Улс байгуулагдсаны 800 жилийн ой бол бидний үед байтугай дараагийн үед дахин тохиохгүй их ой. Энэ ойг тэмдэглэхдээ "Яаж хэдэн төгрөгийг нь хувааж авах вэ" гэдэг шуналын сэтгэлээс биш, яаж үнэ хүндтэй зүйл босгуулах вэ? гэдэг сэтгэлийн үүднээс хандах ёстой байсан болов уу. Бид олон том ой тэмдэглэсэн. Хэдэн жилийн өмнө Нийслэлийн 360 жилийн ойг тэмдэглэсэн. Найман тэрбум орчим төгрөгөөр наргицгаасан юм гэнэ лээ. Тэр мөн их мөнгө шүү. Эх орны нийслэлд нялзаж хоцорсон юм юу ч байхгүй. Улаанбаатар хот хур хогноосоо салаагүй. Гудамжууд нь харанхуй хэвээрээ, траншейнууд нь хүнээр дүүрэн, зам нь эвдэрч элэгдсэн. Хүмүүс нь яадгаа алдтал ядуурсан... Ийм л байдлаар хоцорсон шүү дээ. Далан саяар нь Төв шуудангийн орой дээр явдаг явдаггүй нэг цагтай болсон. Дүүргүүдийн хилийн уулзвар дээр хөшөө баримал босгосон. Хүмүүс тэгэхэд "Чингисийнхээ хөшөөгүй байж, Чингэлтэй дүүргийн хөшөөгөөр яадаг байна аа!" гэцгээж байсан. Асар их үнээр босгосон өнөөх хөшөөнүүдээ түрүү талаас нь нураагаад хаячихсан байна билээ. Хотын хэдэн дарга нарын хийж чаддаг нь тэр. Төсвийн олон тэрбум төгрөгөөр ингэж тоглож сурсан эрхэм дээдэс, тулгар төр байгуулагдсаны 800 жилийн ой гэдэг нэрийн дор халаас, хадгаламж хоёроо дүүргэх мэргэн ухаан олсны нэг нь, зүв зүгээр байсан төрийн ордноо бужигнуулан нурааж, ард түмнээсээ нууцалсан ногоон торны цаана хийж байгаа ажил гэхэд хилсдэхгүй болов уу. 7.5 тэрбум төгрөг гэдэг мөн их мөнгө шүү. Түүнийг хий хоосон "булж" байхын оронд, бүх ахмад настныхаа тэтгэврийг 7-10 хувь нэмж болох байсан. Арван жилийн арван сургууль юм уу, аймгуудад нэг нэг эмнэлэг байгуулаад өгчихөд ч хүрэлцэхүйц хөрөнгө. Тэгэхэд цөөн хэдэн хүний халаасанд хийчихлээ. Даанч харамсмаар биш үү? ! 
