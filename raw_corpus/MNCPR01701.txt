Хоёр хөтөлбөрийн тухай

2004 оны сонгуулиар төр засгийн эрхэнд гарсан нам эвслүүд тус тусдаа нийгмийн халамжийн болоод бодлогын чанартай томоохон хөтөлбөрүүд дэвшүүлснээс энд онцгойлон хоёр хөтөлбөрийн тухаад саналаа хэлье. 
Үүнд шинэ гэр бүл бологсдод олгох 500 000 төгрөг хөтөлбөр нь өнгөц харахад энэ нь залуусыг дэмжсэн сайхан санаа авч ядуурал ийм их үед элдэв хуурамч гэрлэлтийг үүсгэн хөхүүлж нийгэмд будлиан тарих асар хортой зүйл болж улмаар үүний нэр хүнд унаж уламжлан хэрэгжүүлэх аргагүй болж зорилго нь золиос авчирч асар их хөрөнгө сүйтгэх магадлалтай. Бодоход ийм хөтөлбөрийг нийтээр амьдрал ихэд хангалуун болсон, засаг төр нь асар их хуримтлалтай улсад залуусыг дэмжих зорилгоор явуулдаг бодлого байлтай. Гэтэл манай засгийн хөтөлбөрт нэг том арга хэмжээ болон туссан нь юунд хүргэх нь ихээхэн эргэлзээтэй байна. Нөгөөтэйгүүр 40000 айлын орон сууц хөтөлбөр буй. Энэ нь хэмжээ далайц, агуулга, ач холбогдлоороо үнэхээр том хөтөлбөр мөн. Гэвч энэ хөтөлбөрийг хэрэгжүүлэх арга замын тухай сонсоход үндсэн концепци нь гадаадын асар их хөрөнгө оруулалтыг маш хөнгөлөлттэй нөхцөлөөр авч, шилдэг барилгын компаниудаар богино хугацаанд бариулан ард олонд худалдах буюу зээлээр олгох баримтлалтай байна. Хэрэв энэ хувилбараар хөтөлбөр хэрэгжвэл үр дүн нь өнөөгийн энэ их ядуурал ажилгүйдлээс шалтгаалан хүртэх ёстой олонхид хүртээлгүй болж, зээлээр авсан цөөнх хэсэгт өрийн ихээхэн дарамт авчрах бол нөгөө талд дотоодын хөрөнгөлөг хэсэгт, гадаадын мөнгөтэй хүмүүст ашиг завшаан болон хувирч, үндсэн зорилгоо алдах магадлал тун өндөр. Тухайлбал гэр хорооллынхны нөхцөл сайжруулах боломж хаагдаж, зарим хэсэгт ядуурлыг улам нэмэгдүүлж, хотын хөгжилтэй холбоотой олон тулгамдсан асуудлууд шийдвэрлэгдэж чадахгүй хэвээр хоцорно. Иймээс энэ хөтөлбөрийг хэрэгжүүлэхдээ бэлэн болсон орон сууцны асар өндөр үнийн тулгалтад шахагдахгүй байх, бүх нийтэд хүртээмжтэй байх, маш хөнгөлөлттэй байх бага зээлээр сууцтай болох, эсвэл бүр мөнгө төлөхгүйгээр сууцтай болох, ард иргэдийн өөрсдийн идэвх санаачлагыг өрнүүлсэн, нөхцөлөө сайжруулахаар барахгүй, амьжиргаагаа дээшлүүлэх хэрэгсэл болгон хувиргах бололцоо олгосон, гэр хорооллыг богино хугацаанд багасгаж улмаар байхгүй болгох чиглэлтэй, цаашдаа үргэлжлэх ирээдүйтэй, жинхэнэ нөхцөлөө сайжруулах ёстой бүлэгт хүрээд зогсохгүй сууцгүй болон бүр шилжин ирсэн шинэ иргэд хүртэл сууцтай болох зэрэг олон шаардлагыг хангаж чадаж ийм арга замыг уялдуулан шийдвэрлэх хэтийн бодлогоор явуулах, тэрнээс бус түр зуурын компаничлал болж болохгүй. Ингэхийн тулд Улаанбаатар хотод 10000 айлын сууц барихын сацуу 30000 айлын сууц барих хөрөнгөөр 100000 айл өөрсдөө сууцаа барих бололцоо олгосон нөхцөлийг бүрдүүлж өгөх явдал илүү өгөөжтэй билээ. Тухайлбал ус, дулаан, бохир зайлуулах, цахилгаан холбоо зэрэг бусад олон сүлжээний нэгдсэн шугамыг үндсэн ба салбар шугамаар хот төлөвлөлтийн дагууд зам талбай тээвэр бусад олон зүйлийг бодолцон байгуулж үүнийхээ орчны газрыг 0.07 га газар эзэмших гэрчилгээ бүхий өрхүүдэд 0.03 га газрын хэмжээнээс илүүгүйгээр хот төлөвлөлтийн дагууд олговол энэ газрыг авсан эздүүд хувиараа болон хэсэг бүлгээрээ нэгдэн өөрийн эзэмшил рүү шугам татаж үүн дээрээ үндэслэн өөрсдийн сонирхол, хөрөнгө чинээ, бололцоо нөхцөлөө тооцон өөр өөрсдийн сууц, үйлчилгээ, үйлдвэрлэлийн зориулалт бүхий барилгаа баривал хүн бүрийн идэвх өрнөх нь ойлгомжтой. Нөгөөтэйгүүр улсаас барьсан сууцуудад орохыг хүссэн иргэд их бага газар өмчилдгөөсөө хамаарч олон цөөн өрөөтэй байранд орох эрх авч газар өмчлөх гэрчилгээгээ болон газраа хураалгах бол газар сууц алины нь ч авах сонирхолтой хуучин өмч газраа шинэ газраар солихдоо хуучин газар өмчлөх гэрчилгээгээ хураалгаж, сууцаа зээлээр эсвэл бэлэн мөнгөөр авах боломжтой байх учиртай. Ингэснээр хот суурин газрын өрхүүдэд өмчлүүлэх газар хувьчлалын үр өгөөж гарах ба зах зээлийн эргэлтэд шинэ болон хуучин бүх газрууд оролцож ард түмний амьдралыг дээшлүүлэх чухал хэрэгсэл болж чадна. Нөгөөтэйгүүр нэгдсэн шугамын зардлын 80 хувийг төр дааж, үлдэх 20 хувийг иргэд төлөх, бололцоотой иргэд сууцаа өөрийн хөрөнгөөр, бололцоогүй нь зээлээр барихад төрөөс ихээхэн дэмжлэг үзүүлэхийн сацуу зураг, төсөл мэргэжлийн туслалцаа авахад мэргэжлийн байгууллага, хотын захиргаанаас анхаарах учиртай. Ингэж чадвал хот элдэв бохирдлоосоо салж гэр хороолол аяндаа үгүй болж эмх замбараагүй өнөөгийн байдал арилж хэтдээ хүн ам өсөхөд хот төлөвлөлтөд элдэв дарамт учрахгүй болж өргөжин тэлж өнгө жавхаагаа нэмсэн орчин цагийн хот болох ирээдүй бүрдэх болно. Нөгөөтэйгүүр ард олныг орон сууцаар хангах зорилтод төр бүхнийг дааж асар их хөрөнгө зарах, цаг хугацаа алдах шаардлагагүй болж хөрөнгө нь олдвол 2-3 засгийн хооронд 40000 биш 400000 айлын сууц барих нөхцөлийг бүрдүүлж чадахад гайхах зүйлгүй. 
Ж.Одгэрэл 

