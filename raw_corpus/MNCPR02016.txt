Ерэн оны партизанууд буюу доромжлогдсон баатрууд

Эрх чөлөө, ардчиллын төлөө тэмцэгчдийн зориг хүчээр эрх чөлөөт орон буй болж, Эрх чөлөөний хөшөө боссон юм. Жорж Вашингтон.
Коммунист дэглэмийг устгахаар үзэл бодлоо нэгтгэн тэмцсэн баатруудыг, тэдний эрх чөлөө, ардчиллын төлөөх тэмцлийг өдийг хүртэлх 15 жилийн турш ямар ч парламент, аль ч Ерөнхийлөгч, хэний ч Засгийн газар байгуулсан гавьяатай нь дүйцэм үнэлсэнгүй. Тэгсэн мөртлөө манай төр, засгийн тэргүүнүүд энд тэндхийн улс орноор айлчлахаар очуутаа хамгийн түрүүнд манай Монгол Улс бол ардчилсан улс гэдгийг урдаа барьж байж хөрөнгө мөнгө гуйх, тэдний хүндлэл хүлээх виз авдаг. Монгол Улс бол коммунизм байгуулах уралдаанд Азидаа түрүүлж явсныг дэлхий мэднэ. Дэлхий дээр коммунистууд, фашистууд, террористууд ямар л гамшиг тарьсан тэр бүхнийг Монгол орон амсаж эдлэн өнгөрүүлсэн. Гэтэл нэг л сайхан нартай өдөр Монголын коммунистууд болох МАХН-ынхан сайхан ааш араншин нь хөдөлж урьдын гэмээ ухаараад улсаа ардчилсан болгосон юм шиг түүх бичигдэж эхлэв. Монголын коммунист намын дарга Н.Энхбаяр төрийн болоод засгийн өндөр албан тушаалыг бараг хувьчилж авсан юм шиг авирлах болов. 1990 оны эрх чөлөө, ардчиллын төлөө тэмцэл, түүнд итгэн үнэмшин босч тэмцсэн залуус хамгийн ихээр доромжлогдон, шоолуулж, цоллуулж, ад үзэгдэж, шоовдорлогдсон төдийгүй бас түүнээсээ өөрсдөө нэрэлхэж бас цөхрөнгөө барж сууна. Тэдний тун цөөхөн нь сайд, УИХ-ын гишүүн, аливаа нэг даргын ажил эрхэлж явна. Харин олонхи нь ядуучуудын эгнээг дүүргэж бид чинь юуны төлөө тэмцэж ямар нийгэм байгуулснаа ч мэдэхгүй юм гэх боллоо. Ард түмэн 1989-1990-ээд оны эрх чөлөөний төлөө тэмцэгчдийг ерэн оны партизанууд гэдэг. Ерэн оны эрх чөлөөний төлөө тэмцсэн залуусын зоригийг, тэдний коммунист дарангуйллыг дийлсэн гавъяаг эх орон нь тоогоогүй байхад нэг л улстөрч өндрөөр үнэллээ. Тэр хүн бол АНУ-ын Ерөнхийлөгч Ж.Буш байлаа. Буш "Эрх чөлөөний үйл хэрэгт та бүхний оруулж буй хувь нэмэрт талархах гэж, мөн америкийн ард түмэн та бүхний эр зоригийг үнэлдэг, нөхөрлөлийг тань дээдэлдэг шүү гэдгийг хэлэх гэж би энд ирсэн юм гэж тэдний гавьяаг тодосгоод, цааш нь 15 жилийн өмнө өөрсдөө эрх чөлөөгөө олж өнөөдөр бусдад мөн тийм боломж олоход тусалж байгаа монголчуудын эр зоригоос эрх чөлөөтэй амьдрах ийм шийдмэг эр зоригийг би олж харж байна" гэсэн . Эрх чөлөөгөө олох нь ямагт амаргүй байдгийг би мэдэх бөгөөд та бүхний тэвчээр зоригийг америкчууд бахархаж байна" гэлээ. Манайхан хэлсэн үгийг нь ухаарсан уу, үгүй юу бүү мэд Бушийг үг л хэлбэл алга ташаад байлаа. Уг нь хэрвээ Буш биш өөр нэгэн ийм үг хэлсэн бол алга таших нь битгий хэл, хөөгөөд гаргахаар урьд дуулдаагүй үг унав даа. " 15 жилийн өмнө монголчууд энэ ордны гадаа, хэдэн мянгаараа цугларч, тэсгэм хүйтэнд ажралгүй, эрх чөлөөгөө шаардаж, дарангуй дэглэмийг сөрөн зогссон билээ. Жагсагчдын дунд оюутнууд, ажилчид, лам , түүнчлэн эрх чөлөөний төлөө өлсгөлөн зарласан хэсэг ардчилсан үзэлт залуучууд байв. Итгэл үнэмшлийнхээ хүчээр тэд коммунист эрх баригчдыг засгийн эрхнээс буулгажээ". "Энэ ордны гадаа өлсгөлөн зарлаж байсан залуусын нэг нь өнөөдөр энэ ордны дотор Ерөнхий сайдаар томилогдон ажиллаж байна" гээд тавьчихав. Манайхан алга ташаад л байсан. Буш явлаа. Гэтэл манай МАХН-ын үзэл сурталчид маань шал өөр мэдээлэл ард түмэндээ хүргээд эхэллээ. Ерөнхийлөгч Н.Энхбаярыг барууны орнуудад нэр хүндтэй учраас Ж.Буш Монголд айлчилсан юм байх. Техастай адил Монголын тал нутгийг үзэх гэж Монголд айлчилсан юм гэнэ. Арай л айраг, найр ,хурдан моринд дуртайдаа, дуулгавартай сайн коммунистуудад хайртайдаа Монголд ирлээ гэж тайлбарлах шахаад байна. Хэрвээ өөр хэн нэгэн нь Ардын Их Хурлын танхимд орж ирээд Эрх чөлөө, ардчиллын төлөө тэмцэж байсан Ц.Элбэгдорж, Э.Бат-Үүл, С.Зориг, Д.Дорлигжав, Да,Ганболд, Р.Гончигдорж тэргүүтэй залуучууд Монголын түүхэнд байтугай, дэлхийн түүхэнд үнэтэй гавьяа байгуулсан юм гээд, коммунистуудыг террористуудтай зүйрлэсэн бол хөөгдөөд гарна гэж би итгэлтэй хэлнэ. Хамгийн харамсалтай нь эрх чөлөө, ардчиллын үнэ цэнийг, эрх чөлөөний төлөө тэмцэж явсан партизануудынхаа үнэ хүндийг, дээр нэр дурдсан лидерүүд нь хүртэл өөрсдөө бараг мартчихаад явж байна. 1911 онд Манжаас салж тусгаар улс байгуулсан цэргүүдээ удирдагчид нь цаг ямагт дурсч Манлай баатар Дамдинсүрэн, Хатанбаатар Магсаржав, тэр ч байтугай цэрэгт явсан хүмүүст бүх насаар нь таван лангийн цалин өгч байхаар шийдэж байсан гэдэг. 1921 оны коммунист хувьсгалын партизануудын үнэ хүнд, хангамжийн түүх хуучраагүй байна. Хаа хамаагүй империалист, фашист, коммунистуудын дайны баатрууд, удирдагчдын хөшөө дурсгал улам л олширсоор. Гэтэл 90 оны хувьсгалчид гудамжинд гарчээ. Коммунистууд төрд ажилтай байх тэдний эрхийг хуулиар халсан. Ажилгүй болохоор амьдралгүй, авгай хүүхэд нь хаяад явсан, архи дарсанд орсон, алуулсан, алга болсон гээд тоогүй олон. Миний бие ийм жишээг хэдэн зуугаар нь жагсааж чадна. Хамгийн гайхамшигтай нь, тэд болон тэдэнтэй мөр зэрэгцэж явсан партизанууд хэдийгээр хоногийн хоолгүй ядарсан ч үзэл бодолдоо өнөөг хүртэл үнэнч үлдсэн. Эрх чөлөө, ардчиллын төлөө тэмцсэн баатруудыг алдаршуулъя. Хамгийн анхны өлсгөлөн зарласан, хамгийн анх тэр аймшигт нийгмийн эсрэг тэмцсэн эх орончдыг мөнхөлье. Монголын ардчилсан холбооны хонгил дахь шилэн лангуунд ийм арван нэр байна. Анхны өлсгөлөн зарласан хүмүүс тэд. Б.Батцэнгэл, Э.Бат-Үүл, Хурцбилэгт, Г.Бошигт, Б,Галсандорж, Д,Дорлигжав, И.Жавхлант, Д.Нинж, Э.Эрдэнэбат, Д.Энхбаатар нар өлсгөлөнг эхэлж хоёр хоногийн дараа 60 гаруй хүн болж нэмэгджээ. Ардчилал, эрх чөлөөний төлөө тэмцсэн ерээд оны партизануудыг Монгол Улсын баатар цолоор шагнаад өгөөч гэж бараг бүх намыг захирч байгаа Монгол Улсын Ерөнхийлөгчөөс хүсэх гэсэн юм. Үүнээс илүү дэлхийд гайхагдах үйл хэрэг манай нэн шинэ түүхэнд үгүй юм биш үү. 
