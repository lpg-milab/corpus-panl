"Азийн сан"-гийн судалгаанд манай улсад авлига тодорхой шатанд байгааг дурдсан байсан

Авлигын эсрэг хуулийг удахгүй УИХ-аар хэлэлцэх гэж буй билээ. Тиймээс УИХ-ын гишүүн Г.Занданшатар, З.Энхболд нар Хонконгд авлигын эсрэг болон мөнгө угаахын эсрэг хуулийн талаар туршлага судлан авлигын эсрэг байгууллагуудын үйл ажиллагаатай танилцаад иржээ. Энэ талаар УИХ-ын гишүүн Г.Занданшатараас тодрууллаа. 
-Удахгүй УИХ авлигын эсрэг хуулийг хэлэлцэнэ. З.Энхболд гишүүн та хоёр энэ талаар Хонконгд очоод ирсэн. Тэнд авлигын эсрэг хэрхэн тэмцдэг юм байна? -Бид Хонконг, Малайзын туршлагыг судаллаа. Аль алинд нь бие даасан байгууллагууд байдаг юм байна. Малайзид энэ байгууллагын тэргүүнийг Ерөнхий сайд нь томилдог. Хонконгд мужийн тусгай бүсийн захирагч нь томилдог юм билээ. -Авлигын эсрэг бие даасан байгууллага нь ямар үйл ажиллагаа явуулдаг юм бэ? -Мөрдөн шалгах, авлигын эсрэг нийгмийг бий болгох, ард иргэдийг гэгээрүүлэх, урьдчилан сэргийлэх гурван үндсэн чиглэлтэй ажилладаг юм байна. Аль ч улсын хувьд энэ байгууллага нь хувийн сектор дахь буюу төр дэх авлига гэсэн үндсэн хоёр чиглэлээр ажилладаг. Хонконгд энэ байгууллагын шалгаж буй ажлын 50-60 хувийг хувийн секторын авлига эзэлдэг. Тухайлбал, банк санхүү хөрөнгийн бирж, пүүс компаниуд болон үнэт цаасны арилжаатай холбоотой авлигын асуудлуудыг түлхүү шалгаж байгаа юм билээ. -Таны хувьд бие даасан байгууллага байх нь зөв үү, Авлигын эсрэг бие даасан байгууллага байх хэрэгтэй, хэрэггүй талаар хүмүүс өөр өөрийн байр сууриа илэрхийлж маргалддаг. Зарим нь хэмжээгүй эрхтэй нэг байгууллага бий болчихно гэж болгоомжилж байсан санагдана. -Бие даасан байгууллага байх нь зүйтэй гэж би хувьдаа бодож байна. Гэхдээ тус байгууллагын бие даасан байдлыг хуулиар тодорхой болгож өгөх хэрэгтэй гэж бодогдсон. Малайзид 1964 онд, Хонконгд 1974 онд ийм байгууллага албан ёсоор байгуулагдсан гэсэн. Хонконг илүү авлига багатай оронд тооцогддог. Малайзийн хувьд хэдийгээр Хонконгоос түрүүлээд ийм байгууллагатай болсон ч авлига тодорхой хэмжээнд байсаар л байгаа. -Хоёр улсад хоёуланд бие даасан байгууллага байгаа атлаа нэгэнд нь авлига бага, нөгөөд нь тодорхой хэмжээнд байгаа гол шалтгаан нь юу вэ? -Энэ нь эдийн засаг дахь төрийн оролцооноос хамаардаг. Хонконгд тухайн үед цагдаагийн байгууллага нь идэвхигүй байсан учраас гаднаас голдуу тухайлбал, Англиас хүмүүс авчирч энэ байгууллагадаа ажиллуулсан. Эхний үед янз бүрийн асуудлууд гарч байсан ч аяндаа авлига багассан гэж үздэг юм билээ. Авлигын олон шалтгаан бий. Тухайлбал, төрийн албан хаагчдын цалин бага, тухайн улсын соёлын асуудал, үндэсний шударга ёсны тогтолцоо алдагдсанаас, төрөөс эдийн засагт оролцох оролцоо гэх мэт олон шалтгааныг дурдаж болно. Мөн тус улсад үндэсний шударга ёсны төв, ёс суртахууны төв зэрэг байгууллагууд бас давхар байгуулагдсан байдаг. Эдгээр төвүүд нь янз бүрийн сургалтуудыг явуулдаг. -Манайд ийм байгууллага байгуулахаар дахиад л хэн нэгний эрх мэдэлд оччихоод шударга ажиллаж чадахгүй юм биш биз дээ. -Үүнийг сайн хуульчилж өгөх хэрэгтэй л дээ. Төсөлд прокурорын дэргэд байгуулахаар яригдаж байгаа. Ер нь хараат бус байх боломж бий. Тухайн байгууллагын албан хаагчдын ёс суртахууны хэм хэмжээ, цалин хангамжаас авахуулаад олон асуудлыг шийдэх хэрэгтэй. -Манай улсын хувьд авлигатай нэр холбогдсон хүмүүс нь ихэвчлэн төрийн албан хаагчид байдаг. Түүнээс болоод ард түмэн жагсаал цуглаан хийж, тэмцээд ч нэмэргүй чимээгүй болчих юм. Тухайлбал, танай намаас УИХ-д нэр дэвшсэн нэлээд хэдэн гишүүн авлигатай нэр холбогдоод байгаа. Та энэ талаар юу хэлэх вэ? -Хонконг, Малайзид авлигын эсрэг байгууллага нь ихэвчлэн ард иргэдээс өгсөн мэдээллийн дагуу асуудлыг шалгадаг. З.Энхболд гишүүн бид хоёрыг хуралд суухад дэлхийн авлигын хэргийн талаар олон хүмүүс илтгэл тавьж ярьж байсан. Тухайлбал, АНУ-ын Холбооны мөрдөх товчооны хүмүүс сонин жишээ татаж ярьж байсан. Тэд Карл Марксын капиталист нийгэмд гурван сул тал байдаг, тэр нь ядуурал, авлига, тэгш бус байдал гэснийг жишээ татан хэлсэн. Өөрөөр хэлбэл, зах зээлийн тогтолцоонд байгаа бүх улсад энэ асуудал байгаа. Гэхдээ тэмцэж буй түвшин нь л янз бүр байдаг юм байна. З.Энхболд гишүүн бид хоёр АНУ-ын "Азийн сан"-гийн шугамаар Хонконг явсан. Тус сангаас авлигын асуудлаар судалгаа хийсэн байна билээ. Манай улсын төрийн өндөр албан хаагчид авлигатай нэр холбогдсон асуудалд би хувь хүний хувьд хариулт өгөх ёсгүй. Шүүх, хяналтын байгууллагууд шалгаж шийддэг асуудал. -Судалгааны дүнд манай улс авлигатай улсын тоонд аль хэрд нь явна вэ? -Судалгаанд манай улсад авлига тодорхой шатанд байна. Гэхдээ шийдэж болох юм байна гэсэн зүйл дурдсан байсан. 
Д.Мөнгөндалай 


