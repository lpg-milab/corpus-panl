№223 (15872)
1984 ОНЫ ЕСДҮГЭЭР САРЫН 16.
БҮГД ХУРЛЫН ЧУХАЛЧЛАН ЗААСАН АСУУДАЛ

Саяхан хуралдсан МАХН-ын Төв Хорооны ээлжит бус VIII бүгд хурлын чухалчлан заасан нэг гол асуудал бол хөдөө аж ахуйн бүтээгдэхүүнийг улам хурдацтай нэмэгдүүлэн, хүн амыг хүнсний бүтээгдэхүүнээр илүү сайн хангах явдал мөн. Тус бүгд хурал дээр МАХН-ын Төв Хорооны ерөнхий нарийн бичгийн дарга, БНМАУ-ын Сайд нарын Зөвлөлийн дарга нөхөр Ж. Батмөнх хэлэхдээ: << Намын ХVIII их хурлын шийдвэрийн дагуу хөдөө аж ахуйг хөгжүүлэх, хүн амыг хүнс тэжээлээр хангах зорилтот программыг боловсруулж үндсэнд нь дуусч байна. Манай холбогдох яам, тусгай газар, аймаг, сум, орон нутгийн нам, захиргааны байгууллагууд хүнсний программын төсөлд тусгагдсан арга хэмжээг хэрэгжүүлэх ажилд цаг алдалгүй орох нь зүйтэй гэж Намын Төв Хороо үзэж байна >> гэж онцлон тэмдэглэсэн юм. 

Хүн ам хурдан өсч, ард түмний хүнсний эрэлт хэрэгцээ байнга нэмэгдэж байна. Хөдөө аж ахуйг хөгжүүлэх потенциал ихтэй манай орны хувьд хүнсний бүтээгдэхүүний үйлдвэрлэлийг нэмэгдүүлэх явдал зөвхөн манай орны төдийгүй, манай улс ЭЗХТЗ-ийн гишүүн орнуудын өмнө хүлээсэн үүргээ нэр төртэй биелүүлэхэд интернационалч ач холбогдолтой юм. 

Хөдөө аж ахуйг хөгжүүлэх, хүнсний бүтээгдэхүүний үйлдвэрлэлийг нэмэгдүүлэх талаар манай нам, засаг олон чухал, арга хэмжээ авч, мал аж ахуй, тариалангийн үйлдвэрийн материал техникийн бааз улам бүр бэхэжсээр байна. Нэгэнт бий болж бэхжиж байгаа материалтехникийн баазыг зохистой, үр дүнтэй ашиглах нь хүнсний бүтээгдэхүүнийг нэмэгдүүлэх хамгийн гол хүчин зүйл юм. 

Хөдөө аж ахуйг хөгжүүлэх, хүнсний бүтээгдэхүүний хангамжийг сайжруулах зорилтот программыг хэрэгжүүлэх ажлыг цаг алдахгүй эртээс эхлэлийг заасан Намын Төв Хорооны VIII бүгд хурлын шийдвэрийг хэрэгжүүлэхийг улсын яам, тусгай газар, аймаг, сум, аж ахуй бүр анхаарч, хөдөө аж ахуйн үндсэн хөрөнгийн ашиглалтыг сайжруулан, фонд өгөөжийг нэмэгдүүлэхэд чиглэсэн шаардлагатай бүх арга хэмжээ авахаас ажил эхлэх хэрэгтэй. Үүний тулд Хөдөө аж ахуйн зориулалттай бүх барилга байгууламж, машин тоног төхөөрөмж, тэдгээрийн дотор малын хашаа, уг цэг, тэжээлийн үйлдвэр, цех бүрийг бүрэн ашиглах, одоогоор ашиглаагүй байгааг нь засч, ажилд оруулах ажлыг төлөвлөгөөтэйгээр хийвэл зохино. 

Хөдөө аж ахуйг хөгжүүлэн, хүнсний хангамжийг нэмэгдүүлэхийн тулд малын өсөлтийг тогтворжуулан, жил тутам тариалангаас арвин ургац авч байх нь чухал юм. Энэ талаархи МАХН-ын ХVIII их хурал, Намын Төв Хорооны удаа дараагийн бүгд хурлын шийдвэр, заалтыг хэрэгжүүлэх ажлыг байнга эрчимжүүлэн, шинэ шинэ ажил өрнүүлэх нь чухал байна. 

Ажил хариуцсан хүмүүсийн хариуцлага, санаачилга, мэрийлт чармайлт дутсанаас болж малын үүлдэр угсаа, тэдгээрийн чанар, ашиг шимт олигтой дээшлэхгүй байна. Мал аж ахуйн бүх үе шатны ажлыг зохих цаг хугацаанд нь шаардлагын хэмжээнд хүргэж хийдэггүйгээс улс нийгэмд их хэмжээний хохирол учруулдаг дутагдал оршсоор байна. Жишээлбэл, мал бүрийг гүйцэд таргалуулдаггүй, өвөлжилтийн бэлтгэлийг урин дулааны улиралд бүрэн хангадаггүйгээс том мал, төлийн хорогдол тууштай буурахгүй байна. Энэ дутагдлыг шийдвэртэй арилгах нь хөдөө аж ахуйг хөгжүүлэх, хүнсний нөөцийг нэмэгдүүлэх гол арга замын нэг мөн. 

Хүнсний хангамжийг сайжруулах зорилтот программыг хэрэгжүүлэх бэлтгэл ажлын чухал хэсэг нь хөдөө аж ахуйн үйлдвэрлэлийг шинжлэх ухааны үндэстэй, эдийн засгийн аргаар удирдах явдал юм. Хөдөө аж ахуйн үйлдвэрлэл нь байгаль, цаг агаарын нөхцөлтэй хамааралтай, биологийн хуулиар явагддаг учраас түүнийг удирдахад нийгэм эдийн засаг, биологийн болон бусад хамааралтай бодит зүй тогтол, хууль, байгаль, цаг уурын хүчин зүйлсийг нарийн судалж ухаалаг ашиглах нь чухал юм. 

Хөдөө аж ахуйн үйлдвэрлэлийг шинжлэх ухааны үндэстэй удирдахын чухал хэсэг нь манай орны нөхцөлд илүү сайн зохицсон, өндөр ашиг шимтэй шилмэл үүлдэр, омгийн мал өсгөх, арвин ургацтай ургамлын сортыг сонгон тариалах явдал мөн. Энэ талаар одоогийн хийж байгаа ажлыг улам бататгаж, цар хүрээг өргөтгөн, эрч хүчийг нь байнга нэмэгдүүлж байх шаардлагатай. 

Хөдөө аж ахуйг хөгжүүлж, хүнсний нөөцийг нэмэгдүүлэхэд уг үйлдвэрлэлтэй холбоотой ажилладаг төв, хөдөөний бүх байгууллага, хамт олон, хүн бүрийн идэвхтэй үйл ажиллагаа чухал рольтой. Иймд манай бүх байгууллага намынхаа заалт, шийдвэр ёсоор хүн бүрийн ажлын хариуцлага, идэвх санаачилга, үр бүтээлийг тууштай дээшлүүлэхийн тулд юуны өмнө ажлынхаа арга барилыг эрс сайжруулах нь чухал байна. Хүн бүрт бэлэн байдаг шавхагдашгүй их нөөц бол хариуцлага, тэвчээр, чармайлт юм. Ийм учраас нам, эх орныхоо итгэж хариуцуулсан ажилд хүн бүхэн бүрэн эзэн болохын төлөө хүч бололцоо бүхнээ улам илүү дайчлан ажиллах хэрэгтэй. 

Хүнсний нөөц нэмэгдүүлэх зорилтот программыг хэрэгжүүлэх хамгийн гол нэг бэлтгэл бол хөдөө аж ахуйн цаг үеийн төлөвлөгөөт бүх зорилтыг цаг тухайд нь биелүүлэх явдал юм. Энэ онд манай улс 700 шахаж мянган тонн үр тариа, 130 гаруй мянган тонн төмс, хүнсний ногоо хураан авч, мах, цөцгийн тос, сүүний бэлтгэлийн төлөвлөгөөг биелүүлэх бүрэн бололцоотой байна. Энэ бололцоог бодит үр дүн болгох нь манай ард түмний өнөөгийн хамгийн эрхэм зорилт мөн. 

