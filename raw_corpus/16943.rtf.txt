№40 (16943)    
1988 оны хоёрдугаар сарын 16.
Нарны элч

" Нарлаг Монгол " гэж дэлхий дахинд алдаршсан манай орон жилдээ 250 - 300 орчим өдөр нартай байдаг учраас нутаг дэвсгэрийн хавтгай дөрвөлжин талбай тутамд барагцаалбал 1900 квт цаг энерги нарнаас ирдэг нь орчин тойрноосоо эрчим хүчний хэрэгцээгээ хангах асар их нөөцтэй гэсэн үг юм. 

Өнгөрсөн онд хуралдсан МАХН-ын Төв Хорооны IV бүгд хурлаас малчны нийгмийн асуудлыг шийдвэрлэхэд байгалийн нөхөн сэргээгдэх эх үүсвэрийг ашиглахын чухлыг онцлон заалаа. Нөхөр Ж. Батмөнх бүгд хурал дээр тавьсан илтгэлдээ << . . . биохими, ус, нар, салхины эх үүсвэртэй эрчим хүч ашиглахтай холбогдсон судалгааг өргөтгөх, энэ талаар тодорхой амжилт олсон гадаад орны туршлагыг хэрэглэх, улмаар авсаархан үйлдвэр байгуулж тоног төхөөрөмж үйлдвэрлэж нэвтрүүлэх талаар Шинжлэх ухааны Академи, Эрчим хүч, уул уурхайн үйлдвэр, геологийн Яам, салбарын эрдэм шинжилгээний байгууллагууд хүч хамтран тодорхой ажил зохион байгуулах нь чухал байна >> гэж жижиг хэрэглэгчдийг цахилгаан эрчим хүчний эх үүсвэрээр хангах бололцоотой эх булгийг зааж тэмдэглэсэн юм. 

Нарны цацрагийг дулаан, цахилгааны эрчим хүч болгон хувиргаж ашиглах тухайд энергийн уламжлалт бус эх үүсвэрийг судлах ерөнхий шийдвэрлэх асуудлын хүрээнд ЭЗХТЗ-ийн гишүүн орнуудын шинжлэх ухаан, техникийн хамтын ажиллагааны программын хүрээнд хамтран ажиллахаар тохиролцож, улс - ардын аж ахуйн практикийн чухал ач холбогдолтой, олон улсын хамтын судалгаа, шинжилгээний энэхүү программд манай эрдэм шинжилгээний байгууллагууд 1973 оноос оролцох болсон билээ. Гэвч өнгөрсөн арван таван жилийн хугацаанд энэ чиглэлээр олигтой ахиц олсонгүйгээр барахгүй, олон улсын хэмжээнд тогтмол зохиодог зөвлөлгөөн, тайлан үзэсгэлэнд ч манайх өөрийн гэсэн хувь нэмэр оруулаагүй байна. 

Нарны илчийг дулаанд хувирган ашиглахад нарлаг тааламжтай нөхцөл бий ч гэсэн эх газрыг эрс тэс уур амьсгалын улмаас техник технологийн зарим бэрхшээл байгаагаас ажил удааширсан, тэрчлэн идэвх, дэмжлэг туслалцаа дутсан тал ч байгаа юм. 

1985 оноос ашиглалтын янз бүрийн нөхцөлд, үйлдвэрлэлийн хурлаар шалгаж, нарны дулааны технологийн үндсэн тоног төхөөрөмжийн ашиглалтын найдварт ажиллагаа, эдэлгээний баталгаат хугацааг тогтоох улмаар орон нутагт хөдөлмөрчдийн ахуй, соёлын хэрэглээ, мал аж ахуйн үйлдвэрлэлд нэвтрүүлэх зохистой арга замыг боловсруулах туршилт, судалгаа хийж байна. Нарны илчээр ажиллах дулааны тоног төхөөрөмжийг Хөвсгөл, Дорноговь аймгийн барилга угсралтын конторын цахилгаан, сантехникийн үйлдвэрт зохих хэмжээгээр үйлдвэрлэх болсон нь цаашдаа ижил төрлийн үйлдвэрүүд коллектор, дулааны усан хураагуур зэрэг нарны технологийн үндсэн тоног төхөөрөмжийг бие даан үйлдвэрлэх боломжтойг харууллаа. Ийм ололтоо ашиглан мал аж ахуйн хэсэг, бригад, ферм, эмчилгээ тэжээлийн цэг зэрэг суурин цэгүүдийг ахуйн болон технологийн хэрэгцээний халуун усаар хангах асуудлыг ойрын жилүүдэд шийдвэрлэх боломж байна. 

Нарны илчийг хэрэглэх өөр нэг чиглэл бол түүнийг цахилгаанд хувиргах техник, технологийг эзэмших ажил бөгөөд 1980 оноос судалгаа, туршилт хийж цахиураар нарны элемент бэлтгэх лабораторийн технологийг боловсруулж зарим үр дүнд хүрсэн байна. Цаашид лабораторийн үзүүлэлтээ үйлдвэрлэлийн технологид шилжүүлэх, мөн нарны зайг олноор үйлдвэрлэх туршилт, шинжилгээний цех байгуулах ажлыг хойшлуулахгүйгээр гүйцэтгэж, янз бүрийн модулийн нарны зай үйлдвэрлэж малчин айл өрхөд зөөврийн телевизор, холбооны хөдөлгөөнт станц, радио хүлээн авагч, магнитофон ажиллуулахад хангалттай хүрэлцэхүйц эх үүсвэр бий болгох боломжийг аль болох түргэн ашиглах талаар бүтээлч шургуу ажиллах хэрэгтэй байна. 

Нарны эрчим хүч ашиглах ажлыг зөвхөн эрдэм шинжилгээний байгууллага, сэдэв хариуцсан ажилтнуудад найдаж, түүний захиалагч болон холбогдолтойг бусад байгууллага дэмжлэг үзүүлэхгүй, санаачилга гаргахгүйгээр ажиглагчийн байр сууринаас л хандаж байгаа нь зүйд нийцэхгүй. Зөөврийн радио хүлээн авагчид зориулсан нарны зайн гаралтын залгуурыг худалдаанд гардаг " ВЭФ " маягийн хүлээн авагчийнхаар орлуулахаар Худалдаа, бэлтгэлийн яаманд хүсэлт тавьсан боловч шийдвэрлэх боломжгүй мэтээр тайлбарлан хамтарч ажиллахаас татгалзсан байна. Дорноговь аймгийн Даланжаргалан сумын Өнгөтийн хэсгийн төвд 1985 онд байгуулсан нарны халуун усны газар эхэндээ сайн ажиллаж байсан боловч өнгөрсөн жил бараг хаалттай байлаа. Шинжлэх ухааны ололтыг хөдөө аж ахуйд нэвтрүүлэх талаар 1991 ол хүртэл хамтран ажиллахаар байгуулсан гэрээний программын дагуу Шинжлэх ухааны Академийн Тэргүүлэгчдийн газар, Дорноговь аймгийн АДХ-ын гүйцэтгэх захиргаанаас 1987 онд хамтран гүйцэтгэхээр тохиролцож баталсан төлөвлөгөөний дагуу гүйцэтгэх үүргээ аймгийн талаас тасалсан нь орон нутгийн холбогдох байгууллагууд идэвх санаачилгагүй, хайхрамжгүй хандсанаас болжээ. Нарны эрчим хүчийг ашиглах тухай их ярьдаг боловч тийм тоног төхөөрөмжийг эзэмших соёл, аж ахуйч хандлага ийнхүү дутагдаж хэд хэдэн аймаг, сум дахь нарийн төхөөрөмж ашиглалтгүй хэвтэж байна. 

Судалгаа, шинжилгээний ололтыг хөдөө орон нутагт нэвтрүүлэх талаар эрдэм шинжилгээний байгууллагатай байгуулсан гэрээгээр тохиролцсон үүргээ цаг тухайд нь биелүүлэх, ер нь нарны эрчим хүчийг ашиглахад гар бие оролцох, санаа тавих, нөөц бололцоогоо дайчлах талаар орон нутгийн нам, захиргааны байгууллагууд Намын Төв Хорооны IV бүгд хурлын шийдвэр заалт ёсоор идэвхтэй ажиллах цаг болжээ.

