№79(15728)
1984 ОНЫ ДӨРӨВДҮГЭЭР САРЫН 1
Хичээлийн жилийн чухал үе

Намын улс төрийн сургуулийн 1983 - 1984 оны хичээлийн жил дуусах ойртож байна. Энэ бол коммунист, нийт боловсон хүчний марксистленинист боловсролыг дээшлүүлэх талаар хичээлийн жилийн турш хийсэн ажлыг нэгтгэн дүгнэх хариуцлагатан үе мөн. Улаанбаатар төмөр замын намын байгууллага хичээлийн жилийн эцэст ЗХУКН-ын байгууллагын туршлагаар дүнгийн хичээл хийхээр бэлтгэж, сонсогчдоор марксизмленинизмийн эх зохиол, намын баримт бичиг судлуулах, зарим чухал сэдвээр нэмэлт хичээл заах, зөвлөлгөө өгөх зэрэг ажил зохиож байна. Мөн нам, улсын байгууллагын удирдах ажилтан, үзэл суртлын комисс, заах аргын зөвлөлийн гишүүдийг улс төрийн сургуулийн шалгалтад суулгахаар хуваарилжээ. Хичээлийн жилийн эцэст намын байгууллагаас хийх нэг гол ажил нь сонсогчдын мэдлэгийг дүгнэх явдал мөн. Ийм учраас намын байгууллага, суртал нэвтрүүлэгч бүр энэ ажилд урьдаас сайтар бэлтгэх нь чухал. Юуны өмнө хичээлийн программын биелэлтийг улс төрийн сургуулийн бүлэг, сонсогч бүр дээр нарийвчлан гаргаж, илэрсэн дутагдлыг арилгах арга хэмжээ авах хэрэгтэй. 

Намын байгууллагаас эрхлэн сонсогчдын дунд онол практикийн бага хурал, ярилцлага зохион байгуулан, зарим хүндхэн сэдвээр зөвлөлгөө өгч нэмэлт хичээл хийвэл зохино. Эрдэмтэн, нам, улсын байгууллагын удирдах ажилтан, мэргэжлийн хүмүүсийг урьж марксистленинист онолын чухал асуудлууд, олон улсын байдал, улс орны болон тухайн орон нутгийн аж ахуй, соёлын байгуулалтын ажлын явцын тухай тойм лекц уншуулж, мэдээлэл хийлгэх нь сонсогчдоос хичээл сургуулиар олж авсан мэдлэгээ бататган гүнзгийрүүлэх чухал нэг нөхцөл болно. Сүхбаатар, Төв, Баянхонгор, Хөвсгөл зэрэг аймгийн намын хорооны улс төр гэгээрлийн кабинет хичээлийн жилийн төгсгөл үед зохиох ажлын календарьчилсан төлөвлөгөө гаргаж, номын сангаа амралтын өдөр, ажлын биш цагаар ажиллуулдаг байна. Ийм туршлагыг бүх аймаг, хотын улс төр гэгээрлийн кабинетын ажилд нэвтрүүлэн, сонсогчдыг жилийн эцсийн шалгалтад бэлтгэх бололцоо, нөхцөлөөр дүүрэн хангах нь чухал байна. Улс төрийн сургуулийн дүнг гаргахдаа туйлын бүтээлч, ажил хэрэгч хандах ёстой. Зарим газар энэ чухал ажлыг ёс төдий, ор нэр болгодог дутагдал байгаад нээлттэй орхидог. Сонсогчдын мэдлэгийг шалган дүгнэхдээ юуны өмнө тухайн шинжлэх ухааны талаар хэр зэрэг гүнзгий мэдлэг эзэмшсэн, олж авсан мэдлэгээ амьдрал практикт хэрэглэж байгаа байдал, нийгмийн аливаа үзэгдлийг задлан шинжилж нэгтгэн дүгнэхдээ марксист арга зүйг хэрхэн эзэмшсэнийг голлон анхаарах хэрэгтэй. 

МАХН-ын Төв Хорооны VII бүгд хурлын үзэл санааны дагуу нам, улс, хөдөлмөрийн сахилгыг бэхжүүлэх талаар коммунистууд, боловсон хүчнүүд чухам юу хийж, орчин тойрондоо хэрхэн нөлөөлж байгааг тунгаан ярилцаж, үйл ажиллагаанд нь тодорхой үнэлэлт дүгнэлт өгөх нь зүйтэй. 

Сонсогчдын мэдлэгийг дүгнэх арга хэлбэрийг боловсронгуй болгох шаардлагатай байна. ЗХУКН, ах дүү бусад намын туршлагаас үзэхэд хичээлийн жилийн эцэст дүнгийн хичээл хийх, онол практикийн бага хуралд сонсогчдоор илтгэл тавиулах, үг хэлүүлэх, ярилцлага хийх зэрэг хэлбэрийг голлон хэрэглэж байгаа нь үр дүнтэй болж байна. Улс төрийн сургуулийн хичээлийн чанар, сонсогчдын идэвх оролцоо зарим газар хангалтгүй байна. Тухайлбал Баян-Өлгий аймгийн Өлгий хотод энэ хичээлийн жилд улс төрийн сургуулийн ирц тун хангалтгүй байсны дээр гол төлөв нам, улс, олон нийтийн байгууллагын хариуцлагатай ажилтнуудаар бүрдсэн нам аж ахуйн идэвхтэний сургуулийн хичээл олон удаа тасарч, программын шаардлага биелэхгүйд хүрчээ. Өмнөговь аймаг МАХН-ын Төв Хорооны VII ( 1983 ) бүгд хурлын шийдвэрийг улс төрийн сургуулиар судлуулах ажлыг орхигдуулж сонсогчдод бие даан судлуулах даалгавар өгөх төдийгөөр хязгаарлан ор нэр болгожээ. 

Намын анхан шатны зарим байгууллагаас улс төрийн сургуулийг удирдах явдал ихээхэн өнгөц, зөвхөн сонсогчдын ирцийг бүртгэх төдийгөөс хэтрэхгүй байна. Ийм байдалд дүгнэлт хийж, дараачийн хичээлийн жилийн бэлтгэлийг энэ хичээлийн жилийн төгсгөлөөс шууд эхлэх хэрэгтэй. Улс төрийн сургуулийн шинэчилсэн системийг мөрдөх ажлын зохион байгуулалт, удирдлагыг улам оновчтой болгох талаар идэвх санаачилгатай ажиллах ёстой. 

Коммунист боловсон хүчнийг улс төрийн сургуульд хуваарилахдаа тэдэнтэй нэгбүрчлэн уулзаж, урьд жилүүдэд ямар сургууль, семинарт суралцсан, цаашид юу судлах хүсэлтэй байгааг нарийвчлан судалсны үндсэн дээр хийх ёстой. дундговь, Сэлэнгэ зэрэг аймгийн намын байгууллага сонсогчдыг сурлагын дэвтэртэй болгон улс төрийн сургуулиар юу судалж, ямар сэдвээр практик даалгавар гүйцэтгэсэн, реферат бичсэнийг хичээлийн жилийн эцэст тэмдэглэдэг болсон нь сонсогчдыг зөв хуваарилахад чухал ач холбогдолтой юм. Аймаг, хот, районы намын хороод дараачийн хичээлийн жил эхлэхийн өмнө сонсогчдыг улс төрийн сургуульд хэрхэн хуваарилсныг намын анхан шатны бүх байгууллагад шалган танилцаж, илэрсэн дутагдлыг газар дээр нь арилгавал зохино. 

Ирэх хичээлийн жилд суртал нэвтрүүлэгчдийг улам чадваржуулж эгнээг нь нам, улсын удирдах ажилтан, эрдэмтдээр өргөжүүлэх хэрэгтэй байна. Тэргүүний суртал нэвтрүүлэгчдийн туршлагаас үзэхэд улс төрийн ямар сургууль, онолын семинар удирдах, ямар боловсрол, ажил мэргэжлийн хүмүүстэй ажиллахаа урьдчилан мэдэж, хувийн бэлтгэлээ эртээс хангадаг. Намын байгууллага хувийн бүтээлч төлөвлөгөөнийх нь биелэлтийг суртал нэвтрүүлэгчдээр нарийвчлан гаргуулж, хүн бүрийн ажилд тодорхой үнэлэлт дүгнэлт өгдөг байх ёстой. Тэгээд онол улс төрийн бэлтгэл, заах аргын ур чадвараа дээшлүүлэх, сонсогчидтой ажиллах, хичээл сургуулийг амьдралтай холбон, чанар, үр нөлөөг нь дээшлүүлэх талаар цаашид юу анхаарахыг тэдэнд хэлж зөвлөх нь чухал. 

Хичээлийн жилийн төгсгөлд намын байгууллага бүр улс төрийн сургуулийг удирдах талаар зохиосон ажлаа нэгтгэн дүгнэж, хуримтлуулсан арга туршлагыг нийтийн хүртээл болгож, илэрсэн дутагдлыг арилган ирэх хичээлийн бэлтгэлийг эртээс жигд сайн хангах хэрэгтэй. 

