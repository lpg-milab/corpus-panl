"L'oreal"-ийн Лилиан буюу Францын хамгийн баян бүсгүй

L'oreal. Гоо сайхны бүтээгдэхүүнээр дэлхийд алдартай энэ  фирмийг мэдэхгүй хүн гэж үгүй.  Манай бүсгүйчүүд  аль хэдийнээс  "L'oreal"-ийн бүтээгдэхүүнийг  хэрэглэх болсон. 
Үнэнч үйлчлүүлэгч нь болсон та "L'oreal"  фирмийн талаар юу мэдэх вэ? Таны сонорт нэгэн сонин мэдээ хүргэе.  
Саяхан  Америкийн "Forbes" сэтгүүлээс Европын хамгийн баян 25 хүний жагсаалтыг гаргасан юм. Түүнд  багтсан цорын ганц эмэгтэй нь Лилиан Бетанкур. Тэрээр  "L'oreal"-ийн хувьцааны дийлэнх хувийг эзэмшдэг, Францын хамгийн чинээлэг эмэгтэй. Тэрбээр дэлхийд хамгийн алдартай гоо сайхны бүтээгдэхүүнээр бөмбөгдүүлээд зогсохгүй, эд  хөрөнгөтэй, эрх мэдэлтэй. Хэрхэн амжилтад хүрснийг нь мэдэхийн тулд зарим хүмүүс хэдийг ч төлөхөд бэлэн байдаг гэнэ. Хатагтай Лилиан Бетанкур ерөөсөө ярилцлага өгдөггүй.  Дээдчүүд цуглардаг хүлээн авалт дээр уригдан очихдоо гэрэл зурагчдын өмнө  таван секундээс илүү саатдаггүй. Өөрийнх нь болон гэр бүлийнх нь тухай ямар нэгэн  яриа, хэл ам гарахад тэгсгээд л намждаг гэдэг. Яаж тэр бүхнийг дараад байдгийг хэн ч тайлбарлаж чаддаггүй гэнэ. Лилиан Бетанкурийн нууцыг мэдэхийн тулд зарим хүмүүс хэдийг ч төлөхөд бэлэн гэдэг нь учиртай бололтой. 
Лилиан  удахгүй 80 нас хүрнэ. Түүний хөрөнгийг охин Франсуаз нь өвлөн авах гэнэ. Лилианы охин хуримлахад хэвлэлийнхнээс хэн ч энэ талаар ямар ч мэдээлэл авч чадаагүй. Одоогоос 15 гаруй жилийн өмнө болсон хуримын талаар одоо ч юу мэддэггүй  гэхээр сонин байгаа биз. Энэ нь Францын хамгийн баян хатагтайн амьдрал үнэхээр нууцагдмал гэдгийн нэг баталгаа юм. 
Лилиан энэ их хөрөнгийг "L'oreal" фирмийг үндэслэн байгуулсан эцэг эхээсээ өвлөн авсан билээ. Гэхдээ түүнийг нь үрэн таран хийгээгүй улам ч арвижуулсан нь муугүй бизнес эрхлэгч болохын  баталгаа болно. 
Эжен Шюллер гэгч нэгэн залуу Нейи хотоос  Сорбоны их сургуульд орохоор Парист иржээ. Тэрбээр химич мэргэжлээр сургуулиа дүүргээд  эрдмийн зэрэг хамгаалахаар аспирантур суралцсан байна. Эжен тэр нэгэн хүнтэй уулзаагүйсэн бол химийн салбарт маш олон шинэ нээлт хийх байсан ч байж магадгүй. Гэвч бурхнаас зурсан  төөргийг хэн ч өөрчилж чаддаггүй хойно. 
Гоо сайхны салонд ажилладаг нэгэн хүн Сорбоны их сургууль дээр ирээд  боловсролтой залуучуудтай уулзаж үс будах аргаар дагнан ажиллах хүсэлт тавьжээ. Харамсалтай нь, химийн факультетийн оюутнууд  бүгд л ирээдүйд Нобелийн шагнал хүртэнэ гэж боддогоос үс будах асуудлыг ойшоож үзсэнгүй. Эжен Шюллер л хамтран ажиллахыг зөвшөөрсөн байна. Энэ нь түүний хувь заяаг орвонгоор нь эргүүлнэ гэдгийг яаж мэдэх билээ.  Жаахан ч гэсэн мөнгө олохоор уг саналыг хүлээн авсан боловч сүүлдээ чамгүй орлого олох болсон гэнэ.   Үсний өнгийг өөрчлөх бодис гаргаж авахаар гоо сайхны салон дээрээ хэдэн ч цагаар ажиллаж сүүлдээ сургууль дээрээ ч очихоо больсон байна.  Зүтгэл, мэдлэгийнхээ ачаар  удалгүй үсний будаг гаргаж авч, патентыг авснаар чамгүй ашиг олжээ. Үүндээ урамшин үсний будгийн үйлдвэрлэл эрхлэхээр шийдсэн юм.  Гэвч сайн зүйлд садаа мундахгүй гэгчээр дэлхийн нэгдүгээр дайн болж Эжен Шюллер үйлдвэрлэлээ зогсоохоос өөр аргагүй болжээ.  Дайны талбараас эсэн мэнд эргэж ирээд  удалгүй  дэлхийн улс орнуудын улс төрийн тогтолцоонд томоохон  өөрчлөлт гарсан нь Эжений бизнест ч эергээр нөлөөлсөн байна.  Эмэгтэйчүүд задгай энгэртэй хувцас  өмсч, наранд биеэ борлуулах нь моод болов. Гоо сайхны ертөнц шинэ уур амьсгалтай болсныг  "L'oreal" фирмийн эзэн  овжноор ашигласан  байна.  Эжен арьс борлуулдаг тос үйлдвэрлэсэн нь нэг хэсэгтээ л хамгийн их эрэлт хэрэгцээтэй бүтээгдэхүүн байсан гэдэг. Лабораторидоо өдөр шөнөгүй ажиллаж байсан түүнийг   1920 онд сохор азаар гэрлэсэн хэмээн ярьцгаадаг. Хоёр жилийн дараа охинтой болж түүндээ Лилиан гэдэг нэр хайрлажээ. Харамсалтай нь  төгөлдөр хуурч мэргэжилтэй гэргий нь  охиноо жаахан байхад  Лион хотод гэнэт таалал төгссөн байна.  Ингээд л Эжен Шюллер охиноо ганцаараа өсгөжээ. 
Өглөө эрт охиноо салхинд гаргачихаад  өдөржингөө лабораторидоо ажилладаг байв. Тэрээр охин Лилианыг хичээнгүйлэн суралцахаас өөр юу ч шаарддаггүй байсан гэнэ. Охиноо 15 нас хүрэхэд  лабораторидоо ажиллуулж  анх удаагаа мөнгө өгчээ. Дэлхийн хоёрдугаар дайн "L'oreal" фирмийн хувьд амаргүй  үе байсан.  Эжен Шюллерийг  нацистуудтай хамтран ажилласан хэмээн буруутгажээ. Лилианы хойноос явдаг байсан  Францын язгууртан гаралтай Андрэ гэгч залуу түүнийг аварсан  байна.  Лилиан  залууд  үнэхээр хайртай байсан эсэхийг хэн ч мэдэхгүй.  Ямар ч байсан  1950 онд Лилиан, Андрэ Бетанкур хоёр  хуримаа хийж албан ёсоор гэрлэлтээ батлуулсан юм. 
1957 онд Эжен Шюллер  ертөнцийн мөнх бусыг үзүүлж "L'oreal" фирмийг  нэг хэсэг   тэднийхтэй ямар ч холбоогүй  хүн тэргүүлж байжээ. Удалгүй бүтцийн өөрчлөлт хийж , хувьцаа гаргасан юм. Түүнээс хойш хатагтай Лилиан Бетанкур хувьцааны дийлэнх хэсгийг нь эзэмшээд зогсохгүй  "L'oreal"-ийн зах зээл дээр явуулах бодлогыг ч тодорхойлогч болжээ. 
Лилиан  нь Шанель, Ланвин, Унгаро, Сен-Лоран зэрэг дэлхийн нэртэй 
загвар өмсөгчдийн үйлчлүүлэгч.  1968 онд  загвар зохион бүтээгч Сен-Лоран анх удаа эмэгтэйчүүдэд  зориулсан өмд хийхэд Лилиан анх удаагаа түүнийг нь өмсч, албан ёсны хүлээн авалтад оролцсон юм.  Тэрбээр Францын  боловсрол, соёл, урлаг, шинжлэх ухааны салбарт  томоохон хөрөнгө оруулагчдын нэг. Эдгээр салбарт дэмжлэг үзүүлэх зорилгоор томоохон сан байгуулжээ.  Хатагтай Лилиан  усанд сэлж, дугуй унаж спортоор идэвхтэй хичээллэдэг. Жил бүр Зул сарын баярыг Карибийн эсвэл Энэтхэгийн тэнгист өнгөрүүлдэг.  Франц дахь дөрвөн эдлэн газраа жилд нэг удаа нисдэг тэргээр явж эргэдэг. Эцгийнхээ гал голомтыг сахиж одоо болтол Нейи хот дахь харшдаа амьдардаг гэнэ. 
Хатагтай Лилиан хэзээ ч дээдчүүдэд  зориулан хүлээн авалт зохион байгуулдаггүй. Тэрбээр хүндэтгэлийн зоог барихдаа арваас илүү хүн урьдаггүй.  Тэдний тансаг харшид  гэрэл зурагчид нэг ч удаа орж байгаагүй. Сэтгүүлч болон гэрэл зургийн сурвалжлагчид харшийг үргэлж тойрч явдаг гэж францчууд ярьдаг. 
Тэгсэн мөртлөө  Лилиан Бетанкур хэзээ ч бие хамгаалагч авч байгаагүй гэдэг. 
Харин эцгийнх нь үндэслэн байгуулсан "L'oreal" фирм нь өнөөдөр бүх л төрлийн гоо сайхны бүтээгдэхүүнийг өөрчилдөг. Түүгээрээ фирмийнхээ төдийгүй Францын нэр хүндийг дэлхийд өргөсөн гэж болно. 
Ю.Дэлгэрмаа

