Өнөө жил тэд Монголын говиос чулуужсан 160 гаруй яс олжээ

-Саяхан олсон аварга гүрвэлийн сүүлний гурван яс нийлсэн байсан нь тэдгээр амьтад шувуутай адил нисдэг байсныг гэрчлэх асар том нотолгоо болжээ- Аялал жуулчлалын "Nomadic expeditions" компани, Монголын Палеонтлогийн хүрээлэн хамтарч сэтгүүлчдэд өчигдөр мэдээлэл хийлээ. 
Дээрх хоёр байгууллага хамтран 1996 оноос эхлэн "Говийн диназаворууд" нэртэй аялал жуулчлал, эрдэм шинжилгээний хөтөлбөр хэрэгжүүлж эхэлсэн бөгөөд өдгөө 10 дахь жилийнхээ ойтой золгож буй ажээ. "Би багаасаа л динозавр их сонирхдог хүүхэд байлаа. Энэ төрлийн ном их уншина. Тэгээд Монголд очиж ажиллах юмсан гэж мөрөөддөг байлаа. Хожим нь хүссэн мэргэжлээ эзэмшин Монголын говьд ажиллах сайхан боломж тохиосон юм. Би Канадын баруун эрэгт амьдардаг. Манай нутгаас ч динозаврын яс, үлдэгдэл их олддог. Ер нь энэ талын судалгааны ажлын эхлэлээрээ Монгол, Канад хоёрт адил төстэй зүйл олон бий. Канадад анх америкчууд ирж үлэг гүрвэлийн яс байгааг нээсэн. Үүгээрээ бид дэлхийд алдаршсан. Монголд ч адил. 1920-иод оны дундуур америкчууд ирж анх үлэг гүрвэлийн ясыг олсон шүү дээ. Манайхаас олддогтой адил төстэй үлэг гүрвэлийн яс Монголын говиос бас олддог юм. Тухайлбал, танай Байгалийн түүхийн музейд байдаг аварга том махан идэшт гүрвэлтэй адилхан тийм динозавр Канадаас гарсан. "Юрийн галавын цэцэрлэг" гэдэг киног та нар мэднэ дээ. Тэр кинонд гардаг махан идэшт гүрвэлийн яс Монголын говиос гардаг шүү дээ" хэмээн Пилип Курри сонирхууллаа. Тэрбээр Канадын Албертын их сургуулийн профессор хүн. Үлэг гүрвэлийн судлалаар дэлхийд дээгүүр бичигддэг эрдэмтэн. "Говийн динозаврууд" хөтөлбөрт анхнаасаа л уригдаж ажилласан бөгөөд судалгаа, шинжилгээний ажлаа голлон дагнадаг аж. Эрдэм шинжилгээний хувьд Монголын Палеонтологийн хүрээлэнгийн доктор Д.Бадамгарав тэдэнтэй хамтран ажиллаад арван оныг үджээ. Энэ хатагтай хамтарсан судалгааны ажил хийхээс гадна хяналт тавьдаг гэсэн. Аялал жуулчлалын хувьд энэ хөтөлбөрийн хүрээнд жил бүр 20 орчим жуулчин ирдэг бөгөөд үүнд үлэг гүрвэл судлал сонирхдог, энэ талын судалгаа шинжилгээ хийдэг хүмүүс багтдаг байна. Тэд Монголын нутгаар аялахын зэрэгцээ говьд үлэг гүрвэлийн яс хайж "сэтгэлийн таашаал" авдаг. Монголын говь баян. Эрин галавын тэртээ амьдарч байсан аварга гүрвэлүүдийн томхон яснаас эхлээд сүүлний үзүүр, хурууны сарвуу зэргийг ч олно. Ялангуяа хуягт гүрвэлийн яс элбэг олддог гэсэн. Ганц яс ч гэсэн судалгаа шинжилгээний хувьд асар их үнэ цэнэтэй. Тухайлбал, саяхан олсон аварга гүрвэлийн сүүлний гурван яс нийлсэн байсан нь тэдгээр амьтад шувуутай адил нисдэг байсныг гэрчлэх асар том нотолгоо болжээ. Тэд энэ мэт олсон бүхнээ нямбайлан аваад Палеонтологийн хүрээлэнгийн лабораторид авчран цэвэрлэж янзлаад хүлээлгэн өгдөг байна. 1996 оноос хойш олсон бүх олдворыг хэн, хэзээ олсон хаяг нэрийг тодорхой бичээд дээрх лабораторид хадгалжээ. Өөрөөр хэлбэл, жуулчдын олсон үлэг гүрвэлийн олдворууд эндээ үлддэг гэсэн үг. Өнөө жилийн хувьд янз бүрийн амьтдын 160 ширхэг чулуужсан яс олсон бөгөөд өдгөө түүнийгээ шороо тоосноос нь цэвэрлэх ажлыг хийж байгаа гэсэн. Аль ч оронд үлэг гүрвэлийн олдворыг хамгаалах нь аялал жуулчлалыг хөгжүүлэх үндэс суурь нь болж өгдөг. Харин манай зарим жуулчны газрууд жуулчдад дур зоргоороо үлэг гүрвэлийн яс ухуулж, заримыг нь эвдэж сүйтгэж байгаа талаар Д.Бадамгарав доктор харамсан ярьж байна лээ. Тэд үйрүүлээд хаясан ясыг цуглуулж уутанд хийгээд иржээ. Түүнийгээ эвлүүлж зүйж нааж байгаад үндсэн ясыг нь босгоод ирдэг аж. Гэхдээ ингэхийн тулд маш нарийн ажиллагаа, ур дүй шаардагддаг байна. 
Д.Оюунтуяа

