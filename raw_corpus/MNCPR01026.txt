Шинэ программ хангамж нэвтэрлээ

Компьютерийн программ хангамж боловсруулдаг "Интерактив" компани Монголд анх удаа Интерактив диамонд системийг нэвтрүүлж байна. Уг систем нь байгууллагын үйл ажиллагааг удирдан хянах боломжийг хэрэглэгчдэд олгож байгаа аж.
Мөн тухайн байгууллагын өдөр тутмын үйл ажиллагааг дээд шатны удирдлагад мэдээлэх боломжийг олгож байна. Уг системийг нэвтрүүлсний албан ёсны нээлт өнөөдөр Мэдээллийн технологийн үндэсний паркт болох аж. Энэхүү системийн талаар тус компанийн ерөнхий захирал Б.Ууганбаяраас тодрууллаа. -Интерактив системийн онцлог? -Энэ систем нь санхүүгийн удирдлага, нягтлан бодох бүртгэл, нөөц төлөвлөлтийн цогц программ хангамж юм. Өнөөдөр программ хангамж ашиглалтын байгууллага олон ч бизнесийн компаниудын дунд яг ийм системээр үйл ажиллагаагаа явуулдаг газар байхгүй. Өөрөөр хэлбэл, санхүү, хүний нөөц гээд бүхий л салбар дээр өөр өөр программ ашигладаг. Ингэснээр байгууллага дотроо мэдээлэл солилцоход түвэгтэй. Харин албаны дунд үүнийг суулгаж өгснөөр бүх мэдээллийг нэгтгэж, ойлгоход хялбар байдлаар мэдээллээ байрлуулах юм. Ингэснээр байгууллагынхаа дотоод үйл ажиллагааг хялбар болгоно гэсэн үг. Тухайлбал, хэрэглэгчээс тухайн компанийн үйлчилгээний албанд нэг гомдол мэдүүллээ гэхэд түүнийг цаг тухайд нь үйлдвэрлэлийнхээ албанд мэдээлж чаддаггүй. Үүнээс болоод санал гомдол, бэрхшээлүүд гарч эхэлнэ. Тэгвэл энэ системийг суулгасан тохиолдолд тэр гомдлыг бусад алба руугаа шууд дамжуулж, мэдээллээ солилцох арга хэмжээг хурдан шуурхай авах боломжтой. -Байгууллагын дотоод үйл ажиллагаатай холбоотой асуудлыг заавал бичиг цаасан дээр гаргаж, хэлэлцэх шаардлагагүй гэсэн үг үү? -Тийм. Хэн илүү мэдээлэлтэй нь бизнест амжилт олдог болсон цагт түүнийг аль болох хялбар, хурдтай дамжуулах нь чухал. Ингэхийн тулд энэ программыг суулгаж, бичиг цаасаар бүх мэдээллээ солилцох шаардлагагүй. Тухайн байгууллагад чухал хандивлагч ирж, уулзалт зохион байгуулахаар боллоо гэхэд түүний төлөвлөгөө тэнд ярих бүх зүйлийг программдаа оруулчихвал тэр нь хэлтсийн дарга нарт оччихсон байх жишээтэй. Ингэхээр энэ нь байгууллагын дотоод орчин, харилцааны уур амьсгалыг хялбар болгож байна гэсэн үг. Гэхдээ байгууллагын дотоод оффисийн асуудлыг хялбар шийддэг программууд ер нь бий. Интерактив системийн хувьд компанийн бизнесийн мэдээллийг түлхүү солилцох юм. -Манай сонины хувьд энэ программыг сүлжээндээ нэвтрүүллээ гэхэд ямар давуу талтай вэ? -Сонины рекламны орлого, борлуулалтын хэмжээ хэр байна гэдгийг шуурхай мэдэж байх боломжтой. Тухайн сонин өнөөдөр манай энэ нүүрэнд тэр компани рекламаа гаргана гэсэн төлөвлөгөөгөө программдаа бүртгэсэн байхад дараа нь хуваарьгүй сурталчилгаа гарлаа гэсэн элдэв маргаан гарахгүй. -Гадны байгууллагуудтай энэ системээр холбогдон харилцаж болох уу? -Болно. Харилцагч, бэлтгэн нийлүүлэгч, худалдан авагчдад, тэдэнтэй байгуулсан гэрээ, үнийн санал зэрэг бүхий л мэдээллийг энэ программд суулгаж болно. Түүнийгээ харж үйл ажиллагаагаа төлөвлөнө гэсэн үг. -Энэ программыг суулгахад ямар үнэтэй вэ? -Гадны томоохон системийн компаниудтай харьцуулбал, хямд дотоодынхоос арай өндөр үнэтэй л дээ. Санхүү, хүний нөөц гээд нэг албанд суулгалаа гэхэд гадны системүүдийг 300 мянган ам.доллараас хоёр гурван сая ам.долларын хооронд байдаг. -Одоо хичнээн байгууллагад энэ программыг суулгаад байна? -Бидэнд ирсэн захиалгаар байгууллагуудын нэрийн жагсаалт 2008 он хүртэл гарчихсан байгаа. Одоогоор арав гаруй компанид энэ системийг суулгасан. 
Я.МӨНГӨНЦЭЦЭГ

