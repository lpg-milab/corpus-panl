УИХ-ын хаврын чуулган нээгдэв

Өнөө хаврын чуулган шинэ танхимд нээлтээ хийлээ. Хуучин танхим нь засварт орж байгаа учир төрийн ордны "А" танхимд суудал засан нэгдсэн хуралдааныг эхлүүлэв. Чуулганы гишүүд эхлээд талийгаач О.Энхсайхан гишүүний дурсгалыг нь хүндэтгэн түр зогсов. 
Түүний ширээн дээр харууслын цэцэг тавьсан байлаа. Энэ удаагийн чуулганы хуралдаанд сэтгүүлчид бөөн шахцалдаан дунд өнгөрөөв. Урдуур зураглаачид эгнэн зогсож хүмүүс багтахгүй, юм харагдахгүй дуугаар нь л одоо УИХ-ын дарга үг хэлж байна. Одоо Ерөнхийлөгч үг хэллээ хэмээн таамаглахаас өөр арга байхгүй байв. Чуулганыг нээж УИХ-ын дарга Ц.Нямдорж үг хэлэв. Шинэ дэгээр чуулган нээгдэж байгаа болохоор их авсаархан ёслолын ажиллагаа түргэн болж өнгөрөв. Ц.Нямдорж: Төрөөр бага тоглооч хэмээн захиж байна Тэрээр хэлэхдээ УИХ аар баталж Засгийн газраас хэрэгжүүлж байгаа мөрийн хөтөлбөр хэрэгжих боломжтой гэсэн итгэл төрж байна хэмээн их л өөдрөг үгээ эхэллээ. Тэрээр харин аль Засгийн газрын мөрийн хөтөлбөрийг хэлээд байгаагаа хэлсэнгүй. Бодвол Засгийн газруудын мөрийн хөтөлбөрийг хэлээ буй за. Гишүүд тойрогтоо ажиллах далимдаа чуулганаар хэлэлцэх хуулийн төслүүдийн тухай олон нийтийн санаа бодлыг судалжээ. Төр засгийн бодлого шийдвэрийг төрийн албан хаагчид мөн ард түмэн тал талаас нь биелүүлэхийг хичээн, санаа тавин ажиллаж байгаад урам өгч байна гэв. Цааш нь хэлэхдээ "Шударга хариуцлагатай ажиллаач Бага ярьж их хийгээч хэт их улстөржихгүй байх. Төрөөр бага тоглооч. Ард түмнийхээ нийтлэг эрх ашгийн төлөө санаа нийлэн ажилла хэмээн сонгогч ард түмэн, гишүүддээ хандан хатуухан хэлж байна" гэлээ. Шинэ Засгийн газрыг анхааралтай ажиглаж, үр дүнгээ өгнө гэж найдаж байна. УИХ-д Засгийн газар шинэ гэр бүл болсон залуучуудад 500 мянга, шинээр төрсөн хүүхдэд 100 мянга, хүүхэд бүрт 3000, алдарт эхийн одонтой эхчүүдэд мөнгөн тэтгэмж гэх зэрэг шийдвэрийн төслийг өргөн бариад байгаа. Үүнийг УИХ төсөвт тодотгол хийх асуудалтай уялдуулан шийдвэрлэх болно. Засгийн газар илүү эрчимтэй улс орныхоо хөгжилд дорвитой хувь нэмэр оруулахуйц бодлого үйл ажиллагаагаа шуурхай хэрэгжүүлэх шаардлагатай байна. Малын хулгайтай тэмцэх ажлын зохион байгуулалт хангалтгүйгээс гадна эрх зүйн зохицуулалт дутагдалтай байгааг анхааран ажиллах шаардлагатай байна. Хөдөөгийн хөдөлмөрчдөд тулгарч байгаа гол бэрхшээл хөрөнгө мөнгөний асуудал байдаг. Бага хүүтэй зээл хэрэгтэй байна.Татварыг нэг шатлалтай болгох, хэмжээг багасгах төлөлтийг сайжруулах хэрэгтэй. Авлигатай холбоотой асуудлууд олон нийтийн санаа бодлыг зүй ёсоор татсаар байна. Хаврын чуулган энэ асуудлыг шийдвэрлэх болно. Тэгээд УИХ-ын дарга цааш нь батлагдах гэж буй хууль болгоноор тодруулан ярилаа. Татварын хуулийг нэг шатлалттай болгож хэмжээг бууруулах. Ашигт малтмалын хайгуултай холбогдсон эрх зүйн харилцааг боловсронгуй болгох шаардлагатай. Байгалийн баялгаа эдийн засгийн эргэлтэд үр ашигтай оруулж аль болох боловсруулсан цэвэр бүтээгдэхүүн үйлдвэрлэн олон улсын зах зээлд экспортлох. Авлига хэмээх үзэгдэл газар авснаар ардчилсан тогтолцоо нийтлэг үнэт зүйлс шударга ёсыг сулруулж улс үндэстний аюулгүй байдал, нийгмийн тогтвортой хөгжил хууль дээдлэх ёсонд хохирол учруулж байгаад дэлхий нийтээрээ санаа зовниж байна. УИХ-аас авлигын эсрэг хууль батална. УИХ 2006 оны хаврын ээлжилт чуулган нээснийг мэдэгдье хэмээн УИХ-ын дарга мэдэгдэв. Үүний дараа төрийн дуулал явж, УИХ-ын хаврын чуулган албан ёсоор нээгдлээ. Хаврын чуулган УИХ-ын шинэ дэгээр явж байгаа. Уг дэгд чуулганы нээлт дээр Ерөнхийлөгч тааллаараа оролцож үг хэлнэ. Бусад нам эвсэл, Засгийн газрын тэргүүн нар нээлтнээс өөр өдөр тусгай цагт үг хэлж гишүүдийн асуултад хариулна гээд заачихсан байгаа. Тиймээс дэг ёсоор Монгол улсын Ерөнхийлөгч Н.Энхбаяр оролцож үг хэллээ. Н.Энхбаяр: Авлига авсан төрийн албан хаагчийг өмөөрөхийг нийгэм хүлээж авахгүй Тэрээр Монгол Улсад ядуурал мөн ард олны сэтгэл бухимдалтай байгааг хүлээн зөвшөөрлөө. Хэрвээ энэ бүхнийг шийдвэрлэж чадахгүй юм бол бид энд ард түмнийхээ итгэл сэтгэлийг чилээж, хүсэл тэмүүллийг нь хүлж дэмий суух хэрэг та бидэнд юусан билээ хэмээн цохон тэмдэглэв. Тэрээр энэ бүхэнд өөрийнх нь захирамжаар байгуулагдсан Үндэсний хөгжлийн цогц бодлого боловсруулах ажлын хэсэг хариу өгнөө гэдэгт ихээхэн найдаж байгаагаа хэллээ. Сүүлийн үед анхаарал татаж буй сэдэв бол ашигт малтмалын орд газруудын лиценз олголт, ашиглалт, эзэмшилт гэх зэрэг асуудал юм. Үүнтэй холбоотой элдэв хөдөлгөөн нийгэмд их гарч байна. Үүнийг тээршаах буруутгах явдал байж таарахгүй. Төр засаг ард түмнийхээ дуу хоолойг сонсох ёстой. Бодлого, шийдвэртээ ч үүнийг харгалзан үзэх ёстой. Авлига авсан гэдэг нь тогтоогдсон төрийн ямар ч албан хаагчийг өмөөрөхийг нийгэм тэвчихгүй. Гэхдээ авлига авсан хүнийг илэрсэн үед нь яллаж шийтгэе гэхийн хажуугаар түүнээс урьдчилан сэргийлэх талаар бүх нийтээрээ анхаарах цаг болсон. Хөдөө орон нутгийг хөгжүүлэх гол хөшүүрэг бол өдий хүртэл шийдэгдээгүй байгаа засаг захиргаа нутаг дэвсгэрийн нэгжид реформ хийх явдал юм. Үүнийг яаран хийх нь гоомойдох бөгөөд дэс дараатай шийдвэрлэхийг УИХ,Засгийн газарт хандан санал болгож байна. Төрийн захиргааны болон тусгай албаныхныг намын харьяалалгүй болгож тэднийг улс төрийн намын гишүүнчлэлээс нь түдгэлзүүлэх явдлыг хуульчлан баталгаажуулах хэрэгтэй. Манай иргэд эрүүл мэндэдээ оношилгоо хийлгэхээр гадаадад гарч 55 тэрбум төгрөг зарцуулж байна. Тэгвэл орчин үеийн оношилгооны төвтэй болоход яг ийм хэмжээний төгрөг хэрэгтэй байна. Засгийн газар энэ байдалд анхаарч дотооддоо эмчилгээ оношилгооны төвтэй болж энэ их хүн, мөнгөний урсгалыг дотоод руу чиглүүлэх шаардлагатай байна. Бас нэг чухал асуудал бол "сургуулийн өдрийн хоол " хөтөлбөр юм. Сурагчид өлөн ходоодтой яаж юм сурах вэ. Үүнд бага ангийн сурагчдад нэг удаа өдрийн хоолоор үйлчлэхэд 14 тэрбум төгрөг шаардлагатай байна гэлээ. Ерөнхийлөгч үгийнхээ төгсгөлд Их Монгол Улс байгуулагдсаны 800 жилийн ойг тэмдэглэж байгаад олон түмний анхаарлыг хандууллаа. Юм болгонд мөнгө үрж тарамдуулж байхаар юунд мөнгө зарахаа УИХ-ын хаврын чуулганаар хэлэлцэж тогтох шаардлагатай байна гээд энэ их ойг хөдөлмөрийн амжилтаар угтахыг хүслээ. Ерөнхийлөгч үг хэлснээр хаврын чуулганы нээлтийн ажиллагаа дууссан. Харин маргааш нэгдсэн чуулганаар Засгийн газрын тэргүүн М.Энхболд үг хэлэх бөгөөд мөн сөрөг хүчнүүдийн тавьсан асуулгад хариулах болно. 
Ж.Сандагдорж

