№ 141 (15790)    
1984 ОНЫ ЗУРГАДУГААР САРЫН 13.
ПИОНЕР СУРАГЧДЫН АМРАЛТ

Улаан бүчээ намируулсан мянга мянган пионер сурагч зуныхаа амралтаар пионерийн лагериудад амарч эхэллээ. Байгалийн сайхан хүүхдийн баясгалант дуу, хөгжмийн ая эгшигтэй нийлээд сэтгэлд нэн чимэгтэй байдаг цаг ирлээ. Пионерийн лагериудын бэлтгэл хангах сарын ажил орон даяар гуравдахь жилдээ амжилттай явагдлаа. Энэ хугацаанд сурагчдын оюуны алжаалыг тайлах сайхан нөхцөлийг пионерийн лагериуд бүрдүүлжээ. Ялангуяа Хархираа, Хандгайт, Тамир, Гурвансайхан, Сэлбэ, << Улаан бүч >> лагериуд сурагчдыг амруулах бэлтгэлийг сайн хангажээ. Пионерийн Хархираагийн лагерь гэхэд 100 хүүхэд хүлээн авах шинэ байр, халуун усны газрын барилга барьж, биеийн тамирын талбай төхөөрч, ойр орчныг тохижуулсан жишээтэй байна. 

Сурагчдын зуны амралтыг зохион байгуулах хэлбэр баяжиж байна. Энэ зун сурагчдын өдрийн 30 гаруй лагерь ажиллана. Нийгмийг аюулаас хамгаалах Яам, Батлан хамгаалах Яам, Батлан хамгаалахад туслах нийгэмлэгийн төв зөвлөл, Биеийн тамир, спортын улсын хороо зэрэг байгууллага цэрэг спортын лагерь байгуулжээ. Тэдгээрт олон мянган пионер сурагч амарна, 

Их, дээд сургуулийн оюутнууд пионерийн лагериудад дадлага хийнэ. 370 гаруй хөдөлмөр амралтын зуслан, 1000 гаруй түр бригадад манай орны ерөнхий боловсролын сургуулийн сурагчдын 30 гаруй хувь нь амарч, хөдөлмөрлөнө. 

Пионерийн лагерийн материаллаг баазыг бэхжүүлэх талаар улс, олон нийт, яам, тусгай газар, үйлдвэр, аж ахуйн байгууллагууд ихээхэн анхаарал тавьж байна. Зөвхөн энэ жил Хөнгөн, Хүнсний үйлдвэрийн Яам, Нийтийн аж ахуй, Үйлчилгээний Яам, Нийгмийг аюулаас хамгаалах Яам нэг ээлжиндээ 240 хүүхэд авах хүч чадалтай пионерийн лагерийн барилга барьж ашиглалтад оруулж байна. 

Гүн нуур, Сэлбэ, Жаргалант, Хархираагийн пионерийн лагериудыг 40100 ороор өргөтгөлөө. Дорнод, Дорноговь, Баян-Өлгий, Хэнтий, Баянхонгор, Төв, Өмнөговь аймаг шинэ зураг төслөөр пионерийн лагерийн барилга барьж байна. Монголын Үйлдвэрчний Эвлэлийн Төв Зөвлөл, Монголын улаан загалмай нийгэмлэгийн гүйцэтгэх хороо, сурагчдын амралт, сувиллын зуслан байгуулна. Эрдэнэт хотынхон сурагчдын хөдөлмөр амралтын зуслан барьж эхлэв. 

Гэвч пионерийн лагерийн бэлтгэл ажил тэр бүр жигд биш байна. Онон пионерийн лагерь хүүхэд хүлээн авах өрөө тасалгааг шохойдож будсанаас өөр ажил хийгээгүй, байвал зохих ажилчдын 80 хувь нь дутуу, бэлтгэл хангах сарын ажлын төлөвлөгөөний биелэлт 12, 5 хувьтай байв. Тэгэхэд аймгийн үйлдвэрчний эвлэлийн зөвлөл тодорхой арга хэмжээ аваагүй байлаа. 

Пионерийн лагерийн гол үүрэг бол сурагчдыг зуны амралтын үеэр нь хүмүүжүүлэх, чийрэгжүүлэх явдал мөн. Ингэж тохь тухтай амруулах нь хүүхэд багачуудын оюуны алжаалыг арилгаж, биеийг чийрэгжүүлэх төдийгүй сурах хөдөлмөрт нь улам идэвхжүүлэх ач тустай юм. Ийм учраас сурагч багачуудын зуны амралт бол нам, улс, олон нийтийн болон сургууль, соёл, спортын байгууллага, нийт эцэг, эхийн анхаарлын төвд байх ёстой. Юуны өмнө пионерийн лагерийг тохижуулах, шинээр барьж байгаа барилгыг хугацааны нь өмнө ашиглалтад оруулах талаар шуурхай арга хэмжээ авбал зохино. Мөн пионерийн лагерийн тээвэр, худалдаа, соёлын үйлчилгээг урьд урьдынхаас улам сайжруулахыг холбогдох яамд чухалчлах хэрэгтэй. 

Пионерийн лагерьд усны шинжилгээ, гал, ус, цахилгаан, аянгын хамгаалалтыг сайн хийх шаардлагатай байна. 

Тэрчлэн сурагчдын хөдөлмөр амралтын зуслангийн бэлтгэлийг шуурхай хангах хэрэгтэй. Хөдөлмөр амралтын зусланг байгуулж үлгэр жишээ тохижуулах, түүний үр нөлөөг дээшлүүлэх талаар БНМАУ-ын Ардын боловсролын Яам, Хөдөө аж ахуйн Яамнаас хийвэл зохих ажил их байна. Аймаг, хотын пионерийн лагерийн орон тооны биш штаб бүр сурагчдын зуны амралтыг зөв зохион байгуулах, пионерийн лагерь, зуслангийн ажлыг шалгаж, туршлагыг нь бэхжүүлэн, дутагдлыг нь даруй арилгахад ажлаа чиглүүлж байх ёстой. 

Пионер сурагчдын лагерь, зуслан нь хүүхдийн дунд зохиох хүмүүжлийн ажлын төв болж байх ёстой. Амарч байгаа хүүхдэд аялал, экскурсийн журмаар байгаль орчныг танилцуулан, түүний үзэгдлүүдийн онцлог, учир шалтгаан, зүй тогтлыг зөв ойлгуулж байвал зохино. Хөдөө аж ахуй, аж үйлдвэр соёлын газраар хүүхдийг аялуулж, нэгдэлч малчин, тариаланч, ажилчин, сэхээтэнтэй уулзуулж, ярилцлага зохиох нь ашигтай. Эдгээр нь үзсэн хичээлээ амьдрал практиктай холбож, мэдлэгээ гүнзгийрүүлэхэд сурагчдад тусална. 

Пионер, сурагчдын амралт, хүмүүжлийн ажил бол бүх нийтийн үйлс мөн. Сурагчийн жил 1984 онд пионер сурагчдын амралтыг урьд урьдынхаас илүү байн зохион байгуулж, үр хүүхдийнхээ төлөө бүхнийг торниулах нь нам, улс, олон нийтийн байгууллага, эцэг, эх, нийт хөдөлмөрчний эрхэм үүрэг мөн. 

