А.Меркел канцлер болох эсэхийг Бундестаг шийднэ

Германы Христосын Ардчилсан намын тэргүүн Ангела Меркел канцлер болж Социал-Демократ намтай хамтран байгуулсан эвслийн Засгийн газрыг тэргүүлнэ хэмээн мэдэгдсэн байна. 
Сонгууль болсноос гурван долоо хоногийн дараа Бундестаг буюу парламентад бараг ижил суудал авсан хоёр нам эвслийн Засгийн газар байгуулахаар тохиролцсон юм. Бундестагийн шинэ гишүүдийн олонхийнх нь саналыг авсан тохиолдолд Ангела Меркел тус улсын түүхэнд анхны эмэгтэй канцлер болно. Христосын Ардчилсан нам, Социал-Демократ намтай хэлэлцээ хийсний дараа Ангела Меркел мэдэгдэл хийхдээ "Шинэ бодлогыг амьдрал дээр хэрэгжүүлж чадахуйц эвслийг байгуулах зорилго тавиад байна. Бид эх орныхоо сайн сайхны төлөө хамтран ажиллахыг хүсч байна" гэв. ВВС агентлагийн мэдээлснээр шинэ Засгийн газрыг байгуулахад багагүй хугацаа шаардлагатай юм байна. Учир нь хоёр нам шинэ Засгийн газрын явуулах бодлогын талаар тохиролцоонд хүрэх ёстой. Одоогийн байдлаар Социал-Демократ намаас найман хүн Засгийн газрын гишүүн болох төлөвтэй гэнэ. Өнгөрсөн есдүгээр сард болсон Бундестагийн сонгуулиар Германы аль ч нам парламентад олонхи болж чадаагүй. Тиймээс Г.Шредер А.Меркел хоёр сонгогчид эвслийн Засгийн газар байгуулахыг хүсч байгаа хэмээн онцолсон юм. Сүүлийн жилүүдэд тус улсын эдийн засгийн өсөлт буурч ажилгүйчүүдийн тоо урьд байгаагүй хэмжээнд хүрээд байгаа юм. 


