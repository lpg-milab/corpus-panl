№9 (15972)           
1985 ОНЫ НЭГДҮГЭЭР САРЫН 10.
Механикжуулагч

Эх орны уудам дэлгэр тариалангийн үржил шимтэй өгөөмөр талбараас арвин их ургац хураан авахад шийдвэрлэх үүрэгтэй чухал мэргэжлийн хүмүүсийн бүхэл бүтэн арми манайд нэгэнт бий болжээ. Тэдний жишээнээс БНМАУ-ын хөдөлмөрийн баатар, гавьяат механикжуулагч, улс, аймгийн аварга олон арван тэргүүний сайчууд төрсний дотор хөдөлмөрийн баатар М. Алтангэрэл, Г. Алтанхүү, Ж. Нацагдорж, Д. Лида, БНМАУ-ын төрийн шагналт, комбайнч Б. Наянтай нарыг орон даяар мэдэх бөгөөд шилдэг туршлагыг нь эзэмших хөдөлгөөн өргөн олныг хамарч байна. Иж бүрэн механикжуулалт, тэргүүний дэвшилт технологи манай хөдөө аж ахуйд нэвтэрч, үйлдвэрлэлийн ур ашгийн өсөлтийг хангахад онцгой бололцоог бий болгож байна. Түүнийг бүрэн дүүрэн ашиглаж тариалангийн үйлдвэрлэлд аж үйлдвэрийн технологийг амжилттай нэвтрүүлэх гол үүрэг механикжуулагчид ногдоно. Өндөр хүч чадалтай, олон талын нийлмэл ажиллагаатай, үр ашиг сайтай техник, тоног төхөөрөмжийг тариалангийн үйлдвэрлэлд нэвтрүүлэх чухал ажлыг гардан хийдгээрээ механикжуулагчид цоо шинэ маягийн ажилчин билээ. 

Механикжуулагчид хүчирхэг машин техникээ нарийн сайн мэддэг, агротехникийн горим журмыг гүн гүнзгий ойлгон хэрэгжүүлэгч учраас үйлдвэр, хөдөө аж ахуйн ажлын үзүүлэлтийг нэгтгэн хослуулсан бахархалтай мэргэжил бүхий их хариуцлагагүй хүмүүс мөн. Механикжуулагчийн хариуцлага, үр бүтээлт хөдөлмөр ирээдүйн ургацын үр үндсийг тэтгэгч чухал хүчин зүйлийн нэг юм. Чухамдаа хур бороо, нарны илчнээс ч илүү нөлөөг ургацад үзүүлэгч нь механикжуулагчийн хөдөлмөр юм. Гэтэл бид ус чийг, нарнаас болж ургац алдсан мэт голчлон яриад механикжуулагчаас шалтгаалдаг зүйлийг бага анхаарч зуршжээ. << Технологийн горимыг ажилчин, малчин, инженер техникийн ажилтан бүрт ойлгуулж, түүнийг хөдөлбөргүй мөрдүүлж заншуулахад ихээхэн анхаарал тавих хэрэгтэй байна >> гэж МАХН-ын Төв Хорооны IX бүгд хурал дээр нөхөр Ж. Батмөнх зааж хэлсэн юм. 

Механикжуулагчдад энэ заалт шууд холбогдох бөгөөд хөдөө аж ахуй, ялангуяа тариалангийн үйлдвэрлэлийн технологийн горимыг мөрдөх үүрэг юуны өмнө тэдэнд ногджээ. Талбайн технологич гэж механикжуулагчдыг зүй ёсоор онож нэрлэсний учир ч үүнд оршиж байна. Орчин үеийн шинэ техник, тоноглол хөдөө аж ахуйд улам бүр өргөн нэвтэрч байгаа нь механикжуулагчдад тавих шаардлагыг байнга нэмэгдүүлэв. Атар анх эзэмших үед манайд байсан тракторт арав орчим байрлалд залгагддаг тавхан залгуур байсан бол орчин үеийн трактор төрөл бүрийн горимын наяад залгууртайн зэрэгцээ хоёр зуу шахам тохируулга, хөшүүрийн байрлалтай болжээ, Нөгөөтэйгүүр механикжуулагч хүн доод зах нь арваад нэр төрлийн хөдөө аж ахуйн таримал ургамлыг тарих, арчлах, хураах агротехникийг сайн мэдэж гурав, дөрвөн төрлийн өөрөө явагч, түүнд зүүж ажиллуулдаг хөдөө аж ахуйн чиргүүл дүүжин машины бүтэц зохион байгуулалт, тохируулга, засвар үйлчилгээг хийж ашигтай, аюулгүй ажиллагааг хангаж чаддаг байх шаардлагатай болж байна. 

Хөдөө аж ахуйн машин техникийг найдвартай, эвдрэл гэмтэл, сул зогсолтгүй ажиллуулах нөхцөл бүрдүүлэн арвин ургац хураах болзол хангахын тулд механикжуулагчид мэргэжил мэдлэгээ уйгагүй дээшлүүлэх хэрэгтэй. Ялангуяа хаврын тариалалтын их ажил харьцангуй зайтай байгаа өдий үед техник, технологи, агротехник, эдийн засгийн мэдлэгийг дээшлүүлэх курс, дугуйланд механикжуулагчдыг идэвхтэй хичээллүүлж дадлага туршлага, мэдлэгийг нэмэх тэргүүний механикжуулагч, хөдөлмөрийн сайчууд, ахмад хүмүүс, халамжлан хүмүүжүүлэгчтэй залуу механикжуулагчдыг уулзуулах зэргээр мэргэжил дээшлүүлэх ажлыг үр нөлөөтэй зохион байгуулах хэрэгтэй. 

Одоо орон даяар хаврын тариалалтын бэлтгэл, техник засварын ажил өрнөж байна. Механикжуулагч, засварчид мэргэжлийн ур чадвараа нэмэгдүүлэн, техникийнхээ эд ангитай нүдлэн танилцах энэ үед нийлмэл ажиллагаатай техник, агрегатыг сайтар судалж бүрэн задалж, угсарч хаана нь ямар тохируулга хийдэг, ямар зарчмаар ажилладгийг нүдээр үзэж, гараар мэдэрч дадлагажих сайхан боломжийг үр дүнтэй ашиглах нь чухал. 

Дархан хотод ЗХУ-ын " Трактор экспорт " нэгдлийн техникийн төв нээгдсэнээс хойш хөдөө аж ахуйн техник сурталчилгааг явуулах шинэ бололцоо бий болсон бөгөөд тэнд очиж сүүлийн үеийн техник, тоног төхөөрөмжийн онцлог, тохируулга, засвар үйлчилгээний аргатай танилцах, тухайн техникийг үйлдвэрлэдэг заводын инженерүүдээр хичээл заалган мэргэжил мэдлэгээ дээшлүүлэх зохион байгуулалттай ажил хийх хэрэгтэй. Механикжуулагчдын дөч гаруй хувь нь ажилладаг Төв, Булган, Сэлэнгэ аймгууд энэ боломжийг үр нөлөөтэй ашиглах ёстой. Тэрчлэн манай тэргүүний механикжуулагчдын туршлага ч хангалттай их байна. Тухайлбал, алдарт комбайнч Б. Наянтай нэг комбайнаар хорь гаруй намар тасралтгүй тариа хурааж, жил бүр нормоо тогтмол давуулж, дөрвөн зуугаад мянган төгрөгийн хэмнэлт гаргажээ. Ийм туршлагаар ажиллавал аж ахуй бүрт тэргүүний хүн олон арваар төрж болно. 

Сайн механикжуулагч төрүүлэх тухай ярихдаа бид механикжуулагчдыг бэлтгэн гаргадаг гол уурхай техник мэргэжлийн сургуулиудыг мартаж болохгүй. Мэргэжилдээ дур сонирхолтой, аливаа нарийн мэддэг шилдэг механикжуулагч бэлтгэхийн тулд сургалтын арга хэлбэр, материаллаг бааз, гарын авлага, үзүүлэн таниулахыг боловсронгуй болгож, сургалт, амьдрал, үйлдвэрлэлийн холбоог бэхжүүлбэл зохино. Механикжуулагчдын бүх нийтийн сургалтыг ЗХУ-ын туршлагаар явуулж, хөдөл аж ахуйн техник, технологийн сурталчилгааг сайжруулах, тэдний мэдлэг дадлагыг дээшлүүлэх систем бий болгох тухай БНМАУ-ын Хөдөө аж ахуйн Яам бодох цаг нэгэнт болжээ. 

Тариалангийн агротехникийн горимыг ягштал хэрэгжүүлж тогтвортой арвин ургац авах нөхцөлийг хангах, хөдөө аж ахуйн техникийн хүч чадлыг дээд зэргээр ашиглах зорилтыг хэрэгжүүлэх хичээл зүтгэлтэн, технологи болсон механикжуулагч та бүхнээс 1985 оны талх тариа, хүнсний ногооны ургац хамаарна гэдгийг бат санаж шамдан хичээгтүн! 

