Гарьд Сүхбатыг дурсч, Болд-Эрдэнээ үгүйлсэн учрал

"Уйт намрын ханшийг даган шувуу бидэн Умар, өрнө зүг салан одовч Удаахь жилийн эсэргэн урийн цагаар Ус нутаг минь чамдаа эргэн эргэн ирнээ"... 
Монголын мөнгөн үеийн яруу найргийн сод төлөөлөгч, намуун уянгын гунигт дуучин Жамъянгийн Болд-Эрдэнийн ийм шүлгийн мөрүүд сэтгэлд үлджээ. Гучин гуравхан насандаа ертөнцийн мөнх бусыг үзүүлсэн билгүүн найрагчийн "Нэг ангийнхан" шүлэгт ангийн анд Цахиур Төмөр овогт С.Баасанжав аялгуу зохиосныг найз нар нь цуглах бүртээ сүлд дуу болгон дуулдаг болж. "Нэгэн ангийн хүүхдүүд бид нар Дөчин нэгүүлээ байлаа Нэгэн нуурын шувууд шиг Дэгэн дэрвэж явлаа Үүрийн гэгээтэй уралдаад Өргөө танхимдаа цугладаг байлаа Багшийн заасан эрдмээр Балчир ухаанаа гийгүүлдэг байлаа Бүл халуун амиараа Эргээд бид нар цугларна даа Бүлээн гараа атгалцаад Инээж баясаад уулзалданаа" Гэнэн цагаахан сэтгэлийн дууллаар жигүүрлэсэн охид, хөвгүүдээс 25 жилийн хойно 25 нь л ирэх юм гэж хэн санах билээ дээ. Сүх жанжны талбай дээр уулзаж буй эдгээр "сурагчид" бол Налайх дүүргийн Алтан гадас одонт 10 жилийн нэгдүгээр сургуулийг 1982 онд дүүргэсэн Ж.Сэвжээ багштай 10б ангийнхан. АН-гийн дарга Д.Өлзийтогтох ирсэн хүүхэд бүхний хүзүүнд өнгөрөгч зууны наяад оны сурагчдын бэлгэдэл гал улаан бүчийг хүндэтгэлтэйгээр зүүж өгөхийн зэрэгцээ улаахан цэцэг гардуулах ажээ. Олон жил ингэж уулзаагүй тэдний харц, царай төрхөд гайхсан, баярласан, гуниглангуй олон өнгө аяс тодорно. Зарим нь тэврэлдээд үнсэлдэнэ, зарим нь бишүүрхсэн янзтай биесээ ажиглан зогсоно. Эдний ангиас багш, эмч, эдийн засагч, уурхайчин, цэргийн дарга, эмийн санч, мотор ороогч, СӨХ-ны дарга гээд янз бүрийн ажил, мэргэжилтнүүд төрөн гарчээ. Тэдний ярианаас анзаарахад 14 хөвгүүн нь спортын зэрэг цолтой ийм спортлог анги Налайхад нэг хэсэгтээ байгаагүй юм байх. Бас үймүүлдгээрээ сургуульдаа номер нэг гээд бод доо. Ж.Болд-Эрдэнэ зургаан настай сургуульд орсон болохоор ангийнхнаасаа хоёр ч насаар дүү, "Боожгой" хочтой хүү байж. Наймдугаар ангид байхдаа улсын баатруудын хөргийг зурж үзэсгэлэн гаргасан нь уран зураач болох гараа нь байсан юм билээ гэж түүнийг ангийнхан нь дурсч байна. Ангийн бас нэг алдартан нь Монгол Улсын гавьяат тамирчин, улсын гарьд том П.Сүхбат юм. Унасан ч, давсан ч инээж л явдаг түмний хайртай бөх маань эдүгээ АНУ-ын Денвер хотноо амьдарч буй юм билээ. Уулзалтад ирж амжаагүйдээ хүлцэл өчиж, утсаар ярьж байна, мань эр. Саяхан зээгийн зулай үнэрлэж өвөө болжээ. Ангийн эвлэлийн үүрийн дарга нь Жаарга хэмээх С.Гэрэл, аж ахуйн салааны даргаар Ч.Билэгт нар ажиллаж байсан аж. Анхны хайрын болзоонд догдлон хөтлөлцөж явсан гэнэхэн хосуудаас Я.Бадрах, Ж.Батцэнд хоёр, Т.Алтангадас, Д.Өлзийтогтох нар л тоонот гэрт толгой холбож, айлын голомт бадраажээ. Я.Бадрах нь Онцгой байдлын ерөнхий газрын гадаад харилцааны хэлтсийн дарга, тэргүүн ахмад болжээ. Хөвгүүдээ биеийн тамирын талбайд өнжиж байна гэж охид нь багшдаа алтан хошуу өргөхөд нөгөөдүүл нь ч бас охидынхоо дээс тоглохыг нууцаар тагнаж илчилж байснаа яриад инээлдэх эд нар яг л хүүхдээрээ. "Гэгээрэл" төвийн захирал, ардын боловсролын тэргүүний ажилтан Гэрэл, ангийнхан нь Баяртай гэх Тунгалаг гээд сайн багш нар эндээс төрж. Мөнөөхөн ам түргэнтэй Баяртай "Би ангийнхаа согоо нь байсан. Худлаа гэвэл намайг манай ангийн хөвгүүд тормолзсон алаг нүдтэй, сормолзсон урт сормуустай гээд магтдаг байсан юм чинь" гэж тэрүүхэндээ гайхуулахад эрчүүд тийм шүү гэж хүлээн зөвшөөрч байна. "Алдар" нийгэмлэгийн тамирчин Мөнхбат тавдугаар ангид байхдаа Налайхад байсан Зөвлөлтийн цэргийн ангийн танкнууд гүвээ даван гарч ирэхийг ангийнхаа цонхоор хараад "Хятадын танк ороод ирлээ" гэж хашгираад багш, сурагчдыг түргэн авахуулсан удаатай. Бас нэгэнтээ, ангийнхан нь Чээгий гэж дуудах Чимэдцэрэн төмөр зам дээр мод тавьж, олон улсын суудлын галт тэрэг саатуулсан "хэргээр" тухайн үедээ аав, ээжээ 10 мянган төгрөгөөр торгуулсан зэмтэй. Энэ нь санаатай "хорлон сүйтгэх ажиллагаа" ч биш ердөө л уулнаас түлээний мод ойртуулж яваад галт тэрэг ирэнгүүт зам дээр орхиод гүйчихсэн хүүхдийн л гэнэн явдал аж. "Хэлмэгдсэн омгийнхон" гэдэг киног наяад оны хүүхдүүд их үзнэ. Тэр киноны Чингачукаар өөрийгөө овоглосон Ганбаагаа охид нь их цаашлуулж байна. Мань эр охидоо үнсэх хообийтой байсан нь өнөөдөр "эхнэрт чинь хэлнээ, чамайг" гэсэн даажигналын бай болсон гэлтэй. Инээд хөөр ийн үргэлжлэхийн зэрэгцээ бахархмаар ч юм шиг, гунигтай ч юм шиг дурсамж бас хөвөрсөөр. Арав төгссөн 41-ээс таван ч хүн ангийнхныхаа ирцийг бүрдүүлэхээргүй холын хол оджээ. 1990 онд Налайхын уурхайд болсон томоохон ослыг монгол түмэн мартаагүй байгаа. 29 хүний алтан амийг авч одсон энэ эмгэнэлт явдлын үеэр Налайхын аврах ангид ажиллаж байсан эдний ангийн хүү Г.Алтангэрэл хоёр ч хүний амь авраад өөрөө бурхны оронд одсон байна. Ийм сүүн сэтгэлтний ард үлдэгсэд нь, амьдын хорвоод бахархан дурсахаас ч аргагүй юм. Талийгаачийн ээж Цэндсүрэн гуай автобус баазын жолооч байсан учир хүүгийнхээ ангийнхныг амралтын өдрүүдээр салхилуулж зугаалуулдаг байсныг ч нөхөд нь хэрхэн мартах билээ. Ирээдүйн улсын гарьд найздаа "нухуулж" бэлтгэлийг нь хангадаг байсан З.Кавал гэж шавилхан биетэй уурхайчин эр байна. Чөлөөт бөхийн 57 кг-ийн жинд уурхайн хоёр гурван ч удаагийн аварга болж байсан тэрбээр "Манай Сүхээ улсдаа битгий хэл тив, дэлхий, олимпод алдартай бөх дөө" гэж бяцхан хөөрөлхөөд авав. П.Сүхбат аравдугаар ангид байхдаа өсвөрийн бөхчүүдийн барилдаанд өвдөг шороодолгүй хорин хэд даван "тулгат" цол авч ангийнхантайгаа баяраа хуваалцаж явж. "Сүхээтэйгээ арван жил нэг ангид сурч, арван жил нэг гудмаар алхаж явлаа даа" гэж хүүхэд насны галт тэрэгний тийз мөрөөдөх хижээл хоёр андыг нь Т.Батчулуун, Б.Баярсайхан гэнэ. Риза гэж казах охин байсан эдүгээ АНУ-д амьдарч байгаа. Монголд маш ховор мэргэжилтэй нэгэн ч эдний ангид бий. Т.Алтангадас Киргизийн Фрунзе хотын Нисэх хүчний дунд сургуулийн онгоцны хар хайрцагны мэргэжилтнээр төгсчээ. Биеийн тамирын дээд сургууль төгсөөд 29 дүгээр тусгай сургуульд багшилсан Баатарсүрэн, хүнсний технологич болоод Багануур хотод анхны илгээлт аван очиж талхчнаар ажилласан Цэцгээ гээд ийм л эгэл жирийн иргэдээс эх орон минь эхэлдэг биз ээ. Ангийнхныхаа гэрэл зургийг тайлбарлах П.Энхтуяа, яруу найрагчтай Ленинградад хамт сурч байсан Ө.Энх-Амгалан нарын хөтөлсөн жимээр тэртээх наян хоёр оны 10б ангийнхантай уулзахад амьдралын жамаар хэдийнэ аав ээж, эмээ өвөө болсон ч нэг нэгэндээ үргэлж хүүхдээрээ санагдах гэгээн дурсамж нь гэрэлтсээр байсан билээ. 
Л.Батцэнгэл

