Би гэртээ харимаар байна

Ар гэр, аав ээж, ах эгчээ санахдаа гэрээсээ авчирсан, эсвэл хэн нэгнээр өгч явуулсан амттанаа үе үе мэрж сэтгэлээ тайвшруулдаг багачуул 24 цагийн цэцэрлэгт хүмүүждэг.
Аав, ээж нь ажил ихтэй харж хандах хүнгүй, өдөр бүр цэцэрлэгт нь хүргэж, бас авах боломжгүй зэрэг ар гэрийн олон шалтгаанаас 24 цагийн ажилтай цэцэрлэгийн хаалгыг татсан хүүхдүүд хүмүүжиж байгааг сонирхохоор нийслэлийн Чингэлтэй дүүрэгт байрладаг Улсын тэргүүний 70, Сүхбаатар дүүрэг дэх Улсын тэргүүний 54 дүгээр цэцэрлэгийг зорив. Хүүхдүүд долоо хоног бүрийн баасан гаригт гэртээ харих визтэй. Тиймдээ ч энэ өдрийн 17 цаг болохыг тэсэж ядан хүлээцгээнэ. Дахиж ирэхгүй юм шиг бие биетэйгээ аяглацгаана. Гэхдээ тэд шинэ долоо хоногийн даваа гаригийн найман цагт цэцэрлэг дээрээ ирсэн байх учиртай. Гэрийнхнийгээ санаж нулимс мэлмэрүүлэх нь тэдний дунд цөөнгүй. Ийм үед бие биенийхээ нулимсыг арчиж, төрөл бүрийн тоглоомоор аргадан бяцхан найзуудаа халамжилна. Зарим нь баасан гариг бүр гэртээ харихгүй. Хүүхдүүдийн хувьд цэцэрлэгийн багш нар нь гэрийнхнээс нь илүү халамжтай тул илүү дотно байдаг харагдсан. Багш нь ч мөн адил. Аав, ээж нь ирж аваагүй нэгнийг гэр рүүгээ дагуулаад явна. Багшийнхаа гэрт амраад ирсэн хүүхэд даваа гаригт "Би ч гэсэн гэртээ хоноод ирлээ" хэмээн баяртайгаар дуу алдан хөгжилддөг байна. Зарим эцэг, эх хүүхдээ үе үе мартчихдаг. Ийм үед цэцэрлэгийн багш гэрийнхэнтэй нь холбоо бариад ч нэмэргүй гэсэн. Тэр бүү хэл, өвдөж, бие нь тавгүйтсэн үед ч гэрийнхэнд нь дуулгахад, "Нэг их өвдөөгүй бол эм өгөөд аргалчих л даа. Очих зав байдаггүй " гээд утсаа салгадаг явдал бишгүй л тохиолддог гэж 70 дугаар цэцэрлэгийн арга зүйч багш Д.Болорчимэг онцолсон юм. Гэтэл 24 цагийн цэцэрлэгийн хүмүүжигчдийн хувьд бусад цэцэрлэгийн хүүхдүүдийн адил өглөө, өдөр, орой хооллож, ундална. Өдөр нь дуулж, бүжиглэхийг заалгана. Мөн чийрэгжүүлэх болон эрүүл ахуйн хичээлд шамдана. Хөдөлмөрлөх нь хүүхдүүдэд заах хичээлийн бас нэгэн арга хэлбэр бөгөөд энэ үеэр тэд ширээ, сандлаа арчиж, цэцэг усална. Оройн хоолоо 19 цаг 30 минутад зооглодог тэд хүүхэлдэйн кино үзэх 30 минутын эрхтэй. Харин кино үзсэний дараа дугаарлан зогсч, гар, нүүр, шүдээ угаан унтах бэлтгэлээ базаадаг юм билээ. Орой 21 цаг 30 минутад бүгд орондоо орно. Энэ мэт өдөр хоногийг өнгөрүүлдэг бяцхан жаалуудыг цэцэрлэгийн бусад нөхөдтэй нь харьцуулахад давуу тал олон бий. Юун түрүүнд багшийн зааж, сургасан бүхнийг цээжилж, тогтоохоос гадна бие дааж сурдгийг Сүхбаатар дүүргийн 54 дүгээр цэцэрлэгийн багш Р.Тунгалаг хэлсэн. Шинэ хичээлийн жил буюу есдүгээр сарын эхний үетэй харьцуулахад, 24 цагийн цэцэрлэгийнхэн амьдарч буй орчиндоо аль хэдийнэ дасчээ. Анги тус бүр 3-6 насны 25 хүүхэдтэй. Гурван настай балчрууд зарим орой уйлж багшийгаа багагүй сандаргахыг эс тооцвол хүүхдүүдийн хувьд өлсөх, цангах асуудал гардаггүй гэнэ. Дээрх цэцэрлэгүүд саяхныг хүртэл долоо хоногийн лхагва гаригийг эргэлтийн өдөр болгон товложээ. Гэтэл гадуур ханиад, томуу зэрэг өвчин дэгдсэнээр цэцэрлэгийн удирдлагууд товлосон энэ хугацааг хязгаарлажээ. Цэцэрлэгийн ажилтнуудаас өөр ямар ч хүн зөвшөөрөлгүйгээр дотогш орох боломжгүй. Зав л гарвал багшийнхаа хамт Сүхбаатарын талбай, музейг зорих жаалууд цэцэрлэгт гадны хүн ирснийг андахгүй. "Чиний аав уу, хэний ээж вэ" гэх мэтээр ам булаацалдан шуугилдах тэдний дунд "Би гэртээ харимаар байна" гэдэг үгийг нууцхан илтгэх нь цөөнгүй тааралдав. 
Ч.Анна
