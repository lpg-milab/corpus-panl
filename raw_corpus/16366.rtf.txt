№89(16366)           
1986 оны дөрөвдүгээр сарын 13.
ЭРҮҮЛ МЭНД НИЙГМИЙН БАЯЛАГ

<< Хүн амын эмнэлгийн үйлчилгээний хүрээг өргөтгөж, чанарыг нь сайжруулна. . . Эмнэлгийн урьдчилан сэргийлэх, нийт хүн амыг диспансерын хяналтад авах ажлыг хүчтэй болгоно >> гэж БНМАУ-ын эдийн засаг, нийгмийг 1986 - 1990 онд хөгжүүлэх үндсэн чиглэлийн төсөлд заажээ. 

Улс орны эдийн засаг, нийгмийн олон талт зорилтыг шийдвэрлэгч гол хүч болсон манай хөдөлмөрчдийн эрүүл мэндийг цаг ямагт хамгаалах нь социалист нийгмээс гишүүддээ таних үндсэн халамж учир үүнд асар их хөрөнгө, хүч зарцуулж тодорхой арга хэмжээ авч хэрэгжүүлж байдаг билээ. Хүн бүхэн эрүүл энх аж төрөхийг хүсдэгчлэн эрүүлийг хамгаалах ажлыг сайжруулахад анхаарал тавих нь нам, улс, хоршоолол, олон нийтийн бүх байгууллагын хойшлуулшгүй үүрэг юм. 

Хөдөлмөрчин хүний эрүүл мэнд бол манай нийгмийн хэмжээлж болшгүй чухал баялаг, бид бүхний өмнөө тавьсан зорилго, гэрэлтэй саруул хүсэл мөрөөдлийг хэрэгжүүлэхийн үндсэн баталгаа мөн. Эрүүл мэндийн тухайд тавих анхаарал халамж ямар ч нөхцөлд урьдчилсан шинжтэй байх, өөрөөр хэлбэл юуны өмнө эрүүл байгаа үед нь хун бүрт эмнэлгийн урьдчилан сэргийлэх нөлөө үзүүлж, диспансерын хяналт тавьж, сульдалт, өвчлөлтөөс цаг алдалгүй сэргийлэх ёстой. Хүний эрүүл мэнд бол идэвхтэй, санаачилгатай ажиллаж, хөдөлмөрийн бүтээмжийг өндөр байлгах, ажлын цаг ашиглалтыг нягтруулан дээшлүүлэх чухал нөхцөл учраас нэг талаас хувь хүн, нөгөөтэйгүүр нийгмийн аль алины нь ашиг сонирхлын нэгдэл мөн. Хувь хүн эрүүл мэндээ хамгаалан бэхжүүлснээр нийгэмдээ аль болох ихийг бүтээж, амьдрал ахуй нь дээшлэх ёстой. 

Нийгмийн үйлдвэрлэлийг эрчимжүүлэх үндсэн нөхцөлийн нэг болохын нь хувьд хөдөлмөрчин хүн нэг бүрийн эрүүл мэндэд тавих анхаарал халамжийг үйлдвэр, аж ахуйн болон нам, улс, олны нийт тэрчлэн эрүүлийг хамгаалах байгууллагуудын хамтын хүчээр цаг үргэлж төгөлдөржүүлж байх ёстой. 

Манай иргэн бур өвчнөөс урьдчилан сэргийлэх, амралтын болон хоолны дэглэмээ зохицуулах, биеийн тамир, спортоор тогтмол хичээллэж биеэ чийрэгжүүлэх бололцоотой боловч эрүүл мэндийн өрхийн хяналтыг сулруулж, гагцхүү эмнэлэгт даатгасан мэтээр өрөөсгөл ойлгож, хамгийн эрхэм нандин ийм асуудалд ч хариуцлагагүй ханддагаас хүмүүсийн дунд өөрөөс шалтгаалсан өвчлөлт буурахгүй байна. Нөгөөтэйгүүр аймаг, хот, сум, район, хороо, нэгдэл, сангийн аж ахуй, үйлдвэр, албан байгууллагууд хүн ам, хамт олныхоо эрүүл мэндийг хамгаалах нэгдсэн төлөвлөгөө боловсруулан, АДХ-ын чуулган, хамт олны хурлаар хэлэлцүүлж баталдаг боловч нийтийг хамруулан хийх ийм чухал ажлыг гардан зохион байгуулахын оронд зөвхөн эрүүлийг хамгаалах байгууллагын үүрэг болгон орхидог ноцтой дутагдал ч түгээмэл байна. 

Хот, суурин газрын ариун цэвэр сайнгүй, хог бохирын цэгүүд замбараагүй, хортон мэрэгчид, ялаа, шавьжийн устгалыг ор нэр төдий хийдэг, гэрийн хороолол болон зуслангийн ундны усны хангамж, ариун цэврийн нөхцөл хангалтгүйгээс өвчин гарах тохиолдол ч байсаар байна. 

Үйлдвэр, албан байгууллагад хөдөлмөр хамгааллын шаардлагыг биелүүлэх ажил доголддогоос тэрчлэн ажилчдын хоолны газар, сувиллын асуудлыг шийдээгүй, биеийн тамир, спортоор хичээллэх боломж нөхцөлийг бүрдүүлээгүйгээс хөдөлмөрийн чадвар хүр алдах, эмийн чөлөө авах явдал буурдаггүйгээр барахгүй хөдөлмөрийн бүтээмж дээшлүүлэхэд ч муугаар нөлөөлдөг байна. 

Аль ч үйлдвэрийн захиргаа, эвлэл, үйлдвэрчин, эмэгтэйчүүд, биеийн тамир, улаан загалмайн болон эмнэлгийн байгууллагууд эрүүл аж төрөх ёсыг хэвшүүлэн тогтоох талаар хамгийн идэвхтэй, үр нөлөөтэй ажил зохион байгуулж байх үүрэгтэй боловч одоогийн байдлаар энэ чухал үүрэг тэр бүрий биелэхгүй, биелээгүйн төлөө хариуцлага хүлээлгэх журам ч хэвшээгүй байна. Эрүүл мэндийн болон залуу эцэг, эхийн сургуулийг үйлдвэр, албан байгууллагын дэргэд заавал зохион байгуулж аялал, жуулчлал, өвөл, зуны спортын арга хэмжээг тогтмол зохиохыг олон нийтийн байгууллага тэргүүн зэрэгт анхаарах ёстой. 

Хувь хүн бүр өөрийн болон үр хүүхдийнхээ эрүүл мэндийг хамгаалан, бэхжүүлэх үүргийг социалист нийгмийн гишүүний хувьд идэвхтэй биелүүлэх, улмаар эрүүл мэндэд хөнөөлтэй хоцрогдсон дадал заншил, ялангуяа, архидан согтуурах, ухаалаг бус хэрэглээг хязгаарлаж, тамхинаас гарах, аэробик, гүйлт зэрэг боловсон хэлбэрээр чийрэгжих талаар санаачлах ёстой. Эрүүл мэндийн хяналтыг сайжруулж эмэгтэйчүүд, хүүхдийг диспансерт бүрэн хамруулж түүний хүрээг өргөжүүлэн, эмнэлгийн практикт анагаах ухааны шинэ ололт, багаж, тоног төхөөрөмж, тэргүүн туршлагыг шуурхай нэвтрүүлэн, эмчилгээ оношлогооны түвшинг эрс дээшлүүлэхийн зэрэгцээ эмийн бус эмчилгээг дэлгэрүүлэн, хүн амд эмнэлэг, эрүүл аж төрөх ёсыг сурталчлан, амьдрал ахуйд хэвшүүлэх талаар чиглэсэн зорилготой урт хугацааны ажил зохиох шаардлагатай байна. 

БНМАУ-ын эрүүлийг хамгаалах хуульд заасан ёсоор манай хөдөлмөрчдийн эрүүл ахуй, бие бялдрын хүмүүжил, соёлыг дээшлүүлэхэд урлаг, утга зохиол, соёл боловсролын байгууллага их үүрэг гүйцэтгэж, шинэ үеийн уран зохиолыг үндэслэгч Д. Нацагдоржийн уламжлалыг үргэлжлүүлэн хөгжүүлж эмнэлэг гэгээрэл, ахуйн соёлын сурталчилгааг идэвхтэй явуулах хэрэгтэй байна. 

Намын нийгмийн бодлогын чухал бүрэлдэхүүн хэсэг, хүн амын эрүүл мэндийг хамгаалах талаар гаргасан тогтоол, шийдвэрийн заалт бүрийг хэрэгжүүлж, улс, хоршоолол, олон нийт, эмнэлгийн газрын ажлыг шинжлэх ухааны үндэслэлтэй уялдуулан, хөдөлмөрчдийн эрүүлийг хамгаалах цогцолбор үйлсийг улам хөгжүүлж эрчимжүүлэхэд намын байгууллагууд далайцтай ахиц гаргахыг эрхэмлэх ёстой. 

