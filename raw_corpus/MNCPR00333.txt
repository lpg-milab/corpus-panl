Молодец, Д.Зоригт

Томсгосон тойрогт, мэдээллийн хязгаарлалттай шинэ нөхцөлд болох сонгуульд нэр дэвшигчид ялгарахын тулд толгойгоо гашилгацгааж байна. Анхааралд өртөх, дэмжлэг хүлээх гэсэн оролдлогууд сонгууль дөхөх тусам "Улс төрийн шоу байна даа" гэсэн урьдчилсан дүгнэлтээр унаж байгаа билээ. 
Анхаарал татсан асуудал дэвшүүлж, ач холбогдлыг нь батлан, өрнүүлэн хэлэлцүүлэх нь санаа бодлын төлөөх тэмцэлд үндсэн арга схем болно гэсэн судлаачдын зөвлөмж бодит амьдрал дээр нотлогдож байна. 
Ард түмний мөнгийг хэмнэх санаачилга нь Засгийн газрын тогтоол шийдвэр болж, төсвийн илүүц зардлыг бууруулж эхэлснээрээ УИХ-ын гишүүн Лу.Гантөмөр өөрийн сэдэвтэй байх улстөрчдийн хөдөлгөөнийг эхлүүлсэн билээ. 
Бүтэлгүй оролдлого, сэтгэл хөдөлгөхгүй элдэв амлалтууд ч олноор гарч байна. Аргаа барсан зарим горилогчид "Мянган ухна" хөтөлбөр эхлүүлж, мөнгөө багтааж ядсан зарим нь "Ногоон модоо тарья, ном сонин уншъя" гэдэг самбар хадчихсан цохиж явах жишээтэй. Улаанбаатарыг өдийд ногооруулаад дуусчихсан байх янзтай эхэлсэн Ц.Элбэгдоржийн "Ногоон хэрэм" хөтөлбөр юу болсныг ядаж мөнгийг нь үрж байгаа уран бүтээлчид бодолцох ёстой. "Гэртээ сууж байснаас гишүүн болчихвол зүгээр" гэсэн уриа дэвшүүлбэл арай илүү анхаарал татаж магадгүй. Яах гэж сонгуульд оролцож буйгаа ч энгийн өгүүлбэрээр хэлчихэж чадахгүй хүмүүс иргэдэд олноороо илчлэгдэж байгаа нь наад захын жишээ. Гурван сая төгрөгийн төлбөрөөр Алтантүрүүг хаустаа хонуулж байгаа улстөрчид Улаанбаатарынхны 80 хувь нь тохилог сууцгүй, гэр хорооллын 151 мянган өрхтэй гэсэн статистик мэдээллийг тооцоогүйнхээ төлөө тэр оройдоо сонгогчдын дургүйг мөнгөөрөө хүргэж байгаагаа мэдэх ч үгүй л амьсгаадацгаан сонгуульдаж байх юм. Нэг хүнд ногдох тохилог сууцаар дэлхийн дунджаас зургаан дахин доогуур, дундаж монгол өрх дөрвөн ханатай гэрт амьдардаг гэсэн тооцоог ч уншиж мэдэхгүй байгаа хүмүүсийн тэнэг улстөр.
Кино ч үзүүлэхгүй, сонин ч уншуулахгүй урдуур, хойгуур сүүтэгнэцгээж байгаа үй олон улстөрчдийн элдэв дээдийн амлалтаас гадна анхаарал татсан, иргэнд хүртээлтэй санал санаачилга өдрийн од шиг ховор ч гэсэн байна. Үүний нэг нь "Монгол шуудан" банкны ТУЗ-ийн Д.Зоригтын 10 жилд барих "100 үйлдвэр" санаачилга юм. Ерөнхий биш тодорхой, тоо хэмжүүртэй, цаг хугацаатай. Банк санхүүгийн хүн ярьж санаачлахад яг таарсан сэдэв. Бизнесийг санхүүжүүлж, хөрөнгө оруулж, зээл олгодог банкны хүн үүнээс өөр юу ярих юм бэ? 
Үйлдвэржүүлэх бол иргэдэд ус агаар шиг хэрэгтэй байгаа зорилго. Уул уурхайгаас Оюутолгойн зэс, Тавантолгойн нүүрс, Мардай, Гурванбулагийн уран, Цагаансуваргын зэс, Тамсагийн нефть, боловсруулах салбарт алт цэвэршүүлэх, шингэрүүлсэн шатдаг хийн үйлдвэр байгуулах гээд тодорхой нэрлэчихсэн жагсаалтыг Д.Зоригт гаргажээ. Болж байна. Түлш эрчим хүчний салбарт нүүрс шингэрүүлж нефть нэрэх, Тавантолгойн цахилгаан станц, ТЭЦ-5-ыг нийслэлд байгуулах, дэд бүтцийн чиглэлд хос төмөр зам, Алтанбулаг-Замын Үүдийг холбосон олон улсын хурдны автозам гээд хөвөрч байна. Гадаадын их дээд сургуульд жилд мянгаас доошгүй оюутан сургах, жижгүүдийг нь нэгтгэж томруулах гэх мэт боловсролын салбарын ажлуудыг ч жагсаажээ. Дэлхий даяар хүнсний бүтээгдэхүүн, нефтийн үнэ өсч байна. Үнийн өсөлтөөс хамгаалагдъя гэвэл ашиг орлогоо нэмэгдүүлэх, ялангуяа өөрсдөө хийж бүтээж чаддаг болох гэсэн энгийн тайлбар дагалдана. Баррель нь 40 долларт багтсан, одоогийнхоос бараг гурав дахин хямд үнээр өөрсдөө түлш шатахуунтай болох боломж л гэхэд дүүрэн бий. Нүүрс бол шингэрч амжаагүй нефть. Нефть бол шингэрчихсэн нүүрс. Монгол 150 тэрбум тонн нүүрсний таамаг нөөцөөрөө дэлхийд эхний 15-д бичигдэж байгаа, нэг ёсондоо шингэрүүлчихвэл нефть импортлох биш эскпортолж чадах орон. Бурхны авралаар цадаж ханахгүй аварга том хэрэглэгч нь хөрш Хятад. Урд хөршид нүүрс шингэрүүлэх 863 хөтөлбөр хэрэгжиж байхад манайхан нэг ч үгүй, зөвхөн хэрэлдэцгээгээд сууж байх жишээтэй. 
Ер нь бүгдээрээ л сонгуульдацгааж байна. Гэхдээ ядаж ингэж сонгуульдаж байвал үлдэцтэй, үлгэр жишээ санаачилга болно. "Зууны мэдээ" иймэрхүү бодитой, үлдэцтэй санаачилгыг дэмжинэ. Энэ материалыг ч ямар нэг төлбөргүй, захиалгагүй бичлээ. Зоригт, молодец. Сонгогчиддоо сайн хүргээрэй, хамгийн гол нь ойлгомжтой, тодорхой тайлбар хэрэгтэй шүү.
Д.Болор 