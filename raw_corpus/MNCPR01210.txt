Чуулганы хуралдаан шуурхай болов

УИХ-ын чуулганы нэгдсэн хуралдаан өчигдөр тун хурдан шуурхай болж өнгөрлөө. Хуралдаанаар САПУ-гийн татварыг хойшлуулах тухай, Нэмэгдсэн өртгийн албан татварын тухай хуулийн шинэчилсэн найруулгын төсөл, Онцгой албан татварын тухай хуулийн шинэчилсэн найруулгын төсөл, 
Зарим бараа материал, тоног төхөөрөмж, машин механизмыг Нэмэгдсэн өртгийн болон Гаалийн албан татвараас чөлөөлөх тухай хуулийн төсөл буюу 800 жилийн ойн барилга, түүнд хэрэглэгдэх барилгын материал, хөгжим, хөшөө зэргийн НӨАТ-ыг чөлөөлөх тухай, Том оврын автобусыг хилээр НӨАТ, Гаалийн татваргүй оруулах тухай, Дотоодын улаан буудайгаар тээрэмдсэн гурилд НӨАТ оногдуулахгүй байх тухай, Агнуурын нөөц ашигласны төлбөр, ан амьтан агнах, барих зөвшөөрлийн хураамжийн тухай хуульд өөрчлөлт оруулах тухай хуулийн төсөл, Нийгмийн даатгалын тухай хуулиудыг хэрэглэх журмын тухай хуульд нэмэлт оруулах тухай хуулийн төсөл, Нийгмийн халамжийн тэтгэвэр, нөхцөлт мөнгөн тэтгэмжийн хэмжээг тогтоох тухай УИХ-ын тогтоолын төсөл, Мөнгө угаах болон терроризмыг санхүүжүүлэх үйл ажиллагаатай тэмцэх тухай, Эрүүгийн, ЭБШ тухай, Захиргааны хариуцлагын тухай хуулиудад нэмэлт, өөрчлөлт оруулах тухай хуулийн төсөл зэргийг хэлэлцэн шийдвэрлэлээ. Урьд өмнө ийм том гамшиг тохиолдож байгаагүй Хэмээн УИХ-ын гишүүн Т.Ганди чуулган дээр САПУ худалдааны төвийг татвараас чөлөөлөх тухай хуулийн төсөл хэлэлцэж байхад хэлсэн ч амьдрал дээр өчнөөн тохиолдож байдаг л гамшгуудын нэг хэмээн гишүүд үзлээ. Зуднаар малгүй болж, ингэснээрээ ажлын байр, амьдрах баталгаагаа алдсан 30 гаруй мянган малчид юу ч биш гэж үү гэсэн яриа чуулганы танхимд дуулдаж байв. Мөн САПУ худалдааны төвийг татвараас чөлөөлөх шалтгаануудыг хэлэлцэхдээ улсад олон ажлын байр бий болгож өгсөн, үүнд нь ямар бид тусалсан биш. Тэргүүний татвар төлөгч гэсэн төмөр тавагнаас өөр гялайлгасан юм бий билүү хэмээн хэлж байсан ч ихэнх гишүүн үүнээс өөр бодолтой байв. Компани эрсдэлээ өөрөө даадаг дэлхий нийтийн жишгээс өөрөөр яаж явах гээд байгаа юм бэ. Хэрэв төр үүнд оролцоод ирвэл бусад хоршооны хохирогчдыг яах болж байна. Яаж ялгах юм бэ гэх зэрэг яриа боллоо. Г.Адъяа гишүүн хэлэхдээ "Хоёр шатахуун түгээх станц зараад л өрөө барагдуулж болох байтал бүтэн гурван жил татвараас чөлөөлж 50 тэрбум төгрөг улсын төсвөөс хасах гээд байгаагийн учрыг ойлгохгүй байна" хэмээн хэлсэн юм. Уг хуулийн төсөл гишүүдийн дэмжлэг авсангүй. Борлуулсан алт, борлуулсан сонин зэрэг барааг НӨАТ-аас чөлөөлнө НӨАТ-ын хуульд заахдаа "Энэ хуульд өөрөөр заагаагүй бол нэмэгдсэн өртгийн албан татварыг импортлосон болон үйлдвэрлэсэн, борлуулсан бараа, гүйцэтгэсэн ажил үзүүлсэн үйлчилгээний татвар тооцох үнэлгээний 10 хувиар ногдуулна" хэмээн заажээ. НӨАТ-аас чөлөөлөх бараанд хөгжлийн бэрхшээлтэй иргэдэд зориулсан тусгай зориулалтын хэрэгсэл, батлан хамгаалахын зориулалтаар импортоор авч байгаа зэвсэг техник, орон сууцны зориулалтаар ашиглаж байгаа байр буюу түүний хэсгийг борлуулах, эмчилгээний зориулалтаар хэрэглэх цус, цусан бүтээгдэхүүн эд эрхтэн, хийн түлшний тоног төхөөрөмж машин техник, гадаадад захиалгаар хийгдсэн Монгол Улсын мөнгөн тэмдэгт, борлуулсан алт, борлуулсан сонин зэрэг барааг НӨАТ-аас чөлөөлөхөөр заажээ. Хуулийг 2007 оны нэгдүгээр сарын нэгнээс мөрдөх юм байна. Онцгой албан татварын хуулийг батлав Онцгой албан татварын хуулийг хэлэлцээд бооцоот тааварт тоглоомын ширээний татварыг 8000 ам.доллар байсныг 80000 ам.доллар болгох, тоглоомын үр дүнг харуулсан касс буюу тотализатор 8000 ам.доллар гэснийг мөн 80000 ам.доллар бооцоо тооцоолох төвийг мөн 8000 ам.доллар гэснийг 80000 ам.доллар болгож татвар авах боллоо. Уг хуулийн казинотой холбоотой заалтыг энэ долдугаар сарын 1-нээс мөрдөх, уг хуулийг 2007 оны нэгдүгээр сарын 1-нээс мөрдөнө. Зарим барааг Гааль, НӨАТ-аас чөлөөллөө Төрийн ордны нүүрэн талд барьж байгаа барилга, түүнд хэрэгтэй материал, Төв аймгийн Эрдэнэ суманд бүтээж байгаа "Женко тур" компанийн "Алтан ташуур" хөшөөний ган хийц, мөн үлээвэр хөгжим, хөгжмийн тоног төхөөрөмж, машин механизм зэргийг НӨАТ-аас чөлөөлж өгөхөөр боллоо. Дотоодод тээрэмдсэн гурил, Том оврын автобусыг татвараас чөлөөлөв Дотоодын гурил, импортын үрийн будаа, том оврын автобус зэргийг НӨАТ-аас чөлөөлөв. Гишүүн Р.Раш "Арван шинэ вагон, хоёр зүтгүүр, агаарын тээврийн түрээсийн онгоцыг бас адил НӨАТ-аас чөлөөлбөл зүгээр байна" гэлээ. Гэвч үүнийг тусад нь хэлэлцэх нь зүйтэй хэмээн гишүүд үзэж байна. Агнуурын нөөц ашигласны төлбөр, ан амьтан агнах, барих зөвшөөрлийн хураамжийн тухай хууль батлагдав. Мөн нийгмийн халамжийн тэтгэвэр, нөхцөлт мөнгөн тэтгэмжийн хэмжээг тогоох тухай УИХ-ын тогтоолыг батлав. Гэхдээ төсөлд заасан шиг 20480 төгрөгөөр биш, амьжиргааны баталгаажих төвшингөөр бодож 36000 төгрөг байхаар боллоо. Харин энэ өдөр Мөнгө угаах терроризмыг санхүүжүүлэх хуулийн төслийг дахин сайтар хэлэлцээд оруулж ир хэмээн буцаалаа. 
Ж.Сандагдорж
