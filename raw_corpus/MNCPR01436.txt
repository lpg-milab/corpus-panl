З.Энхболд гишүүн Их дүйцэн өдрөөр сонгогчтойгоо залбирав

Буддист залуучуудын холбооноос З.Энхболдыг "Бусдын төлөө буяныг эрхэмлэгч" гэсэн өргөмжлөлийг гардуулсан юм
Богд Зонховын төрсөн хийгээд нас нөхцсөн Их дүйцэн буюу өвлийн эхэн сарын зулын 25 энэ жил улс тунхагласны ойтой давхацлаа. Энэ өдөр Өвөрхангай аймгийн төв Арвайхээр сумынхан мянган зул өргөх их ёслол үйлдэв. Энэхүү арга хэмжээг УИХ-ын гишүүн З.Энхболдын ивээл дор Монголын Буддист залуучуудын холбоо Арвайхээр сумын Ганданпунцаглан хийд хамтран зохион байгуулсан юм. Мянган зул өргөх ёслолыг УИХ-ын гишүүн З.Энхболд үг хэлж нээсэн билээ. Тэрбээр, цог хийморлиг Өвөрхангайчууд та бүхэнтэй тахиа жилийн өвлийн эхэн сарын 25-ны Их дүйцэн өдөр би хамт залбирах болно хэмээн онцлон тэмдэглэж байв. Түүнийг ийнхүү их ёслолыг нээсний дараа Ганданпунцаглан хийдийн лам нар мянган зул өргөж хурал ном айлдлаа. Тус хийдийн хамба У.Зундуйдамба гуай Их дүйцэн өдөр бий болсон түүхийг сүсэгтэн олонд товч танилцуулсан юм. Энэ арга хэмжээний билетийг 800 төгрөгөөр үнэлжээ. Буддист залуучуудын холбооны тэргүүлэгч Г.Чулуунбилэг Их Монгол улс байгуулагдсаны 800 жилийн ой ирэх жил болох гэж байгаатай холбогдуулан ийн үнэлснээ тайлбарлаж байсан юм. Өвөрхангай аймгийн Хөгжимт драмын театр 650 хүний суудалтай юм байна. Тэр тоогоор билет зарж, нийт 520 мянган төгрөг хуримтлуулжээ. Түүний 100 мянгыг нь ирэх онд Өвөрхангай аймагт болох шашны их хүний ойг тэмдэглэхэд зориулан хандивлав. Үлдсэн 420 мянган төгрөгийг нь тус аймгийн Хөдөлмөр хангамж үйлчилгээний хэлтсийн үйл ажиллагаанд хандив болгосон юм. Тэрхүү хандивыг хүлээж авсан хэлтсийн дарга Дулмаа "Энэ мөнгийг хөгжлийн бэрхшээлтэй иргэдийн нийгмийн асуудлыг шийдвэрлэхэд зарцуулна. Хэрхэн яаж зарцуулснаа арвайхээрчүүддээ эргээд "тайлагнах болно" гэж мэдэгдлээ. Мянган зул өргөх ёслолын ажиллагааны үеэр УИХ-ын гишүүн З.Энхболд болон Өвөрхангай аймгийн Дэлгэрэххүнс компани, ахмад настнууд хийгээд урлаг, спорт, сурлагын өндөр амжилт үзүүлсэн сурагчдад гарын бэлэг гардуулсан юм. Их дүйцэн өдөрт Арвайхээр суманд лам Нацагдорж, Ламын гэгээний номын өргөөг нээлээ. Энэ өргөөний нээлтэд эрхэм гишүүн оролцсон юм. Тэрбээр Арвайхээр, Гучин-Ус, Тарагт сумаас бүрддэг УИХ-ын 24 дүгээр тойрогт 2004 онд УИХ-д сонгогдсон гишүүн билээ. З.Энхболд энэ үйл ажиллагаанд оролцохоос гадна сонгогчидтойгоо Арвайхээрийн чөлөөт суваг телевизээр шууд ярилцлагад орж, асуусан асуултад нь хариулж байлаа. Арвайхээрчүүд сонгосон гишүүнээсээ ирэх жилийн улсын төсөвт Өвөрхангай аймагт ямар ямар барилга объект баригдах, түүний хөрөнгө хэрхэн шийдэгдсэн талаар асууж байв. Өвөрхангай аймгийн төв Арвайхээр суманд 10 жилийн дунд сургууль, спорт заал баригдахаар улсын төсөвт сууж хөрөнгө мөнгө нь шийдэгдсэн байна. Энэхүү барилгуудыг барих компанийг шалгаруулахдаа Өвөрхангайн Өвдөгхудагийн тоосгоны үйлдвэрийн бүтээгдэхүүнийг худалдаж авах хийгээд орон нутгаас хамгийн олон ажилчин элсүүлэх үзүүлэлтийг гол болгож гүйцэтгэгч сонгох болно гэдгээ УИХ-ын гишүүн мэдэгдэж байв. Мөн Төв аймгийн Заамар сумын Хайлааст багийн Өгөөмөр тосгоныг нүүлгэх тухай шүүхийн шийдвэрийг УИХ цуцалсан. Түүн дээр гишүүн З.Энхболд байр сууриа илэрхийлсэн нь олны анхааралд их хүрчээ. Тэр талаар сонгогчид бас асууж лавлаж байлаа. УИХ-ын гишүүн З.Энхболд өнгөрсөн хугацаанд тойрогт нь буюу Арвайхээр суманд байрладаг ШУТИС-ийн харьяа сургуулийн мэдэлд байсан 58 айлын орон сууцыг оршин суугчдад нь хувьчлах шийдвэрийг гаргуулжээ. Энэ шийдвэрийг үнэн зөв болсон иргэд орон сууцтай болсон талаар оршин суугчдын төлөөлөгчид баярлаж талархсанаа илэрхийлэн өргөмжлөл гардуулж, өмч хөрөнгө байр орон сууцтай болсондоо баярлаж байгаагаа давхар давхар илэрхийлж байлаа. Мөн Буддист залуучуудын холбооноос З.Энхболдыг "Бусдын төлөө буяныг эрхэмлэгч" гэсэн өргөмжлөлийг гардуулсан юм. Ийнхүү Их дүйцэн өдрийг УИХ-ын гишүүн З.Энхболд сонгогчидтойгоо хамт залбирал үйлдэн өнгөрүүллээ. Богд Зонховын төрсөн хийгээд нас нөхцсөн өдөр Мянган зул өргөх ёслолыг орон нутагт хамгийн түрүүнд Өвөрхангайчууд анх удаа тэмдэглэлээ. Энэ арга хэмжээг уламжлал болгон жил бүр тэмдэглэж байх юм байна. 
Г.Эрдэнэбат
