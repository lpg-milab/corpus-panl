Чөлөөт бөхийн холбоо шагналын хур буулгажээ

Энэ сарын эхээр Унгар улсад өндөрлөсөн чөлөөт бөхийн дэлхийн аварга шалгаруулах тэмцээнд амжилттай оролцсон баг тамирчдаа Монголын чөлөөт бөхийн холбоо урамшуулан мөнгөн шагнал олголоо. Уг шагналыг их засвараас дөнгөж хүлээн аваад буй бэлтгэлийн зааландаа өчигдөр гардуулсан юм. 
Дэлхийн аварга шалгаруулах тэмцээнээс хүрэл медаль хүртсэн Б.Наранбаатар, Ц.Энхжаргал нарыг тус бүр нэг сая төгрөг, мөн үндэсний шигшээ багийн ахлах дасгалжуулагч Г.Өсөхбаярт 600 мянга, дасгалжуулагч З.Дүвчин, Б.Баттулга, олон улсын шүүгч А.Баасанхүү нарт 500 мянган төгрөг олгов. Мөн тэмцээний шагналт байрт шалгарсан О.Пүрэвбаатар, Г.Наранчимэг нарт 200 мянга, Б.Батзориг, О.Бурмаа нарын тамирчдыг тус бүр 100 мянган төгрөгөөр урамшуулсныг чөлөөт бөхийн холбооны ерөнхийлөгч УИХ-ын гишүүн Т.Бадамжунай гардууллаа. Уг шагнал олгох саналыг өнгөрсөн мягмар гаригт болсон удирдах зөвлөлийн хуралдаанаар шийдвэрлэжээ. Түүнчлэн шагнал гардуулах ажлын үеэр Олон улсын чөлөөт бөхийн холбооноос баталсан "Ойдов" мэхийг шигшээ багийн тамирчид үзүүлэн сонирхуулж, гавьяат тамирчин З.Ойдов тайлбарласан юм. Мөн чөлөөт бөхийн бэлтгэл сургуулилтын төв заалыг засварлах ажилд туслалцаа үзүүлсэн Монголын чөлөөт бөхийн холбооны удирдах зөвлөлийн гишүүн, "Нью прогресс" компанийн захирал С.Бямбацогт, "Ганьт" компанийн захирал Ц.Энхбат нарт дурсгалын зүйл гардууллаа. 
Б.Бадмаа
