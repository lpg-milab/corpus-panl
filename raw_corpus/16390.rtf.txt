№ 112 (16390)    
1986 оны тавдугаар сарын 10.
Бүтээмжийн хөшүүрэг

<< Долдугаар таван жилд жил бүр нийслэлийн үйлдвэрийн газруудын 13 - 19 хувь нь хөдөлмөрийн бүтээмжийн төлөвлөгөөг тасалж байснаас таван жилд 200 шахам сая төгрөгийн бүтээгдэхүүн үйлдвэрлэх боломж алджээ >> гэж нөхөр Ж. Батмөнх Улаанбаатар хотын намын XXII бага хурал дээр хэлээд, хөдөлмөрийн бүтээмжийг дээшлүүлэх, үйлдвэрлэл, хөдөлмөр зохион байгуулалт, сахилга, хариуцлагыг сайжруулах талаар нам, улсын байгууллагын ажлын арга барилыг өөрчлөн сайжруулах заалт өгсөн билээ. 

Манай улсын үндэсний орлого болон аж үйлдвэрийн бүтээгдэхүүний 50 орчим хувийг үйлдвэрлэ дэг нийслэлийн үйлдвэр, аж ахуйн байгууллагын тухайд тавигдсан энэхүү шаардлага түгээмэл ач холбогдолтой юм. Хөдөлмөрийн бүтээмжийг дээшлүүлэхийн тулд шинжлэх ухаан - техникийн ололтыг хүний хүчин зүйлтэй зөв хослуулж, техник, технологи, арга барил, сэтгэхүйн шинэчлэл хийх нь чухал юм. Цогцолбор ийм асуудлыг иж бүрэн шийдвэрлэхийн тулд ялангуяа шинэ техник, технологийг эзэмшигч мэргэжилтэй ажилчид, үйлдвэрлэлийн зохион байгуулагчдад тавих шаардлагыг нарийсгах ёстой. 

Улс орны үйлдвэр, үйлчилгээний гол потенциал төвлөрсөн нийслэлийн үйлдвэрийн газруудад технологи зөрчих, түүхий эд, материалыг нормоос хэтрүүлэн зарцуулах, чанарын үзүүлэлтүүдийг бууруулах дутагдал арилаагүй, техникийн дэвшил, шинжлэх ухааны ололтыг жинхэнэ ёсоор эзэмшээгүйгээс хөдөлмөрийн бүтээмж эрс дээшилж чадахгүй байна. 

Барилга, барилгын материалын үйлдвэрийн Яам, Ой, модны аж үйлдвэрийн Яам өнгөрсөн таван жилд шинжлэх ухаан техникийн ололт нэвтрүүлэх даалгаврыг 80 хүртэл хувь тасалжээ. 

ЭЗХТЗ-ийн гишүүн орнуудын шинжлэх ухаан - техникийн дэвшлийн 2000 он хүртэлх хугацааны Цогцолбор программын дагуу электронжуулалт, автоматжуулалт болон шинэ материал, технологи, биотехнологийн ололтыг үйлдвэрлэлд өргөн ашиглах зорилт хойшлуулж болохооргүй давчхан тулгараад байгаа одоо үед шинэ арга барилын тухай ихээхэн яриад хуучин байдлаараа алба залгуулдаг Хүмүүстэй намын бүх шатны байгууллага шийдвэртэй тэмцэж сэтгэхүйд нь шинэчлэлт хийхийг шинжлэх ухаан техникийн өнөөгийн дэвшил шаардаж байна. 

Цогцолбор программыг хэрэгжүүлэхэд хамтын ажиллагааны давуу талыг чадамгай ашиглаж, эрдэм шинжилгээ, үйлдвэрлэлийн потенциалыг үүнд чиглүүлэх үүрэгтэй эрдэм шинжилгээний хүрээлэнгүүд, ялангуяа техникийн дэвшлийн чиглэлийг оновчтой тодорхойлж, түүнийг улс ардын аж ахуйд нэвтрүүлэхэд гол үүрэг гүйцэтгэх ёстой физик техникийн хүрээлэн, мал аж ахуйн хүрээлэн, түүний секторууд, түлш, эрчим хүч, тээвэр, барилгын үйлдвэрлэл, эрдэм шинжилгээний институтийн эрдэнэт, хамт олон техник, технологийн нилээд боловсруулалтыг цаг алдаж хийсэн, зарим зүйлээ үйлдвэрлэлд шуурхай нэвтрүүлэхэд санаа тавихгүй, лабораторийн туршилт, эх загвар гаргах мэтээс хэтрэхгүй цалгардан сунжирсаар байна. Нар, салхи, усны эрчим хүчийг ашиглах төхөөрөмжүүд, орон нутгийн түүхий эдэд түшиглэн барилгын төрөл бүрийн материал үйлдвэрлэх технологи зэрэг улс ардын аж ахуйд нэн шаардлагатай ажилд хөрөнгө хүчийг төвлөрүүлж, үйлдвэрлэлд түргэвчлэн шилжүүлэх талаар иймэрхүү удаашрал байж хэрхэвч болохгүй билээ. 

Компьютер, робот, үйлдвэрлэлийн уян хатан систем, микропроцессорын техникийг орчин үеийн залуучуудад шуурхай эзэмшүүлэхийн тулд сургалтыг зохион байгуулах, материаллаг баазыг бэхжүүлэх тодорхой ажилд орох нь ардын боловсролоор барахгүй, гадаад худалдаа, материал техникийн хангамж, ХЗЭ-ийн байгууллагуудын тулгамдсан зорилт болж байна. 

Салбарын техник, технологийн түвшинг судлан шинжилж, шинжлэх ухаан - техникийн дэвшлийн ололт нэвтрүүлэх арга хэмжээг төлөвлөж хэрэгжүүлэхэд яам, тусгай газар, үйлдвэр, аж ахуйн байгууллага дээрээс дороо хүртэл эх оронч санаа тавьж техник, технологи болон төлөвлөгөө, санхүүгийн албадын ажлын уялдаа холбоог бэхжүүлж, эрдэм шинжилгээний байгууллагыг татан оролцуулах хэрэгтэй байна. 

Шинжлэх ухаан - техникийн дэвшлийн үр өгөөжийг дээшлүүлэхийн тулд эрдэм шинжилгээний дууссан ажлыг үйлдвэрлэлд идэвхтэй нэвтрүүлэхийн хамт эрдэм шинжилгээний хүрээлэн, институтүүд завсрын тайлангаар ажилтнуудын ажлыг дүгнэх, төгс сайн боловсруулаагүй зүйлийг үйлдвэрлэлд шилжүүлэх, нэмэгдэл зардал тоног төхөөрөмж шаардах зэрэг хуучирсан, хоцрогдмол арга барилаасаа салах хэрэгтэй юм. 

Эрдэм шинжилгээний байгууллага, үйлдвэрлэлийг холбогч зураг төслийн байгууллага, салбарын болон үйлдвэрийн туршилт зохион бүтээх товчоо, үйлдвэрлэл, шинжилгээний институтүүдийн хариуцлага, санаачилга, ажил хэрэгч чанарыг дээшлүүлэх шаардлагатай байна. Шинжлэх ухаан техникийн ололтыг үйлдвэрлэлд нэвтрүүлэх эдийн засгийн сонирхлыг өрнүүлэх үр нөлөөтэй механизм, боловсруулах, үйлдвэр, аж ахуйн газрын эрдэм шинжилгээний секторыг бэхжүүлэх, шинжлэх ухаан үйлдвэрийн хамтлаг, цогцолбор байгуулах, эрдэм шинжилгээний ажлыг үйлдвэрлэлд нэвтэрсэн үр дүнгээр нь урамшуулах, туршилт зохион бүтээх ажлыг ойртуулах зэрэг амин чухал асуудлуудыг шийдвэрлэхэд Шинжлэх ухаан, техникийн улсын хороо, Шинжлэх ухааны Академийн зүгээс онцгой анхаарах ёстой. 

Техникийн дэвшлийг өргөн нэвтрүүлэх, өгөөжийг нэмэгдүүлэхэд намын байгууллага тууштай ажил зохиож, коммунистуудаар дамжуулан ажлын байр, цех, бригадаас эхлээд салбарын яамд хүртэл намын хяналтыг хүчтэй болгож, хөдөлмөрийн бүтээмжийг дээшлүүлэх зорилтыг улс төрийн ажил хэрэгч удирдлагаар хангавал зохино. 

