Ашигт малтмалын салбар дахь төрийн бодлого буюу Монгол орон хөгжих эс хөгжихүйн тухай эргэцүүлэл

Ашигт малтмалын салбар дахь төрийн бодлого хаашаа чиглэнэ вэ? Эрдэс баялаг хэрхэн зөв зохистой олборлох талаар уул уурхайн салбарт явуулж буй Монгол төрийн өнөөгийн бодлого хааш чиглэн, хэний эрх ашгийг хамгаалан буй нь нэн эргэлзээтэй болон энэ бодлогын ирээдүйн үр дагавар Монгол улсын хөгжил, ард иргэдийнх нь аз жаргалтай, хараат бус амьдралын баталгаа болж чадахгүйд хүрэх вий хэмээх туйлын их зовинол жирийн нийтлэлч миний биеийг үзгээ дахин шүүрч авахад хүргэв. Ашиг эрэлхийлэгч гадны бизнесменүүд Монголын эрдэс баялгийг туйлын ихээр сонирхон өнгөлзөж ахуй энэ л үед туйлын ухаалаг, холч бодолтойгоор улс орныхоо үндэсний аюулгүй байдлыг хамгаалан үлдэхээс хоёр гаруйхан сая хүнтэй, хөдөө аж ахуй нь эх газрын хатуу ширүүн уур амьсгалаас хараат, Азийн төвд орших, дорой буурай эдийн засагтай Монгол хэмээх орны оршихуй эс оршихуй хамаарах гээд байна гэвэл хэт дэгсдүүлсэн болохгүй болов уу. Төрийн бодлогоос нь хамаараад тухайн орны эдийн засагт эерэг болон сөрөг үр дагаврын алиныг ч авчирч болзошгүй эрдэс баялгийн салбарт оночтой бодлого эс явуулбаас хэдхэн жилийн дараа л гэхэд өнөөдөр Монголыг асар ихээр сонирхон байгаачуул авдгаа авч цөлмөж дуусаад тоож харахыг болин нүүр буруулж одохын цагт бид юутай үлдэх вэ гэдгээ одооноос бодож эхлэх л цаг нь. Хэзээ ч дуусашгүй мэт газраас олгойдох нефть л гэхэд дэлхийд 40-хөн жилийн л нөөц үлдсэн гэлцэх юм. Гээд бодоход ашигт малтмалын үнэ зарим мундаг мэргэжилтнүүдийн тайлбарлаж байгаагаар 10-15 жилийн үечлэлтэйгээр хэлбэлзэж байх нь юу л бол. Сүүлийн хэдэн жилийн судалгааг харахад ашигт малтмалын үнэ тасралтгүй өсөн нэмэгдэж байгаа нь бодит үнэн болно. Асар хурдацтайгаар хөгжин өөрчлөгдөх цаг үетэйгээ хамт алхаж, өөрсдийгөө хөгжүүлж, хоцрогдсон мэдлэг мэдээллээр нийгмийг төөрөгдүүлэхгүй байхыг дээрх мэргэжилтнүүдээс хүсмээр байна. Нийгэмд дэх хөдөлгөөнүүд, жирийн иргэд ашигт малтмалын талаар үзэл бодлоо илэрхийлэх эрхтэй юү? Монгол Улсын ирээдүйн хөгжил, ард иргэдийн хувь заяанд нэн хамааралтай эрдэс баялгийг олборлох асуудалд бодлогын чанартай хандъя гэсэн үзэл бодлоо илэрхийлж буй зарим нэгийгээ популист хэмээн элдэв нэр хоч зүүлгэн дайрч давшлахын оронд хэрхэн улсад ашигтай зөв бодлого явуулах тал дээр ухаан бодлоо уралдуулбал дээрсэн. Улс орон ард түмнийхээ эрх ашгийг дээдлэгчид, ашиг хонжоо үл хайгчдын хүчин чармайлт, хэвлэл мэдээллээр хэлж ярьсны үр дүнд ашиг малтмалын салбарын талаар нилээдгүй зүйл ард түмэнд ил тод болж, зарим төрийн түшээд тодорхой санал санаачлага гаргаж, ашигт малтмалын сан байгуулах тухай Ерөнхий сайд санал дэвшүүлэн хэлэлцүүлж, цаашлаад гадны хөрөнгө оруулагчдын сонорт хүрч Монголд ашигтай байхаар бага боловч хичээл зүтгэл гарган элдэв гэрээ хэлэлцээр санал болгоход хүргээд байгаа нь дэмий хэрэг үү. Нийгмийн дийлэнх хэсэг эрх ашгаа хамгаалах гэснээс үүдэлтэй эдгээр эсэргүүцэл хөдөлгөөнүүд бий болохоос өмнө манай улсын үнэт баялгийн нэг болсон сайн чанарын нүүрсийг хямд үнээр түүхий эд байдлаар нь өөрийн болгож хомсдоод байгаа эрчим хүчний хэрэгцээгээ хангах сонирхлоо хэрэгжүүлж эхлээд байсан урд хөршийнхөн хүртэл саяхан болсон Ерөнхийлөгчийн айлчлалын үеэр Монгол дахь нүүрсний нөөцийг түшиглэн эрчим хүчний үйлдвэрүүд байгуулах чиглэлээр гэрээ хэлэлцээрт гарын үсэг зурсанд дээрх хөдөлгөөнүүдийн хувь нэмэр мэдээж бий. Улс нийгэм, иргэдийнхээ төлөө санаа зовнигч хэн ч бай үзэл бодлоо илэрхийлсний төлөө ашиг хонжоо хайлаа хэмээн буруутгаж, улс төртэй холбон тайлбарлахыг оролдогчид өөрсдөө жинхэнэ ашиг хонжоо хайгчийн нүдээр асуудлыг хараад байна уу даа. Саяхан болтол энэ салбарын тухай мэдлэг мэдээлэл жирийн иргэдийн дунд туйлын хомс байлаа. Ард нийтийн өмч мөн гэж Үндсэн хуульдаа заасан атал тэдний хараа хяналтаас хол, хэдхэн тооны эрх мэдэлтнүүдийн хувьдаа ашиг хонжоо гаргах хэрэглүүр болон, үр ашиггүйгээр үл барам нэлээдгүй хүйтэн сэтгэлээр үрэлгэн байдлаар зарцуулагдаж ирсэн, цаашлаад зарим улс төрийн хүчнүүдийн орон нутаг дахь эрх мэдлийн төлөөх цусгүй ширүүн дайны бай болсоор ирсэн Монголын эрдэс баялгийн салбарын жинхэнэ дүр төрхийг байгаа байдлаар нь ард түмэнд нээн харуулах оролдлого нь улс төрийн ашиг хонжоо хайсан хэрэг яавч биш. Үүнд хэн юуны учир эмзэглээд байна вэ гэдгийг ялгаж салгах ухаан ард түмэнд мэдээж бий. Уул уурхайн салбар дахь хөрөнгө оруулалтын талаар олон нийтийн үзэл бодол ямар байна вэ? Ашигт малтмалыг олборлож эзэмших болон энэ салбар дахь хөрөнгө оруулагчдын талаар болгоомжгүй бодлого явуулах төдийд ихээхэн хөрөнгө мөнгө, эрсдэл агуулсан энэ салбар дампуурч болох талтайг бид үгүйсгэх гэсэнгүй. Түүнчлэн тухайн салбарын мэргэжилтнүүдийг төлөөлж байна гэх Уул уурхайн ассиоциацийнхны хэлээд байгаачлан уул уурхайн салбар, түүнд хөрөнгө оруулагчдыг бүр мөсөн үгүйсгэх гэсэн үзэл бодлыг хэн ч тулгах гээгҮй байна. Ашиг малтмалын болон хөрөнгө оруулалтын хууль энэ салбар дахь гадаадын хөрөнгө оруулагчдад илт давуу ашигтай, Монголын талд ашиг багатай байгааг өөрчлөн харилцан эрх тэгш ашигтай байхаар хуульдаа шинэтгэл хийгээчээ хэмээн төр засагтаа хандсан ард нийтийн хүсэлт юм. Дээр дурдсан хуулиуд Монгол Улсад хэрхэн ашиггүй хувилбар бий болгож байгаа талаар ганц тоо баримт авч үзье. 2004 эцсийн байдлаар уул уурхайн салбарт 172 аж ахуйн нэгж идэвхитэй үйл ажиллагаа явуулж байснаас улсын төсөвт нийт 22,8 тэрбум төгрөг ашигт малтмалын нөөц ашигласны төлбөр болгон оруулжээ. Гэтэл 2004 онд ганц Бороо гоулд гэхэд л 7 тн алт олборлосныг тухайн үеийн Монгол банкны ханшаар тооцон төгрөгт хөрвүүлэхэд 105 тэрбум төгрөг болж байгаа нь 172 аж ахуйн нэгж нийлээд улсад төлсөн татвараас даруй тав дахин их байна. Манай улсын 2004 оны улсын төсвийн нийт орлого болох 650 тэрбум төгрөгийг Бороо Гоулдын хэмжээний зургаан уул уурхайн компани жилийн дотор олно гэж үзвэл эдгээр компаниудын нөөц ашигласны төлөө төлөх төлбөр улсын төсвийн 30 хуваасны нэгтэй тэнцэх нь Монгол Улсад дэндүү бага ашигтай санагдахгүй байна гэж үү. Гадны хөрөнгө оруулагчид эрсдэлтэй бизнесийг нь ойлгож дэмжих үүрэг хүлээ хэмээн Засгийн газрыг элдэв аргаар дарамтлах атлаа эрдэс баялгийн жинхэнэ эзэд гарах ашгаас тийм ч ихгүй хувь хүртэх гэхэд үхэн хатан эсэргүүцэх нь шударга бизнесийн арга мөн үү. Харин ч нийгэмд бий болсон дургүйцлийг үл хайхран, Засгийн газарт шургалан орсон өөрсдийн бизнесийн түнш, гар хөл болоочдод дулдуйдан ард түмэнд үл дэмжигдэх хууль тогтоомж батлуулан мөрдөх гэвэл жинхэнэ эрсдэл болно гэдгийг хөрөнгө оруулагчдад сануулахад илүүдэхгүй. Гадны хөрөнгө оруулагчид явна гэнэ, гарах гарц бидэнд бий юү? Хэдийгээр ашигт малтмал олборлогчдод оногдуулах татвар хураамжийг тодорхой хэмжээгээр нэмэгдүүлье гэсэн Их хурлын зарим гишүүдийн дэвшүүлээд байгаа зөв зүйтэй хувилбар нь гаднын хөрөнгө оруулагчдад төдийлөн их дарамт үүсгэхээргүй байхад тэртэй тэргүй ашиг өндөртэй байгаа бизнесээ орхин гарна хэмээн зүтгэвэл монголчууд бидэнд гарах гарц харин ч байх юм шүү. Гаднын хөрөнгө оруулалт үгүй болбол Монголын уул уурхайн салбар, цаашлаад эдийн засаг түр зуурын муужралд орох нь мэдээж. Энэ л үед гаднын бэлэн хөрөнгөнд үл дулдуйдан бүсээ чангалж дотоодын нөөц бололцоогоо дайчлан ашигт малтмалаа бага багаар олборлож аажмаар хөл дээрээ босож ирснээр бид л хожно. Ноён Роберт, Пол нарын хийж байгааг ухаалаг сэргэлэн монгол мэргэжилтэн та бас ч хийж чадна. Ашигт малтмалын хуулинд оруулах өөрчлөлтийг үл таалснаас гадны хөрөнгө оруулагч компаниа хааж бид ажилгүй боллоо хэмээн гадны ноёнтны заавраар хамт ажиллагсад, гэр бүлээрээ бөөгнөн зургаа татуулж хэн нэгний хараат гэдгээ сурталчлахын оронд дотоодын нөөц бололцоо, сурсан мэдсэнээ ашиглан, эвлэлдэн нэгдэж уул уурхайгаа өөрсдөө босгож авахыг тухайн салбарын ажилчид, дотоодын хөрөнгө оруулагчиддаа уриалж байна. Төр засгийн зүгээс тэднийгээ таатай бодлогоор дэмжихийг ч уриалж байна. Дотоодын хөрөнгө оруулагч энэ салбарт ажиллаж чадна гэдгийг батлах нэгэн жишээ нь "Монгол газар" компанийн алт олборлох уурхай юм. 150 тн алтны нөөц бүхий энэ уурхай нь нөөцийн хэмжээгээрээ Бороо Гоулдын хэрийн дөрвөн ч уурхайтай тэнцэх бөгөөд дэвшилтэт техник технологиор тэднээс дутахгүй гэнэ. Гадныхнаас ялгаатай нь олборлолт хийж эхлэх өдрөөс аж ахуйн нэгжийн татварыг орлогын 40 хувиар бодож төлнө. Уул уурхайн салбарт мэдлэг туршлага хуримтлуулсан хэдий ч хөрөнгө мөнгөний гачаалтай дотоодын бизнесменүүдийн хувьд гэвэл Монголд нэгэнт бий болоод байгаа лизинг хэмээх үйлчилгээг авахад нэн тохиромжтой болохыг лизингийн мэргэжилтнүүд хэлээд байгаа. Уул уурхайн тоног төхөөрөмж нийлүүлдэг Комацу мэтийн томоохон корпорациуд Монголд хэдийнэ орж ирээд байгаа бөгөөд тоног төхөөрөмжөө зээлээр нийлүүлж эхлээд байна. Мөн нөөц нь тогтоогдсон орд газруудаа үнэлүүлэн хувьцаа гарган арилжих арга ч байна. Дэлхийн нефть 40 хөн жилийн нөөцтэй гэж дээр хэлсэн. Түүнтэй адил бусад ашигт малтмалуудын нөөц ч хэмжээ хязгаартай. Зургаан тэрбум тн нөөцтэй манай Таван Толгойн орд гэхэд л Хятадын нийт импортын хэрэгцээг гуравхан жилд л хангана гэж Блумберг санхүүгийн мэдээний сайтад дурдсан байдаг. Энэ үнэн бол Хятадын эрчим хүчний хямралыг намжаах гээд монголчууд бид таг харанхуй суух цаг тун ч удахгүй ирэх нь дээ. Нүүрсээ хямгадахгүй гэж байгаа бол эрчим хүчний өөр эх үүсвэр одооноос хайж эхлэх хэрэгтэй болоод байгааг манай хашин хойрго төрийн бодлоготнууд мэдэж авбал дээрсэн. Ашигт малтмалын салбарын бодлогод юу дутаад байна? Зөвхөн ашигт малтмалын хууль гэлтгүй хөрөнгө оруулалтын хууль, татварын хуулийг эргэн хармаар байна. Монгол Улсын аж ахуйн нэг байгууллагын татварын хуулийн VII зүйлийн Ү хэсгийн хоёрдугаарт заасан татвараас чөлөөлөгдөх гадаадын хөрөнгө оруулагчдын жагсаалтад Монголд байхгүй шинэ техник технологи нэвтрүүлж, бодит баялгийг үйлдвэрлэн бий болгогч зарим нэг чухал салбарын хөрөнгө оруулагчийг үлдээн дан ганц түүхий эдийг олборлон гаргах сонирхол бүхий нефть, хатуу түлш олборлох, металлургийн салбарт хөрөнгө оруулагчдыг хасах нь зүйтэй мэт. Харин олборлосон ашигт малтмалыг ашиглан эцсийн бүтээгдэхүүн хийх үйлдвэрлэл Монголд байгуулъя гэвэл татвараас чөлөөлөх хүртэл дотоодын бизнес эрхлэгчдээс бараа үйлчилгээ авахад хэр ахиу хөрөнгө зарцуулахаас шалтгаалан татварын мэдэгдэхүйц хөнгөлөлт үзүүлэх мэтийн бодлого байвал хөрөнгө оруулалт сая үр ашгаа өгч эхэлнэ. Ихэнх томоохон хөрөнгө оруулагчид эргээд гадны бизнес эрхлэгчидтэйгээ харьцах сонирхол байдаг нь нууц биш. Дотоодын худалдаа, үйлдвэр эрхлэгчдэд маань ч гадны хөрөнгө оруулагчдын хэрэгцээ шаардлагад тохирохуйц бараа үйлчилгээгээр хангаж сурах нь хэрэгтэй болов уу. Хуульд өөрчлөлт оруулахыг дэмжигч, эсэргүүцэгчдийн мэтгэлцээн туйлдаа хүрч, эвгүйхэн хөдөлбөл дэлбэрэхэд бэлэн бөмбөг шиг болчихоод байгаа энэ салбарт хамааралтай аливаа шийдвэр гаргахдаа туйлын болгоомжтой ухаалаг хандан, зөвхөн Монголын дотоодын нөхцөл байдлыг бус, хойд урд хөрш, цаашлаад дэлхий дахины тухайн салбарын хэтийн төлөвийг өргөн хүрээтэй харгалзан үзэхийг төрийн түшээдээс хүсмээр байна. Нэгэнт ороод ирсэн хөрөнгө оруулалтыг юу юугүй гаргаад явуулчих гэлгүй хөрөнгө оруулалтын унац арай ахиу байхаар харилцан ашигтай тохиролцоог гадны хөрөнгө оруулагчидтай хийж чадах эсэхээс манай төрийн ажилтнуудын чадвар чансаа харагдах л байх. Энэ асуудлаар шийдвэр гаргахдаа салбарын хөгжлийг бодолцохоосоо илүүтэй татвар төлөөсний хувь нэмэгдүүлэхийг эсэргүүцэн явцуурагч, хувийн бизнесийн эрх ашгаа салбарын эрх ашигтай далдуур хольж хутгагчид, өөрсдийгөө уул уурхайнхны төлөөлөл хэмээн нэрийдэгчдийн саналыг сонсохоос илүүтэй уул уурхай, хайгуулын талбарт ажиллагч жинхэнэ мэргэжилтнүүдийн үнэтэй саналыг илүүтэй сонсож хуульд тусгамаар байна. Хуульд өөрчлөлт оруулахдаа тухайн салбарын мэдлэгтэй инженер мэргэжилтнүүд, дотоодын хөрөнгө оруулагчид, эдийн засагчид, бодлого боловсруулагчдаас бүрдсэн баг байгуулан судалгаа хийлгэж ард түмнээр хэлэлцүүлэх хүртэл нухацтай хандвал дээрсэн. Зарим нэг татварыг нэмэгдүүлэхээр хуульд өөрчлөлт оруулахаас гадна хуулийн заалтуудыг илүү тодорхой болгох болон дээрх татваруудыг хэрхэн төлж байна гэдэг дээр хяналт шалгалтыг чангатгах нь чухал мэт. Жишээлэхэд, Айвенхоу Майнз компани ашгаасаа улсад өгөх хувийг ахиулж тооцоолон сурталчилгаандаа ашиглахдаа Монгол ашиг ологч гадаадын аж ахуйн нэгжийн төлөөлөгчийн газрын гадаадад шилжүүлсэн ашгаас төлдөг 20 хувийн суутгалын татварыг оруулж тооцсон байна. Гэтэл 2004 оноос олборлолт хийгээд эхэлсэн Сентерра Гоулд компани 95 хувь, дотоодын Алтай компани 5 хувийг эзэмшдэг Бороо гоулд компани дээрх ангилалд багтах уу, багтах бол ашгаа гадаадад шилжүүлсэн үү, шилжүүлсэн бол энэ татварыг төлсөн үү, төлсөн татвар улсын төсвийн орлогын аль хэсэгт бүртгэгдсэн бэ гэсэн асуултууд зүй ёсоор тавигдаж байна. Сүүлийн үед Айвенхоу Майнз компани бодит байдал нийцэж буй эсэх нь тодорхойгүй элдэв тоо баримтыг ашиглан хэвлэл мэдээллээр сурталчилгаа явуулж байгаа нь урьд өмнө дурдаж байсан тоо баримтаас хол зөрүүтэй байгаа нь олон нийтийг ихэд төөрөгдүүлсэн хэрэг болж байна. Айвенхоу Майнз компанийн вэб хуудас болон урьд өмнө хэвлэл мэдээлэлд өгч байсан тоо баримтаар бол хайгуул болон бусад үйл ажиллагаанд оруулаад байгаа хөрөнгө 100 сая ам.доллар, 30-35 жилд олборлох нөөцийн хэмжээ мөнгөн дүнгээр 100 тэрбум ам.доллар, уурхайн цогцолбор байгуулах болон ашиглалтын хугацааны туршид уурхайг ажиллуулах зардал гурван тэрбум ам.доллараас хэтрэхгүй гэснээр татварын өмнөх ашиг 97 тэрбум орчим ам.доллар байв. Үүнээс Монгол Улсад орох ашиг 6,7 тэрбум ам.доллар, нийт ажилчдын тоо 9000 орчим гэж байв. Гэтэл тус компаниас төвийн хэвлэлээр саяхан явуулсан ээлжит сурталчилгааны тоо баримтаар бол өнгөрсөн хугацаанд хийсэн хөрөнгө оруулалт 270 сая, татварын өмнөх ашиг 35 тэрбум, өртөг зардал 20 тэрбум, Монголд төлөх төлбөр 7 тэрбум, нийт ажлын байр 117 мянга байна гэх нь тэр. Сүүлийн зургаа илүү сар энэхүү салбарын үйл явцыг анхааралтай ажиглагч миний бие эдгээр үсрэнгүй тоо баримтад гайхаад барахгүй сууна. Нөөцийн хэмжээг бага, өртөг зардлыг өндөр, ашиглалтын хугацааг удаан байхаар зальтай тооцоо гаргаж манай холбогдох эрх мэдэлтнүүдэд харуулдаг боловч ачир дээрээ огт өөр байдгийн бодит жишээ Бороо Гоулд. 15 жилийн хугацаагаар гэрээ байгуулаад татвараас чөлөөлөгдөх таван жилийн хугацаанд бүх нөөцөө авч дуусч байгааг бүгд мэднэ.. Эцэст нь нэгэн зүйлийг нэмж хэлэхэд уул уурхайн салбарын хуулинд өөрчлөлт оруулахдаа тухайн салбарт хувийн бизнес эзэмшдэг, энэ салбарт хувийн сонирхол бүхий Засгийн газрын гишүүний боловсруулсан саналыг Монгол Улсын Их хуралд оруулахаар хэлэлцэж баталдаг Засгийн газар болон түүний гишүүдэд ёс зүйн дүрэм, хэм хэмжээ гэж байдаггүй бол бий болгох, байдаг бол шинэтгэл хийх цаг нь болжээ. Ашигт малтмалын хуульд өөрчлөлт оруулах энэхүү төслийг хэлэлцэхдээ улс орныхоо эрх ашгийг дээгүүрт тавьж төрийн хүний холч ухаанаар хандахыг Их Хурлын эрхэм гишүүдээс хичээнгүйлэн хүсье. 

