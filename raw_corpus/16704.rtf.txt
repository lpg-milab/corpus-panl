№114(16704)   
1987 оны тавдугаар сарын 13.
Хурлын ажил хэрэгч чанар

Намын анхан шатны байгууллагын үйл ажиллагааг идэвхжүүлж дайчин чадварыг дээшлүүлэх асуудал юуны урьд намын хурлын роль, ажил хэрэгч чанараас шууд шалтгаалах учраас МАХН-ын XIX их хурал энэ талаар тодорхой заалт өгсөн билээ. 

Саяхан орон даяар болсон намын анхан шатны байгууллагын тайлан сонгуулийн хурал намын их хурлын шийдвэрийг намын анхан шатны байгууллагууд хэрхэн хэрэгжүүлж байгааг харуулах нэгэн ёсны үзлэг боллоо. Тайлан сонгуулийн хуралд бэлтгэх ажлын явцад намын анхан шатны олон байгууллага намын гишүүдтэйгээ ярилцаж санал бодлыг сонсож, тайланг нь хэлэлцэж, манлайлалд нь үзлэг хийж, товчооны гишүүд, сонгуультны ажлыг дүгнэж, улсын төлөвлөгөө, уралдааны үүрэг биелүүлэх, цаг агаарын түр зуурын бэрхшээлийг гарз хохирол багатай давж туулах, мал хаваржуулах, төл бойжуулахад коммунистуудын хүч анхаарлыг төвлөрүүлж өндөр бүтээлийн уралдаан өрнүүлсэн байна. 

МАХН-ын XIX их хурал, Намын Төв Хорооны II бүгд хурлын дайчин үзэл санааны дагуу ажил хэрэгч, зарчимч ил тод байдалд тайлан сонгуулийн хурлууд болжээ. 

Намын анхан шатны байгууллагын товчоо тайлан илтгэл бэлтгэхдээ ажлын амжилтыг магтан тоочих, ерөнхийлөн бөөрөнхийлөх, хэлбэрдэх хуучирсан арга барилаас ангижирч, ажилдаа шүүмжлэлтэй, бодитой үнэн зөв дүгнэлт хийж, дутагдлыг эзэнтэй, баримттай зааж, шийдвэрлэгдээгүй хурц асуудалд төвлөрч, хэрэгжүүлэх арга замыг зөв тодорхойлохыг ихээхэн анхаарсан байна. 

Тайлан сонгуулийн хурлууд урьд жилүүдийнхтэй харьцуулбал ажил хэрэгч шүүмжлэл, өөрийн шүүмжлэлтэй болж гурван гишүүн тутмын нэг нь үг хэлж, санал шүүмжлэл гаргаж, ажлын арга барилын өөрчлөлт, шинэчлэлт удаашралтай, үзэл суртал, хүмүүжлийн ажил хангалтгүй, боловсон хүчинтэй ажиллах, гүйцэтгэлийн хяналт шалгалт хийх ажил шаардлагын хэмжээнд хүрээгүй байгаа талаар жишээ баримт дурдан хурцаар шүүмжилсэн байна. 

Коммунистууд өөрсдийнхөө болон хамт олныхоо ажил үйлсэд шүүмжлэлтэй хандахын хамт төв, орон нутгийн удирдах албан тушаалтнуудын ажлын дутагдлыг нэр зааж шүүмжилсэн бөгөөд Дундговь, Баянхонгор, Булган, Сэлэнгэ зэрэг аймгийн намын анхан шатны нэлээд байгууллагад өмнөх тайлангийн хурлын дэвшүүлсэн зорилт олигтой хэрэгжээгүй байсныг намын гишүүд баримтаар шүүмжилж, ажил хэргийг өөд татах тухай тодорхой санал гаргасан байна. 

<< Намын анхан шатны байгууллагын дайчин чадварыг дээшлүүлэх ажлыг зохион байгуулах тухай >> Намын Төв Хорооноос гаргасан тогтоолд хамтын удирдлагын чухал хэрэглүүр болсон намын хурлын ажил хэрэгч чанарыг дээшлүүлэх арга замыг маш тодорхой зааж тодорхойлсон нь намын нийт байгууллагын товчооны ажлын хөтөлбөр болох ёстой. 

Намын үүрийн бүх гишүүдийн хурлаар аж ахуй, соёлын төлөвлөгөөт зорилтыг ханган биелүүлэх, үйлдвэрлэлийн чанар, үр ашгийг дээшлүүлэх, хөдөлмөрийн нягтарсан хамт олныг төлөвшүүлэх, шинэ хүнийг хүмүүжүүлэх, хүний хүчин зүйлийг анхаарах, хөдөлмөрчдийн нийгмийн асуудал зэрэг нэн чухал асуудлыг сонгон авч хэлэлцэн, коммунистуудын санал дүгнэлтийг өргөн тусгаж биелэгдэх бүрэн үндэслэлтэй тодорхой шийдвэр гаргаж, хэрэгжилтийг хангаснаар хурлын ажил хэрэгч чанар дээшлэх ёстой. 

Гэвч намын хурлын ажил хэрэгч чанарыг тавигдаж байгаа шаардлагын хэмжээнд хүртэл намын анхан шатны байгууллага бүр жигд сайжруулж чадаагүй байгаагаас сард нэг удаа заавал хийдэг, уламжлалт хуралдаа урьдаас сайн бэлтгэлгүй суусаар цагийг тулгамдуулж ор нэр болгон хуралдаж, намын гишүүд ч жигд идэвхтэй оролцохгүй, зөвхөн алба өнгөрөөх маягаар урсгалд нь тавьдаг байдал бас л үргэлжилсээр байна. Хурлын бэлтгэл хангахад нарийн бичгийн дарга, товчооны гишүүд гол үүрэгтэй нь мэдээж боловч намын гишүүдийн идэвхтэй оролцоонд тулгуурлаж, тэдний санаа сэтгэлийг эзэмдсэн асуудлыг намын үүрийн товчоо хурлаар хэлэлцүүлэхээр оновчтой сонгож, шүүмжлэл дүгнэлттэй, ажил хэрэгч илтгэл оруулж биелэх боломжтой шийдвэр гаргаж, нэгэнт хамтын оюун санаагаар боловсруулсан зүйлээ хэрэгжүүлэх талаар тавих хяналтыг сайжруулах хэрэгтэй юм. 

Тавь гаруй сум, үйлдвэр, аж ахуйн газрын намын анхан шатны байгууллагын хурлаар 1986 онд 608 асуудал хэлэлцсэний дотор үйлдвэрлэлийн үр ашиг, ажлын чанарыг дээшлүүлэх, өртөг зардлыг хямдруулах, алдагдлыг багасгах, хөдөлмөрийн бүтээмжийг дээшлүүлэх, аж ахуйн алс хэтийн хөгжилтэй холбогдсон нэн чухал асуудал 15, 1 хувь, ажлын арга барилыг сайжруулах тухай 0, 9 хувь, хөдөлмөрчдийн нийгмийн асуудал 0, 6 хувийг эзэлж байна. Намын их хурлаас дэвшүүлсэн гол зорилт чанар, үр ашгийг дээшлүүлэх, удирдлагын эдийн засгийн аргад шилжих, намын ажлын арга барилыг төгөлдөржүүлэх, хөдөлмөрчдийн нийгмийн асуудлыг шийдвэрлэхэд коммунистуудын анхаарлыг төвлөрүүлж намын хурлаар ажил хэрэгчээр хэлэлцэх талаар бас л хангалтгүй байгааг дээрх баримт харууллаа. 

Хурал хийснээр ажил дуусах биш харин эхэлж байгааг намын гишүүн бүр ухамсарлаж хурлынхаа шийдвэрийг хэрэгжүүлэх нь намын анхан шатны байгууллагын сахилга, зохион байгуулалтын хэмжүүр, намын гишүүн бүрийн ёс суртахууны хууль гэдэг бодол санаа, үйл ажиллагааг хэвшүүлбэл зохино. 

Намын анхан шатны байгууллагын тайлан сонгуулийн хурлын ажил хэрэгч уур амьсгал, шинэлэг зүйлийг улам бататган намын үүрийн сар тутмын хурал бүрийг үр нөлөөтэй, дайчин, ажил хэрэгчээр явуулж, үнэхээр улс төр, хүмүүжил, соёлын томоохон сургууль, коммунист хамт олны санаа бодлын төв индэр болгож, намын XIX их хурлаас намын анхан шатны байгууллагын талаар дэвшүүлсэн зорилтыг хэрэгжүүлэхэд ахиц гаргаж чадах нь дамжиггүй. 

Намын амьдралд ардчиллыг бэхжүүлж, аливаа асуудалд намч, зарчимч, ангич байр сууринаас хандах чадвар эзэмших, үзэл суртал, улс төрийн хатуужил суух, намын үйл хэрэгт үнэнч жинхэнэ байлдагч болон төлөвших, тулгамдсан хурц асуудлыг хамтын оюун ухаанаар тунгаан шийдвэрлэх улс төрийн нээлттэй сургуулийн нь хувьд намын хурлын ажил хэрэгч чанарыг ягштал хангах нь нийт намын ажлын үндсэн эрх ашиг мөн.

