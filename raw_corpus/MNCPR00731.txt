Бие маань дээрдвэл эргээд алиалагчаа хийх байх аа

Монголын хошин урлагийн нэрт мастер, алиалагч, гавьяат жүжигчин Д.Батсүх элэгний хүнд хэлбэрийн өвчнөөр өвчилсөн гэх таагүй мэдээ дуулдсанаас хойш багагүй хугацаа өнгөрлөө.
Тухайн үед эмч нар жүжигчнийг БНХАУ руу явж эмчлүүлэх шаардлагатай гэсэн онош тогтоосон. Гэр бүлийнхнийх нь хэлж буйгаар гавьяатын эмчилгээнд 40 мянга ам.доллар хэрэгтэй болсон тул тэд юун түрүүнд Д.Батсүх гуайн нутгийн зөвлөл болон бусад хүмүүст хандсан юм билээ. Энэ дагуу мөнгө олж алиалагчийг цаг алдалгүй эмчилгээнд нь явуулах гэж Барилга, хот байгуулалтын сайд агсан Ж.Наранцацралт тэргүүтэй нутгийн зөвлөл, хамтлаг дуучид, хошин урлагийнхан шаргуу хөдөлмөрлөсөн. Тэд хандивын тоглолт зохион байгуулахаас гадна данс нээж ажиллуулсан юм. Энэхүү таагүй мэдээллийг сонссон олон түмэн ч хүндээр өвчилсөн гавьяатад туслахаас гар татаагүй. Ийнхүү эмчилгээнд явсан алиалагчаас сураг тасраад удаж байна. Өдгөө түүний хаана аж төрж буйг, биеийн байдал нь ямаршуухан байгааг мэдэх хүн бараг ховор. Энэ талаар тодруулахаар гэр бүлийнхнээс олонтаа лавласан ч цааргалан тодорхой хариу хэлэхгүй байсаар өдий хүрсэн. Харин өчигдөр алиалагч, гавьяат жүжигчин Д.Батсүхтэй 9918... . дугаараар нь холбоо барьж цөөн асуултад хариу авсан юм. -Сайн байна уу. Таны биеэ тэнхээ ямар байна вэ? -Нэг үеэ бодвол сайжирсан ч эмчилгээ хийгдэж дуусаагүй л байна. -Гэрээр эмчлүүлж байгаа юу? -Үгүй. Эмнэлэгт хэвтэж байгаа. -Эмнэлгээс гарах болж байна уу. Хэд хоносон бэ? -Эмнэлэгт хэвтээд долоо хоносон. Гарах болоогүй юм шиг байна лээ. Ер нь ойр ойрхон хэвтэж эмчлүүлж байгаа. -Хятадад хэр удаан хугацаанд эмчлүүлж байгаад ирэв? -Нэлээд хэдэн сар болсон. Улаанбаатарт ирээд удаж байна. -Урлагийнхан тан дээр ирж байгаа юу. Хошин урлагийнхантай хэр их холбоотой байна вэ? -Хааяа л ирдэг. Ер нь ирнэ дээ. -Шинэ он гарахад сар хүрэхгүй хугацаа үлдлээ. Энэ цаг мөчид үзэгчид болон хүүхэд багачууд таны алиалахыг харж баясахыг хүсч байгаа. Хэзээнээс уран бүтээлдээ эргэн орох вэ? -Одоохондоо дахин тайзнаа гарах эсэхээ шийдээгүй л байна. Биеийн байдал маань энэ байгаагаасаа дээрдвэл эргээд алиалагчаа хийх л байх. 
Ч.Анна
