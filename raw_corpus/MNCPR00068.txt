Америк-1994

Мөнгө олж болох магадлалтай ямар нэгэн тэмцээн уралдааныг асар том шоу болгох авьяастай америкчууд анх удаа хөлбөмбөгийн ДАШТ-ийг нутагтаа зохиох эрхийг олж авлаа. Гайхалтай юм. Дэлхий тэр чигээрээ донтож буй энэ спортыг өдий хүртэл янкууд тоомсорлолгүй явсан нь. Америк хөлбөмбөг, сагс, хоккей, бейсбол гээд өөрсдийнх нь спорт тоглоом хангалттай байдаг тул тэгсэн ч байж магад. 
Тэгээд ч европ гаралтай хөл бөмбөгийг Соок-кэр гэж нэрийдэн нутагтаа нэг их тахин шүтдэггүй нь нөлөөлсөн ч байх. Ямар ч байсан FIFA-гийн түшмэлүүд ДАШТ-ээ Америкт зохиох шийдвэр гаргахдаа хоёр том зорилго агуулж байв. Нэгдүгээрт, санхүүгийн асар том уурхай болсон энэ улсад хөлбөмбөгийн нэр хүндийг өсгөх, ингэснээр ирээдүйд түрийвчээ зузаатгах. Хоёрдугаарт, зохион байгуулалт гэдэг шүдний өвчнөөс айлгүй ээлжит мундиалыг өнгөрөөх. Сүүлчийнх нь зорилго төвлөсөн ёсоор болж "Америк-94" урдах тэмцээнийгээ бодвол үзэгчид нь пиг пүүрсэн, тоглогч нь цоглог наадсан, нээлттэй хөлбөмбөгийн гэгээлэг үе байлаа. Бүсийн урьдчилсан шалгаруулах тэмцээнд 147 улс мэдүүлгээ өгч оролцсон нь бас л нэг дээд амжилт. Энэ дунд олон жилийн туршид арьс өнгөөр ялгаварлах үзлээс болж FIFA-д ад үзэгдээд байсан ӨАБНУ анх удаа багтлаа. Эдгээрээс шилдэг 24 баг шалгарахад зарим нэг лидерүүд багтаагүй. Тухайлбал, 1992 онд огцом цойлж Европын аварга болсон Данийн шигшээ, Португал, Англи, Францын шигшээ багууд дөрвөн жил хөлбөмбөгийн их наадмыг хүлээхээр боллоо. Францын баг сүүлчийн тоглолтдоо хайнцахад хангалттай Америк зорчих эрхээ олчихоор байсан бөгөөд харамсалтай нь сүүлчийн хоромд тэр тусмаа бүр нутагтаа болгарчуудад хожигдсон гашуун үнэн бий. Эрик Кантона хэмээх франц эр Манчестер Юнайтед багийн бүрэлдэхүүнд багтан Европыг байлдан дагуулж байсан ид үе шүү дээ. Ийм үедээ улсынхаа шигшээн хамт дэлхийн аваргын тэмцээнд хараар ч, цагаанаар ч мөрөө үлдээж чадаагүй үлдсэн нь үнэхээр халагламаар. Эдгээр улсуудаас гадна Балканы хойгт асч байсан дайны улмаас Югославыг тэмцээнд оруулсангүй. Энэ удаагийн ДАШТ-д багуудын хожих эрмэлзлийг ихэсгэхийн тулд хожсон багт гурван оноо, тэнцсэн багт нэг оноо өгдөг шинэ горимыг нэвтрүүлсэн. Шигшээ тэмцээнд шалгарсан 24 багийг дор жагсаавал: Герман (дэлхийн аварга), АНУ (зохион байгуулагч орон), Колумб, Румын, Швейцарь, Бразил, Швед, Камерун, Испани, Өмнөд Солонгос, Боливи, Нигери, Болгар, Аргентин, Грек, Мексик, Ирланд, Итали, Норвег, Нидерланд, Саудын Араб, Бельги, ОХУ, Марокко. Дүрмийн хувьд урьдах ДАШТ-тэй адилхан байж хэсгүүдийн шилдэг хоёр шууд шалгарах, дээр нь үзүүлэлт сайтай дөрвөн баг нэмэгдэх болзолтой. Хэсгийн тоглолтууд элдэв дуулиан багатай, чадалтай нь чадалгүйгээ буулгаж авах байдлаар ерөнхийдөө өрнөсөн бөгөөд гоцолж яривал ганц Колумб л бусдыг гайхуулав. Бүсийн урьдчилсан тоглолтод Латин Америктай толгой цохиж сайн тоглосон Колумбын багийг ДАШТ-д дээгүүр давхих болов уу гэж байтал санаснаар болсонгүй. Сул багуудад ээлж дараалан хожигдож дээр нь Америкийн багтай тоглох үеэр хамгаалагч Андреас Эскобар өөрийнхөө хаалганд автогоол хийчихлээ. Энэ хаалгачийг гэртээ харих үед нь дээрэмчид дээрх автогоолоос нь болж буудан амийг нь хороосон балмад үйл явдал гарч байсан нь ДАШТ-ий нэгэн хар хуудас болон үлдсэн. "В" хэсэгт аргентинчууд бужигнуулж байв. Аргентинчууд ч гэж дээ, гол нь Марадона. Хөлбөмбөгийн "дэггүй хүүхэд" 1990-ээд оны эхээр хар тамхины хэргээр Италийн хөл бөмбөгөөс хөөгдөж нэг хэсэгтээ алга болж байгаад гарч ирсэн нь энэ. Бага зэрэг бүдүүрч хөдөлгөөн удааширсан ч ур чадвар нь хэвээрээ Диего Марадона багийнхаа жинхэнэ лидер нь байж, хэрэгтэй үед нь хэн нэгний хөлд нь таарсан пасыг илгээн ид шидийг үзүүлсээр. Тэд Грекийг 4:0, Нигерийг 2:1-ээр хожиж... Энэ тоглолтын дараа Марадонагаас авсан шинжилгээ түүнийг кокаин хэрэглэсэн гэдгийг тогтоож мундиалаас хөөчихдөг юм байна. Лидерээ алдсан аргентинчууд хий нь гарсан гүзээ мэт шалчийн Болгарт 0:2-оор хожигдон 1/16 шигшээд Румыны багийн өмнө өвдөг сөхөрснөөр энэ удаагийнхаа аяллаа дуусгасан. Харин Бразилчуудын тоглолт шал өөр урсгалаар мяралзаж байв. Карлос Алберто Паррейрагийн баг Европ, Латин Америкийн тоглолтын арга барилын шилдэг чанаруудыг нэгтгэн тоглож байсан. Пелегийн залуу үеийнхэн болох Ромарио, Бебето нар довтлохын хажуугаар хамгаалалтын хар ажилд ч хөл нийлүүлэн гүйж байх жишээтэй. Хэсгийн тоглолтууд дуусч плей-офф эхлэхэд тэмцээн шинэ уур амьсгалд өөр дүрмээр "амьсгалж" эхэлнэ. Германы баг 1/16 шигшээд Бельгийн багийг 3:2-оор буулган авсан бол испаничууд Швейцарийг, Швед Саудын Арабыг, Румын Аргентиныг, Нидерланд Ирландыг, Бразил АНУ-г, Итали Нигерийг, Болгар Мексикийг тус тус ялж, дараагийн шатанд шалгарав. Дунд шөвгийн тоглолтууд улам л ширүүн боллоо. Од нь гийсэн Роберто Баджо Италийн багийг араасаа дагуулан Испаничуудыг буулган авч хагас шигшээд шалгарсан бол "түмэн жил" шагналын тавцангаас бууж үзээгүй Германчууд Болгарын шигшээд ялагдаж 1970 оноос хойш (1978 оныг эс тооцвол) анх удаа медальгүй үлдлээ. Энэ тоглолтод Бундеслигт алба хаадаг Иордан Лечков хэмээх Зидантай төстэй болгар залуу толгойгоороо уран гоё мөргөн хожлын гоол хийснээр германчуудыг "авсалж" байсан. Хагас финалд Болгар-Итали, Бразил-Швед гэсэн хосууд үлдэв. Эхний тоглолтод Баджогийн хийсэн хоёр гоол хангалттай байсан бол хоёр дахь тоглолтод Ромарио хожлын цорын ганц гоолыг Шведийн хаалганд оруулж Бразилын шигшээг финалд шалгарууллаа. Лос Анжелес хотын "Роуз Боул" цэнгэлдэх хүрээлэн шийдвэрлэх тоглолтыг тэсэн ядан хүлээж байв. Тухайн үеийнхээ хоёр тивийн шилдэг багууд нь болох Итали, Бразилын хөлбөмбөгчид уулыг дов болтол үзэлцсээр үндсэн цагт ч, нэмэлт цагт ч гоол оруулж чадсангүй. Дараа нь торгуулийн цохилтууд үргэлжилж Бразилын хаалгач Таффарел, Италийн хамгаалагч Барези, довтлогч Баджо нарын цохилтыг хааснаар тоглолтын баатраар тодорч улмаар улсынхаа шигшээг дөрөв дэх удаагаа "Алтан дагина" цомыг хүртэх замыг нээж өгсөн юм. Роберто Баджо Италийн багийг бүхий л тэмцээний туршид нуруундаа үүрэн чухал гоолуудыг хийж явсан мөртлөө хамгийн хариуцлагатай мөчид торгуулийн цохилтоо "угаасан нь" үнэхээр гаслантай. Түүний хэлснээр бүтэн жилийн туршид энэ агшин нь мэлмийнээс үл салан сэтгэлийн шаналал болдог байсан хэмээн хожим дурссан. Нарлаг Калифорнид хаалтаа хийсэн энэ удаагийн мундиалын гол үр дүн нь хамгаалах чиглэлийн хөлбөмбөг удаан насгүй ("Итали-90"-д зонхилсон) эцэстээ үзэгчид зөвхөн довтолсон, өрсөлдсөн, гэгээлэг хөлбөмбөгийн төлөө байх болно гэдгийг баталсан юм. "Америк-1994"-ийн тоо баримт -1994 оны зургадугаар сарын 17-наас долдугаар сарын 17 хүртэл үргэлжилсэн. Оролцсон багийн тоо 24 Европоос 13 Өмнөд Америкаас 4 Хойд Америкаас 2 Ази тивээс 2 Африк тивээс 3 Нийт тоглолт 52 Нийт гоол 141 Торгуулийн цохилт 15 Зохиогдсон хотуудын тоо 10 Тоглолт зохиогдсон стадионы тоо 10 Хамгийн их үзэгчид 94000 Хамгийн бага үзэгчид 44000 Шилдэг довтлогч: Саленко (ОХУ) Стоичков (Болгар) тус бүр 6 гоол "Америк-1994"-ийн арван сонирхолтой баримт w Анх удаа дэлхийн аварга хэмээх цолны хувь заяаг торгуулийн цохилтоор шийдвэрлэсэн. Энэ цохилтуудын дараа Бразилын баг ялагчаар тодорч дэлхийн аварга хэмээх цолыг дөрвөнтөө хүртсэн цорын ганц улс боллоо. w Нэг тоглолтод нэг л хөлбөмбөгч таван гоол хийсэн тохиолдол гарав. ОХУ-Камеруны тоглолтын үед Оросын довтлогч Олег Саленко дээрх амжилтыг үзүүлж байжээ. w Мөн энэ тоглолтын үеэр камерунчууд нэг гоол хийсэн бөгөөд үүнийг нь Роже Милла оруулж байжээ. Энэ үед уг хөлбөмбөгч 42 нас 39 хоногтой байсан нь ДАШТ-д гоол хийсэн хамгийн хөгшин хөлбөмбөгч гэдэг алдрыг эзэндээ хүртээжээ. w Аргентины Клаудио Каниджагийн Нигерийн хаалганд хийсэн гоол ДАШТ-ий 1500 дахь гоол юм. w Анх удаа хаалгач талбайгаас хөөгдсөн. Италийн хаалгач Жанлука Пальюка Норвегийн багтай тоглох үед улаан хуудас авсан тул талбайгаас хөөгдөж байлаа. w Плей-оффын тоглолтын үеэр Швед, Румыны багуудын оноо тэнцэж торгуулийн цохилт гүйцэтгэх болсон. Эдгээр багууд нийт 12 удаа торгуулийн цохилт гүйцэтгэсэн нь шинэ рекорд. w ДАШТ-ий явцыг нийт гурван сая 587 мянга 538 хүн "амьдаар" үзсэн. Өөрөөр хэлбэл, тоглолт болгонд дунджаар 68 мянга 991 хүн цэнгэлдэх хүрээлэнд сууж байсан гэсэн үг. w Анх удаа хар тамхи хэрэглэсэн хэргээр хөлбөмбөгч хөөгдлөө. Тэр нь хөлбөмбөгийн хан хүү гэгдэх Марадона байсан нь харамсалтай. w ДАШТ-д 147 улс мэдүүлгээ өгч 133 улс нь оролцсон. Литва, Латви, Эстони, Хорват зэрэг улсууд анх удаагаа оролцсон. w Болгарын баг Грекийн багийг хожсон. Энэ нь нэг их гайхалтай зүйл биш, гэхдээ 1962 оноос хойш 17 тоглолтод зөвхөн хожигдож байсан багийн хувьд "муу" рекордоо зогсоосон сайн чанар гэхээс өөр юу гэх вэ. 

