Цас цэвэрлэх төхөөрөмж боловсруулжээ

Хотын гудамж талбай тун удахгүй цасанд дарагдан хальтиргаа гулгааны цаг эхлэх нь. Жил ирэх тусам хүн, машины тоо нэмэгдсээр буй нийслэл хотын өвөл хальтиргаа гулгаатай замд олон хүн гэмтэж, бас осолддог.
Энэ хэцүү улиралд муухан жолооч нар машинаа ичээнд нь оруулж, онцын ажилгүй хүүхэд хөгшид хүссэн хүсээгүй л гэрийн хорионд ордог. Ер нь авто машины зам төдийгүй, албан байгууллагын үүд, шатан дээр хүртэл хальтирч хөл гаргүй болсон иргэд жилийн жилд л гардаг. Манай орон шиг ингэж өөрсдийн залхуу, арчаагүй байдлаас болж гэмтэж бэртэж байдаг улс орон хэд бол. Хөгжилтэй орныг дуурайн зам талбайгаа шил толиор ч хамаагүй хийх болсон хэрнээ өвлийн цагт цасаа арилгах тоног төхөөрөмжинд төдийлөн санаа зовнидоггүй хачин хүмүүс бид. Ганц нэг сэтгэл сайтай нэгэн гадаадаас тиймэрхүү төхөөрөмж оруулж ирэх боловч тэр нь манай орны нөхцөлд тохирдоггүйгээс төд удалгүй төмрийн хогонд нийлдэг. Энэ асуудлыг яаж шийдэх вэ. Зохих шатны байгууллагууд ямар ажил өрнүүлэх бол... Юутай ч хотын хальтиргаа гулгааны асуудлыг шийдэхэд тус нэмэр болохуйц шинэ санаа сэдлийг нэгэн техникийн мэргэжилтэн залуу гаргаад байна. Эрх мэдэл бүхий байгууллага, эд хөрөнгөтэй бизнесмэн аль аль нь санаа тавибал тэр залуугийн санаа санаачилга боломжийн санагдсан. Тэр тухай дор өгүүлье. Д.Хүрэлбаатар зам ашиглалтын төрөл бүрийн төхөөрөмж хийх аргачлалыг боловсруулаад буй. Тухайлбал, хог цэвэрлэх, замын хашлага цагаанаар будах, цаас түүх, замын хагарсан цоорхойг нөхөх, ус цацаж агаар чийгшүүлдэг төхөөрөмжүүдийг үйлдвэрлэлд нэвтрүүлэхэд бэлэн болгожээ. Энэ бүгдийг хийхэд санхүүгийн эх үүсвэр буюу ивээн тэтгэгч байхгүйгээс түүний арав гаруй жилийн хөдөлмөр талаар болоход хүрээд байгаа нь харамсалтай. Тэрбээр энэхүү зураг төслөө бариад дэмжиж туслах хүн хайж хороо, дүүргийнхээ даргаас эхлээд хотын захиргаанд хүртэл хандсан боловч хэн нь ч үл тоосонд жаахан гомдсон бололтой "Одоо цагт бүх зүйл танил талаар яригдах болж. Уг нь миний энэ санаа бүтэх боломжгүй, хэрэггүй зүйл биш л дээ. Гэтэл танил тал дутагдаад байна. Хотын захиргаа хавиар таньдаг хүнтэй бол түүгээр дамжуулаад дарга даамалд нь дуулгачихвал янз бүрийн санхүүгийн эх үүсвэр олддог юм шиг байгаа юм" гэж байсан. Түүний боловсруулсан зураг төсөл маш энгийн ойлгомжтой, инженерийн наад захын мэдлэгтэй хэн бүхэн шууд л ажил хэрэг болгохоор аж. Мөнгө байхгүй л болохоос хийхэд бэлэн болчихсон олон жилийн хөдөлмөрөө талаар болгохгүй гэсэндээ тэр бага шиг зардал гарахаар зарим төхөөрөмжийг өөрийн мөнгөөр хүртэл хийж үзсэн боловч түүнийг нь хэрэглэх газар байхгүйгээс сүүлдээ төмрийн хогонд нийлжээ. Гэсэн хэдий ч нэгэнт хийсэн зүйлийнхээ үр дүнг үзэх хүсэлдээ хөтлөгдөн өөрийнх нь санааг дэмжээд ажил хэрэг болгох хүн таарвал зохиогчийн эрхийг нь ч хамаагүй өгчих гэнэ. Түүний ярьж байгаагаар манай төр засаг болон аж ахуйн нэгжүүд өөрсдийнхөө хийсэн зүйлийг анзаарахгүй байгаа хэрнээ энд хийчихсэн, эсвэл хийх боломжтой юмыг гадаадаас өндөр үнээр оруулаад ирдэг. Монголдоо хийсэн бол худалдаж авах газар олддоггүй аж. Тэрээр мөн "Хэдэн жилийн өмнө манайхан Японоос 80 сая төгрөгөөр их хэмжээний бөөгнөрсөн цасыг цэвэрлэх зориулалттай төхөөрөмж оруулж ирсэн гэсэн. Гэтэл би бодохдоо 16 сая төгрөгөөр түүнээс илүү хүчин чадалтайг Монголд хийж болно гэж үзэж байгаа" гэлээ. Герман, Чехэд цасыг халааж хайлгаж арилгадаг төхөөрөмж байхад ОХУ Улаан талбайдаа мөн л ийм төрлийн машин байрлуулчихсан байдаг аж. Тэр нь давс цацаад хайлмагтсан цасыг сороод авчихдаг байх жишээтэй. Хүрэлбаатар одоо олон зураг барьж, олон санаа өвөрлөж явахаа больсон гэнэ. Ганцхан дээрх орнуудын жишгээр Сүхбаатарын талбайд цас болон хог цэвэрлэх төхөөрөмж хийж байрлуулахыг мөрөөдөж буй юм байна. Сүхбаатарын талбайд зориулагдсан гэх тэрхүү төхөөрөмж нь зуны цагт ус цацдаг, хавар намрын салхинд хог цэвэрлэдэг, өвөл нь цас цэвэрлэдэг гурван төрлийн ажиллагаатай машин байх гэнэ. Бүх зургийн ажлыг хийчихсэн бөгөөд ивээн тэтгэгчээ хайж байгаа аж. Тус төхөөрөмжийг хийхийн тулд юуны түрүүнд бага оврын трактор байх хэрэгтэй бөгөөд түүн дээрээ гурван төрлийн жижиг төхөөрөмж угсраад л бэлэн болох гэнэ. Түүний тооцоолсноор өдгөө Сүхбаатарын талбайг 20-иос дээш тооны хүн цэвэрлэгээ хийдэг бол тус төхөөрөмж бий болсноор 4-5 хүн л талбайг цэвэрлээд байх боломжтой юм байна. Түүнчлэн сургууль, цэцэрлэг, зочид буудал гээд ямар ч албан газар өөрийн байгууллагынхаа хашаан дахь цасыг цэвэрлэх төхөөрөмжийг өөрийнхөө нөхцөлд тааруулан хийлгэж болох бөгөөд үүнийг хийх материал л байвал Д.Хүрэлбаатар хөлс шан горьдохгүй хийж өгөх юм байна. Тэрбээр мөн гэр хорооллын агаарын бохирдлыг 100 хувь арилгах мод, нүүрс хэрэглэдэггүй гэрийн зуух санаачлан туршиж үзсэн нь амжилттай болжээ. Энэ тухайгаа мөн л хүмүүст таниулж чадаагүй байгаа аж. 
Д.Цогзолмаа
